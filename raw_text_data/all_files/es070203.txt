      ΠΙΝΑΚΑΣ ΠΕΡΙΕΧΟΜΕΝΩΝ
      ΠΕΡΙΟΔΟΣ ΙΑ’
      ΣΥΝΟΔΟΣ Γ’
      ΣΥΝΕΔΡΙΑΣΗ ΟΑ’
      
      Σάββατο 3 Φεβρουαρίου 2007
      
      ΘΕΜΑΤΑ
      ΕΙΔΙΚΑ ΘΕΜΑΤΑ
      Ειδική Ημερήσια Διάταξη για την πρόταση δυσπιστίας που υπέβαλαν ο Πρόεδρος του ΠΑ.ΣΟ.Κ. κ. Γ. Παπανδρέου και Βουλευτές του Κόμματός του., σελ.
      
      ΟΜΙΛΗΤΕΣ
      Επί της πρότασης δυσπιστίας:
      ΑΒΡΑΜΟΠΟΥΛΟΣ Δ., σελ.
      ΒΑΡΒΙΤΣΙΩΤΗΣ Μ., σελ.
      ΒΛΑΧΟΣ Γ., σελ.
      ΓΕΙΤΟΝΑΣ Κ., σελ.
      ΓΙΑΝΝΕΛΗΣ-ΘΕΟΔΟΣΙΑΔΗΣ Ι., σελ.
      ΔΟΥΚΑΣ Π., σελ.
      ΕΞΑΡΧΟΣ Β., σελ.
      ΙΩΑΝΝΙΔΗΣ Ι., σελ.
      ΚΑΣΤΑΝΙΔΗΣ Χ., σελ.
      ΚΕΛΕΤΣΗΣ Σ., σελ.
      ΚΟΥΝΤΟΥΡΑ Ε., σελ.
      ΚΟΥΡΑΚΟΣ Ι., σελ.
      ΚΩΝΣΤΑΝΤΟΠΟΥΛΟΣ Ν., σελ.
      ΛΕΓΚΑΣ Ν., σελ.
      ΜΑΓΓΙΝΑΣ Β., σελ.
      ΜΑΚΡΗ Ζ., σελ.
      ΜΠΑΚΟΓΙΑΝΝΗ Θ., σελ.
      ΜΠΑΣΙΑΚΟΣ Ε., σελ.
      ΜΠΟΛΑΡΗΣ Μ., σελ.
      ΝΤΟΛΙΟΣ Γ., σελ.
      ΞΗΡΟΤΥΡΗ-ΑΙΚΑΤΕΡΙΝΑΡΗ Α., σελ.
      ΟΘΩΝΑΣ Ε., σελ.
      ΠΑΠΑΝΤΩΝΙΟΥ Γ., σελ.
      ΠΑΥΛΟΠΟΥΛΟΣ Π., σελ.
      ΠΟΛΥΔΩΡΑΣ Β., σελ.
      ΡΑΠΤΗ Σ., σελ.
      ΡΕΠΠΑΣ Δ., σελ.
      ΣΚΥΛΛΑΚΟΣ Α., σελ.
      ΤΣΙΤΟΥΡΙΔΗΣ Σ., σελ.
      ΤΖΟΥΜΑΚΗΣ Σ., σελ.
      ΦΟΥΝΤΟΥΚΙΔΟΥ Π., σελ.
      ΠΡΑΚΤΙΚΑ ΒΟΥΛΗΣ
      ΙΑ’ ΠΕΡΙΟΔΟΣ
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Γ’ 
      ΣΥΝΕΔΡΙΑΣΗ ΟΑ’
      Σάββατο 3 Φεβρουαρίου 2007
      Αθήνα, σήμερα στις 3 Φεβρουαρίου 2007, ημέρα Σάββατο και ώρα 18.12’ συνήλθε στην Αίθουσα των συνεδριάσεων του Βουλευτηρίου  η Βουλή σε oλομέλεια για να συνεδριάσει υπό την προεδρία του Γ’ Αντιπροέδρου αυτής  κ. ΙΩΑΝΝΗ ΤΡΑΓΑΚΗ.
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, αρχίζει η συνεδρίαση.
      Εισερχόμεθα στην 
      ΕΙΔΙΚΗ ΗΜΕΡΗΣΙΑ ΔΙΑΤΑΞΗ
      Συνέχιση της συζήτησης για την πρόταση δυσπιστίας που υπέβαλαν ο Πρόεδρος της Κοινοβουλευτικής Ομάδας του Πανελληνίου Σοσιαλιστικού Κινήματος κ. Γεώργιος Παπανδρέου και ογδόντα πέντε Βουλευτές του Κόμματός του, σύμφωνα με τα άρθρα 84 του Συντάγματος και 142 του Κανονισμού της Βουλής. 
      Ο κ. Μαγγίνας έχει το λόγο.
      ΒΑΣΙΛΕΙΟΣ ΜΑΓΓΙΝΑΣ: Κύριε Πρόεδρε, όπως είναι γνωστό σε εσάς και στο Σώμα έχουν εγγραφεί δια να ομιλήσουν εκατόν εβδομήντα συνάδελφοι. Μέχρι τώρα έχει μιλήσει και ο εικοστός ένατος συνάδελφος, η κ. Βούλτεψη.
      Με σκοπό να δοθεί ο χρόνος να μιλήσουν όσο το δυνατόν περισσότεροι και στo πλαίσιo μιας πρώτης συμφωνίας που έγινε χθες ήθελα να προτείνω σε εσάς και ελπίζω ότι η Κυβέρνηση θα συμφωνήσει αύριο το πρωί να πραγματοποιηθεί μια εμβόλιμη συνεδρίαση.
      ΠΡΟΕΔΡΕΥΩΝ (Ιωάννης Τραγάκης): Θέλει κάποιος να μιλήσει επ’ αυτού; Βλέπω ότι συμφωνείτε όλοι.
      Κύριε Σκυλλάκο, θέλετε να πείτε κάτι; 
      ΑΝΤΩΝΗΣ ΣΚΥΛΛΑΚΟΣ: Όχι, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Κύριοι συνάδελφοι, συμφωνεί το Σώμα να αρχίσει η συνεδρίαση αύριο το πρωί στις 10.30΄, με αντικείμενο τη συνέχιση της συζήτησης για την πρόταση δυσπιστίας;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.  
      ΠΡΟΕΔΡΕΥΩΝ (Ιωάννης Τραγάκης): Επομένως το Σώμα αποφασίζει ομόφωνα να αρχίσει η συνεδρίαση αύριο το πρωί, στις 10.30΄, με αντικείμενο τη συνέχιση της συζήτησης για την πρόταση δυσπιστίας.
      Το λόγο έχει η συνάδελφος κα Συλβάνα Ράπτη.
      ΣΥΛΒΑΝΑ ΡΑΠΤΗ: Ευχαριστώ, κύριε Πρόεδρε.
      Κυρίες και κύριοι συνάδελφοι, το βλέπουμε και το νιώθουμε όλοι ότι η οικονομία πηγαίνει καλύτερα, πηγαίνει πολύ καλύτερα. Δεν το λέω εγώ αυτό, το είπε χθες ο Υπουργός επί των Οικονομικών, ο κ. Αλογοσκούφης.
      Ομολογώ ότι μόλις το άκουσα έμεινα αμήχανη. Λέω «εδώ κάτι χάνω, κάτι δεν καταλαβαίνω καλά» και μου φαίνεται ότι δεν είμαι μόνο εγώ, είναι και άλλοι πολλοί που δεν το καταλαβαίνουν. Γιατί αυτό; Γιατί ξέρετε μόλις προχθές, των Τριών Ιεραρχών, βρισκόμουν στα Πετράλωνα. Τα Πετράλωνα είναι μια πολύ ωραία συνοικία, αλλά πονεμένη, υποβαθμισμένη, στην Α΄ Περιφέρεια της Αθήνας όπου εκλέγομαι και όπου στην ίδια περιφέρεια εκλέγεται και ο Υπουργός  Οικονομίας, ο κ. Αλογοσκούφης.
      Στα Πετράλωνα, λοιπόν, που πήγα οι άνδρες και οι γυναίκες, ανεξαρτήτως ηλικίας, δεν κατάλαβαν τίποτα από αυτήν τη βελτίωση της οικονομίας. Γινόταν εκεί ένα πανηγύρι. Το πανηγύρι δεν είχε στηθεί γιατί πάει καλύτερα η οικονομία, είχε στηθεί για να γιορτασθούν οι Τρεις Ιεράρχες στην περιοχή.
      Όλοι έλεγαν λοιπόν ότι υποφέρουν. Όλοι έλεγαν ότι τα βγάζουν δύσκολα πέρα. Πώς είναι δυνατόν όμως ο κ. Αλογοσκούφης να μην μπορεί να πείσει τους ψηφοφόρους της περιφέρειάς του ότι πάει καλύτερα η οικονομία, αλλά να το ισχυρίζεται από αυτό εδώ το Βήμα, είναι ένα ερώτημα το οποίο αναζητά απάντηση και πιστεύω ότι θα τη λάβουμε.
      Βέβαια, ο Υπουργός  είχε στοιχεία, παρέθεσε αριθμούς. Να είμαστε δίκαιοι. Μάλιστα, έδωσε στους αριθμούς και ψυχή. Είπε ότι οι αριθμοί δεν είναι σκέτοι, πίσω τους έχουν ανθρώπους. Δεν είναι μόνο πίσω τους, οι αριθμοί που έχουν ανθρώπους, έχουν και κάτω από αυτούς ανθρώπους. Την τελευταία τριετία οι άνθρωποι στενάζουν κάτω από το βάρος των αριθμών και των ποσοστών που δημιουργεί η οικονομική πολιτική της Κυβέρνησης.
      Θα πει λοιπόν κάποιος: «ξέρετε, τους αριθμούς τους παίρνουμε και τους χειριζόμαστε όπως θέλουμε». Και επειδή κάτι τέτοιο δεν πρέπει να συμβαίνει, εγώ θα σας πω το εξής. Θα χρησιμοποιήσω κάποια στοιχεία από τη EUROSTAT. Ξέρετε, η EUROSTAT είναι η Ευρωπαϊκή Οικονομική Στατιστική Υπηρεσία, μια υπηρεσία την οποία παραδέχονται οι πάντες.
      Τρία μόνο στοιχεία θα αναφέρω από αυτήν την υπόθεση. Η EUROSTAT λέει ότι πρώτον, έχουμε εδώ στην Ελλάδα το δεύτερο υψηλό ποσοστό φτώχειας στην Ευρώπη.
      Το δεύτερο που λέει η EUROSTAT –και όχι το ΠΑ.ΣΟ.Κ.- είναι ότι μόνο στην Ελλάδα και στην Πορτογαλία παρατηρείται τέτοιο μεγάλο άνοιγμα ψαλίδας ανάμεσα στους πλούσιους και τους φτωχούς.
      Το τρίτο στοιχείο είναι ότι η Ελλάδα και η Πορτογαλία εμφανίζουν τις μεγαλύτερες ανισότητες στην Ευρωπαϊκή Ένωση. Και αυτό το λέει η EUROSTAT, δεν το λέει το ΠΑ.ΣΟ.Κ..
      Ο κ. Αλογοσκούφης είπε και κάτι ακόμα. Τον άκουσα με πολύ μεγάλη προσοχή: «Κοιτάζουμε τον ελληνικό λαό στα μάτια». Ένα περίεργο πράγμα, κάθε φορά που η Κυβέρνηση και οι Υπουργοί της κοιτάζουν τον ελληνικό λαό στα μάτια περιορίζεται η οπτική γωνία. Έχουν επιλεκτική οπτική. Βλέπουν καθαρά με ευθεία και ειλικρίνεια στα μάτια τους ολίγους και πλουσίους. Ένα βλέμμα για τους πολλούς και τους φτωχούς δεν περισσεύει.
      Ποιους βλέπουν κατάματα; Να το δούμε, να το ξέρουμε. Βλέπουν κατάματα τους βιομήχανους και τους μεγαλοεπιχειρηματίες. «Έχετε κέρδη; Πολύ καλά! Να τα κρατήσετε. Να σας βοηθήσουμε να τα κάνετε και περισσότερα». Ο  φορολογικός συντελεστής επί των κερδών ήταν 35%. Να τον κατεβάσουμε στο 29%. Μην χάσετε! Για όνομα του Θεού! «Θέλετε και επιδοτήσεις; Να σας δώσουμε και επιδοτήσεις. Θα αυξήσουμε το ποσοστό. Και μην ανησυχείτε. Δεν θα σας υποχρεώσουμε να ανοίγετε νέες θέσεις εργασίας». Εκεί να δείτε πανηγύρια! Όχι πανηγύρια σαν αυτά στα Πετράλωνα. Άλλου τύπου πανηγύρια. 
      Έχουμε λοιπόν και λέμε: Ευθεία ματιά, καθαρή ματιά και για τους τραπεζίτες. Από το 32% στο 29% ο φορολογικός συντελεστής των κερδών. Γιατί να μην τους κοιτάζουν κατάματα; 
      Ερχόμαστε στους εφοπλιστές. Και εκεί υπάρχει με τα μάτια μια πολύ δυνατή σχέση. Μέσα σε μια νύχτα τα σαπιοκάραβα πήραν το διαβατήριο για να διασχίζουν το Αιγαίο. Τώρα, τι ακριβώς θα κάνουν και πόσο ακριβώς θα πληρώνουν οι άνθρωποι που τα χρησιμοποιούν, οι επιβάτες, είναι άλλη ιστορία. 
      Έχουμε τους βιομήχανους των τροφίμων, οι οποίοι πήραν το «πράσινο φως». Και είπαν: «κοιτάξτε να δείτε, δεν θα δίνετε λογαριασμό στο Υπουργείο Ανάπτυξης για τη βάση κόστους επί της οποίας θα υπολογίζεται η αύξηση στις τιμές». Η νοικοκυρά που παίρνει κάθε πρωί το καλάθι της και μπαίνει στο σούπερ μάρκετ, ε δεν πειράζει, σιγά μην της ρίξουμε ένα βλέμμα, όχι να την κοιτάξουμε και στα μάτια. 
      Πάμε τώρα στο τελευταίο: Μεγαλοϊδιοκτήτες. Φόρος Mεγάλης Aκίνητης Περιουσίας: «θα τον καταργήσουμε και θα βάλουμε ενιαίο φόρο για την κατοικία». Τι σημαίνει αυτό πρακτικά; Να το δούμε. Σημαίνει ότι πενήντα χιλιάδες Έλληνες και Ελληνίδες θα «ελαφρυνθούν» όσον αφορά το ποσό που καταβάλλουν στην εφορία. Τέσσερα εκατομμύρια μικροϊδιοκτήτες που έχουν ένα κατάστημα, που έχουν ένα σπίτι και που συνήθως το έχουν πάρει με πολύ μεγάλη πίεση, με αιματηρές οικονομίες, με δάνεια, θα πληρώσουν το κατιτίς παραπάνω, ίσως για να αισθανθούν κι αυτοί ότι συνεισφέρουν τα μέγιστα στο να γεμίσουν τα ταμεία του Κράτους.
      Να είμαστε όμως και δίκαιοι. Υπήρξαν αυξήσεις στις συντάξεις του Ο.Γ.Α., υπήρξαν αυξήσεις στο Ε.Κ.Α.Σ., υπήρξε αύξηση στο επίδομα ανεργίας. Να τα πούμε όλα αυτά, όπως τα είπε κοιτώντας κατάματα τους Έλληνες η Κυβέρνηση. Μόνο που δεν τους είπε ότι όλα αυτά τα προεισέπραξε τα δύο προηγούμενα χρόνια. Μόνο που δεν τους είπε ότι και αυτά τα ολίγα που μπορεί να τους μείνουν στο χέρι, θα τους τα πάρει τις αμέσως επόμενες ημέρες, εβδομάδες, τους αμέσως επόμενους μήνες, για έναν πάρα πολύ απλό λόγο. Διότι όταν αυξάνεις τους έμμεσους φόρους ποιος πληρώνει; Ο μικρός, ο φτωχός, αυτός επιβαρύνεται. Όταν αυξάνεται ο Φ.Π.Α. από 18% σε 19%, όταν αυξάνονται οι συνεισφορές που έχουν να κάνουν με τα κινητά τηλέφωνα ποιος είναι αυτός που πληρώνει; Ο μικρός, ο φτωχός, αυτός επιβαρύνεται. 
      Μιλάει μετά η Κυβέρνηση και λέει ότι έχει κάνει κοινωνική πολιτική. Υπόσχεται σε βάθος πενταετίας 2.000.000.000 ευρώ. Μα, αυτά τα χρήματα τα έβγαλαν οι μεγαλοεπιχειρηματίες μέσα σ’ ένα βράδυ. Ποια είναι η κοινωνική πολιτική της Κυβέρνησης;
      Μας μέμφεται εμάς στο ΠΑΣΟΚ, διότι δεν δείχνουμε συναίνεση. Θα πω ένα παράδειγμα για το Υπουργείο Υγείας. Από τα νομοσχέδια που έχει φέρει το Υπουργείο Υγείας η Αντιπολίτευση έχει ψηφίσει τα μισά. Σας πληροφορώ ότι και απ’ αυτά τα μισά που ψήφισε ενεργοποιήθηκαν μόνον οι διατάξεις που έχουν να κάνουν με την επανίδρυση του «γαλάζιου» κράτους και πέραν αυτού ουδέν. 
      Υπάρχει το θέμα της παιδείας. Σκοπίμως το αφήνω τελευταίο, γιατί τελευταίο είναι στην προτεραιότητα της Κυβέρνησης. Ήρθε για να αναβαθμίσει, υποτίθεται, την εκπαίδευση και την παιδεία. Την έχει διαλύσει. Αυτήν τη στιγμή που εμείς μιλούμε εδώ, στο Καστρί συνεδριάζουν οι πρυτάνεις. Όπου να’ ναι θα πάει εκεί η Υπουργός Παιδείας και θα τη ρωτήσουν για μια ακόμη φορά μέσα στα τρία χρόνια: «Πού είναι ο νόμος-πλαίσιο;» Εδώ ο νόμος-πλαίσιο, εκεί ο νόμος-πλαίσιο, πουθενά ο νόμος-πλαίσιο! Γιατί αυτό; Για έναν πάρα πολύ απλό λόγο. Διότι το πρόγραμμα παιδείας και εκπαίδευσης της Νέας Δημοκρατίας ήταν μια φράση και μόνον. Καταργούμε τις πανελλαδικές εξετάσεις στη Β΄ Λυκείου και επίσης περιορίζουμε τα εννέα πανελλαδικώς εξεταζόμενα μαθήματα στη Γ΄ Λυκείου σε έξι. Πέραν τούτου ουδέν! Ούτε καν πυξίδα. Δεν ξέρουν τι θέλουν να κάνουν, τα έχουν φορτώσει όλα στο άρθρο 16, επιχειρώντας να αποσιωπήσουν όλα τα άλλα ζητήματα που ο χώρος της παιδείας δεν μπορεί να αντέξει. 
      Αυτό δεν μπορεί να το ανεχθεί ο ελληνικός λαός, όπως δεν μπορεί να ανεχθεί και τα τρία χρόνια ψέματα που ακούει, δεν μπορεί να ανεχθεί να βλέπει να γίνονται πράγματα που ευνοούν σκανδαλωδώς τους ολίγους και πλουσίους και βλάπτουν καθημερινά τους πολλούς και πτωχούς.
      Γι’ αυτό ακριβώς το ΠΑ.ΣΟ.Κ. κατέθεσε πρόταση μομφής. Γι’ αυτό ακριβώς το ΠΑ.ΣΟ.Κ. ζητάει εκλογές. Γιατί ο λαός είναι πια στα όριά του, γιατί λέει ως εδώ, φτάνει πια! Aυτήν την Κυβέρνηση δεν μπορεί να τη σώσει ούτε η «φραπελιά»! 
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κυρία συνάδελφε.
      Θα ήθελα να διευκρινίσω ότι η αυριανή πρωινή συνεδρίαση, η εμβόλιμη που αποφασίσαμε, θα ξεκινήσει στις 10.30΄ και θα ολοκληρωθεί στις 15.00΄. Η απογευματινή συνεδρίαση θα ξεκινήσει στις 18.00΄ και θα ολοκληρωθεί στις 24.00΄ με την ψηφοφορία που θα γίνει επί της προτάσεως δυσπιστίας που έχει κατατεθεί.
      Ο συνάδελφος κ. Βλάχος έχει το λόγο.
      ΓΕΩΡΓΙΟΣ ΒΛΑΧΟΣ: Κυρίες και κύριοι συνάδελφοι, με έκπληξη παρακολουθεί ο ελληνικός λαός την οξύτητα, την απόπειρα δημιουργίας πολιτικού θορύβου από χθες στο Κοινοβούλιο, με αφορμή την πρόταση δυσπιστίας του ΠΑ.ΣΟ.Κ..
      Και αναρωτιέται κανείς: Γιατί φτάσαμε ως εδώ; Τι έγινε; Τι ήταν αυτό που οδήγησε το ΠΑ.ΣΟ.Κ. να καταθέσει αυτήν την περίφημη πρόταση δυσπιστίας; Μιλούν από χθες οι συνάδελφοι του ΠΑ.ΣΟ.Κ. για αιφνιδιασμό. Και ρωτώ: Είναι πολιτική πράξη ο αιφνιδιασμός; Ασφαλώς όχι. Γιατί λοιπόν έγινε όλη αυτή η κίνηση; Διότι το ΠΑ.ΣΟ.Κ. είναι γνωστό, αγαπητοί συνάδελφοι, ότι έψαχνε τη στιγμή και τον τρόπο που θα έφευγε από τη συζήτηση για την Αναθεώρηση του Συντάγματος. 
      Πράγματι, το ΠΑ.ΣΟ.Κ. ήθελε να αποφύγει να φτάσει η συζήτηση στο τέλος της και κυρίως τη συμμετοχή του στις ψηφοφορίες, γιατί εκεί θα βλέπαμε πιθανόν περισσότερους συναδέλφους του ΠΑ.ΣΟ.Κ. να ψηφίζουν κατά της πρότασης του Γιώργου Παπανδρέου για την αναθεώρηση του άρθρου 16 και υπέρ των απόψεων του κ. Βενιζέλου. Θέλοντας, λοιπόν, το ΠΑ.ΣΟ.Κ. να αποφύγει αυτήν τη δύσκολη θέση, για μια ακόμη φορά ακολούθησε τη φυγή.
      Ακούμε τους συναδέλφους του ΠΑ.ΣΟ.Κ. από χθες να μιλούν γενικά, εφ’ όλης της ύλης –ακούστηκε και νωρίτερα- για την οικονομία, για όλα αυτά, για όλη την κυβερνητική πολιτική. Μα, αυτό είναι το ζητούμενο; Γι’ αυτό κατατέθηκε η πρόταση δυσπιστίας; Εμείς νομίζαμε ότι υπάρχουν διαφωνίες για την Αναθεώρηση του Συντάγματος και όχι να επαναλάβουμε την συζήτηση που έγινε περίπου πριν από ένα μήνα κατά τη συζήτηση του Προϋπολογισμού!
      Συνάδελφοι του ΠΑ.ΣΟ.Κ., αντί να κάνετε τους θυμωμένους εδώ σ’ αυτήν την τριήμερη συζήτηση, καλά θα κάνετε να μας πείτε τις θέσεις σας για το άρθρο 16, για το άρθρο 24, γενικότερα για τις αλλαγές. Η κοινωνία, πραγματικά, περιμένει με αγωνία να ακούσει τις θέσεις όλων μας και κυρίως του κόμματος της Αξιωματικής Αντιπολίτευσης που, συστηματικά, σιωπά. Θέλει να ακούσει τις θέσεις μας για την παιδεία, για τις γενικότερες αλλαγές, για την τροποποίηση του άρθρου 24.
      Ευτυχώς, όμως, ο ελληνικός λαός πρόλαβε στις μέχρι τώρα συζητήσεις να διαπιστώσει την αδυναμία συμφωνίας θέσεων στο ΠΑ.ΣΟ.Κ.. Είδε δηλαδή διαφορετικές απόψεις. Είδε το ΠΑ.ΣΟ.Κ. να κινδυνεύει να οδηγηθεί σε αδιέξοδο. Και βεβαίως μπροστά σε αυτό το αδιέξοδο, από χθες το πρωί το κόμμα της Αξιωματικής Αντιπολίτευσης το έβαλε στα πόδια. Προσπάθησε μέσα από τη φασαρία, μέσα από τις υψηλές κορόνες να κρύψει την ουσία, την πραγματικότητα, την πολιτική του αδυναμία. 
      Μόλις στο ΠΑ.ΣΟ.Κ. κατάλαβαν ότι οι περίφημες αλλαγές προσώπων στα κομματικά τους όργανα δεν απασχόλησαν σχεδόν καθόλου την κοινωνία, ότι ξεπεράστηκαν ακριβώς μόλις ανηγγέλθησαν, όταν διαπίστωσαν ότι οι δημοσκοπήσεις επιμένουν να δείχνουν πρωτοβουλία των κινήσεων στη Νέα Δημοκρατία και στον Κώστα Καραμανλή, επέλεξαν τον αιφνιδιασμό, τον αιφνιδιασμό που αφορά μόνο τους ίδιους!
      Είδαμε από χθες να αλληλοσυγχαίρονται. Για ποιο ακριβώς λόγο; Εμένα μου θυμίζει αυτόν που έτρεχε μόνος, τον ταλαίπωρο και φώναζε μόνος του επίσης «έχει γούστο να έρθω πρώτος». Άρα, είναι μια υπόθεση που αφορά μόνο εσάς, ο αιφνιδιασμός, τον οποίο και τα φιλικά προς εσάς έντυπα σήμερα βλέπω να καταχωρούν. 
      Κυρίες και κύριοι συνάδελφοι, ακούστηκαν από χθες βαριές κουβέντες, ακούστηκαν φράσεις για πραξικόπημα σε αυτή την Αίθουσα, σ’ αυτό το χώρο. Θέλω να θυμίσω ότι αν έχει γίνει πραξικόπημα σε αυτή την Αίθουσα, αυτό έγινε επί ημερών ΠΑ.ΣΟ.Κ, τότε με τα χρωματιστά, τα έγχρωμα ψηφοδέλτια για την εκλογή Προέδρου της Δημοκρατίας. Δεν δικαιούστε, λοιπόν, να μιλάτε εσείς για πραξικόπημα, γιατί αυτή η κοινοβουλευτική απρέπεια, αυτή η απαράδεκτη πολιτική πρακτική θα συνοδεύει πάντα τη δική σας παράταξη. 
      Χθες, ο κ. Παπανδρέου κατόρθωσε με τους δύο εισηγητές, αλλά και με την συντριπτική πλειοψηφία των συναδέλφων από το ΠΑ.ΣΟ.Κ που γράφτηκαν για να μιλήσουν, να καταστήσει όλους συνένοχους για ό,τι συμβεί από εδώ και πέρα στο κόμμα του και κυρίως για ό,τι θα συμβεί στις επόμενες εκλογές. 
      Ζητάει πραγματικά το ΠΑ.ΣΟ.Κ. εκλογές; Μόνο στη θεωρία, μόνο στην εισήγηση, μόνο στα χαρτιά. Στην πράξη μιλάτε για οτιδήποτε άλλο, εκτός από την Αναθεώρηση και από τις εκλογές. Πράγματι κρύβεστε πίσω από τη δέσμευση του Κώστα Καραμανλή για στήριξη και σεβασμό των θεσμών, γιατί τώρα, εκ του πονηρού σκεπτόμενοι, λέτε ότι αν ο Καραμανλής για παράδειγμα οδηγηθεί σε εκλογές, προτείνει εκλογές, εμείς θα πούμε ότι απλά δεν σέβεται τους θεσμούς. Άρα, είχε δεσμευτεί τζάμπα και οι δεσμεύσεις του πήγαν περίπατο. Αν τελικά δεν γίνουν εκλογές, θα πείτε βεβαίως «δεν τολμήσατε». Δηλαδή και «η πίτα σωστή και ο σκύλος χορτάτος».
      Γίνεται όμως πολιτική, αγαπητές και αγαπητοί συνάδελφοι του  ΠΑ.ΣΟ.Κ., με τέτοια τερτίπια, με τέτοια συνδικαλιστικά τεχνάσματα; Ασφαλώς όχι. Πραγματικά, εγώ προσωπικά, θα ήθελα να πάμε για εκλογές για να δω την πραγματική σας στάση, για να δικαιωθεί εδώ στην πράξη η ρήση ενός παλιού πολιτικού που έλεγε «πρώτη φορά είδα Αξιωματική Αντιπολίτευση να φοβάται τις πρόωρες εκλογές». Και αυτό θα συνέβαινε πραγματικά με το ΠΑ.ΣΟ.Κ. σε αυτήν τη χρονική περίοδο. 
      Εσείς, που υποτίθεται ότι ζητάτε εκλογές, εξαγγείλατε συνέδριο για να καταρτίσετε το πρόγραμμά σας, τις θέσεις σας. Άρα, πώς θα πάτε σε εκλογές; Χωρίς πρόγραμμα; Με γενικόλογες δεσμεύσεις; Με υποσχέσεις; Εσείς δεν μπορείτε στο κόμμα σας να συμφωνήσετε με απλά διαδικαστικά ζητήματα και θα πάτε έτσι σε εκλογές; Ποιος μπορεί να σας πιστέψει; Ποιον μπορείτε να πείσετε; Νομίζετε ότι πείθετε τον ελληνικό λαό ότι είστε έτοιμοι να κυβερνήσετε; 
      Οι εσωκομματικές σας αντιθέσεις δεν κρύβονται, δεν ξεχνιούνται. Δεν μπορείτε να τις βάλετε κάτω από το χαλί, όπως βάζατε όλα τα μεγάλα προβλήματα τόσα χρόνια που κυβερνούσατε. Νομίζω ότι δεν ασχολείται κανείς μαζί σας, γιατί απλά κανείς δεν σας πιστεύει. Γιατί σας βλέπει όλους να είστε κολλημένοι στο παρελθόν, να κουβαλάτε τα βαρίδια από το παρελθόν και θα τα κουβαλάτε πολύ καιρό. Βλέπει να προσπαθούν εκείνοι που δημιούργησαν τη σημερινή κατάσταση, να έρχονται σήμερα και να το παίζουν κριτές. Αυτοί δηλαδή που άνοιξαν την πόρτα στη διαφθορά, στη διαπλοκή, στην αλλοπρόσαλλη, στην επικίνδυνη πολιτική, να έρχονται σήμερα και να ζητούν και εξηγήσεις. Πώς μπορεί να γίνει αυτό πιστευτό από τον ελληνικό λαό; 
      Είπε ο κ. Παπανδρέου ότι πρότεινε ως Πρόεδρος της Σοσιαλιστικής Διεθνούς να πάρει μέτρα για την αντιμετώπιση της ρύπανσης. Αντί να θέλει ο Αρχηγός σας και το κόμμα σας «να σώσει τον κόσμο», γιατί δεν προτείνατε, είκοσι χρόνια που κυβερνήσατε, μέτρα για να σταματήσει η ρύπανση στον Ασωπό ποταμό, στην Αττική και στον Ευβοϊκό κόλπο; Γιατί δεν παίρνατε πρωτοβουλίες σε άλλα θέματα;
      Είπατε χθες για σπείρες, για  φίλους, για «κουμπάρους». Μα, είναι γνωστή η φράση «μα, είπαμε ένα δωράκι, όχι και 500.000.000!». Σε ποιον απευθυνόταν αυτό, αν δεν απευθυνόταν στους δικούς σας φίλους; 
      Μη μιλάτε, λοιπόν, εσείς για φίλους. Εσείς κυβερνήσατε με φίλους. Εσείς κυβερνήσατε με αυλή. Και αυτά είναι γνωστά στον ελληνικό λαό.
      Αγαπητοί συνάδελφοι, θέλω να δώσω λίγη βαρύτητα στο άρθρο 24, για το οποίο το ΠΑ.ΣΟ.Κ. απέφυγε να πάρει θέση. Κρύφτηκε, αλλά δεν μπορεί να κρυφτεί μέχρι τις εκλογές. 
      Είπε η Νέα Δημοκρατία κάτι πολύ απλό, να καταθέσουμε δηλαδή δασολόγιο, δασικούς χάρτες με βάση την πραγματικότητα, ό,τι δείχνουν οι αεροφωτογραφίες του 1975. Ό,τι ήταν το 1975 δάση, να είναι και σήμερα, ό,τι ήταν χωράφι, να είναι και σήμερα, ό,τι ήταν οικισμός, να είναι και σήμερα. 
      Και εσείς φαίνεστε να διαφωνείτε, αλλά οι συνάδελφοί μου στην εκλογική μου Περιφέρεια άλλα λένε στον κόσμο. Έχω εδώ αναφορά του κ. Πάγκαλου που υιοθετεί ψήφισμα Συλλόγου της Νέας Μάκρης που γράφει αυτό ακριβώς που λέει και η Νέα Δημοκρατία.
      Άρα, στον κόσμο είστε με τον κόσμο και στις επιτροπές είστε μάλλον με τους εαυτούς σας. Αυτή η διγλωσσία πρέπει να τελειώσει. Υπάρχουν προβλήματα που περιμένουν λύση.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, τελειώνω.
      Εγώ θέλω να πω ότι εμείς θέλουμε να δούμε την πραγματικότητα που υπάρχει σε όλη την Ελλάδα. Όμως και στην Αττική λέμε να γίνουμε ρεαλιστές, να καταγράψουμε την πραγματικότητα, ούτε το 1960 ούτε σήμερα αλλά την ημερομηνία που ψηφίστηκε το Σύνταγμά μας. Να δούμε την πραγματικότητα, να προφυλάξουμε το περιβάλλον. Στο τέλος-τέλος, εμείς ζούμε στην Αττική, εμείς αγαπάμε τον τόπο μας περισσότερο από τον καθένα, από αυτούς που εμφανίζονται σαν οικολόγοι. Πιστεύω αυτό το δικαίωμα να μας το αναγνωρίζουν, να αγαπάμε τον τόπο μας δηλαδή.
      Βεβαίως, αγαπητοί φίλοι, να έρθετε και εσείς κοντά να προστατέψουμε αυτό το περιβάλλον, το οποίο είναι υπόθεση όλων. Όμως, η προστασία έχει να κάνει με το να πούμε τα πράγματα με το όνομά τους. 
      Θέλετε να φτιάξουμε δασολόγιο. Ξέρετε γιατί δεν φτιάχνουμε μέχρι τώρα; Δεν φτιάχνουμε γιατί έπρεπε να ανατρέξουμε στις αεροφωτογραφίες του 1936. Τι φαίνεται στις ασπρόμαυρες φωτογραφίες του 1936; Απολύτως τίποτα. 
      Ποτέ δεν θα γίνει δασολόγιο. Να δούμε την πραγματικότητα του 1975 και αυτό να το σεβαστούμε όλοι μια για πάντα. Και θα το σεβαστούμε όλοι. Και αυτή είναι η δέσμευση απέναντι στον ελληνικό λαό, να έχουμε δηλαδή δασολόγιο, για να μην επανερχόμαστε κάθε είκοσι ή τριάντα χρόνια. 
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, σας παρακαλώ.
      ΓΕΩΡΓΙΟΣ ΒΛΑΧΟΣ: Κύριε Πρόεδρε, τελειώνω.
      Εμείς καταψηφίζουμε την πρόταση δυσπιστίας του ΠΑ.ΣΟ.Κ.. Στηρίζουμε μαζί με την πλειοψηφία του ελληνικού λαού την Κυβέρνηση του Κώστα Καραμανλή και είμαστε αποφασισμένοι όλοι μαζί να πάμε μπροστά με τον ελληνικό λαό, αφήνοντας το ΠΑ.ΣΟ.Κ. στην εσωκομματική του αμφισβήτηση. 
      Η κοινωνία περιμένει πολλά από εμάς. Αυτό είναι το χρέος μας, αυτή είναι η δικιά μας ευθύνη.
      Σας ευχαριστώ πάρα πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ο συνάδελφος κ. Γείτονας έχει το λόγο.
      ΚΩΝΣΤΑΝΤΙΝΟΣ ΓΕΙΤΟΝΑΣ: Ανέμενα, κύριε Πρόεδρε, οι συνάδελφοι της Κυβερνητικής πτέρυγας να στηρίξουν το έργο της Κυβέρνησης στην πρόταση μομφής. Καταναλίσκονται στο να ομφαλοσκοπούν για το ΠΑ.ΣΟ.Κ.. 
      Τόσο σας λείπουν τα επιχειρήματα πραγματικά; 
      Κυρίες και κύριοι συνάδελφοι της Νέας Δημοκρατίας, η πρόταση δυσπιστίας που καταθέσαμε, η μομφή στην Κυβέρνηση, δεν είναι «θόρυβος» που σηκώθηκε, όπως ειπώθηκε. Είναι συνταγματικό μας δικαίωμα, αλλά είναι κύρια υποχρέωση απέναντι στα λαϊκά στρώματα που πλήττονται βάναυσα από την πολιτική σας. Και με υψηλό αίσθημα ευθύνης απέναντι στον τόπο ζητήσαμε, επίσης, εκλογές. 
      Ενόχλησε την Κυβερνητική πτέρυγα η πρωτοβουλία μας. Ταράξαμε φαίνεται τη μακαριότητά σας, την ανάπαυση στους κυβερνητικούς θώκους. 
      (Θόρυβος από την πτέρυγα της Νέας Δημοκρατίας)
      Έτσι είναι. Σας βγάλαμε, κυρίες και κύριοι συνάδελφοι, από την ψευδαίσθηση ότι είστε πολιτικά κυρίαρχοι στον τόπο. Σας το έχω πει και άλλες φορές από αυτό εδώ το Βήμα: Μην υποτιμάτε ποτέ τη μεγάλη δύναμη και τις δυνατότητες της μεγάλης δημοκρατικής παράταξης, του ΠΑ.ΣΟ.Κ.. 
      Προσπαθείτε τώρα να υποβαθμίσετε την πρόταση μιλώντας για προσχήματα, αναζητώντας αλλού τους λόγους. 
      Λάθος! Μάταιη και φτηνή αυτή η τακτική! 
      Η απόφασή μας είναι σε συνέχεια και σε συνέπεια της εκφρασμένης εδώ και πολύ καιρό θέσης μας: «όσο γρηγορότερα γίνουν οι εκλογές, τόσο καλύτερα για τον τόπο».
      Γιατί εκπλήσσεστε; Εσείς δεν είστε άλλωστε που εδώ και ένα χρόνο «ξύνεστε συνεχώς στην γκλίτσα» των πρόωρων εκλογών; Όταν εμείς απαντούσαμε «εδώ είμαστε, σας περιμένουμε», μας λέγατε «ζητήστε τις, αν τολμάτε».
      Τις ζητάμε λοιπόν! Απαντήστε και αφήστε τις υπεκφυγές και τις φιοριτούρες. Οι «τζάμπα μάγκες» δεν περνάνε πια.
      Με την Κυβέρνησή σας ο τόπος πήρε τον κατήφορο. Η ελληνική οικονομία, υπό επιτήρηση, χάνει συνεχώς έδαφος, το δημόσιο χρέος –θυμάστε μιλάγατε για δημοσιονομική τάξη και πειθαρχία- διογκώνεται, η κοινωνική συνοχή απειλείται, οι ανισότητες διευρύνονται, δικαιώματα καταπατούνται και ο αυταρχισμός και η αλαζονεία καλά κρατούν. 
      Φορέσατε, κύριοι της Νέας Δημοκρατίας, προεκλογικά «κλεμμένα πολιτικά» ρούχα το προσωπείο του κεντρώου, του μεσαίου χώρου, για να πάρετε την εντολή. Αλλά οι μάσκες έπεσαν. Αποδειχθήκατε στη πράξη οι πιο καθυστερημένοι συντηρητικοί της Ευρώπης. Και Δεξιοί και αδέξιοι!
      Θέλετε μια χώρα φοβική, μια κοινωνία σε ανασφάλεια. Έτσι πιστεύατε ότι θα εξουσιάζετε. Λογαριάζετε χωρίς τον ξενοδόχο. Ο λαός, κυρίες και κύριοι συνάδελφοι, πάντα έχει γνώση, αλλά τώρα έχει και μέτρο σύγκρισης. Η Κυβέρνησή σας, λοιπόν, «εζυγίσθη στα τρία χρόνια, εμετρήθη και ευρέθη λιποβαρής». Αθετήσατε όλες τις προεκλογικές σας υποσχέσεις. Τίποτε δεν βελτιώσατε. Θυμάστε ότι όταν εμείς κτίζαμε ως κυβέρνηση, εσείς ως αντιπολίτευση φτιάχνατε «λάσπη». Τώρα που είστε Κυβέρνηση, αντί να οικοδομείτε, κατεδαφίζετε. Υποσχεθήκατε υψηλότερους ρυθμούς ανάπτυξης. Δεν σας έφτανε το 4,5% - 5% το δικό μας. Τώρα τι βλέπουμε; Βλέπουμε τα αναπτυξιακά ελλείμματα να μεγαλώνουν, οι επενδύσεις να είναι καθηλωμένες. Σημαντικές ελληνικές εταιρείες να αφελληνίζονται αντί να φτιάχνετε εθνικούς πρωταθλητές για την περιοχή μας. Τα έργα δεν προχωρούν, πόροι από την Ευρωπαϊκή Ένωση χάνονται και έργα ακυρώνονται. Μπουλντόζα σε έργα σας δεν έχει ξεκινήσει. Ο κ. Σουφλιάς ανακοινώνει κάθε τόσο –τα έχουμε ακούσει δέκα φορές- τους ίδιους δρόμους. Αλλά και εδώ τρώτε από τα έτοιμα του ΠΑ.ΣΟ.Κ.. Ό,τι κινείται στα έργα στα τρία χρόνια, είχε ξεκινήσει από το ΠΑ.ΣΟ.Κ.. 
      Υποσχεθήκατε αξιοκρατία, επανίδρυση του κράτους. Αντ’ αυτού ο κομματικός νεποτισμός οργιάζει. Το αλήστου μνήμης πελατειακό κράτος, κομματικό κράτος της Δεξιάς επανασυστήνεται. Υποσχεθήκατε διαφάνεια. Το λάβαρο, όμως, της ηθικής που σηκώσατε ξέφτισε πολύ γρήγορα. Η διαφθορά οργιάζει και ο Πρωθυπουργός σηκώνει τα χέρια ως ανεύθυνος άρχων. 
      Και ακούσαμε πρόσφατα –να κάνω εδώ μια παρένθεση- χυδαιότητες «για λαμόγια του ΠΑ.ΣΟ.Κ.». Ακούστε, κύριοι της Νέας Δημοκρατίας: Να κοιτάξετε: «την καμπούρα σας που έφτασε το ύψος των Ιμαλαΐων» από τα σκάνδαλα που σκάνε με «κουμπάρους» και «κολλητούς» στην καρδιά της παράταξή σας. Δεν αποκαλύπτετε εσείς τα σκάνδαλα, όπως ισχυρίζεστε. Αποκαλύπτετε ό,τι δεν μπορείτε να συγκαλύψετε. Το είδαμε σε όλες τις περιπτώσεις, αλλά ιδιαίτερα και στο μεγάλο σκάνδαλο των υποκλοπών. Ό,τι και να κάνετε, όμως, αυτά δεν θα μείνουν ατιμώρητα. 
      Στην τριετία διευρύνονται οι ανισότητες, έχουμε βίαιη αναδιανομή υπέρ των ολίγων. Τα νοικοκυριά στενάζουν και τρέχουν για δανεικά είναι πλέον υπερχρεωμένα. Η ακρίβεια φουντώνει και το καλάθι της νοικοκυράς μικραίνει. Το κάθε νοικοκυριό στην τριετία έχασε 250 ευρώ το μήνα σε αγοραστική δύναμη από την πολιτική σας. Επιβαρύνετε με φορομπηχτική πολιτική συνεχώς τα αδύνατα στρώματα και τη μισθωτή εργασία, ενώ φοροαπαλλάσσετε τα κέρδη. Αμνηστεύσατε ακόμα και φοροκλέφτες. Ό,τι δε δώσατε σε μικρές αυξήσεις τα έχετε πάρει εις τριπλούν με τη φορολογία, έμμεση και άμεση. 
      Το κοινωνικό κράτος -είχατε παρουσιαστεί και με το προσωπείο του κοινωνικά ευαίσθητου- μαραζώνει επί των ημερών σας. Τα ελλείμματα και τα προβλήματα αυξάνουν. Το Ε.Σ.Υ. απαξιώνεται. Κυριαρχεί η κακοδιοίκηση και η αδιαφάνεια. Αντί για νοσηλευτές –είναι αδειανά τα νοσοκομεία- διορίζετε αγροφύλακες. Οι ουρές ταλαιπωρίας των πολιτών στο Ι.Κ.Α. και στα νοσοκομεία μακραίνουν, αντί να μικραίνουν. Μόνο τους κερδοσκόπους της υγείας κανακεύετε. Αυξήσατε τις τιμές σε όλα τα φθηνά φάρμακα λαϊκής κατανάλωσης. 
      Όσον αφορά δε τη δημόσια υγεία, τόσο την προστατεύετε, που είδαμε τελευταία τα «μαντζούνια» να ανθούν. Οι «φραπελιές» να κυκλοφορούν με θύματα καρκινοπαθείς! Βλέπουμε καθημερινά διατροφικά σκάνδαλα να σκάνε και το Υπουργείο Υγείας να είναι απόν και να σιωπά!
      Η δημόσια εκπαίδευση απαξιώνεται. Με την πολιτική σας…
      (Θόρυβος στην Αίθουσα)
      Δεν με ενοχλούν εμένα οι διακοπές. Όμως, αντί να φωνασκείτε, ελάτε να στηρίξετε στο Βήμα την κυβερνητική σας πολιτική, όπως σας προείπα, και όχι να ομφαλοσκοπείτε σε εμάς. Εγώ κρίνω, επικρίνω και κατηγορώ την κυβερνητική πολιτική. Εσείς έρχεστε εδώ -δεν έχετε απαλλαγεί από το σύνδρομο της αντιπολίτευσης- να κρίνετε την Αντιπολίτευση! Ελάτε, λοιπόν, μετά στο Βήμα να στηρίξετε την Κυβέρνησή σας, την Κυβέρνηση που έχουμε φθάσει στο σημείο να μιλάει Υπουργός της για «καραγκιόζηδες». Την Κυβέρνησή σας που Υπουργοί της -για πρώτη φορά στον τόπο- διαπληκτίζονται μέσα από τις τηλεοράσεις. Την Κυβέρνησή σας όπου ο ένας Υπουργός λέει «δεν το ξέρω, δεν είναι δικό μου αυτό το θέμα» και «θα στείλω γράμμα στον άλλο Υπουργό». Κυβερνάτε δια αλληλογραφίας! Ελάτε να στηρίξετε, λοιπόν, αν έχετε επιχειρήματα και αφήστε με να ολοκληρώσω την ομιλία μου! 
      Η δημόσια εκπαίδευση απαξιώνεται. Με την πολιτική σας δημιουργήσατε μείζων κρίση στο χώρο της παιδείας. Και σήμερα ακόμη στη Σύνοδο των Πρυτάνεων είχαμε συγκρούσεις. Δεν ακούτε τις φωνές της λογικής. 
      Να σας πω κάτι, κύριοι της Νέας Δημοκρατίας. Το μέλλον της παιδείας στη χώρα μας δεν θα κριθεί στο άρθρο 16, που το κάνατε σημαία αλλά στην αναβάθμιση της δημόσιας εκπαίδευσης σε όλες τις βαθμίδες. Αυτό θέλει ο κόσμος. Αυτό απαιτεί η νεολαία της πατρίδας μας που δυστυχώς την έχετε βάλει στο στόχαστρο, την πυροβολείτε. 
      Κάθε μέρα η ζωή των πολιτών χειροτερεύει και εντείνεται η λαϊκή δυσαρέσκεια. Μπροστά στα αδιέξοδα της πολιτικής σας αναζητείτε εχθρούς, βαρβάρους στην κοινωνία και στα κόμματα. Προσπαθείτε να διχάσετε την κοινωνία, να φέρετε κοινωνικές ομάδες αντιμέτωπες. Διολισθαίνετε δε σε αντιδημοκρατικές συμπεριφορές. 
      Προχθές κορυφώθηκε ο κοινοβουλευτικός αυταρχισμός σας. Το προχθεσινό ήταν κορύφωση. Γιατί ρέπετε σε αυταρχισμό επανειλημμένα στο Κοινοβούλιο. 
      Εμείς, κύριοι της Κυβέρνησης, σεβόμαστε τους θεσμούς. Εσείς παίζετε «εν ου παικτοίς»! Ευτελίσατε και την κορυφαία κοινοβουλευτική λειτουργία της Αναθεώρησης του Συντάγματος. Και ερωτάτε γιατί αποχωρήσαμε; 
      Εσείς δεν θέλετε συναίνεση για τη βελτίωση του Συντάγματος. Θέλετε συνενόχους για την παραβίασή του. Δεν σας εμπιστευόμαστε. Δεν σας εμπιστεύεται πλέον ο ελληνικός λαός. Καταστρατηγήσατε και προδώσατε την εντολή του. Είναι ανάγκη να κλείσει ο κύκλος, να σταματήσει ο κατήφορος! Ήρθε η ώρα του κυρίαρχου λαού να αποφασίσει! 
      Εμείς προτείνουμε τον άλλο δρόμο της σιγουριάς και της ελπίδας, της δημοκρατικής ανάτασης, της ευημερίας, της δίκαιης κοινωνίας. Που εξασφαλίζει αξιοπρέπεια στον Έλληνα και κύρος στη χώρα. Σ΄ αυτόν τον δρόμο πιστεύουμε ότι θα συμπορευτούν οι πολίτες στις επερχόμενες εκλογές, όταν και όποτε γίνουν. 
      Ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. 
      Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Σκυλλάκος. 
      Κύριε Σκυλλάκο, έχετε οκτώ λεπτά ομιλίας, γιατί μίλησε χθες η Πρόεδρος της Κοινοβουλευτικής σας Ομάδας.
      Ορίστε, έχετε το λόγο. 
      ΑΝΤΩΝΗΣ ΣΚΥΛΛΑΚΟΣ: Επιβεβαιωνόμαστε ότι η συζήτηση και η πρόταση οδηγούν σε φιάσκο. Αυτή ήταν η εκτίμησή μας με την ομιλία της Γενικής Γραμματέως μας. 
      Διάβασα σήμερα προσεκτικά τις εφημερίδες και αυτές που είναι φιλοκυβερνητικές και αυτές που υποστηρίζουν το ΠΑ.ΣΟ.Κ.. Ακόμα και αυτές που υποστηρίζουν το ΠΑ.ΣΟ.Κ. μιλούν για τακτικισμό από την πλευρά του ΠΑ.ΣΟ.Κ. σε σχέση με την πρόταση μομφής. 
      Διαβάστε την εφημερίδα «ΕΛΕΥΘΕΡΟΤΥΠΙΑ», διαβάστε και τις άλλες εφημερίδες. Δεν είναι μόνο δική μας εκτίμηση.
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Τι φταίμε εμείς που το γράφουν;
      ΑΝΤΩΝΗΣ ΣΚΥΛΛΑΚΟΣ: Αναφέρομαι και στις φιλοκυβερνητικές εφημερίδες. Μάλιστα κομπάζουν το πόσο έξυπνη είναι η ηγεσία του ΠΑ.ΣΟ.Κ. που εφαρμόζει αυτή την τακτική. Λένε και εμείς συμφωνούμε ότι πρώτον το ΠΑ.ΣΟ.Κ. διευκολύνεται για να στρεψοδικήσει σε σχέση με το άρθρο 16 και δεύτερον, για να αποκτήσει αυτοπεποίθηση η παράταξη του ΠΑ.ΣΟ.Κ. σε σχέση με τις πρόωρες εκλογές, που έτσι και αλλιώς θα είναι πρόωρες είτε γίνουν το Μάιο είτε γίνουν τον Οκτώβριο. 
      Όμως, το κυριότερο είναι ότι και μεσοπρόθεσμα και μακροπρόθεσμα υπάρχει μια αγωνιώδης προσπάθεια από την πλευρά της Αξιωματικής Αντιπολίτευσης να φανεί διαφοροποιημένη στην πολιτική της πρόταση, στις πολιτικές της απ’ ό,τι είναι η Νέα Δημοκρατία. Υπάρχουν διαφορές αλλά είναι επουσιώδεις.
      ΤΗΛΕΜΑΧΟΣ ΧΥΤΗΡΗΣ: Η μομφή είναι για τη Νέα Δημοκρατία.
      ΑΝΤΩΝΗΣ ΣΚΥΛΛΑΚΟΣ: Η μομφή βεβαίως είναι για τη Νέα Δημοκρατία και αξίζει μομφή η Νέα Δημοκρατία. Και εμείς μεμφόμαστε τη Νέα Δημοκρατία κάθε μέρα και όχι μόνο στα λόγια, όχι μόνο στο Κοινοβούλιο, όχι μόνο με τις ανακοινώσεις μας με την εφημερίδα μας, αλλά μέσα στον κόσμο. Κάνουμε όσο μπορούμε από την πλευρά μας μομφή. Πολεμάμε την πολιτική της Νέας Δημοκρατίας. Διότι δεν είναι μόνο η Βουλή και οι ανακοινώσεις, είναι και το τι κάνουν οι εργαζόμενοι, τι κάνει η νεολαία: Αν κάνουν κινητοποιήσεις, αν οργανώνουν αγώνες. Δεν είναι μόνο η αντιπολίτευση στα λόγια μέσα στο Κοινοβούλιο, είναι και η αντιπολίτευση μέσα στην κοινωνία.
      Που είναι από την πλευρά του ΠΑ.ΣΟ.Κ. η αντιπολίτευση σε επίπεδο κοινωνίας; Συμμετέχουν στους αγροτικούς αγώνες; Συμμετέχουν στους εργατικούς αγώνες; Αν εξαιρέσουμε κάποιους δημόσιους υπάλληλους, μέσα στη νεολαία ποια είναι η στάση; Υπάρχει υπονόμευση των φοιτητικών αγώνων. Ευτυχώς που η νεολαία και τμήματα της δικής σας, δεν σας ακούει και έρχεται σε αντιπαράθεση με την ηγεσία για τον φοιτητικό αγώνα που γίνεται.
      Εμείς κάνουμε μομφή και εντός και εκτός της Βουλής. Πολεμάμε την πολιτική της Νέας Δημοκρατίας και θα το κάνουμε μέχρι τέλους. Όχι μομφές μόνο για την άσκηση του συνταγματικού δικαιώματος, γιατί περί αυτού πρόκειται. Βεβαίως έχετε το δικαίωμα, αλλά να μεμφθείτε για μια πολιτική που διαφωνείτε. 
      Ψάχνοντας όχι μόνο την πρακτική σας στο παρελθόν, όχι την πολιτική σας στο παρελθόν, ψάχνοντας την πολιτική σας σήμερα, βλέπουμε ότι δεν υπάρχει διαφοροποίηση πουθενά. Σε ποιο ζήτημα υπάρχει διαφοροποίηση; Αν έχω χρόνο θα το αναλύσω.
      Με αυτή την έννοια εμείς λέμε «ναι» στη μομφή κατά της Κυβέρνησης, αλλά «ναι» και στη μομφή κατά της Αξιωματικής Αντιπολίτευσης. Αξίζετε μομφή και τα δύο κόμματα. Μομφή και στη Νέα Δημοκρατία, μομφή και στο ΠΑ.ΣΟ.Κ. Αυτή είναι η δική μας θέση.
      Το τρίτο που θέλω να σημειώσω έχει σχέση με το είδος της αντιπαράθεσης που κάνουμε και εντός της Βουλής και δημόσια, από τα κανάλια κλπ. Εμείς νιώθουμε την εξής πίεση από την πλευρά της Νέας Δημοκρατίας: Η Νέα Δημοκρατία υπερασπίζεται την πολιτική της και βεβαίως έχει τα δικά της επιχειρήματα. Έχουμε εντελώς διαφορετική αντίληψη. 
      Δικαίωμά μας είναι να εκτιμήσουμε ότι ταυτίζεται η πολιτική του ΠΑ.ΣΟ.Κ. και της Νέας Δημοκρατίας και δεν το λέμε μόνο εμείς, το λέει το μισό του πληθυσμού, οι μισοί ψηφοφόροι του ΠΑ.ΣΟ.Κ.. Ακούμε από την πλευρά του ΠΑ.ΣΟ.Κ. το εξής: «Αφήστε μας εμάς, κάνετε κριτική μόνο στη Νέα Δημοκρατία». Και ακόμη χειρότερα, στο βαθμό που λέμε ότι συμπίπτουν οι πολιτικές των δύο κομμάτων, λένε ότι με αυτό τον τρόπο «κάνουμε πλάτες» στη Νέα Δημοκρατία. 
      Ε, όποιος κάνει κριτική στο ΠΑ.ΣΟ.Κ. σημαίνει ότι είναι με τη Νέα Δημοκρατία; Υπάρχουν και ορισμένα όρια πάνω σ’ αυτά τα ζητήματα. Είπαμε να γίνεται αντιπαράθεση επί της ουσίας. Δεν είναι υπερβολές απλώς, είναι ότι ορισμένες φορές φθάνετε στα όρια της πρόκλησης. Πρέπει να σταματήσει αυτό. 
      Εμείς θα συνεχίσουμε να πολεμάμε και με πράξεις και με πολιτικές προτάσεις την πολιτική που ασκεί η Κυβέρνηση όπως και την πολιτική της Αξιωματικής Αντιπολίτευσης. Θα πολεμάμε τον δικομματισμό.
      Όσον αφορά την εκτίμησή μας ότι ταυτίζονται στα βασικά ζητήματα τα δύο κόμματα, υπάρχει το μεγάλο ζήτημα της παιδείας. Εάν θέλει κάποιος να διαφοροποιηθεί, δεν υπάρχει τρίτος δρόμος, όπως λένε οι χίλιοι που υπέγραψαν και που ανήκουν στο χώρο της Νέας Δημοκρατίας, του ΠΑΣΟΚ και σε μερίδα του Συνασπισμού και που τους υποδέχτηκε με ανοιχτές αγκάλες η κ. Γιαννάκου και που σπρώχνει και ο Γιώργος Παπανδρέου και λέει προς την Κυβέρνηση «να τους προσέξτε τους χίλιους». Δεν υπάρχουν τρεις δρόμοι, ένας της Γιαννάκου, ένας της αριστεράς και ένας των χιλίων. Εδώ είναι πλαγιοκόπηση του φοιτητικού κινήματος, του εκπαιδευτικού κινήματος, που είναι ενάντια στο νόμο-πλαίσιο. Εδώ γίνονται πλάτες για να περάσει ο νόμος-πλαίσιο. 
      ΙΩΑΝΝΗΣ ΙΩΑΝΝΙΔΗΣ: Να μην περάσει; 
      ΑΝΤΩΝΗΣ ΣΚΥΛΛΑΚΟΣ: Να μην περάσει, να αποσυρθεί εντελώς!
      ΙΩΑΝΝΗΣ ΙΩΑΝΝΙΔΗΣ: Να μείνει έτσι;
      ΑΝΤΩΝΗΣ ΣΚΥΛΛΑΚΟΣ: Όχι, να γίνουν αλλαγές αλλά προς τη σωστή κατεύθυνση. Στη Μπολόνια που έχουν υπογράψει τα δύο μεγαλύτερα κόμματα και στη Λισαβόνα παραπέρα οδηγούν συγκεκριμένα στην αγκαλιά των μεγάλων επιχειρήσεων. 
      Τελειώνω με το άρθρο 24, γιατί δεν έχω χρόνο να αναλύσω όλες τις πολιτικές και την ταύτιση των δύο κομμάτων. 
      Υπήρξαν οι διαδικασίες στη συγκεκριμένη επιτροπή, οι οποίες την πλήγωσαν –αν θέλετε- την επιτροπή. Κι εμείς αντιταχθήκαμε κι εμείς σηκωθήκαμε και φύγαμε, αλλά το κύριο ζήτημα είναι οι διαδικασίες; Δεν είναι η ουσία του άρθρου 24; Και θα θυμίσω το εξής, ότι η πολιτική και των δύο κομμάτων σε σχέση με το περιβάλλον είναι εντελώς απαράδεκτη, είναι εγκληματική.
       Θυμάμαι τις συγκεντρώσεις και τις διαδηλώσεις που γίνονταν από οικολογικές και από άλλες οργανώσεις όταν αναθεωρήθηκε την προηγούμενη φορά το Σύνταγμα και ανάγκασαν τον κ. Βενιζέλο να πάρει πίσω ορισμένες τουλάχιστον από τις φράσεις που είχε η αναθεώρηση τότε όσον αφορά στο άρθρο 24. 
      Υπενθυμίζω ότι τρεις νόμοι που έχουν σχέση με τα δάση έγινε προσπάθεια να περάσουν μια επί Νέας Δημοκρατίας, προ του 1993 και δύο επί ΠΑΣΟΚ. Και στις τρεις περιπτώσεις κηρύχθηκαν αντισυνταγματικοί από το Συμβούλιο Επικρατείας. 
      Το τσιμέντο, το ότι δεν αναδασώθηκαν τα καμένα, το ότι μπήκαν οι επιχειρηματίες και ότι μπαίνουν όλο και περισσότεροι, το ότι γίνεται προσπάθεια να παρακαμφθεί το Συμβούλιο της Επικρατείας, είναι μόνιμη πολιτική και του ΠΑ.ΣΟ.Κ. και τώρα έρχεται η Νέα Δημοκρατία να καταργηθεί κάθε φραγμός και να πέσουν οι επιχειρηματίες με όλες τους τις δυνάμεις σε βάρος των δασών και του περιβάλλοντος. Αυτή είναι η ουσιαστική αντιπαράθεση και δεν είναι μόνο οι όποιες διαδικασίες με τις οποίες βεβαίως κι εμείς δεν συμφωνήσαμε και τις αντιπαλέψαμε. 
      Ευχαριστώ. 
      ΠΡΟΕΔΡΕΥΩΝ (Ιωάννης Τραγάκης): Ο κ. Ιωαννίδης έχει το λόγο. 
      ΙΩΑΝΝΗΣ ΙΩΑΝΝΙΔΗΣ: Κυρίες και κύριοι συνάδελφοι, το ΠΑ.ΣΟ.Κ. κατέθεσε πρόταση μομφής και σκεφτείτε πόσο ενωμένο είναι, είναι τρεις άνθρωποι στην Αίθουσα!
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Τα ίδια και τα ίδια λέτε τρία χρόνια!
      ΙΩΑΝΝΗΣ ΙΩΑΝΝΙΔΗΣ: Τρεις άνθρωποι είστε μέσα στην Αίθουσα. Είναι ντροπή σας να φτάνετε κοινοβουλευτικά σε τέτοια πράγματα!
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Σας παρακαλώ, κύριε συνάδελφε!
      ΠΡΟΕΔΡΕΥΩΝ (Ιωάννης Τραγάκης): Κύριε συνάδελφε, δεν μπορεί να κάνει διαπίστωση; Θα του απαγορεύσετε εσείς να κάνει διαπίστωση; Παρακαλώ!
      ΙΩΑΝΝΗΣ ΙΩΑΝΝΙΔΗΣ: Το ΠΑ.ΣΟ.Κ. επιχειρεί εδώ και καιρό –και αυτό κάνει πάλι- να καλλιεργήσει ένα κλίμα όξυνσης και πόλωσης της ελληνικής κοινωνίας. 
      Παίζετε με τους θεσμούς, υπονομεύετε το κύρος του ελληνικού Κοινοβουλίου και αντί να κάνετε διάλογο, αντί να ορθώσετε θαρραλέο και ξεκάθαρο λόγο, αποχωρείτε. 
      Πήραμε κάποτε ένα πρωτάθλημα στον Ολυμπιακό και είχαμε αποχωρήσει, αν το θυμάστε!
      Αυτήν την πρακτική της αποχώρησης την υπερασπίζεστε πιστά και σθεναρά. Είναι άλλωστε ανέξοδη και ανώδυνη για εσάς, καθώς σας επιτρέπει να αποφεύγετε τις ευθύνες σας. Κοστίζει όμως στον ελληνικό λαό και κυρίως κοστίζει στη λειτουργία του δημοκρατικού πολιτεύματος και στις κοινοβουλευτικές διαδικασίες. 
      Σας λέω ευθέως, πως αυτό το κλίμα που προσπαθείτε απεγνωσμένα και τεχνητά να δημιουργήσετε, αυτού του είδους οι πρακτικές δεν είναι αποδεκτές από τους πολίτες γιατί είναι εις βάρος των πολιτών. 
      Υπάρχουν σοβαρά προβλήματα που απασχολούν τον τόπο μας. Υπάρχουν μεγάλες προκλήσεις που έχουμε μπροστά μας για την αντιμετώπιση των οποίων ο λαός που μας παρακολουθεί απαιτεί από τις παρατάξεις να είναι σε θέση να σταθούν στο ύψος των περιστάσεων, να αρθρώσουν σαφή λόγο με επιχειρήματα και ξεκάθαρες θέσεις. Αυτές οι άναρθρες κραυγές σας, ο ατελείωτος λαϊκισμός σας και ο πολωτικός σας λόγος δεν σας τιμούν. Ο κόσμος παρακολουθεί και θα σας δώσει την απάντηση όταν και όποτε χρειαστεί. 
      Οι κινήσεις στις οποίες προβαίνετε είναι κινήσεις αμιγώς εντυπωσιολογίας, είναι κινήσεις που σας απογυμνώνουν και φέρνουν στην επιφάνεια με τρόπο αμείλικτο, με τρόπο αδυσώπητο την ένδεια επιχειρημάτων, την έλλειψη θέσεων, την κακοφωνία και την πολυφωνία που δεσπόζουν στο κόμμα σας. Έχετε πλέον χάσει την αξιοπιστία σας στα μάτια του ελληνικού λαού. 
      Το μόνο που ζητάτε από την πρώτη στιγμή που ανέλαβε τη διακυβέρνηση του τόπου η Κυβέρνηση της Νέας Δημοκρατίας, γιατί έτσι απεφάσισε με ξεκάθαρο τρόπο ο ελληνικός λαός το Μάρτιο του 2004, είναι διαρκώς παραιτήσεις Υπουργών, Υφυπουργών -όλοι κακοί, όλοι ανεπαρκείς- αμφισβητώντας τελικώς ευθέως και με τρόπο απαράδεκτο την κρίση και την ετυμηγορία του ελληνικού λαού. 
      Όταν μάλιστα οι δημοσκοπήσεις δείχνουν ότι οι πολίτες μας εμπιστεύονται σταθερά, ότι η παράταξή μας βρίσκεται σταθερά μπροστά, ότι ο ίδιος ο Πρωθυπουργός της χώρας Κώστας Καραμανλής, απολαμβάνει της εμπιστοσύνης του ελληνικού λαού, αυτό είναι η μεγαλύτερη επιβράβευση για την τεράστια προσπάθεια που γίνεται να ορθοποδήσει ο τόπος, να εξυγιανθεί η οικονομία μας, να βγει από το τέλμα στο οποίο έχει περιέλθει η εκπαίδευσή μας και βέβαια να προχωρήσουν και όλες οι άλλες πολιτικές και αποφάσεις που έχουμε λάβει. Η επικύρωση δε αυτής της επιβράβευσης και αναγνώρισης του κυβερνητικού έργου θα έλθει από τον ανώτατο κριτή, τον ελληνικό λαό όταν κληθεί να πάρει θέση. 
      	Οι σπασμωδικές κινήσεις που μπορεί να σας κάνουν καλό για λόγους δικής σας εσωκομματικής κατανάλωσης και τόνωσης της πεσμένης αυτοπεποίθησής σας δεν θα καταφέρουν να αποπροσανατολίσουν τη δημόσια συζήτηση γύρω από τα μείζονα ζητήματα που οι διεθνείς εξελίξεις επιβάλλουν να παρακολουθήσουμε και να προσαρμοστούμε. 
      	Οι μεταρρυθμίσεις θα προχωρήσουν γιατί η ίδια η κοινωνία αυτό απαιτεί, γιατί η ίδια η κοινωνία είναι πολύ πιο μπροστά από σας, γιατί η ίδια η κοινωνία είναι πολύ πιο ώριμη από σας, γιατί η ίδια η κοινωνία έχει αντιληφθεί πως αν δεν ταράξουμε τα λιμνάζοντα νερά της αδράνειας και της αναποτελεσματικότητας, η χώρα μας δεν θα μπορέσει ποτέ να ανανεωθεί και να προχωρήσει. 
      	Προχωρήστε λοιπόν για να συντονιστείτε στο κλίμα και στις ανάγκες των καιρών. Προσπαθήστε να επιταχύνετε το βηματισμό σας γιατί οι εξελίξεις και οι προκλήσεις δεν μπορούν να σας περιμένουν.
      	Οι μεταρρυθμίσεις μας θα συνεχίσουν σε όλους τους τομείς της οικονομικής και κοινωνικής ζωής του τόπου. Τα εμπόδια που βάζετε δεν πρόκειται να ανακόψουν το παραγόμενο κυβερνητικό έργο, τη σταθερή τροχιά ανάπτυξης στην οποία έχει μπει η χώρα μας. 
      	Τι δεν σας ικανοποιεί; Το ότι έχει σημειωθεί πρόοδος και βελτίωση σε όλους τους δείκτες της οικονομίας; Το ότι καταφέραμε με σύμμαχο τον ελληνικό λαό να μειώσουμε το δημοσιονομικό έλλειμμα στο 2,6% του Α.Ε.Π. το 2006, από 7,8% του Α.Ε.Π. που βρισκόταν το 2004; Δεν σας ικανοποιεί το ότι έπεσαν τα ποσοστά ανεργίας; Δεν επικροτείτε τα κίνητρα για την ανάπτυξη της περιφέρειας που και οι δύο επενδυτικοί νόμοι δίδουν, μιας περιφέρειας πλήρως ξεχασμένης, πλήρως παραμελημένης; 
      	Το ύψος των επενδυτικών σχεδίων που έχουν υποβληθεί για την Περιφέρεια της Κεντρικής Μακεδονίας μιλάει από μόνο του. Από την εφαρμογή του επενδυτικού νόμου ως τις 8 Δεκεμβρίου είχαν εγκριθεί διακόσια δεκαέξι επενδυτικά σχέδια, ύψους σχεδόν 272.000.000 ευρώ από τα οποία σχεδόν τα 115.000.000 αποτελούν επιχορήγηση μέσω του επενδυτικού νόμου τα οποία δημιουργούν χίλιες ενενήντα θέσεις εργασίας. Αυτό δεν σας λέει κάτι; Και αυτό είναι ανεπαρκές; 
      	Για να πέσουν και άλλοι μύθοι, επειδή προηγουμένως μίλησα για τον κ. Σουφλιά και για τα δημόσια έργα, εφαρμόζουμε με επιτυχία το νέο θεσμικό πλαίσιο παραγωγής δημοσίων έργων. Κατασκευάζουμε το μεγαλύτερο πρόγραμμα έργων υποδομής που γνώρισε ποτέ η χώρα συνολικού ύψους δεκαέξι και πλέον δις ευρώ, δηλαδή δημοπρατήθηκαν με ρυθμό ανάπτυξης υπερεξαπλάσιο από το αντίστοιχο της δεκαετίας 1994 έως 2003 κατά την οποία δημοπρατήθηκαν 10.000.000.000 ευρώ.
      Δημοπρατήσαμε ήδη μέχρι σήμερα διακόσια εξήντα δύο νέα δημόσια έργα προϋπολογισμού 8,39 δις ευρώ. 
      Τέλος, λοιπόν, σ’ αυτό που λέγαμε ποιος είναι ο πρωθυπουργός των έργων. Έχουμε τον Πρωθυπουργό των μεταρρυθμίσεων και τον Πρωθυπουργό των έργων. Το έργο εν τέλει –επειδή αναφέρθηκε ο κ. Γείτονας- χρεώνεται σ’ αυτόν που το μελέτησε, το δημοπράτησε, υπέγραψε τη σύμβαση και ξεκίνησε την κατασκευή του. Για να μην κλέβετε την πατρότητα. 
      Η κατάσταση στην παιδεία σας ικανοποιεί; Σαν γονείς; Σαν σκεπτόμενοι πολίτες; Αισθάνεστε πως τα παιδιά μας παίρνουν την εκπαίδευση που δικαιούνται; Τα ανώτατα ιδρύματα λειτουργούν σωστά; Ανταποκρίνονται στις ανάγκες των καιρών; Ήδη καταθέσατε πρόταση αλλαγής του άρθρου 16. Και επειδή λοιπόν στην Επιτροπή το ψήφισαν όλοι οι δικοί σας εκτός από τρία άτομα -τον κ. Λοβέρδο, τον κ. Βενιζέλο και τον κ. Κοσμίδη- και είχατε τεράστια εσωτερικά προβλήματα καταθέσατε την πρόταση μομφής και δεν έρχεστε στην Ολομέλεια για να ψηφίσετε την Αναθεώρηση του Συντάγματος. Ποιος έσυρε ποιον; Οι τρεις αυτοί που διαφώνησαν έσυραν όλο το χώρο σας ή ο κ. Παπανδρέου ο οποίος  πρότεινε την αλλαγή αυτή του άρθρου πήρε μόνος του την απόφαση και άλλαξε όλα αυτά που έλεγε προεκλογικά μέχρι τώρα.  Λοιπόν γι’ αυτό το λόγο δείχνει η Νέα Δημοκρατία και ο Πρωθυπουργός της τη σοβαρότητα αυτών που λέει και μένει στην γραμμή που λέει και όχι «με λένε Ρίζο και όπως θέλω το γυρίζω» ανάλογα για να γλιτώνω. Σταματήστε λοιπόν να αναλώνεστε σε πρόχειρες κινήσεις εντυπωσιασμού. 
      Δαπανήστε την ενέργεια και την ρητορική σας προκειμένου να συμβάλλετε με επιχειρήματα και θέσεις στην προσπάθεια που καταβάλλετε για την ανόρθωση της χώρας, την ανόρθωση της οικονομίας μας. 
      Από το 1981 που παραλάβατε το δημόσιο χρέος στο 29% του Α.Ε.Π. το παραδώσατε το 2004 στο 109%. Δηλαδή, 80 ποσοστιαίες μονάδες το αυξήσατε στα χρόνια που ήσασταν κυβέρνηση. Αυτό λοιπόν είναι 144.000.000.000 ευρώ. Να ακούει ο κόσμος για να μαθαίνει. Πληρώσαμε ήδη για το ΛΑΦΚΑ –αυτό που παρακρατούσατε παράνομα- 1.000.000.000 ευρώ. Ήδη, πληρώσαμε 550.000.000 πρόστιμο για τις κακοτεχνίες και αναθέσεις σε δικούς σας στα έργα των ετών 2001-2003. 
      Επομένως, είναι ντροπή αυτή τη στιγμή να μην καταλαβαίνετε, να μην θέλετε να βοήθησε έστω και αν τυχόν δεν σας βολεύει σαν κόμμα, αλλά είναι υπέρ του ελληνικού λαού και γι’ αυτό πολεμούμε όλοι, να ακολουθήσετε να βοηθήσετε να συναινέσετε για να μπορέσουμε να περάσουμε αυτά τα οποία θα κάνουν την πατρίδα μας καλύτερη και θα καταφέρουμε πλέον οι φτωχοί να ζουν όσο το δυνατόν καλύτερα και να μην περνούν την πενία που πέρασαν την τελευταία τετραετία. 
      Όσο δε για την ανανέωση του ΠΑ.ΣΟ.Κ. αφού μετεξελιχθήκατε, ανανεώσατε, μαλώσατε για την ανανέωση καταλήξατε στην σκιώδη κυβέρνηση, την κυβέρνηση της τελευταίας τετραετίας. Αυτή που καταψήφισε ο ελληνικός λαός και μ’ αυτήν πάτε να αλλάξετε το κλίμα. Με τους ίδιους ακριβώς. 
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. Το λόγο έχει ο Υφυπουργός Οικονομίας και Οικονομικών, κ. Δούκας. 
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Κύριε Πρόεδρε, αγαπητοί συνάδελφοι Υπουργοί, συζητάμε από χθες την πρόταση δυσπιστίας του ΠΑ.ΣΟ.Κ.. Φαινομενικά και επίσημα, δυσπιστίας κατά της Κυβέρνησης με διάφορα προσχήματα. Στην πραγματικότητα όμως η δυσπιστία αφορά το ίδιο το ΠΑ.ΣΟ.Κ.. Τις ομάδες μέσα στο ΠΑ.ΣΟ.Κ. που αντιμάχονται η μία την άλλη. Αφορά την ιδεολογία του, αφορά την μετεξέλιξή του. 
      Το ΠΑ.ΣΟ.Κ. δείχνει να μην πιστεύει στον εαυτό του. Δεν δείχνει βέβαιο για την πορεία του, δεν δείχνει βέβαιο για τα πρόσωπα. Δεν δείχνει να πιστεύει ούτε στην δική του πρόταση περί δυσπιστίας, όπως φαίνεται από τα άδεια έδρανα στην Αξιωματική Αντιπολίτευση. Το άρθρο 16 και τα ήξεις, αφήξεις του ΠΑ.ΣΟ.Κ. απλά ανέδειξαν με πιο οξύ, πιο έντονο τρόπο αυτές τις ανεπάρκειες, αυτά τα ελλείμματα, αυτές τις αντιπαλότητες. Και για να απεγκλωβιστεί, να ξεγλιστρήσει, για να μην πάρει θέση, για να μην αναλάβει τις ευθύνες του, προτίμησε την όξυνση.
      Διότι η όξυνση προκαλεί κάποια συσπείρωση, έστω και για λίγες μόνο ημέρες.
      Για να συντηρηθεί αυτή η συσπείρωση, χρειάζεται και κάτι άλλο. Χρειάζεται ένταση και προεκλογικό κλίμα. Γι’ αυτό και το αίτημα για πρόωρες εκλογές. Είναι τέτοια η εσωκομματική πίεση, τέτοια τα εσωκομματικά αδιέξοδα στο ΠΑ.ΣΟ.Κ., που ζητάει εκλογές παρά το μπαράζ των δημοσκοπήσεων και των αρνητικών παραστάσεων νίκης. 
      Τρία χρόνια Αντιπολίτευση, κύριοι συνάδελφοι από το ΠΑ.ΣΟ.Κ. και δεν έχετε κανένα σχέδιο για το αύριο ούτε μεγαλόπνοο ούτε ριζοσπαστικό ούτε καν τετριμμένο ούτε καν συμβατικό. Ποιο ήταν το σχέδιό σας για τα οικονομικά, για το πώς θα γίνουμε πιο παραγωγικοί, πιο πρωτοπόροι, πιο ανταγωνιστικοί; Απολύτως κανένα. 
      Και όταν λέμε να γίνουμε πιο ανταγωνιστικοί, δεν εννοούμε πώς θα πληρωνόμαστε λιγότερο ή πώς θα δουλεύουμε περισσότερο. Εννοούμε πώς θα δουλεύουμε πιο έξυπνα, με καλύτερα τεχνικά μέσα στη διάθεσή μας, πιο παραγωγικά, πώς θα παράγουμε πιο σύγχρονα προϊόντα, προϊόντα που να πωλούνται σε πιο καλές τιμές στις διεθνείς αγορές, που θα μας αυξήσουν τα έσοδα και θα μας επιτρέψουν έτσι να βοηθήσουμε αυτούς που πραγματικά έχουν ανάγκη.
      Αυτά χρειάζεται η χώρα μας, αλλά τέτοιες λύσεις δεν έχετε και δεν προτείνατε.
      Το μόνο που κάνατε ήταν προτάσεις για νέες δαπάνες. Τέτοιες προτάσεις σε κάνουν πιο ευχάριστο, σε κάνουν πιο αγαπητό, σε κάνουν να δείχνεις πιο φιλολαϊκός, πιο κοινωνικά ευαίσθητος. 
      Πού ήταν, όμως, η ευαισθησία σας, αγαπητοί συνάδελφοι από το ΠΑ.ΣΟ.Κ., όταν η οικονομία καταχρεωνόταν; Σπεύσατε να παραγγείλετε εξοπλισμούς ύψους 15.000.000.000. Περίπου 5.000-6.000 ευρώ για κάθε τετραμελή ελληνική οικογένεια. Κάνατε δημόσια έργα, που κόστισαν πολλαπλάσια από τον αρχικό προϋπολογισμό, Ολυμπιακά έργα που κόστισαν το τριπλάσιο με πενταπλάσιο. Το Ολυμπιακό στάδιο της Πάτρας έχουμε ήδη πει ότι, από 10.000.000 ευρώ πήγε στα 45.000.000 ευρώ. Αγοράσατε κτίρια, που δεν χρησιμοποιήθηκαν ποτέ. Παίξατε στο Χρηματιστήριο. 
      Όλα αυτά τα λεφτά, που σκορπίστηκαν, είναι απόδειξη κοινωνικής ευαισθησίας; 
      Κύριοι συνάδελφοι, κάθε δαπάνη που κάνει το κράτος, την πληρώνει κάποιος άλλος Έλληνας. Κάθε ευρώ, κάθε παροχή, που διεκδικεί κάποιος, ή κάποια ομάδα, δεν τη διεκδικεί από την Κυβέρνηση, αλλά από τους υπόλοιπους Έλληνες. Κι εσείς στο ΠΑ.ΣΟ.Κ. λέτε «ναι», χωρίς να μπαίνετε στον κόπο να υπολογίσετε ποιος θα τα πληρώσει αυτά. Η μόνη διαφοροποίηση που ευαγγελίζεστε, είναι ότι θα αλλάξετε τους φορολογικούς συντελεστές μεταξύ διανεμόμενων και μη διανεμόμενων κερδών των επιχειρήσεων. Αυτό ήταν το μεγάλο μυστικό. Αυτή ήταν η λύση στα προβλήματα της χώρας. 
      Μας δώσατε όμως και ένα άλλο δείγμα γραφής για το πόσο έτοιμοι είσαστε να κυβερνήσετε αποτελεσματικά. Στο τέλος Νοεμβρίου του 2006, πριν από μόλις δύο μήνες, κάνατε μία πρόταση νόμου για ένα πολύ σοβαρό θέμα: Την ανασυγκρότηση περιοχών, που αντιμετωπίζουν βιομηχανική κρίση. 
      Ποιες είναι οι λύσεις που προτείνατε, αγαπητοί συνάδελφοι, για την έξοδο από τη βιομηχανική κρίση; 
      Στο νόμο, που καταθέσατε, προτείνατε να συσταθούν επιτροπές, που θα  μελετήσουν το θέμα. Και μόλις οι επιτροπές αυτές μελετήσουν το θέμα, θα συστήσετε άλλες «επιτροπές διαχείρισης» του προβλήματος. Και επειδή δεν είσαστε σίγουροι για το πώς θα γίνει η διαχείριση, στο νόμο λέτε ότι θα συσταθούν και άλλες «επιτροπές παρακολούθησης» της διαχείρισης. Και όλα αυτά όχι έτσι στον αέρα. Στο νόμο περιγράφετε πως θα καταρτιστεί ένας τόμος από κανονισμούς για το πώς θα λειτουργήσουν όλα αυτά. Και σε περίπτωση που δεν διορθωνόταν η κατάσταση, είχατε τη λύση έτοιμη. Οι άνεργοι θα διοριστούν στο δημόσιο ή σε εθελοντικές οργανώσεις. Αυτό ήταν.
      ΧΑΡΑΛΑΜΠΟΣ ΚΑΣΤΑΝΙΔΗΣ: Αυτά τα διαβάσατε ή σας τα είπε κάποιος; 
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Να διαβάζετε τους νόμους που καταθέτετε, κύριε συνάδελφε. Φαίνεται ότι δεν διαβάσατε το νόμο που καταθέσατε.
      ΧΑΡΑΛΑΜΠΟΣ ΚΑΣΤΑΝΙΔΗΣ: Δεν ξέρετε τι σας γίνεται, κύριε Υφυπουργέ. Τελικά δεν ξέρετε να διαβάζετε, άλλα αντ΄άλλων. 
      ΠΡΟΕΔΡΕΥΩΝ (Ιωάννης Τραγάκης): Σας παρακαλώ, κύριε συνάδελφε, μη διακόπτετε.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Ζητάτε ακόμη να φύγει η Κυβέρνηση, επειδή η Εθνική αγόρασε τη Finansbank. 
      Κύριοι συνάδελφοι, η Εθνική δεν είναι πλέον τράπεζα του δημοσίου. Τι θα κάνατε αν ήσασταν κυβέρνηση; Θα ακυρώνατε τη σύμβαση; Είναι στο πρόγραμμά σας αυτό; Αν είναι, πείτε το καθαρά. Πιο αρμόδιοι για να κρίνουν αν μία εξαγορά είναι έξυπνη, συμφέρουσα ή ακριβή είναι οι ίδιοι οι μέτοχοι. Και οι μέτοχοι έχουν αντιδράσει θετικά. Φαίνεται, όμως, ότι έχετε αποκτήσει ιδιαίτερη εξειδίκευση στα θέματα του Χρηματιστηρίου. Τη μετοχή της Εμπορικής την αγοράζατε στα 64 ευρώ και έπεσε στα 6,9 ευρώ, πτώση 90%. 
      Πριν από τις εκλογές του 2000 αγοράζατε τον Ο.Τ.Ε. στα 28,75 ευρώ και η μετοχή έπεσε μέχρι τα 8,4 ευρώ, αγαπητέ συνάδελφε. Είχαμε δηλαδή μία πτώση της τάξης του 70%. Τον Ο.Τ.Ε. εμείς τον παραλάβαμε στα 12,4 ευρώ το Μάρτιο του 2004 και σήμερα η μετοχή ξεπέρασε τα 23 ευρώ. 
      Πριν από τις εκλογές του 2000, αγοράζατε την Εθνική στα 51 ευρώ, αγαπητέ συνάδελφε και τον Οκτώβριο του 2003 εσείς πουλήσατε στα 17,4 ευρώ. Δηλαδή είχαμε απώλειες της τάξης του 66%. Μάλιστα, την πρωταπριλιά του 2003 η μετοχή είχε φθάσει στα 6,27 ευρώ. Σήμερα είναι περίπου στα 40 ευρώ. 
      Πριν από τις εκλογές του 2000 αγοράζατε τα Ελληνικά Πετρέλαια στα 13,10 ευρώ, και η μετοχή έφθασε μέχρι τα 4,5 ευρώ. Πρόσφατα ξεπέρασε τα 10 ευρώ. Με όλα αυτά, το δημόσιο έφθανε να χάνει πάνω από 700.000.000 ευρώ. 
      Όσον αφορά εμάς, επενδύσαμε στην Αγροτική στα 2 ευρώ και πουλήσαμε στα 5,05 ευρώ με κέρδος 150%. Εμπορική, που μας την παραδώσατε στα 16 ευρώ, πουλήσαμε στα 25 ευρώ, δηλαδή 56% παραπάνω. 
      Μας κατηγορήσατε, επίσης, χθες στις αγορεύσεις σας, αγαπητοί συνάδελφοι, πως οι ξένες επενδύσεις είναι χαμηλές, ότι δεν επενδύονται αρκετά στην Ελλάδα και ότι φαίνεται πως οι ξένες επενδύσεις έχουν αυξηθεί κατά μεγάλο ποσοστό, επειδή η βάση ήταν χαμηλή. 
      Ταυτόχρονα, όμως, μας κατηγορήσατε στην πρώτη σελίδα της πρότασης δυσπιστίας ακριβώς για το αντίθετο. Λέτε ότι χάνουμε τον έλεγχο της παραγωγικής βάσης και την παραδίνουμε σε ξένα συμφέροντα. Στη μία σελίδα λέτε ότι δεν έχουμε αρκετές ξένες επενδύσεις και στην άλλη σελίδα ότι χάνουμε τον έλεγχο σε ξένα συμφέροντα. Πλήρης ασυνεννοησία μεταξύ σας. 
      Θέλετε ξένες επενδύσεις; Ναι ή όχι; Και σ' αυτό ακόμη διαφωνείτε μεταξύ σας. Για να μην σας θυμίσω ποιος μετοχοποιούσε δημόσιες επιχειρήσεις, πουλώντας τα μεγαλύτερα πακέτα μετοχών σε ξένους θεσμικούς. Ελληνικά Πετρέλαια, Ο.Τ.Ε., Δ.Ε.Η., Αγροτική, Ε.ΥΔ.Α.Π.. Τα μεγαλύτερα ποσά, που επενδύθηκαν επί των ημερών σας, ήταν από ξένους επενδυτές. Ποιος πούλησε την Γενική Τράπεζα στη Societ? Generale; Η δική σας κυβέρνηση. Ποιος έφερε την Credit Agricole στην Εμπορική; Η δική σας κυβέρνηση, αγαπητοί συνάδελφοι. 
      Θέλω, όμως, να πάω σε κάτι ίσως πιο σημαντικό. Όταν κοιτώ στα έδρανα των Βουλευτών της Αντιπολίτευσης, όχι τώρα που είναι τα περισσότερα κενά, αλλά γενικά, βλέπω χωρίς εξαίρεση πολύ αξιόλογους συναδέλφους. Δεν υπάρχει συνάδελφος εδώ, όσο με αφορά τουλάχιστον, που αν κάτσω μαζί του μία ώρα, δεν θα μάθω από αυτόν πολλά πράγματα. Και δεν υπάρχει συνάδελφος σε αυτήν την Αίθουσα, που δεν οργώνει και δεν αγωνίζεται για την περιφέρειά του. Οι περισσότεροι από όλες τις παρατάξεις βλέπουν από πολύ λίγο έως ελάχιστα, την οικογένειά τους. Αγωνιζόμαστε όλοι λίγο-πολύ για τα ίδια πράγματα. Θέλουμε μία ισχυρή Ελλάδα, μία όμορφη Ελλάδα. Όλοι θέλουμε οι πολίτες να έχουν επιλογές και ευκαιρίες να αναδείξουν τις αρετές και τις ικανότητές τους και όλοι θέλουμε μία δίκαιη κοινωνία που να προσέχει τους πιο αδύναμους. Γιατί, λοιπόν, δεν μπορούμε να βρούμε καλύτερους δίαυλους επικοινωνίας; 
      Για παράδειγμα, πάρτε το άρθρο 16. Πρώτος στόχος όλων μας νομίζω ότι είναι η συνεχής βελτίωση της δημόσιας και δωρεάν παιδείας. Λέω «δωρεάν», τρόπος του λέγειν, γιατί κοστίζει στο ελληνικό δημόσιο, δηλαδή πληρώνει το κράτος πάνω από 5.000.000.000 ευρώ. Δηλαδή η δωρεάν παιδεία κοστίζει, περίπου σε φόρους 2.000 ευρώ σε κάθε τετραμελή ελληνική οικογένεια κάθε χρόνο. 
      Όμως, η βελτίωση της δημόσιας και δωρεάν παιδείας, δεν σημαίνει μόνο περισσότερα χρήματα. Θέλουμε μαζί με τον Γιώργο Αλογοσκούφη και τη Μαριέττα Γιαννάκου να δώσουμε όσο το δυνατόν περισσότερα χρήματα για την παιδεία, όσο περισσότερο αντέχει η οικονομία. Λέω όσο αντέχει, αγαπητοί συνάδελφοι, διότι φέτος, το 2007, οι συνολικές πληρωμές του Ελληνικού Δημοσίου θα είναι περίπου 88.000.000.000 ευρώ και οι συνολικές εισπράξεις περίπου 52.000.000.000 με 53.000.000.000 ευρώ. Τη διαφορά των 36.000.000.000 ευρώ την δανειζόμαστε. Δηλαδή, για να τα φέρουμε βόλτα, δανειζόμαστε περίπου 3.000.000.000 ευρώ κάθε μήνα. 
      Όμως, αυτό ήταν το μόνο πρόβλημα της παιδείας; Μόνο η έλλειψη αρκετών χρημάτων; Είμαστε ευχαριστημένοι από τη λειτουργία των πανεπιστημίων, από την απόδοσή τους; Θεωρεί κανείς πως τα κρατικά ιδρύματα είναι ό,τι πιο προχωρημένο υπάρχει σε αυτήν την οικουμένη, ότι τα ελληνόπουλα έχουν στη διάθεσή τους ό,τι καλύτερο θα μπορούσαν να έχουν; Πιστεύει κανείς ότι η μόνη λύση είναι να διατηρηθεί το κρατικό μονοπώλιο; Αυτό ήταν; 
      Αντί να θέλουμε περισσότερες επιλογές για τα παιδιά μας, τις πολεμάμε με πάθος. Τις πολεμάμε με τόσο πάθος, που φαίνεται πως κάποιοι έχουν πρώτη προτεραιότητα τα συνδικαλιστικά προνόμια και το συνδικαλιστικό κομμάτι της υπόθεσης και του προβλήματος, παρά την ίδια τη γνώση.
      Τι λέμε αγαπητοί συνάδελφοι; Κανένα ούτε ένα ελληνόπουλο να μη στερηθεί ούτε μια επιλογή απ’ αυτές που έχει σήμερα. Ούτε μια. 
      Στα μη κρατικά πανεπιστήμια θα μπορούν να φοιτήσουν όσοι για οποιοδήποτε λόγο τα προτιμούν, όπως σήμερα χιλιάδες ελληνόπουλα σπουδάζουν στο εξωτερικό είτε γιατί δεν κατάφεραν να μπουν στη σχολή που ήθελαν να μπουν, είτε γιατί δεν κατάφεραν να μπουν στο πανεπιστήμιο γενικότερα, είτε γιατί προτιμούσαν ούτως ή άλλως να σπουδάσουν στο εξωτερικό. Αυτό και θα αποσυμφορήσει τα κρατικά πανεπιστήμια και θα δώσει όχι σε λιγότερα αλλά σε περισσότερα ελληνόπουλα τη δυνατότητα να σπουδάσουν σε αυτά και θα δημιουργήσει και μια ευγενή άμιλλα μεταξύ των πανεπιστημίων και ένα μέτρο σύγκρισης. 
      Μπορεί να ισχυριστεί κανείς ότι έτσι μπορεί να πάρει πτυχίο και κάποιος που δεν θα είναι τόσο άξιος. Πιθανόν. Και σήμερα δεν είναι όλοι οι πτυχιούχοι αστέρια. Είναι όμως σαν να απορρίπτουμε ολόκληρη την ιατρική επιστήμη, επειδή κάποιος γιατρός μπορεί να κάνει στο μέλλον κάποιο ιατρικό λάθος. Στα δάση υπάρχουν ξερά δένδρα, δεν είναι αυτός όμως λόγος για να τα κάψεις. Δεν είναι λόγος για να απορρίψεις την ιδέα. 
      Μιας και μιλάμε για δάσος, περίπου τα ίδια ισχύουν και για το άρθρο 24 αγαπητοί συνάδελφοι. Δόθηκε σε πολλούς η εντύπωση πως σκοπός του άρθρου 24 είναι η άλωση των δασών, όσων λίγων έχουν απομείνει. Ο σκοπός όμως της αναθεώρησης τους άρθρου, όπως το εξήγησε πολλές φορές ο εκλεκτός συνάδελφος Θανάσης Μπούρας και πριν λίγο ο Γιώργος Βλάχος, είναι να προστατευθεί το δάσος, να υπάρξει μια ορθολογικότητα, να μειωθεί η αυθαιρεσία, να μην καταταλαιπωρούνται χιλιάδες πολίτες, να μπει μια τάξη. Γιατί σήμερα δεν υπάρχει τάξη, αγαπητοί συνάδελφοι. Δεν προστατεύονται τα δάση. Αυτά δεν είναι θέματα πάνω στα οποία μπορούμε να συνεννοηθούμε; Είναι τόσο θεμελιώδεις οι διαφορές μας, αγαπητοί συνάδελφοι; 
      Είναι περίεργο, αγαπητοί συνάδελφοι, πως μερικοί που αυτοχαρακτηρίζονται ως προοδευτικοί προασπίζουν τη συντήρηση, προασπίζουν το κατεστημένο. Μια από τα ίδια. Διαμαρτυρόμαστε για το σήμερα, αλλά δεν θέλουμε να το αλλάξουμε και όταν ζητάμε αλλαγή, ζητάμε να αλλάξουν όλοι οι άλλοι αλλά να μην αλλάξει τίποτε απ’ αυτά που αφορούν εμάς. 
      Αγαπητοί συνάδελφοι, μπορούμε καλύτερα. Ο ελληνικός λαός απαιτεί από όλους μας κάτι περισσότερο. Οι υπάλληλοι, οι ελεύθεροι επαγγελματίες, οι συνταξιούχοι, αυτοί που όχι μόνο τρέφουν τα εγγόνια τους, αλλά και τα άνεργα παιδιά τους, οι αγρότες, οι επιχειρηματίες, οι δάσκαλοι, οι μητέρες που τις παράτησε ο άνδρας τους και τρέφουν μόνες τους τα παιδιά τους, όλοι περιμένουν από εμάς. Περιμένουν ιδέες και δράσεις, περιμένουν να ξεφύγουμε από το χθες, περιμένουν σιγουριά για το αύριο. Είναι υποχρέωσή μας, είναι καθήκον μας να προχωρήσουμε μπροστά. Θέλουμε τις ιδέες σας αγαπητοί συνάδελφοι, θέλουμε την ειλικρινή κριτική σας. Κανείς δεν έχει το αλάθητο και κανείς δεν περισσεύει σε αυτή την προσπάθεια. 
      Αν η πρόταση δυσπιστίας σας βοηθήσει να ανασυγκροτηθείτε, να ξεφύγετε από τα εσωτερικά σας προβλήματα και να συμβάλετε με γόνιμες ιδέες για το αύριο και για τα προβλήματα του Έλληνα και της χώρας, τότε καλώς την κάνατε. 
      Ευχαριστώ, κύριε Πρόεδρε. 
      (Χειροκροτήματα από την πτέρυγα της Νέας Δημοκρατίας )
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ κύριε Υφυπουργέ.
      Η συνάδελφος κ. Ξηροτύρη έχει το λόγο.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ κύριε Πρόεδρε.
      Κυρίες και κύριοι συνάδελφοι, η πρόταση δυσπιστίας της Αξιωματικής Αντιπολίτευσης, το αίτημα για εκλογές και η αποχώρηση από την αναθεωρητική διαδικασία του Συντάγματος σημαίνει για μας ότι το φοιτητικό και εκπαιδευτικό κίνημα, οι εργαζόμενοι, οι κοινωνικοί φορείς που το ακολούθησαν έσπασαν τη δικομματική συναίνεση να περάσει με εκατόν ογδόντα ψήφους η αναθεώρηση του άρθρου 16 από την πρώτη ψηφοφορία. Το είχαμε πει: Το κίνημα της γενιάς του άρθρου 16 θα καθορίσει τις πολιτικές εξελίξεις και τις καθορίζει. 
      Ο Συνασπισμός της Ριζοσπαστικής Αριστεράς αναδεικνύεται  η δύναμη της σταθερής, μαχητικής, προγραμματικής αντιπολίτευσης. 
      Το ΠΑ.ΣΟ.Κ., έστω και σε επίπεδο πολιτικής τακτικής, κατάλαβε ότι δεν μπορεί να διακηρύσσει ότι η Κυβέρνηση είναι επικίνδυνη για τη χώρα και παράλληλα να συμπλέει μαζί της σε ένα κορυφαίο ζήτημα όπως είναι το άρθρο 16 και το δημόσιο πανεπιστήμιο, που η προστασία του αποτελεί το αντικείμενο του κινήματος της νέας γενιάς και έχει κατεβάσει όλη την εκπαιδευτική κοινότητα στους δρόμους.
      Φοβάμαι όμως –και αυτό φάνηκε από την ομιλία του Προέδρου του ΠΑ.ΣΟ.Κ.- ότι αυτό μπορεί να περιοριστεί σε έναν πολιτικό ελιγμό και να μην αποτελέσει μια πραγματική αλλαγή της πολιτικής στο άρθρο 16 και ότι η δικομματική τελικά συναίνεση για μια μετεκλογική ρύθμιση για τα ιδιωτικά πανεπιστήμια παραμένει. Για το Συνασπισμό της Ριζοσπαστικής Αριστεράς η υπεράσπιση του άρθρου 16 όπως και του άρθρου 24 αποτελεί ένα από τα κεντρικά θέματα των επόμενων εκλογών. 
      Κυρίες και κύριοι συνάδελφοι, έχουμε με σαφήνεια διατυπώσει την αντίθεσή μας με τη συγκεκριμένη αναθεώρηση του Συντάγματος και με τις προωθούμενες προς αναθεώρηση διατάξεις από την κυβερνητική πλειοψηφία της Νέας Δημοκρατίας. Την αντίθεσή μας αυτή την αναδείξαμε καταθέτοντας τις δικές μας προτάσεις και θέσεις στην κοινωνία και παράλληλα οι δύο εκπρόσωποί μας κατέθεσαν διεξοδικά και ανέδειξαν αυτή τη διαφωνία μας. 
      Πιστεύουμε ότι η απόφαση της Νέας Δημοκρατίας να κινήσει τη διαδικασία μιας νέας αναθεώρησης του Συντάγματος, πριν ακόμα ολοκληρωθεί η προηγούμενη, αποτελεί στοιχείο επικοινωνιακής πολιτικής και μέσο αποπροσανατολισμού από τα μεγάλα προβλήματα, τα οποία επιδεινώνει αντί να τα επιλύει η πολιτική της Κυβέρνησης και ο τρόπος λειτουργίας της. Διότι η κακή λειτουργία του πολιτικού συστήματος, η υποβάθμιση και η αναξιοπιστία των θεσμών, τα προβλήματα της αδικίας και της διαφθοράς, η περιστολή των κοινωνικών δικαιωμάτων, η μετατόπιση της πολιτικής σε εξωθεσμικά κέντρα, η υπερεξουσία της διαπλοκής δεν οφείλονται στο Σύνταγμα ούτε αντιμετωπίζονται με ένα νέο και μάλιστα κυβερνητικό Σύνταγμα. 
      Η νέα Aναθεώρηση, κυρίες και κύριοι συνάδελφοι, δεν γίνεται στο όνομα της ανάγκης για διευρυμένη δημοκρατία, ενισχυμένη συμμετοχή και αξιόπιστο κοινωνικό και πολιτικό έλεγχο που έχει ανάγκη η χώρα. Απεναντίας, γίνεται για να προσαρμοστούν κάποιες κυβερνητικές λογικές σε σχέση με την εκμετάλλευση των συλλογικών αγαθών με την εκχώρηση δημόσιων χώρων και την ενίσχυση της ιδιωτικοποίησης των συλλογικών αγαθών αντί των ποιοτικών όρων για την ανάπτυξη, για την περιβαλλοντική αρμονία, για την αειφορία της ανάπτυξης. 
      Το άρθρο 16, αν προβλέψει τη λειτουργία ιδιωτικών πανεπιστημίων, μη κερδοσκοπικών ή άλλων κέντρων, θα λύσει τα διαρθρωτικά μεγάλα προβλήματα της παιδείας; Το άρθρο 24, αν αναθεωρηθεί, θα λύσει ή τελικά θα διογκώσει τα χρόνια προβλήματα της άναρχης οικιστικής ανάπτυξης, της μη καταγραφής και διαφύλαξης του φυσικού και πολιτιστικού πλούτου της χώρας, της παντελούς έλλειψης χωροταξικού και αναπτυξιακού σχεδιασμού; Μήπως, τελικά, οι αναθεωρήσεις επί αναθεωρήσεων του Συντάγματος επιβάλλουν έναν καθεστωτικό δικομματισμό πάνω από το δημοκρατικό συνταγματικό μας χάρτη, ένα δικομματισμό που θέλει να καλύψει τις μεγάλες του αδυναμίες επί σειρά ετών για την επίλυση των χρόνιων και κεφαλαιώδους σημασίας προβλημάτων, όπως είναι αυτό της παιδείας, όπως είναι ο σχεδιασμός για την ανάπτυξη, όπως είναι η καταγραφή για την προστασία του φυσικού και δημόσιου πλούτου; 
      Η αναθεώρηση του άρθρου 24. Ευτυχώς η ψηφοφορία της Επιτροπής της Βουλής για την αναθεώρηση του Συντάγματος έδειξε ότι ο αγώνας για την υπεράσπιση των δασών και των δασικών εκτάσεων βρήκε μια πρώτη δικαίωση. Θα συνεχίσουμε όμως τον αγώνα μας. Γιατί πρέπει να γνωρίζετε, κύριοι Βουλευτές, ότι τα οποιαδήποτε προβλήματα του δασικού χώρου μπορούν να αντιμετωπιστούν χωρίς την προτεινόμενη συνταγματική αναθεώρηση. Αντίθετα, η Αναθεώρηση θα καταστεί εργαλείο επιβράβευσης των καταπατητών της δημόσιας γης και των βιαστών του φυσικού περιβάλλοντος.
      Πρέπει να γνωρίζετε, κύριοι Βουλευτές –και το γνωρίζετε- ότι στις 2 Φεβρουαρίου του 2007 ολοκληρώθηκαν οι εργασίες της Διεθνούς Διακυβερνητικής Διάσκεψης του ΟΗΕ για το κλίμα. Στην έκθεσή τους εκατοντάδες επιστήμονες που έλαβαν μέρος στη διάσκεψη αυτή συμπεραίνουν ότι η ανθρωπογενής δραστηριότητα είναι υπεύθυνη κατά 90% για το φαινόμενο του θερμοκηπίου και εδραιώνεται πλέον η πεποίθηση ότι βρισκόμαστε στο σημείο μηδέν για την προστασία του περιβάλλοντος. 
      Στην Ελλάδα, όμως, τα κριτήρια για τις επιλογές της Κυβέρνησης είναι σε αντίθετη κατεύθυνση. Προσπαθεί να αλλάξει το άρθρο 24 και να ανατρέψει έτσι το σύστημα το οποίο έχει εγκαθιδρύσει αυτό, το οποίο οργανώνει την προστασία του φυσικού και πολιτιστικού περιβάλλοντος. Επιχειρεί, μέσα από αυτή τη διαδικασία, να ανατρέψει την επιστημονική και φυσική σειρά των πραγμάτων όσον αφορά τον εθνικό και περιφερειακό χωροταξικό σχεδιασμό, τον τομεακό σχεδιασμό, τον πολεοδομικό και τα εργαλεία, που το άρθρο 24 του Συντάγματος επιτάσσει να χρησιμοποιηθούν.
      Τα εργαλεία αυτά είναι το κτηματολόγιο και οι δασικοί χάρτες, που σκόπιμα -και είναι ντροπή για όλες τις κυβερνήσεις μέχρι σήμερα- καθυστερούν να τους συντάξουν για να διευκολυνθούν οι μεγαλοεπενδυτές, οι οικοδομικοί συνεταιρισμοί που διεκδικούν τη θυσία των δασών, των δασικών εκτάσεων στο βωμό του κέρδους.
      Για το άρθρο 16. Από την αρχή είχαμε επισημάνει στην Αξιωματική Αντιπολίτευση να σταματήσει να στηρίζει την κυβερνητική επιλογή για την αναθεώρηση του άρθρου 16, διότι το άρθρο 16 δεν είναι, όπως λέει το ΠΑ.ΣΟ.Κ., αυτό το οποίο δεν προστατεύει τη δημόσια παιδεία. Εμείς επιμένουμε ότι την προστατεύει. Και βέβαια δεν είναι αυτό που λέει η Νέα Δημοκρατία ότι είναι το κρατικό μονοπώλιο της παιδείας.
      Έτσι, λοιπόν, βλέπουμε την παιδεία, την ανώτατη εκπαίδευση, ως ένα κρατικό μονοπώλιο στο οποίο θα εφορμήσουν οι άλλες δυνάμεις της αγοράς για να μπορέσουν να το καθυποτάξουν, γιατί ο χώρος της εκπαίδευσης έχει πράγματι μεγάλη ζήτηση στην Ελλάδα; Σε αυτήν τη συγκυρία επιχειρείται η Αναθεώρηση. Ίσως σε κάποια άλλη ιστορική στιγμή τα πράγματα να φαινόταν ανώδυνα. Σήμερα, όμως, έχουμε καταγράψει με σαφήνεια τη μεγάλη ανάγκη του ελληνικού λαού για εκπαίδευση και επομένως είμαστε βέβαιοι ότι πίσω από αυτές τις προτάσεις της αναθεώρησης του άρθρου 16 κρύβονται πράγματι πολύ σημαντικά οικονομικά συμφέροντα. 
      Βεβαίως, κανείς δεν είναι ικανοποιημένος από το επίπεδο στο οποίο βρίσκεται η παιδεία στην Ελλάδα το 2007. Κανείς δεν είναι ικανοποιημένος από την υποχρηματοδότηση της παιδείας που και οι δύο κυβερνήσεις και του ΠΑ.ΣΟ.Κ. και της Νέας Δημοκρατίας την έχετε περιορίσει στο 3%. 
      Η παιδεία, λοιπόν, θα ανακάμψει εάν γίνει υπόθεση της αγοράς και του ανταγωνισμού; Εάν ξεφύγει δηλαδή από αυτό που καθορίζει το Σύνταγμά μας, ότι είναι υπόθεση δημόσιου ενδιαφέροντος, ότι είναι υπόθεση κοινωνικής ευθύνης της πολιτείας; Όχι βέβαια. Αυτό στο οποίο πρέπει να συναινέσουμε, κύριοι συνάδελφοι, είναι ότι χρειάζεται στήριξη και αναβάθμιση και το δημόσιο πανεπιστήμιο αλλά πολύ περισσότερο και οι άλλες βαθμίδες της εκπαίδευσης, οι οποίες πραγματικά υπολειτουργούν και δεν δημιουργούν την ουσιαστική παιδεία που έχει ανάγκη ο τόπος. Αλλού, λοιπόν, είναι τα προβλήματα και αλλού πρέπει τελικά να υπάρξουν οι προσπάθειες.
      Τώρα, όσον αφορά, το ότι το ΠΑ.ΣΟ.Κ. ζητά εκλογές, θεωρώντας ότι πράγματι οι πολιτικές της Κυβέρνησης δεν είναι ικανοποιητικές, δεν έχουμε τελικά το δικό του πρόγραμμα. Υπάρχει τελικά συναίνεση για το σταμάτημα των ιδιωτικοποιήσεων, για τη διαφύλαξη των δημόσιων αγαθών; Είναι επιχείρημά του ότι η Κυβέρνηση αυτή τη στιγμή της Νέας Δημοκρατίας έχει εγκαταλείψει κάθε προγραμματική διαδικασία και επιμένει για την ισχυρή ανάπτυξη με την προώθηση των ιδιωτικοποιήσεων και των απορυθμίσεων του δημόσιου τομέα; Θα κάνει τελικά νέα στροφή το ΠΑ.ΣΟ.Κ. και δεν θα επιδεικνύει, όπως παλιά, τους δείκτες που τελικά «ευημερούσαν» και στη δική του εποχή και σήμερα, όπως ο κ. Αλογοσκούφης παραδέχθηκε, αλλά μετά την κατάθεση του προϋπολογισμού, ότι ο δείκτης της φτώχειας είναι πάρα πολύ υψηλός στην Ελλάδα και τελικά κάτι πρέπει να κάνουμε; 
      Τι θα κάνουμε δηλαδή,  κύριοι της Κυβέρνησης, για το δείκτη της φτώχειας, για την κατάρρευση και τη συρρίκνωση του αγροτικού τομέα; Πέστε μας την πολιτική σας σε αυτά τα θέματα.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ.
      Η κ. Φουντουκίδου έχει το λόγο.
      ΠΑΡΘΕΝΑ ΦΟΥΝΤΟΥΚΙΔΟΥ: Κυρίες και κύριοι Βουλευτές, είναι  μια κορυφαία στιγμή του κοινοβουλευτικού ελέγχου η πρόταση δυσπιστίας κατά της Κυβέρνησης, που παρέχεται από τον Κανονισμό της Βουλής. Πρόταση όμως, που στην ιστορία του κοινοβουλευτισμού, χρησιμοποιήθηκε σε στιγμές λαϊκής έντασης και πάντως με σοβαρότητα και φειδώ. Δύο προτάσεις όμως δυσπιστίας, σε διάστημα λιγότερο των δεκαοκτώ μηνών, όπως έκανε η Αξιωματική Αντιπολίτευση, δεν απασχολούν συχνά το ελληνικό Κοινοβούλιο. 
      Τι σημαίνει αυτό; Σημαίνει ότι κάποιοι εδώ μέσα χρησιμοποιούν τους θεσμούς, χρησιμοποιούν τις δημοκρατικές διαδικασίες, αλλά και τους θεσμικούς τους ρόλους για να βγουν από τα προσωπικά τους αδιέξοδα. Θεσμικούς ρόλους, όπως αυτός, αγαπητοί κύριοι συνάδελφοι της Αξιωματικής  Αντιπολίτευσης,  που ο λαός σας έδωσε ώστε να υπηρετούνται καλύτερα τα δικά του και μόνον τα δικά του συμφέροντα. Και δυστυχώς, αυτή η συζήτηση απέχει πολύ από αυτά, τόσο πολύ, τόσο μακριά, όσο ξεκομμένοι είστε και εσείς από αυτόν. Και είναι φυσικό να μην το καταλαβαίνετε. 
      Εάν, λοιπόν, ρωτούσατε το λαό, τον οποίον συχνότατα και ιερόσυλα, για το καλό του δήθεν, επικαλείστε, τι είναι σημαντικότερο, η υποστήριξη της επερώτησης για τα σκουπίδια, της πολύ σημαντικής επερώτησης, για τη διαχείριση των σκουπιδιών, με αφορμή της οποίας ήρθε εδώ ο Αρχηγός σας και κατέθεσε την πρόταση δυσπιστίας, μια συζήτηση που και εγώ περίμενα με χαρά για να λειτουργήσει σαν μοχλός πίεσης προς την Κυβέρνηση, ώστε να επισπεύσει τις διαδικασίες προς αυτήν την κατεύθυνση. Εάν, λοιπόν, ρωτούσατε το λαό, ποιο είναι σημαντικότερο, αυτή η επερώτηση ή η δική του η καρέκλα, ή η έξοδος από τα προσωπικά του πολιτικά αδιέξοδα, ανεπιφύλακτα θα σας απαντούσε ότι είναι η διαχείριση των σκουπιδιών. Αυτό ζητά, λύση στα προβλήματά του, ορθές επιλογές, χρηστή διοίκηση, αποτελεσματικότητα, κυρίες και κύριοι συνάδελφοι. Και σας θέλει μπροστάρηδες με ιδέες, προτάσεις, πολιτικές. 
      Και εσείς, τι κάνετε; Δραπετεύετε. Αρνείστε να καταθέσετε παραγωγικές ιδέες, γιατί δεν έχετε και γιατί δεν κάνατε τον κόπο να αποκτήσετε. Μια συναινετική πρόταση είχατε όλο και όλο, κατά τη συζήτηση της αναθεώρησης του άρθρου 16 στο Σύνταγμα για την παιδεία και προσπαθείτε δια της πλαγίας οδού, να την ακυρώσετε. Γιατί; Είναι γνωστό, διότι δεν μπορείτε να συμφωνήσετε μέσα στο ίδιο σας το κόμμα.
      Κάνατε, λοιπόν, μια κίνηση εντυπωσιασμού έτσι όπως την παρουσίασε αυτάρεσκα ο κ. Γείτονας. Μια από αυτές τις κινήσεις, που προσωπικά εγώ απεχθάνομαι και θεωρώ, κυρίες και κύριοι συνάδελφοι, ότι κατ’ εξοχήν ευθύνονται για την κρίση αξιοπιστίας των πολιτικών. 
      Λογαριάσατε όμως χωρίς τον ξενοδόχο. Κατέληξε η συζήτηση αυτή μπούμερανγκ σε βάρος σας, γιατί εσείς παρείχατε με αυτόν τον τρόπο μια μοναδική ευκαιρία στην Κυβέρνηση να παρουσιάσει από το Βήμα της Βουλής το κυβερνητικό της έργο. Φιάσκο  πολιτικό και κοινοβουλευτικό, πολύ εύστοχα το χαρακτήρισε και η κ. Αλεξάνδρα Παπαρήγα. Γιατί αποκαλύπτεται η πολιτική σας υποκρισία. Και είναι αλήθεια, ότι φρεσκάρετε έτσι τη μνήμη των Ελλήνων πολιτών, τα δικά σας έργα και τις δικές σας ημέρες. Αίφνης ακούγοντάς σας, δηλαδή, να μιλάτε για εργασιακό μεσαίωνα, θυμήθηκα την πρόταση του κ. Παπανδρέου στο Λαύριο για τη διετή ανασφάλιστη εργασία των νέων. Θυμήθηκα τη νομοθεσία για τις ενοικιάσεις εργαζομένων και μια σειρά από άλλες πρωτοβουλίες σας. 
      Επικαλείστε στην πρότασή σας την αύξηση των κοινωνικών ανισοτήτων. Αλήθεια, κυρίες και κύριοι συνάδελφοι; Ας θυμηθούμε, λοιπόν, πότε δημιουργήθηκε η τάξη των νεοπτώχων στην Ελλάδα, που επί των ημερών σας, να σας θυμίσω, άγγιζε το ? του ελληνικού πληθυσμού. Δεν βλέπατε, δεν ακούγατε ούτε τις φωνές διαμαρτυρίας των φτωχών συνταξιούχων, γιατί είχατε βρει τη λύση με τα κλόμπς.
      Δεν ακούγατε τις φωνές των ανέργων, γιατί είχατε βρει τη λύση της παραποίησης των στατιστικών στοιχείων με την αλχημεία της απογραφής και τα αστεράκια της EUROSTΑT. Έτσι ήταν, κυρίες και κύριοι συνάδελφοι, με αστερίσκους αμφισβήτησης τα ποσοστά ανεργίας στη EUROSTAT, τα οποία επικαλέστηκε και η κ. Ράπτη. 
      Δεν σας συγκινούσαν οι κραυγές αγωνίας των μικρομεσαίων επιχειρηματιών, γιατί τους κλείνατε το στόμα μαζί με το κατέβασμα των ρολών. Δεν σας άγγιζαν οι κινήσεις απελπισίας των αγροτών, γιατί είχατε βρει τη λύση των βουλκανιζατέρ, της εξύβρισης και των χημικών, αυτά τα «κακά» χημικά που τώρα τα προσέξατε πρώτη φορά. Εγώ, όμως, πάρα πολλές φορές στις πορείες των αγροτών τα αντιμετώπισα. 
      Δεν σας ευαισθητοποιούσαν οι αυτοκτονίες συμπολιτών μας εξαιτίας των πανωτοκίων, γιατί μια χαρά τα πηγαίνατε με τους μεγαλοτραπεζίτες. Δεν σας ενοχλούσαν οι ογδόντα έξι νέοι φόροι σε μία τριετία, γιατί είχατε ξεχαστεί στο γλέντι της εξουσίας. Δεν ακούσατε το σύντροφο σας Υπουργό που μιλούσε για πιράνχας και κυκλώματα στο τομέα της υγείας, γιατί και αυτόν τον κατασπαράξετε. 
      Δεν διαβάζατε τις διεθνείς εκθέσεις που αφορούσαν τη θέση της χώρας μας στη διαφθορά, στην ανταγωνιστικότητα, στη λειτουργία του κράτους, γιατί ήσασταν μια χαρά βολεμένοι και τα πηγαίνατε πολύ καλά μέσα σε αυτήν την ακινησία και το τέλμα. Δεν αφήνατε τα σκάνδαλά σας να δουν το φως της δημοσιότητας, τα συγκαλύπτατε, γι’ αυτό και σήμερα σας ενοχλεί που η Κυβέρνηση αποκαλύπτει κάθε υπόνοια διαφθοράς. 
      Δεν μάθατε ότι τα παιδιά που στέλνατε στα υποβαθμισμένα πανεπιστήμια Βαλκανικών χωρών ήταν παιδιά του λαού από φτωχές οικογένειες που αιμορραγούσαν κάτω από τη δήθεν δωρεάν παιδεία, γιατί τα δικά σας τα παιδιά πήγαιναν σε πλούσια και αναβαθμισμένα. Τίποτα δεν ακούγατε για ανασφάλιστους, τίποτα για το ασφαλιστικό σύστημα που κατέρρεε, γιατί δεν αφορούσε εσάς, αλλά τον «λαουτζίκο». 
      Και η κώφωση σας από τη μακαριότητα και την ευδαιμονία σας δεν σας άφησε να ακούσετε ούτε το μπαμ του Χρηματιστηρίου. Ποιος από σας, κυρίες και κύριοι συνάδελφοι, αντέδρασε; Ποιος προστάτευσε το λαό, ένα εκατομμύριο συμπολίτες μας, αυτούς που ιερόσυλα –ναι, ιερόσυλα, επαναλαμβάνω- επικαλείστε; 
      Καλά είναι, λοιπόν, να μην ξεχνιόμαστε. Και η Αντιπολίτευση κρίνεται, κυρίες και κύριοι συνάδελφοι και μην ενοχλείστε από αυτό.
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Εσείς κυβερνάτε!
      ΠΑΡΘΕΝΑ ΦΟΥΝΤΟΥΚΙΔΟΥ: Εμείς, λοιπόν, που κυβερνάμε θέλουμε από εσάς, κύριε συνάδελφε, να πιέσετε τη Κυβέρνηση να προχωρήσει πιο γρήγορα, πιο τολμηρά το μεταρρυθμιστικό της έργο.
      (Θόρυβος στην Αίθουσα)
      ΠΡΟΕΔΡΕΥΩΝ (Ιωάννης Τραγάκης): Παρακαλώ, κύριοι συνάδελφοι, μη διακόπτετε.
      ΠΑΡΘΕΝΑ ΦΟΥΝΤΟΥΚΙΔΟΥ: Σ’ αυτό το ρόλο θα μας βρείτε μαζί σας. Να καταθέσετε την εμπειρία των συνεπειών των δικών σας πράξεων και των δικών σας παραλείψεων, προκειμένου και εμείς να προχωρήσουμε χωρίς λάθη. 
      Τολμήστε το, κύριοι, και εμείς απλώνουμε χέρι σε όσους έχουν αυτήν την αγωνία για ένα καλύτερο μέλλον στην μάχη του εκσυγχρονισμού και της βελτίωσης της ποιότητας ζωής των Ελλήνων πολιτών. Μην κρύβεστε και πάλι. Γι’ αυτό μας έστειλε εδώ ο λαός τριακόσιους και όχι λιγότερους και μας θέλει όλους παρόντες. Ριψάσπιδες και φυγόμαχοι δεν χωρούν στις μεγάλες προσπάθειες και τις μεγάλες πορείες σε ιστορικές στιγμές για το μέλλον του τόπου. 
      Αναγνωρίστε, λοιπόν, ότι οι άνεργοι μειώνονται σταθερά, ότι οι συντάξεις του Ο.Γ.Α., το Ε.Κ.Α.Σ., τα επιδόματα ανεργίας, η επιστροφή του Λ.Α.Φ.Κ.Α. και των αναδρομικών είναι αυτά που αυξάνουν το εισόδημα των αδυνάτων και βοηθούν στην κοινωνική σύγκληση. Γιατί δεν βλέπετε ότι η φορολογική πολιτική της Κυβέρνησης δίνει ανάσα σε επτακόσιες χιλιάδες μικρομεσαίους επιχειρηματίες και ότι το 55% των Ελλήνων πολιτών δεν θα πληρώνει καθόλου φόρους; Γιατί δεν βλέπετε ότι οι απορροφήσεις των κοινοτικών κονδυλίων έχουν κάνει άλματα και ότι οι χρηματοδοτήσεις, οι πιστώσεις προς τον ΕΛ.Γ.Α. έχουν αυξηθεί κατά 1127%; Φτάσατε, λοιπόν, να ενοχλείστε με τους υψηλούς ρυθμούς ανάπτυξης, την αύξηση των επενδύσεων και των εξαγωγών. 
      Εμείς απαντάμε στα προβλήματα. Απαντάμε με λύσεις και τομές. Μη μας ρωτάτε αν τελειώσαμε. Εμείς βάλαμε ψηλά τον πήχη και έχουμε πολύ δρόμο ακόμη, όμως μπαίνουν πλέον κανόνες και προτεραιότητες. Βοηθάμε όσους έχουν περισσότερη ανάγκη και αυτό είναι αλήθεια, το ξέρετε και γι’ αυτό ενοχλείστε, γιατί χρόνο με το χρόνο η ζωή των Ελλήνων πολιτών θα βελτιώνεται. Εσείς απαντάτε με ακραίες φωνές και κραυγές.
      Κατηγορείτε την Κυβέρνηση ότι συνειδητά βλάπτει τα συμφέροντα του λαού. Βαριά κατηγορία και εγώ δεν επιτρέπω σ’ αυτήν την Αίθουσα ν’ αμφισβητεί ότι τα κόμματα είναι εδώ με ένα και μόνο σκοπό να υπηρετούν το λαό. Αφήστε λοιπόν, τις κραυγές. Ελάτε να δούμε μαζί πώς θα πετύχουμε την περιφερειακή σύγκλιση -ξέρετε, αυτή που δεν καταφέρατε να πετύχετε με τη διαχείριση τριών κοινοτικών πακέτων- τώρα που έχουμε μπροστά μας το τέταρτο. Να συμφωνήσουμε σε εκείνες τις υποδομές που θα μας επιτρέψουν να τρέξουμε πιο γρήγορα προς την ανάπτυξη οικονομική και κοινωνική. Να βοηθήσουμε τον αγρότη να παραμείνει αγρότης εάν το επιθυμεί. Το νέο να έχει εκείνα τα εφόδια από τα σχολειά του που θα του εξασφαλίσουν μια θέση στον ανταγωνιστικό κόσμο της εργασίας. Το νέο σπουδαστή να εκτιμά το ευρώ που ο ιδρώτας των γονιών του συνεισφέρει στην εκπαίδευση και στη μόρφωσή του.
      Υπερβείτε τις αναχρονιστικές αντιλήψεις πολιτικής συμπεριφοράς. Μην υποτιμάτε τον ελληνικό λαό που κρίνει και σταθμίζει. Να σας πω και μια διαπίστωση. Πολλές φορές ο λαός τρέχει μπροστά από τα κόμματα. Και αυτό είναι θεσμικό πρόβλημα που σας καλώ να το αντιμετωπίσουμε. Τέλος σας παρακαλώ να παραμείνετε στη συζήτηση για την Αναθεώρηση του Συντάγματος.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ο Υπουργός Απασχόλησης και Κοινωνικής Προστασίας, κ. Σάββας Τσιτουρίδης έχει το λόγο.
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Κυρίες και κύριοι συνάδελφοι, η αδράνεια του κ. Παπανδρέου και τα προβλήματα του ΠΑ.ΣΟ.Κ. παρασύρουν συχνά την Αξιωματική Αντιπολίτευση και στην υπερβολή και στην απώλεια του μέτρου. Το ίδιο γίνεται και με την πρόταση δυσπιστίας που κατέθεσε χθες το ΠΑ.ΣΟ.Κ. Την υπογράψατε όλοι στο ΠΑ.ΣΟ.Κ. Από την ώρα όμως που την καταθέσατε είναι προφανές ότι δεν είσθε βέβαιοι για το ποιος ωφελείται.  Είναι κάτι που κατά τις πληροφορίες μας το ψάχνουν ακόμη στο ΠΑ.ΣΟ.Κ. 
      Ο τρόπος με τον οποίο κατέθεσε το ΠΑ.ΣΟ.Κ. την πρόταση δυσπιστίας και μετά έφυγε χθες από την Αίθουσα, το ύφος της πρότασης, ο τόνος και το περιεχόμενο των ομιλιών εκείνων των Βουλευτών που ανέλαβαν να την υποστηρίξουν, μετάλλαξαν μία κορυφαία κοινοβουλευτική διαδικασία σε κίνηση εντυπωσιασμού, κάτι που αναδεικνύει μία από τις σταθερές παθογένειες της πολιτικής συμπεριφοράς κάποιων, την παθογένεια που θέλει την εικόνα να κυριαρχεί ενίοτε της  πολιτικής.
      Η Κυβέρνησή μας και εγώ προσωπικά δεν ασχοληθήκαμε ούτε δικαιούμεθα να ασχοληθούμε με μία στάση –συγχωρέστε με- που θα μπορούσε να εκληφθεί από κάποιους ως ανεύθυνη. Λυπάμαι γι’ αυτό. Η Αντιπολίτευση υπερέβη και πάλι το μέτρο. Προσφεύγει σε διαστρεβλώσεις, σε παραποιήσεις στοιχείων, σε αδέσποτους υπαινιγμούς και συνολικά επιδιώκει την κατασυκοφάντηση προσώπων και πολιτικών. Και πάλι λυπάμαι.
      Αν στο ΠΑ.ΣΟ.Κ. πιστεύετε ότι με απειλές γιατί ακούσαμε και τέτοιες χθες προετοιμάζετε το έδαφος για να προσφύγετε στη δικαιοσύνη για αποφάσεις της Κυβέρνησης και της Βουλής με την υστερόβουλη πρόθεση να ποινικοποιήσετε την πολιτική ζωή, προσφέρετε πολύ αρνητική υπηρεσία στον τόπο. Απόπειρες αλλοίωσης της πραγματικότητας και υπαινιγμοί δεν μπορούν να αγγίξουν αυτήν τη μεγάλη και φιλελεύθερη δημοκρατική παράταξη.
      (Χειροκροτήματα από την πτέρυγα της Νέας Δημοκρατίας)
      Τέτοιες συμπεριφορές που οι πάντες καταγράφουν δεν συμβάλλουν στην πορεία που ο ελληνικός λαός επιθυμεί και στην οποία η Κυβέρνησή μας είναι αποφασισμένη ν’ ανταποκριθεί πλήρως. Ο έλεγχος της πολιτικής μας είναι ευπρόσδεκτος, αλλά το 2007 μαθήματα δημοκρατίας, αυτονόητα σ’ αυτήν την Αίθουσα, ούτε δίνουμε φυσικά σ’ αυτούς που είναι εδώ, αλλά ούτε δεχόμαστε από κανέναν. Και στο τέλος να μην ξεχνάμε ότι ο ύπατος κριτής όλων όσων κάνουμε και λέμε είναι ο ελληνικός λαός. Αυτού την εντολή εκτελούμε.
      Ας έλθουμε στην ουσία της πολιτικής. Αισθάνομαι πραγματικά την ανάγκη να ευχαριστήσω την Αξιωματική Αντιπολίτευση γιατί με την πρότασή της μας έδωσε την ευκαιρία για άλλη μια φορά να επιβεβαιώσουμε προς τον ελληνικό λαό τις προθέσεις και τις πολιτικές μας, να τον ενημερώσουμε για όσα έγιναν και στη βάση αυτή να διεκδικήσουμε και την εμπιστοσύνη του για το μέλλον.
      (Στο σημείο αυτό την Προεδρική Έδρα καταλαμβάνει η Πρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ )
      Κυρίες και κύριοι συνάδελφοι, η Κυβέρνησή μας για να απαντήσει θετικά στις προκλήσεις της σύγχρονης εποχής έθεσε σε εφαρμογή ένα καλά διαμορφωμένο μεταρρυθμιστικό πρόγραμμα με στρατηγικό στόχο την επίτευξη  ισχυρής και βιώσιμης οικονομικής ανάπτυξης και παράλληλη ενίσχυση της κοινωνικής συνοχής στη χώρα μας. 
      (Στο σημείο αυτό εισέρχεται στην Αίθουσα ο Πρόεδρος της Κυβέρνησης κ. Κωνσταντίνος Καραμανλής)
      (Όρθιοι οι Βουλευτές της Νέας Δημοκρατίας χειροκροτούν ζωηρά και παρατεταμένα)
      Οι πολιτικές μας στα ευαίσθητα θέματα της απασχόλησης της κοινωνικής προστασίας και της κοινωνικής ασφάλισης εξυπηρετούν τους παραπάνω στόχους. Θα ξεκινήσω με μία αυτονόητη παραδοχή. Δεν ισχυριζόμαστε ότι στα ευαίσθητα θέματα της απασχόλησης και κοινωνικής προστασίας έχουν λυθεί όλα τα προβλήματα και φθάσαμε ήδη εκεί που θα θέλαμε. Αντιθέτως σημαντικές προκλήσεις παραμένουν και θα συνεχίσουμε να τις αντιμετωπίζουμε με τόλμη, διάλογο και υπευθυνότητα. Στα τρία όμως χρόνια πορείας, τα αποτελέσματα της πολιτικής μας είναι απτά μετρήσιμα και ενθαρρυντικά. Η κοινωνία μας αντιλαμβάνεται ότι η χώρα μας δεν μπορεί να ανταποκριθεί στις σύγχρονες προκλήσεις χωρίς να κάνει τις απαιτούμενες αλλαγές και μεταρρυθμίσεις. Μία πραγματικότητα δεν την αντιμετωπίζουμε με ρητορείες δεισιδαιμονίας ή κλείνοντας τα μάτια. Η πρόκληση είναι μεγάλη. Ή θα αντιμετωπίσουμε μια νέα παγκόσμια πραγματικότητα μέρος της οποίας είμαστε ή θα την αφήσουμε να μας υπερφαλαγγίσει  με την αγοραία, τη χειρότερη μορφή επίδρασής της. 
      Εμείς, κυρίες και κύριοι συνάδελφοι, πιστεύουμε στις δυνατότητες της χώρας μας, της κοινωνίας μας, της οικονομίας μας. Άλλωστε ο ελληνισμός μεγαλούργησε στα ανοικτά σύνορα. Όταν κλείστηκε στα στενά όρια διχάστηκε, δείλιασε, οπισθοχώρησε. Γι’ αυτό, για να αντιμετωπίσουμε τις προκλήσεις του ανοικτού κόσμου, πιστεύουμε στην ανάγκη συγκεκριμένων μεταρρυθμίσεων. Και οι μεταρρυθμίσεις δεν γίνονται, ούτε θα γίνουν εις βάρος της κοινωνικής συνοχής. Οι μεταρρυθμίσεις δεν γίνονται, ούτε θα γίνουν στην πλάτη των Ελλήνων εργαζομένων. Τις λύσεις τις αναζητούμε αλλού και τις αναζητούμε μέσα από τον ουσιαστικό διάλογο και την ευρύτερη δυνατή κοινωνική συναίνεση και ξέρουμε ότι οι πολίτες γυρίζουν την πλάτη σε όλους εκείνους που με τον συντηρητισμό και την αδυναμία τους να αντιμετωπίσουν τις προκλήσεις των καιρών, επιχειρούν να καθηλώσουν τη χώρα στο χθες. 
      Θα απαντήσω σε αιτιάσεις της πρότασης της Αξιωματικής Αντιπολίτευσης αναφέροντας ότι κατά τη χρονιά που πέρασε οι κοινωνικές δαπάνες αυξήθηκαν κατά 9,13% σε σχέση με το 2005. Η αύξηση αυτή ήταν η μεγαλύτερη όλων των τελευταίων ετών. Οι αριθμοί, λοιπόν, ανατρέπουν κάθε ανέξοδη κριτική. Για το 2007 και για το Υπουργείο μας οι  κοινωνικές δαπάνες είναι αυξημένες κατά 14,2%  σε σχέση με τον προϋπολογισμό του 2006. Και η αύξηση αυτή αναδεικνύει έμπρακτα ότι η προώθηση της απασχόλησης, η αντιμετώπιση της ανεργίας και η καταπολέμηση της φτώχειας και του κοινωνικού αποκλεισμού, δεν αποτελούν απλά σημαντικές προτεραιότητες της Κυβέρνησής μας, αλλά βρίσκονται στο επίπεδο του μεταρρυθμιστικού της έργου. Επίσης, πολύ συγκεκριμένη είναι και η δέσμευσή μας για ενίσχυση των κοινωνικών δαπανών κατά 2.000.000.000 ευρώ κατ’ έτος στο βάθος της πενταετίας που ξεκινά από φέτος, για να ενισχύσουμε το κοινωνικό κράτος στη χώρα μας, για ν’ αντιμετωπίσουμε αποτελεσματικότερα φαινόμενα φτώχειας και κοινωνικού αποκλεισμού που δεν τα ανακαλύψαμε τώρα κυρίες και κύριοι συνάδελφοι του ΠΑ.ΣΟ.Κ. Η φτώχεια και ο κοινωνικός αποκλεισμός είναι κυρίαρχα αποτελέσματα μιας εικοσαετούς δικής σας πολιτικής. 
      Θα κάνω τώρα μία αναφορά στα θέματα της απασχόλησης: Σήμερα σε λιγότερο από τρία χρόνια διακυβέρνησης υπήρξαν θετικές εξελίξεις στην αγορά εργασίας οι οποίες είναι και εμφανείς και μετρήσιμες. Η ανεργία μειώνεται και βεβαίως τα αποτελέσματα της πολιτικής μας διαψεύδουν τις Κασσάνδρες που προέβλεπαν ότι μετά από τους Ολυμπιακούς Αγώνες θα φούντωνε η ανεργία στη χώρα. Και επειδή διαψεύστηκαν, χωρίς ευθύνη και με άκρατο λαϊκισμό κάποιοι έρχονται να μιλήσουν για εικονική πραγματικότητα αμφισβητώντας στοιχεία τα οποία βρίσκονται στη διάθεση όλων. 
      Σύμφωνα, λοιπόν, με τα επίσημα και ελεγχόμενα και από την Ευρωπαϊκή Επιτροπή στοιχεία, η ανεργία από 11,3% το Μάρτιο του 2004, στο τρίτο τρίμηνο του έτους που πέρασε έχει πέσει στο 8,3%. Το ποσοστό αυτό είναι το χαμηλότερο των τελευταίων οκτώ ετών.  Μέσα σε λιγότερο από τρία χρόνια η ανεργία έπεσε κατά 25%. Και επειδή ακούω και βλέπω πως κάποιοι συνεχίζουν να παραποιούν την αλήθεια, ακόμη και χθες, να ξεκαθαρίσω για μια ακόμη φορά το προφανές και αυτονόητο. Ο τρόπος καταγραφής και μέτρησης της ανεργίας είναι ο ίδιος στη χώρα μας όλα τα τελευταία έτη  γι’ αυτό και τα στοιχεία είναι απολύτως συγκρίσιμα. Με την ίδια μεθοδολογία, με την ίδια καταγραφή, με τα ίδια κριτήρια για εγγραφή των αγροτών στα μητρώα των ανέργων του Ο.Α.Ε.Δ. η ανεργία στα χρόνια του ΠΑ.ΣΟ.Κ. ανέβαινε και στα τρία τελευταία χρόνια μειώνεται.
      Η σημαντική πτώση της ανεργίας, κυρίες και κύριοι συνάδελφοι, αποτελεί την καλύτερη απάντηση της Κυβέρνησης στο επιχείρημα κάποιων ότι με την οικονομική μας πολιτική ευνοούμε δήθεν τους λίγους εις βάρος των πολλών. Οι πολίτες που ψάχνουν και βρίσκουν δουλειά, οι εκατόν πενήντα χιλιάδες νέες θέσεις εργασίας πήγαν σ’ αυτούς που δεν ανήκουν στην ολιγαρχία του χρήματος, αλλά στον κόσμο της εργασίας που επί χρόνια βρισκόταν στο οικονομικό και κοινωνικό περιθώριο. 
      Πρέπει, βέβαια, να επισημάνουμε ότι οι σημαντικές προκλήσεις παραμένουν. Η ανεργία συνεχίζει να είναι σε υψηλότερα επίπεδα από τον ευρωπαϊκό μέσο όρο. Τα ποσοστά απασχόλησης σε νέους, σε γυναίκες, σε ηλικιωμένους εξακολουθούν να είναι υψηλά, όπως υψηλά είναι και σε κάποιες περιοχές της χώρας μας. Αυτές είναι οι μεγάλες προκλήσεις τις οποίες έχουμε μπροστά μας. 
      Στο σημείο αυτό θέλω να κάνω μία ιδιαίτερη αναφορά στο τακτικό επίδομα ανεργίας. Προχωρήσαμε σε μία πολύ σημαντική αύξηση. Το βρήκαμε στα 311 ευρώ και φέτος το επίδομα αυτό φθάνει στα 367,5 ευρώ. Το 2008 αποφασίσαμε ότι θα φθάσει στα 404 ευρώ και για πρώτη φορά θα αναλογεί στο 55% του κατώτατου ημερομισθίου, σύμφωνα με τη Γενική Εθνική Συλλογική Σύμβαση Εργασίας. Από εκεί και πέρα το επίδομα αυτό θα μείνει διαμορφωμένο στο 55% του κατώτατου ημερομισθίου με τις αυξήσεις που θα υπάρχουν κάθε χρόνο σ' αυτό. 
      Παράλληλα, η Κυβέρνησή μας εκτίμησε ότι επιβάλλεται να προβλεφθεί ένα αποτελεσματικό σταθερό και αντικειμενικό θεσμικό πλαίσιο, ώστε να αντιμετωπίζονται με τρόπο ενιαίο και συνεκτικό οι σοβαρές παραγωγικές αναδιαρθρώσεις που προκαλεί η παγκοσμιοποίηση. Για το σκοπό αυτό σχεδιάσαμε ένα νέο θεσμό. 
      Σε λίγες μέρες καταθέτουμε στη Βουλή σχέδιο νόμου για να ιδρύσουμε το Ειδικό Ταμείο Κοινωνικής Αλληλεγγύης. Το Ταμείο Κοινωνικής Αλληλεγγύης δεν αποτελεί παρέκκλιση από τη διακηρυγμένη πολιτική μας που επικεντρώνεται στα ενεργητικά μέτρα για την προώθηση της απασχόλησης. 
      Αντίθετα αφορά τις περιπτώσεις εκείνες στις οποίες όλα τα άλλα μέτρα αναπτυξιακών παρεμβάσεων και ενεργητικών πολιτικών που υλοποιήθηκαν, δεν μπόρεσαν ή δεν θα μπορέσουν ν’ αντιμετωπίσουν τον ορατό κίνδυνο του κοινωνικού αποκλεισμού για ανέργους μιας ορισμένης ηλικίας. 
      Για τους ανέργους που ασχολούνται σε φθίνοντες κλάδους, που διαβιούν σε περιοχές με υψηλά επίπεδα ανεργίας και είναι ηλικίας άνω των πενήντα ετών θα προβλέπεται μία μηνιαία ειδική εισοδηματική ενίσχυση, με σκοπό την εξασφάλιση ενός αξιοπρεπούς επιπέδου διαβίωσης, ωσότου οι συμπολίτες μας αυτοί βρουν δουλειά ή φθάσουν στην ηλικία της σύνταξης. 
      Στα θέματα της εργασίας, κυρίες και κύριοι συνάδελφοι, θα έκανα ακόμη μία ειδική αναφορά στη μεγάλη συζήτηση που ξεκίνησε στην Ευρωπαϊκή Ένωση για την ενδεχόμενη ανάγκη εκσυγχρονισμού του εργατικού δικαίου, προκειμένου αυτό το δίκαιο να ανταποκριθεί στις προκλήσεις του 21ου αιώνα. Για το θέμα αυτό ξεκινήσαμε την ευρύτερη δυνατή διαβούλευση που έγινε ποτέ στη χώρα μας για τα ζητήματα αυτά. 
      Συζητήσαμε στην Εθνική Επιτροπή Απασχόλησης, περιμένουμε τις θέσεις των κοινωνικών εταίρων, καλέσαμε την επιστήμη να καταθέσει αυτές τις εβδομάδες τη δική της άποψη, ανοίξαμε τη διαβούλευση μέσω του site του  Υπουργείου μας σε όλους τους Έλληνες. Το Μάρτιο καλούμε εκπροσώπους κοινωνικών εταίρων από όλη την Ευρώπη, αλλά και τα κόμματα να καταθέσουν τις δικές τους απόψεις. 
      Εκτιμούμε ότι η διαβούλευση αυτή, για τις αλλαγές στο εργατικό δίκαιο στον 21ο αιώνα, επιτελείται κάτω από μία συγκυρία η οποία επιβάλλει την ανάπτυξη κοινών ευρωπαϊκών αξιών και την προώθηση και προάσπιση του ευρωπαϊκού κοινωνικού προτύπου. 
      Το τονίζω αυτό, γιατί σταθερή πεποίθηση της Κυβέρνησής μας είναι ότι δεν θα πρέπει να απομακρυνθούμε από το ευρωπαϊκό κεκτημένο σε ό,τι αφορά την προστασία της απασχόλησης. Θέση της Κυβέρνησής μας είναι ότι πρέπει να εξασφαλίζεται η προστασία των εργαζομένων σε όλες τις νέες μορφές απασχόλησης που ανοίγονται σε αντίστοιχο βαθμό με αυτούς που εργάζονται σε τυπικές κλασικές μορφές απασχόλησης. 
      Στα θέματα της κοινωνικής ασφάλισης η Κυβέρνησή μας έχει δρομολογήσει και υλοποιεί μια σειρά από μέτρα πολιτικής που έχουν ως στόχο να αντιμετωπίσουμε τις αδικίες του σημερινού ασφαλιστικού συστήματος, να ενισχύσουμε το κλίμα εμπιστοσύνης των Ελλήνων πολιτών προς το δημόσιο σύστημα κοινωνικής ασφάλισης, να ενισχύσουμε την απασχόληση και συνάμα το αίσθημα ασφάλειας και αυτοπεποίθησης στον εργαζόμενο και το συνταξιούχο. Γι’ αυτό, προσφέρουν πολύ κακές υπηρεσίες στον τόπο όλοι όσοι συμβάλλουν στη δημιουργία ενός κλίματος ανασφάλειας στους Έλληνες εργαζόμενους και τους οδηγούν σε πρόωρη σύνταξη. Και το 2007 και το 2008 και στα χρόνια που έρχονται οι μόνοι οι οποίοι θα έχαναν είναι οι εργαζόμενοι, οι οποίοι θα έσπευδαν να βγουν από την εργασία, εάν δεν έχουν συμπληρώσει τις προϋποθέσεις της πρόωρης συνταξιοδότησης. Γι’ αυτό θα κάνουμε καλά όλοι σ’ αυτόν τον τόπο να αναλάβουμε τις ευθύνες μας και να μην συμβάλλουμε στη δημιουργία ενός κλίματος ανασφάλειας. 
      Κυρίες και κύριοι συνάδελφοι, σε κάθε περίπτωση το σύστημα κοινωνικής ασφάλισης θα διατηρήσει και στους καιρούς που έρχονται τα βασικά χαρακτηριστικά του. Ο χαρακτήρας του δηλαδή θα παραμείνει δημόσιος, υποχρεωτικός και αναδιανεμητικός. Η τριμερής χρηματοδότηση θα συνεχίσει να αποτελεί τη βάση του συστήματος.
      Ξεκαθαρίζουμε ότι για να μπορέσουμε να κάνουμε την αναγκαία μεταρρύθμιση, η οποία θα γίνει στην επόμενη τετραετία, πρέπει να εφαρμόσουμε την ισχύουσα νομοθεσία. Υπάρχουν σημαντικές ευθύνες των προηγούμενων κυβερνήσεων, οι οποίες άφησαν πολλές εκκρεμότητες. Υπάρχουν διατάξεις νόμου από το 1992, που δεν έχουν εφαρμοστεί. Υπάρχουν δύο ολόκληροι νόμοι, του 1999 και του 2002, που ήταν προς εφαρμογή. Αυτή είναι η αλήθεια. Δεν τόλμησε το ΠΑ.ΣΟ.Κ. να εφαρμόζει  ό,τι ψήφιζε στα ζητήματα αυτά.  
      Εμείς, με την εφαρμογή της νομοθεσίας, δημιουργούμε σήμερα τις βάσεις για να αποτυπώσουμε το αναλογιστικό έλλειμμα του συστήματός μας. Αυτό που κάνουμε σήμερα θα επιτρέψει στην κυβέρνηση της επόμενης τετραετίας να προχωρήσει στις αναγκαίες αλλαγές μέσα από μία ορθολογική, μεταβατική περίοδο.
      Η Κυβέρνησή μας βέβαια, κυρίες και κύριοι συνάδελφοι, δεν περιμένει την επόμενη τετραετία για να παράγει έργο στα θέματα αυτά. Από το Μάρτιο του 2004 κάναμε -και κάνουμε- πολλή δουλειά, δουλειά νοικοκυρέματος.
      Με νόμο που ψηφίσαμε το Δεκέμβριο αντιμετωπίσαμε θέματα, πολλά από τα οποία εκκρεμούσαν εδώ και δυο δεκαετίες. Πέρα από το νόμο που ψηφίσαμε, κατ’ εφαρμογή και της ισχύουσας νομοθεσίας, προχωρούμε και σε πολλά άλλα σημαντικά βήματα για το νοικοκύρεμα του συστήματος κοινωνικής ασφάλισης.
      Ενοποιούμε ταμεία κύριας και επικουρικής ασφάλισης. Επιλύσαμε το Ασφαλιστικό των τραπεζών. Εντείνουμε τη μάχη κατά της φοροδιαφυγής. Προχωρούμε με γρήγορους ρυθμούς στον εξορθολογισμό των δαπανών στο σύστημα υγείας. Προχωρούμε στην αναμόρφωση του θεσμικού πλαισίου για την αξιοποίηση της κινητής και ακίνητης περιουσίας των φορέων κοινωνικής ασφάλισης, με ενίσχυση της διαφάνειας, καθώς και της αποτελεσματικότερης και αποδοτικότερης διαχείρισης των διαθεσίμων τους. 
      Ιδρύουμε φορέα για την ηλεκτρονική διακυβέρνηση της κοινωνικής ασφάλισης. Θεσμοθετούμε αντικειμενικό σύστημα αξιολόγησης της ασφαλιστικής συμπεριφοράς του κάθε ασφαλισμένου, ώστε να αποφύγουμε στο μέλλον την προσφυγή σε αποσπασματικές ρυθμίσεις οφειλών προς τα ασφαλιστικά ταμεία. Θέτουμε στέρεες και υγιείς βάσεις ώστε το Ι.Κ.Α., ο Ο.Γ.Α. κι οι άλλοι ασφαλιστικοί οργανισμοί να γίνονται κάθε μέρα όλο και πιο αποτελεσματικοί στο έργο και στην αποστολή τους. Πρόκληση για μας είναι μέσα στο 2007 το Ι.Κ.Α. να χορηγεί τις συντάξεις εντός διαστήματος ενός μηνός από τότε που ο κάθε ένας θα κάνει την αίτησή του. Και θα το πετύχουμε.
      Στο σημείο αυτό να κάνω μια ακόμη αναφορά, που αφορά στο Ταμείο των Ελεύθερων Επαγγελματιών. Με νόμο του 1999 το νέο Ταμείο, που θα συγχώνευε το Τ.Ε.Β.Ε., το Τ.Α.Ε. και το Τ.Σ.Α., θα έπρεπε να δημιουργηθεί το 2001. Αυτό έλεγε ο νόμος, τον οποίο ψηφίσατε, κυρίες και κύριοι συνάδελφοι του ΠΑ.ΣΟ.Κ.. Αλλά δεν τολμήσατε να εφαρμόσετε το νόμο αυτό.
      Το νέο Ταμείο, με απόφαση της δικής μας Κυβέρνησης, λειτουργεί από την 1η Ιανουαρίου φέτος. Η πολυετής καθυστέρηση θα δημιουργούσε πράγματι προβλήματα στους ασφαλισμένους του Τ.Ε.Β.Ε.. Εάν δεν κάναμε κάτι, μετά το 2009 οι ασφαλισμένοι του Τ.Ε.Β.Ε. θα έβλεπαν τις συντάξεις τους να μειώνονται. Και αυτό εξαιτίας, επαναλαμβάνω, της πολυετούς καθυστέρησης για τη δημιουργία αυτού του Ταμείου. Δεσμευθήκαμε ότι θα τροποποιήσουμε τις κείμενες διατάξεις, ώστε καμιά σύνταξη ασφαλισμένου του Τ.Ε.Β.Ε. να μην μειωθεί εξαιτίας της συγχώνευσης. Η δέσμευσή μας αυτή ισχύει στο ακέραιο και καλά θα κάνουν να μην προκαλούν σήμερα όλοι όσοι είχαν την ευθύνη πολυετών καθυστερήσεων και να περιμένουν τις κυβερνητικές αποφάσεις. 
      Κυρίες και κύριοι συνάδελφοι, με την προώθηση της πολιτικής μας τώρα θέτουμε τις βάσεις για την αναγκαία μεταρρύθμιση για ένα σύστημα κοινωνικής ασφάλισης ορθολογικό, κοινωνικά δίκαιο και με προοπτική αντοχής στον χρόνο. Γιατί εκείνο απέναντι στο οποίο έχουμε χρέος να ανταποκριθούμε είναι ένα σύστημα, το οποίο αφ’ ενός θα έχει διάρκεια και αφ’ ετέρου θα μπορεί να προσαρμόζεται στα διαρκώς μεταβαλλόμενα δεδομένα της εργασίας και της κοινωνικής προστασίας. Μία τέτοια υστεροφημία δικαιούμεθα να την διεκδικούμε. 
      Θα προχωρήσω τώρα στην παρουσίαση και αξιολόγηση των δαπανών ασφάλισης και περίθαλψης, με βάση τον προϋπολογισμό του τρέχοντος έτους. Και θα το πράξω απαντώντας σε αιτιάσεις για δήθεν υποχρηματοδότηση του συστήματος κοινωνικής ασφάλισης.
      Επειδή στην Αξιωματική Αντιπολίτευση κάποιοι έχουν ή μικρή ή επιλεκτική μνήμη ή καμία γνώση, θα ήθελα να κάνω και ορισμένες συγκρίσεις με το πρόσφατο παρελθόν, γιατί αυτοί που μονοπωλούν τώρα την κοινωνική ευαισθησία και μας κάνουν ανέξοδη κριτική για υποχρηματοδότηση, έδιναν στο σύστημα κοινωνικής ασφάλισης αρκετά λιγότερα χρήματα απ’ αυτά που δίνουμε εμείς τα τρία τελευταία χρόνια. Είναι αυτοί που με τα χρήματα των ασφαλιστικών οργανισμών έπαιζαν στο Χρηματιστήριο. Είναι αυτοί που τις κοινωνικές ευαισθησίες τους τις χρέωναν στο μέλλον και στις επόμενες γενιές.
      Και ξέρετε, κυρίες και κύριοι συνάδελφοι του ΠΑ.ΣΟ.Κ., αυτά ήταν τα εύκολα. Το δύσκολο είναι να μη χρεώνεις το αύριο, για να είσαι ευχάριστος σήμερα. Σε κάθε περίπτωση, αν δεν μας παραδίδατε μια οικονομία με βαρίδια και μια οικονομία με χρέη και ελλείμματα, θα μπορούσαμε να κλείσουμε πιο γρήγορα τις τρύπες που μας κληροδοτήσατε και στα ασφαλιστικά ταμεία.
      Παρ’ όλα αυτά, για το 2007 οι συνολικές δαπάνες κοινωνικής ασφάλισης φτάνουν στα 10.792.000.000 ευρώ και είναι ηυξημένες κατά 11,7% σε σχέση με πέρυσι. Οι δε δαπάνες αυτές αντιπροσωπεύουν το ποσοστό του 5,17% του Α.Ε.Π. έναντι του 4,96% του περασμένου έτους.
      Θα κλείσω, κυρίες και κύριοι συνάδελφοι, λέγοντας ότι στο Γ΄ Κοινοτικό Πλαίσιο Στήριξης κάναμε μια σημαντική προσπάθεια στο Υπουργείο μας, για να ενισχύσουμε την αποτελεσματικότητα και τη διαφάνεια στη διαχείριση των κοινοτικών πόρων. 
      Υπογραμμίζω την απάντηση του Επιτρόπου Σπίντλα την προηγούμενη εβδομάδα στον Ευρωβουλευτή του Συνασπισμού κ. Παπαδημούλη σε σχετική ερώτηση, απάντηση η οποία καταδεικνύει πως όλες οι διαδικασίες στη χώρα μας διενεργούνται στο πλαίσιο της διαφάνειας, της αξιοπιστίας και της αντικειμενικότητας με σύγχρονες μεθόδους και συστήματα διαχείρισης ελέγχου και εποπτείας. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Τελειώνω σ’ ένα λεπτό, κυρία Πρόεδρε.
      Κυρίες και κύριοι συνάδελφοι, βρισκόμαστε σε μια εποχή σημαντικών και ραγδαίων αλλαγών στην Ευρώπη και στον κόσμο και αυτό δημιουργεί μεγάλες προκλήσεις για όλους μας. 
      Εμείς προχωρούμε βρισκόμενοι αντίθετοι με νεοφιλελεύθερες προσεγγίσεις που όταν αναφέρονται στην απασχόληση, στην κοινωνική ασφάλιση, στην υγεία και την κοινωνική ενσωμάτωση βλέπουν το μέλλον του κοινωνικού κράτους σε λιγότερο κοινωνικό κράτος, περισσότερη αγορά και ιδιωτικοποιήσεις δογματικού χαρακτήρα.
      Είμαστε ακόμα αντίθετοι στο συντηρητισμό της αδράνειας, της απραξίας και του δογματικά περισσότερου κράτους που πνίγει τις παραγωγικές δυνάμεις του τόπου. Ο δρόμος που ακολουθούμε είναι ένας δρόμος ευθύνης. Προχωρούμε και τολμούμε τις αναγκαίες μεταρρυθμίσεις, ενώνοντας και συντονίζοντας τις παραγωγικές δυνάμεις του τόπου μας. Κερδίζουμε χαμένο έδαφος και προχωρούμε προετοιμασμένοι στα επόμενα βήματα μέσα από ώριμες λύσεις, οι οποίες έστω και εάν η ευθύνη ανήκει σε εμάς, επιτυγχάνονται με τη συμμετοχή και τη συστράτευση όλης της κοινωνίας. 
      Βαδίζουμε συνετά σε αυτό το ταξίδι, αλλά και με την ταχύτητα που χρειάζεται κάθε φορά. Ξέρουμε πως οι πολίτες αυτού του τόπου και μετέχουν και κρίνουν και συγκρίνουν με το πρόσφατο παρελθόν. Και επειδή και κρίνουν και συγκρίνουν, μας στηρίζουν και θα μας στηρίξουν και στις επόμενες εκλογές.
      Κυρίες και κύριοι συνάδελφοι, τελειώνοντας λέγω ότι από τον Πρόεδρο της Κυβέρνησης, ως Υπουργός Απασχόλησης και Κοινωνικής Προστασίας, έχω την εντολή να επιδιώκω κάθε ημέρα την ισχυρότερη κοινωνική συνοχή μέσα από την ευρύτερη κοινωνική συνεννόηση και από αυτό δεν πρόκειται να αποστούμε. 
      Να διαβεβαιώσω, λοιπόν, προς όλες και όλους, ότι δεν θα προχωρήσουμε σε οποιονδήποτε ανεύθυνο συμβιβασμό που θα ακύρωνε την καινούργια μας νίκη, τη νίκη στις νέες εκλογές.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ.
      Το λόγο έχει ο συνάδελφος κ. Στέφανος Τζουμάκας.
      ΣΤΕΦΑΝΟΣ ΤΖΟΥΜΑΚΑΣ: Κυρίες και κύριοι συνάδελφοι, η πρότασή μας, η πρόταση του ΠΑ.ΣΟ.Κ. είναι καθαρή. Ζητάμε ο Πρωθυπουργός και η Κυβέρνηση να αναλάβουν την πρωτοβουλία γιατί έχουν την πλειοψηφία και να προκηρύξουν εκλογές.
      Κύριε Πρόεδρε, αύριο το βράδυ έχετε μπροστά σας δύο δρόμους, γιατί η Δευτέρα είναι άλλη μέρα πλέον και το ξέρετε αυτό. Δεν θα είναι ίδια ημέρα, γιατί η πολιτική σας είναι σε κρίση. Η πολιτική σας δεν γίνεται αποδεκτή και δεν είναι το θέμα του ΠΑ.ΣΟ.Κ.. Δεν γίνεται αποδεκτή από την πλειοψηφία του εκλογικού Σώματος. Υπάρχει κρίση γύρω από την πολιτική σας, κύριε Πρόεδρε. Ο δρόμος που έχετε είναι ή να πείτε μια καθαρή λύση «προκηρύσσω εκλογές» ή θα πρέπει τη Δευτέρα να αλλάξετε πολιτική, να αλλάξετε Κυβέρνηση. Εσείς δεν το μπορείτε αυτό. Έχετε σαφή πολιτική, σαφείς δεσμεύσεις και σαφή σύνθεση και αυτό θα αποτελέσει ένα επιπλέον πρόβλημα για τη Δευτέρα. 
      Σε προηγούμενες θέσεις και αιτήματα σχετικά με τις εκλογές είπατε ορισμένα πράγματα. Είπατε ότι ορισμένες φορές τα αιτήματα γίνονται δεκτά και είπατε ότι όποιος «ξύνει τη φτέρη» κακό του κεφαλιού του. 
      Θα σας θυμίσω και εγώ κάτι, λοιπόν. Επί πρωθυπουργίας του αείμνηστου Παπανδρέου ρωτήθηκε κάποιος πολιτικός από το ΠΑ.ΣΟ.Κ.: «Θα πρέπει να πάμε σε πρόωρες εκλογές»; Και απάντησε πάλι με αυτόν τον τρόπο: «Όταν έχεις ένα λαγό στο σακί, δεν τον αφήνεις ελεύθερο. Τον κρατάς εκεί όσο μπορείς». 
      Εάν θα το κάνετε αυτό, απλώς θα έχετε ένα αποτέλεσμα: Θα χάσετε τις εκλογές. Και αν τις προκηρύξετε, επίσης, θα τις χάσετε. Είστε, δηλαδή, κύριε Πρόεδρε, δύο φορές χαμένοι. 
      (Θόρυβος – διαμαρτυρίες στην Αίθουσα)
      ΠΡΟΕΔΡΟΣ (Άννα Μπενάκη-Ψαρούδα): Κύριοι συνάδελφοι, παρακαλώ όλες τις πλευρές. 
      ΣΤΕΦΑΝΟΣ ΤΖΟΥΜΑΚΑΣ: Κυρίες και κύριοι συνάδελφοι, επί της ουσίας. Μετά από τρία χρόνια διακυβέρνησης της χώρας από τη Νέα Δημοκρατία, να δούμε ορισμένα αποτελέσματα: 
      Ο ίδιος ο Πρωθυπουργός ο κ. Καραμανλής σε υψηλούς τόνους με έντονη ρητορική είχε τοποθετηθεί σχετικά με την εύρυθμη λειτουργία του πολιτεύματος και την αυτονομία της πολιτικής. Το αποτέλεσμα ύστερα από τρία χρόνια είναι το φιάσκο του «Βασικού Μετόχου». Έμεινε στα αζήτητα το σχέδιο νόμου του κ. Ρουσόπουλου για τους κανόνες λειτουργίας των Μέσων Μαζικής Ενημέρωσης. Ο εκλογικός νόμος, επίσης, πήγε στα αζήτητα, γιατί είναι ένα πακέτο που έχει σχέση με το πολιτικό μας σύστημα. Δηλαδή, ποιος ελέγχει την πολιτική. Εάν, δηλαδή, έχουμε πολιτική διακυβέρνηση. Εάν το Υπουργικό Συμβούλιο απολογείται στα δελτία των οκτώ ή στο εκλογικό Σώμα στο σύνολό του. Δηλαδή, έχουμε ένα σοβαρό πρόβλημα ότι το πολιτικό μας σύστημα είναι υπό αίρεση και η Κυβέρνηση είναι υπό αίρεση. Δηλαδή, είναι εντεταγμένη σε συγκεκριμένο σχέδιο συμφερόντων. Δεν έκανε τίποτα σε αυτούς τους τομείς.
      (Χειροκροτήματα από την πτέρυγα του ΠΑ.ΣΟ.Κ.)
      Δεύτερον, ο Πρόεδρος της Κυβερνήσεως και η Κυβέρνηση προεκλογικά είχαν δηλώσει ότι θα φθάσουν τους ρυθμούς ανάπτυξης της χώρας μέχρι 6%, ότι θα υπάρχουν επενδύσεις και ότι θα παραχθεί πλούτος. Ήταν σαφής η διατύπωση: Θα παραχθεί πλούτος και θα πάμε σε ευημερία. 
      Να δούμε, λοιπόν, τα αποτελέσματα. Οι ρυθμοί ανάπτυξης είναι εκεί που ήταν πριν από δέκα χρόνια. Αυτή είναι η πρόοδος. Και όλη η συζήτηση από την οικονομία μεταφέρθηκε στη δημόσια οικονομία, στα δημοσιονομικά: Έλλειμμα, χρέος, πληθωρισμός. Εδώ και τρία χρόνια μιλάμε για έλλειμμα, χρέος, πληθωρισμό. Αυτή είναι μία έξυπνη συζήτηση από όλους τους μονεταριστές που δεν θέλουν να γίνει συζήτηση για τον πραγματικό πλούτο της χώρας. Και αυτή ήταν και η «έξυπνη» πρόταση για την απογραφή της οικονομίας. 
      Δεν έγινε καμία απογραφή της οικονομίας. Έγινε απογραφή στα δημόσια οικονομικά μόνο στα δημόσια οικονομικά. Εάν γινόταν απογραφή στο σύνολο της οικονομίας, θα είχαμε άλλη συζήτηση τα τρία τελευταία χρόνια για τον πλούτο που, όπως φέτος, για παράδειγμα, ήταν 200.000.000.000 ευρώ. Η συζήτηση και στον προϋπολογισμό προχθές και πέρυσι και αντιπρόπερσι έγινε μόνο για τα δημοσιονομικά, σχεδόν για το 1/3 του πλούτου. Γιατί αν άνοιγε όλη η συζήτηση, θα έπρεπε να πούμε από τη μία μεριά πως και πάλι φέτος το 20% των ανώτερων εισοδημάτων –δηλαδή, των πλουσίων- πολλαπλασίασε τον πλούτο του κατά εξίμισι φορές, όταν ο μέσος όρος στην Ευρωπαϊκή Ένωση είναι τρεισήμισι φορές και από την άλλη πως το 20% του πληθυσμού είναι κάτω από το όριο της φτώχειας για τρίτη, τέταρτη ή πέμπτη συνεχή χρονιά. Σημασία έχει η τάση, η κατεύθυνση και η κατεύθυνση είναι στην ίδια πλευρά, στην πλευρά των μεγάλων συμφερόντων. Άλλως θα γινόταν μία συζήτηση για τα 40.000.000.000 της φοροδιαφυγής και της παραοικονομίας και αυτή αποφεύγεται, γιατί εκεί έχουμε ρυθμίσεις που δίνουν τη δυνατότητα σε συγκεκριμένα κονδύλια κερδών να μη φορολογούνται, αλλά αντίθετα να αυξάνονται οι φόροι στα μεσαία στρώματα και να αυξάνονται και οι έμμεσοι φόροι.
      Έχουμε, λοιπόν, εδώ επίσης μια σαφή αποτυχία της οικονομικής πολιτικής και μια παρατεταμένη ρητορική για το έλλειμμα, το χρέος και τον πληθωρισμό, μάλιστα δε φέτος, με το απίθανο, ότι μειώθηκε το χρέος, αλλά αυξήθηκε το έλλειμμα. Αν μπορεί να συμβεί αυτό! 
      Να πάμε τώρα στον πληθωρισμό και στην ακρίβεια. Εκεί δεν υπάρχει καμιά πολιτική, απολύτως καμιά. Άλλοι ορίζουν την πολιτική. Ο Πρόεδρος των Ελλήνων βιομηχάνων ο οποίος κιόλας προκαλεί, ο επικεφαλής του ενός καρτέλ στο χώρο των τιμών. Οι άλλοι είκοσι πέντε που συναποτελούν το καρτέλ στο πετρέλαιο, επίσης αυτοί κάνουν πολιτική. Η Κυβέρνηση παρευρίσκεται και χαιρετίζει. Επίσης οι κύριοι του καρτέλ των σούπερ μάρκετ, οι κύριοι των καρτέλ των τραπεζών που τώρα έχει ξεσηκωθεί η Ευρωπαϊκή Επιτροπή και η Επίτροπος Ανταγωνισμού. Πολύ περισσότερο δεν θα το έκανε η Κυβέρνηση. 
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Οι «νταβατζήδες».
      ΣΤΕΦΑΝΟΣ ΤΖΟΥΜΑΚΑΣ: Αυτά τα έχει πει ο κύριος Πρόεδρος. Εγώ μίλησα για υψηλές ρητορικές. Ως εκ τούτου και εδώ έχουμε μια σαφώς αποτυχημένη πολιτική. Και την ίδια ώρα πολλές φορές η έκκληση εδώ από τους συναδέλφους ότι περίπου 80.000.000.000 είναι η υπερχρέωση των νοικοκυριών φέτος, δηλαδή σχεδόν το μισό του πλούτου που παρήχθη φέτος. 
      Είναι δυνατόν τη Δευτέρα να έχουμε την ίδια μέρα, κύριε Πρόεδρε; Είναι δυνατόν αύριο το βράδυ να μην πείτε τις καθαρές σας θέσεις; 
      ΒΑΣΙΛΕΙΟΣ ΚΕΓΚΕΡΟΓΛΟΥ: Απόψε θα τα πει. 
      ΣΤΕΦΑΝΟΣ ΤΖΟΥΜΑΚΑΣ: Έχουμε αύριο το βράδυ ψηφοφορία. Δεν μπορεί να συνεχιστεί αυτή η πολιτική. Δυο χρόνια έχετε μια Κυβέρνηση η οποία προκαλεί συστηματικά κρίση στην παιδεία. Δυο χρόνια η παιδεία και η εκπαίδευση είναι στο δρόμο και εμείς κάνουμε ότι δεν αντιλαμβανόμαστε τίποτα; 
      Για να μη θυμίσω τα αγροτικά, τι λέγατε εδώ ως αντιπολίτευση. Λέγατε «θα συνεχιστούν όλα, προχωρήστε, όλα ελεύθερα. Θα συνεχιστούν τα βαμβάκια, τα καπνά και τα τεύτλα». Πού είναι τώρα; Δεν ακούγατε. Δημαγωγούσατε. Τάζατε λαγούς με πετραχήλια. Σε ποιον; Σε κόσμο που βρίσκεται σε δυσκολίες. Και τώρα καμιά πολιτική. Λογιστήριο. Συζήτηση για το αν θα είναι ο Φ.Π.Α. έτσι ή αλλιώς. Καμιά πολιτική. Μηδέν στην πολιτική, κύριοι συνάδελφοι. Αυτό θα πρέπει να έχει ως συμπέρασμα αυτή η Κυβέρνηση.
      Θα κλείσω, κυρίες και κύριοι συνάδελφοι, με αυτήν τη κρίση που προκλήθηκε τις τελευταίες μέρες στη Αναθεώρηση του Συντάγματος, γιατί άκουσα σήμερα τόσο τον Υφυπουργό, τον κ. Δούκα, όσο και χθες τον κ. Παυλόπουλο, που είπαν να δώσουμε ιδέες. Μα, είμαστε σοβαροί; Είμαστε πολιτική δύναμη που θα κυβερνήσουμε σύντομα. Δεν είμαστε εδώ απλώς δύναμη ιδεών. Ζήτησαν να συναινέσουμε, να συνεργαστούμε. Σε τι να συνεργαστούμε; Σε απόπειρες νοθείας; Σε τι να συνεργαστούμε; Στο ότι διαλύσατε τη Δημόσια Διοίκηση;
      Κύριε Πρόεδρε, θέλω να σας πω το εξής. Η χώρα διαθέτει μόνο ένα κρατικό ωδείο, το Κρατικό Ωδείο Θεσσαλονίκης. Εκεί ήταν γενικός διευθυντής ένα πρόσωπο υψηλού κύρους, με σπουδές στο εξωτερικό, με πολλά προσόντα και πολλές αρετές. Με αυτήν την εκκαθάριση που κάνατε και με το νόμο του κ. Παυλόπουλου, που διαλύσατε είκοσι πέντε χιλιάδες στελέχη, τοποθετήσατε στο Κρατικό Ωδείο Θεσσαλονίκης ένα πρόσωπο είκοσι πέντε ετών με σύμβαση ορισμένου χρόνου. Δηλαδή μέχρι και στα ωδεία.
      ΑΠΟΣΤΟΛΟΣ ΚΑΚΛΑΜΑΝΗΣ: Είναι καλλικέλαδος; 
      ΧΑΡΑΛΑΜΠΟΣ ΚΑΣΤΑΝΙΔΗΣ: Είναι πολιτική των ωδείων!
      ΣΤΕΦΑΝΟΣ ΤΖΟΥΜΑΚΑΣ:  Αυτή είναι δηλαδή εικόνα πολιτικής για τη Δημόσια Διοίκηση, που έχει σχέση μόνο με τους υμετέρους. 
      Οπότε, κύριε Παυλόπουλε, σε τι να συνεννοηθούμε; Στο ότι διαλύσατε το Α.Σ.Ε.Π.; Στο ότι θέλετε ειδική νομοθεσία για τους δήμους και τις κοινότητες; Δηλαδή δεν έχετε εμπιστοσύνη σε τίποτα. 
      Ε, λοιπόν, έχει αντιστραφεί η υπόθεση. Δεν σας έχει εμπιστοσύνη η πλειοψηφία του εκλογικού Σώματος, υπάρχει κρίση στη χώρα. Γι’ αυτό πρέπει να τη δεχθείτε και να τη δείτε, γιατί νομίζω ότι δεν έχετε πια αίσθηση των πραγμάτων. Αν θέλετε να περάσετε σε μια αφασία, καλώς. Έτσι και αλλιώς θα φτάσουμε στις εκλογές. Καλό είναι τώρα να εγερθείτε και να πείτε «ναι, καθαρές λύσεις».
      Κύριε Πρόεδρε, ήρθε η ώρα σας. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ.
      Το λόγο έχει η Υπουργός Εξωτερικών κ. Ντόρα Μπακογιάννη.
      ΘΕΟΔΩΡΑ ΜΠΑΚΟΓΙΑΝΝΗ (Υπουργός Εξωτερικών): Κυρίες και κύριοι Βουλευτές, διέκρινα μια ανησυχία στον κ. Τζουμάκα μην τυχόν και χάσουμε τις εκλογές, εάν τις κάνουμε στο τέλος της τετραετίας. 
      Θέλω να τον καθησυχάσω ότι θα τις κερδίσουμε. 
      (Χειροκροτήματα από την πτέρυγα της Νέας Δημοκρατίας)
      Μην ανησυχείτε, κύριε Τζουμάκα.
       (Θόρυβος-διαμαρτυρίες από την πτέρυγα του ΠΑ.ΣΟ.Κ. )
      Και διέκρινα και άλλη μια ανησυχία για το πώς θα είναι η κατάσταση μετά τη Δευτέρα.
      (Θόρυβος-διαμαρτυρίες από την πτέρυγα του ΠΑ.ΣΟ.Κ. )
      ΑΠΟΣΤΟΛΟΣ ΚΑΚΛΑΜΑΝΗΣ: Δεν θα σας ενθουσιάζει προσωπικά αυτό το ενδεχόμενο.
      ΘΕΟΔΩΡΑ ΜΠΑΚΟΓΙΑΝΝΗ (Υπουργός Εξωτερικών): Πρέπει να σας πω, κύριε Πρόεδρε, ότι πράγματι μας απασχολεί και εμάς. Τι θα κάνετε μετά τη Δευτέρα, αυτό θα το αποφασίσει το ΠΑ.ΣΟ.Κ.. Δεν θα το αποφασίσουμε εμείς. Όμως θα πρέπει πολύ σοβαρά να σκεφθείτε ποια ήταν τα αποτελέσματα της κίνησης την οποία αποφασίσατε προχθές.
      Κυρίες και κύριοι Βουλευτές, κατά τη γνώμη μου πέντε είναι τα κύρια πολιτικά χαρακτηριστικά της κίνησης κατάθεσης πρότασης δυσπιστίας από το ΠΑ.ΣΟ.Κ. Είναι μια κίνηση πολιτικής αδυναμίας, είναι ένα πολιτικό βήμα αδιάφορο για το λαό, είναι δυστυχώς ένα μεγάλο βήμα προς τα πίσω, είναι αποποίηση πολιτικών ευθυνών και εκφράζει, επίσης δυστυχώς, ένα βαθιά ριζωμένο φόβο αλλαγών. Τέλος, η κίνησή σας είναι μια έμμεση παραδοχή ανικανότητας διακυβέρνησης.
      Κυρίες και κύριοι Βουλευτές, η πρόταση δυσπιστίας που κατατέθηκε είναι πρώτα από όλα, όπως είπα, κίνηση αδυναμίας. Αν και είμαστε πολιτικοί σας αντίπαλοι, αναρωτιόμαστε πραγματικά και με ειλικρινή προσπάθεια κατανόησης πόσο ασφυκτική πρέπει να ήταν η αίσθηση του στρατηγικού αδιεξόδου, η αίσθηση πολιτικής απελπισίας που τόσο έντονα διακατείχε τους πολιτικούς ιθύνοντες του ΠΑ.ΣΟ.Κ., ώστε να επιχειρήσουν να υπονομεύσουν την αναθεωρητική διαδικασία, αυτήν την ύψιστη λειτουργία του πολιτεύματος. 
      Η πρόταση δυσπιστίας που καταθέσατε…
      (Θόρυβος-διαμαρτυρίες από την πτέρυγα του ΠΑ.ΣΟ.Κ. )
      ΚΩΝΣΤΑΝΤΙΝΟΣ ΓΕΙΤΟΝΑΣ: Μα τι λέτε, εμείς την υπονομεύσαμε; 
      ΘΕΟΔΩΡΑ ΜΠΑΚΟΓΙΑΝΝΗ (Υπουργός Εξωτερικών): Μην εκνευρίζεσθε, κύριε Γείτονα. Ακούστε με. 
      ΑΠΟΣΤΟΛΟΣ ΚΑΤΣΙΦΑΡΑΣ: Οι συνάδελφοί σας ήταν στην Επιτροπή που υπονόμευσαν…
      ΘΕΟΔΩΡΑ ΜΠΑΚΟΓΙΑΝΝΗ (Υπουργός Εξωτερικών): Η πρόταση δυσπιστίας που καταθέσατε –και το γνωρίζετε πολύ καλά αυτό- ήταν μεν…
      (Θόρυβος-διαμαρτυρίες από την πτέρυγα του ΠΑ.ΣΟ.Κ. )
      ΠΡΟΕΔΡΟΣ (Άννα Μπενάκη-Ψαρούδα): Σας παρακαλώ πολύ, κύριοι συνάδελφοι. Τα χαριτολογήματα να λείπουν. 
      (Θόρυβος-διαμαρτυρίες από την πτέρυγα του ΠΑ.ΣΟ.Κ. )
      ΘΕΟΔΩΡΑ ΜΠΑΚΟΓΙΑΝΝΗ (Υπουργός Εξωτερικών): Κύριοι συνάδελφοι, ο διάλογος προϋποθέτει διάλογο. Δεν θέλει φυγή. Θέλει να παρίστασθε και να ακούτε. 
      (Θόρυβος-διαμαρτυρίες από την πτέρυγα του ΠΑ.ΣΟ.Κ. )
      Φύγατε από την Αναθεώρηση. Θα μείνετε να ακούσετε τώρα εδώ.
      (Χειροκροτήματα από την πτέρυγα της Νέας Δημοκρατίας)
      Η πρόταση δυσπιστίας που καταθέσατε –και το γνωρίζετε πολύ καλά αυτό- ήταν μεν ένα βήμα πολιτικό, αλλά ήταν ένα βήμα τελικώς αδιάφορο για το λαό. Και η αδιαφορία αυτή δεν αφορά ασφαλώς τη συνταγματική διαδικασία της Αναθεώρησης. Ο λαός μας έχει ιστορική πείρα. Έχει μάθει να σέβεται το Σύνταγμα, τους θεσμούς και τις κοινοβουλευτικές διαδικασίες.
      Η αδιαφορία του λαού λοιπόν –και τη διαπιστώσατε αυτή από χθες, κύριοι συνάδελφοι- δεν αφορά στη συνταγματική διαδικασία. Αφορά, όμως, στα κίνητρα και στην ουσία, για την οποία εσείς υποβάλατε το Σύνταγμα και τη Βουλή σ’ αυτήν τη δοκιμασία. Για την ουσία και το περιεχόμενο, για τους λόγους που υποβάλατε την πρόταση δυσπιστίας, θα συναντήσετε σήμερα, τη Δευτέρα, αλλά και στο μέλλον, την ίδια αδιαφορία που κυριαρχούσε και χθες το βράδυ απ’ άκρου εις άκρον της Ελλάδος, καθώς συζητιόταν η πρόταση δυσπιστίας που υποβάλατε.
      Κυρίες και κύριοι Βουλευτές του ΠΑ.ΣΟ.Κ., δεν είναι τυχαίο ότι η πρόταση δυσπιστίας συζητείται ουσιαστικά με τα μέλη σας απόντα. 
      ΑΠΟΣΤΟΛΟΣ ΚΑΚΛΑΜΑΝΗΣ: Εμείς όλα μας τα μέλη τα έχουμε εδώ. Δεν μας λείπει τίποτα! 
      ΘΕΟΔΩΡΑ ΜΠΑΚΟΓΙΑΝΝΗ (Υπουργός Εξωτερικών): Εννοώ τα κοινοβουλευτικά μέλη, με συγχωρείτε. 
      Μην παραπλανηθείτε να νομίζετε ότι κάτι πετύχατε, αν σποραδικά και μόνο σπεύσει να σας συγχαρεί κάποιος από τους οπαδούς σας τους οργανωμένους. Ίσως, μόνο μερικοί από αυτούς να αισθάνονται την ίδια προσωρινή ανακούφιση, που πιθανόν να αισθάνεται η ηγεσία του ΠΑ.ΣΟ.Κ..
      Πρόκειται για την ανακούφιση των ανθρώπων που αποφεύγουν το πολιτικό κόστος, που δεν θέλουν να πάρουν αποφάσεις και που τις αναβάλλουν επιλέγοντας τη φυγή. 
      Κυρίες και κύριοι Βουλευτές, η πρόταση δυσπιστίας που καταθέσατε ήταν, όμως, και ένα μεγάλο πολιτικό βήμα προς τα πίσω. Ήταν μια άτακτη οπισθοχώρηση, για να αντιμετωπιστεί το πολιτικό χάσμα που άνοιξε μέσα στο ΠΑ.ΣΟ.Κ. η θέση της ηγεσίας του σχετικά με την αναθεώρηση του άρθρου 16. Το αποκαλώ «βήμα προς τα πίσω» επίσης, διότι όλη την απόσταση, που τώρα φοβάστε να διανύσετε, θα τη διανύσετε, κύριοι Βουλευτές, αναγκαστικά μετά τις επόμενες εκλογές. 
      Μετά τις επόμενες εκλογές, όταν θα είναι και πάλι Κυβέρνηση η Νέα Δημοκρατία –και το ξέρετε πολύ καλά αυτό- θα υποχρεωθείτε να ξανάρθετε πάλι εδώ, ως Αντιπολίτευση, σε αυτήν την Αίθουσα και να συζητήσετε την Αναθεώρηση. Όταν, λοιπόν, θα έρθετε, θα πρέπει να ξεκινήσετε το μακρύ δρόμο και πάλι από την αρχή. Τότε θα αναγκαστείτε να κάνετε όλα τα βήματα που φοβάστε να κάνετε σήμερα. Τότε θα βρεθείτε και πάλι ενώπιον των ευθυνών, τις οποίες αποποιείστε σήμερα. 
      Κυρίες και κύριοι Βουλευτές, η κατάθεση της πρότασης δυσπιστίας από το ΠΑ.ΣΟ.Κ., ένα κόμμα κατ’ όνομα προοδευτικό, εκφράζει –και λυπάμαι πολύ που το λέω αυτό- ένα βαθιά ριζωμένο φόβο αλλαγών. Είναι μια σαφέστατη αποποίηση πολιτικών ευθυνών. 
      Είναι καλή η ρητορεία περί προοδευτισμού. Όμως η προοδευτικότητα ή μη των κομμάτων δεν κρίνεται από τα λόγια. Κρίνεται στην πράξη. Κρίνεται τη στιγμή που απαιτούνται αποφάσεις ικανές να πάνε την κοινωνία μπροστά. Όμως αυτό ακριβώς είναι το είδος των αποφάσεων που σας τρομάζει. Αυτές τις αποφάσεις αποφεύγετε. Αντιμέτωποι με τέτοιες αποφάσεις κάνετε βήματα πίσω. 
      Τέλος, κυρίες και κύριοι Βουλευτές, η κίνηση αυτή του ΠΑ.ΣΟ.Κ. –είτε το αντιλαμβάνεται είτε όχι- είναι μια έμμεση, αλλά σαφής παραδοχή αδυναμίας διακυβέρνησης. Μόνο τα κόμματα που τολμούν μπορούν ουσιαστικά να κυβερνούν. Μόνο οι πολιτικές δυνάμεις που έχουν θέσεις και προτάσεις μπορούν να προτιμηθούν. 
      Ο λαός έχει ένα αλάνθαστο ένστικτο. Κατάλαβε αμέσως ότι η κίνηση αυτή του ΠΑ.ΣΟ.Κ. είναι ένας κενός περιεχομένου τακτικισμός, ένας ξεκάθαρα μικροκομματικός πολιτικός υπολογισμός. Με αυτόν αντιμετωπίζονται –και εγώ θα το δεχθώ αυτό- ορισμένα ανυπέρβλητα εσωτερικά προβλήματα συνοχής. Όμως, δεν αντιμετωπίζονται τα λαϊκά αιτήματα περί προόδου και προκοπής του τόπου. 
      Κυρίες και κύριοι Βουλευτές, για να στηρίξει την πρότασή του το ΠΑ.ΣΟ.Κ. κατέφυγε –και αυτό είναι ξεκάθαρα μια αρνητική εξέλιξη- σε ένα μηδενιστικό, αφοριστικό λόγο. Επιλέγετε, κύριοι Βουλευτές του ΠΑ.ΣΟ.Κ., κατά τη συζήτηση αυτή μια ανέξοδη ρητορεία και υπερβολή. Και τι δεν άκουσα χθες! Άκουσα Βουλευτές του ΠΑ.ΣΟ.Κ., τον έναν μετά τον άλλο, από τους οποίους πληροφορήθηκαν ότι έκλεισε ο πολιτικός μας κύκλος,  ότι κάναμε άνω-κάτω την οικονομία, ότι είμαστε πραξικοπηματίες θεσμών, ότι είμαστε υπονομευτές των ανεξαρτήτων αρχών, ότι κάνουμε επίθεση κατά της Τοπικής Αυτοδιοίκησης, ότι κάνουμε –λέει- αναδιανομή πλούτου εις βάρος των φτωχών και ουκ έστιν αριθμός!
      ΔΗΜΗΤΡΙΟΣ ΛΙΝΤΖΕΡΗΣ: Για το Υπουργείο σας θα μας πείτε; 
      ΘΕΟΔΩΡΑ ΜΠΑΚΟΓΙΑΝΝΗ (Υπουργός Εξωτερικών): Η καθημερινότητα, όμως, και η πραγματικότητα σάς διαψεύδουν. Η Κυβέρνηση της Νέας Δημοκρατίας αντιμετώπισε πολλά προβλήματα, κυρίες και κύριοι Βουλευτές. Αναμφισβήτητα υπάρχουν ακόμη πολλά. Όμως, πέτυχε ένα σημαντικό στόχο. Πέτυχε μια τριπλή επιτυχία. Πέτυχε να διατηρήσει υψηλούς ρυθμούς ανάπτυξης, να μειώσει το έλλειμμα κάτω από 3% του Α.Ε.Π., να μειώσει την ανεργία και μάλιστα σε περίοδο μετά τους Ολυμπιακούς Αγώνες, παρά τις Κασσάνδρες, να αυξήσει το ρυθμό των ξένων επενδύσεων το 2000. 
      Μπορούμε να συγκρίνουμε αυτό το 2000 με την «ισχυρή οικονομία», όπως έλεγε το ΠΑ.ΣΟ.Κ., και τις ξένες επενδύσεις των 50.000.000 ευρώ με το 2006, που οι επενδύσεις είναι 4.000.000.000 ευρώ.
      Όπως επίσης γνωρίζετε από τα επίσημα στοιχεία ότι οι εγχώριες επενδύσεις με τις επενδυτικές προτάσεις που έχουν υπαχθεί στο νέο αναπτυξιακό νόμο, σημειώνουν πρωτοφανή άνοδο. 
      Και ούτε εσείς αμφισβητείτε ότι ο τουρισμός έχει πάρει πάλι την ανιούσα, όπως επίσης και το ναυτιλιακό συνάλλαγμα και αυτό έχει ιδιαίτερη αξία.
      Γνωρίζετε επίσης -και μεταξύ μας δεν το αρνείστε κιόλας- ότι τα έργα που δημοπρατούνται, εκ των οποίων το 80% στην περιφέρεια, δημιουργούν μια άλλη σύγχρονη πραγματικότητα, μεταξύ των άλλων ένα δίκτυο αυτοκινητοδρόμων δυόμισι χιλιάδων χιλιομέτρων.
      ΑΠΟΣΤΟΛΟΣ ΚΑΤΣΙΦΑΡΑΣ: Όλα θαυμάσια! 
      ΘΕΟΔΩΡΑ ΜΠΑΚΟΓΙΑΝΝΗ (Υπουργός Εξωτερικών): Ακούστε με. 
      ΑΠΟΣΤΟΛΟΣ ΚΑΤΣΙΦΑΡΑΣ: Μην προκαλείτε την ύπαιθρο και τους αγρότες. 
      (Διαμαρτυρίες από την πτέρυγα του ΠΑ.ΣΟ.Κ. )
      ΠΡΟΕΔΡΟΣ (Άννα Μπενάκη-Ψαρούδα): Κύριοι συνάδελφοι, παρακαλώ! 
      ΘΕΟΔΩΡΑ ΜΠΑΚΟΓΙΑΝΝΗ (Υπουργός Εξωτερικών): Εάν εσείς δεν θέλετε να ακούσετε, ακούει ο ελληνικός λαός. Και σε τελική ανάλυση αυτό φοβάστε!
      (Χειροκροτήματα από την πτέρυγα της Νέας Δημοκρατίας)
      Κυρίες και κύριοι συνάδελφοι, γνωρίζετε ότι εκτελούνται και δημοπρατούνται έργα αυτήν τη στιγμή που υπερδιπλασιάζουν το μετρό. Γνωρίζετε επίσης ότι το Πρόγραμμα «ΘΗΣΕΑΣ» στην Τοπική Αυτοδιοίκηση έχει μια αύξηση πόρων 68% σε σχέση με αυτά που λάμβανε η Τοπική Αυτοδιοίκηση το 2004. 
      Τα γνωρίζετε αυτά και παρά ταύτα θέλετε να τα αρνείστε. 
      Και να έρθω στον τομέα –γιατί είδα ανήσυχο το συνάδελφο- της εξωτερικής πολιτικής. Στον τομέα της εξωτερικής πολιτικής πρέπει επιτέλους να αποφασίσετε τι συμβαίνει. Υπάρχει κινητικότητα; Ή υπάρχει ακινησία; Υπάρχει έντονη διεθνής παρουσία; Ή υπάρχει απουσία; Θα σας πω εγώ τι υπάρχει κατά τη γνώμη μου.
      Ουσιαστικά, κυρίες και κύριοι συνάδελφοι, υπάρχει εθνική συναίνεση για την άσκηση της εξωτερικής πολιτικής και το έχω πει πολλές φορές στη Βουλή. Δεν υπάρχει κανένας λόγος να δημιουργούμε εντάσεις και διαφορές εκεί που δεν υπάρχουν. Και δεν θεωρώ ότι ωφελεί τον τόπο να καταστήσουμε τα θέματα εξωτερικής πολιτικής ζητήματα κομματικής αντιπαράθεσης. 
      Η Ελλάδα κέρδισε τα χρόνια αυτά την εκτίμηση όλων, με την παρουσία και τις θέσεις της. Είμαστε παρόντες στα Βαλκάνια και μάλιστα με ενεργό ρόλο και φωνή. Είμαστε αξιόπιστοι συνομιλητές ακόμη και σε εκείνες τις περιοχές της χερσονήσου που μέχρι πριν από δύο τρία χρόνια μας αντιμετώπιζαν με δυσπιστία. Διαχειριστήκαμε με τρόπο που προκάλεσε τη διεθνή επιδοκιμασία, την Προεδρία μας στο Συμβούλιο Ασφαλείας του Ο.Η.Ε.. Είχαμε έντονη και αποτελεσματική παρουσία κατά την κρίση του Λιβάνου. Δεχθήκαμε τα συγχαρητήρια δεκάδων κυβερνήσεων για το ρόλο μας. Και οι συνάδελφοι Βουλευτές του ΠΑ.ΣΟ.Κ. τα δεχθήκανε επίσης. 
      Έχουμε αξιόπιστη συμμετοχή σε πολλά μέτωπα κρίσης του πλανήτη μας. Συμμετείχαμε με τρόπο που προκάλεσε τα ευμενή σχόλια όλων στην αντιμετώπιση των φυσικών καταστροφών. Ενισχύσαμε κατά τρόπο πρωτοφανή την οικονομική διπλωματία και την αναπτυξιακή βοήθεια. Εξασφαλίσαμε το ρόλο μας ως χώρας που βρίσκεται στον πυρήνα της Ευρωπαϊκής Ένωσης και συμμετέχουμε ενεργά στο θεσμικό διάλογο για το μέλλον της. 
      Η Ελλάδα βρίσκεται στην πρωτοπορία των προσπαθειών για την ενίσχυση της ευρωπαϊκής ολοκλήρωσης. Αγωνιζόμαστε για μια Ευρωπαϊκή Ένωση δημοκρατικότερη, αποτελεσματικότερη, που να πορεύεται δίπλα και μαζί με τους πολίτες της. Για μια Ένωση με όλο ισχυρότερη παρουσία στο διεθνές περιβάλλον. Θέλουμε την Ευρωπαϊκή Ένωση να ξεφύγει από το σημερινό κύκλο εσωστρέφειας, να πετύχει τη θεσμική της θωράκιση, να προχωρήσει στην πολιτική των διευρύνσεων, ιδίως προς την υπόλοιπη περιοχή των Βαλκανίων, όταν οι υποψήφιες χώρες θα είναι έτοιμες να αποδεχθούν και να εφαρμόσουν τους κανόνες και τις αξίες της. 
      Έχουμε σχέσεις αμοιβαίου σεβασμού με τις Ηνωμένες Πολιτείες και ταυτόχρονα αναβαθμίσαμε πολύπλευρα τις σχέσεις μας με τη Ρωσία και την Κίνα. Στο Κυπριακό, σε στενή συνεργασία με την κυπριακή κυβέρνηση, στηρίξαμε ένα νέο ξεκίνημα για τη διαδικασία επίλυσης του προβλήματος.
      Κυρίες και κύριοι Βουλευτές, τα περισσότερα μεγάλα ελληνοτουρκικά θέματα έγιναν ευρωτουρκικά, αλλά ταυτόχρονα αναπτύξαμε πολύπλευρα τις σχέσεις μας, ιδίως τις οικονομικές μας σχέσεις με τη γείτονα χώρα. 
      Στο σημείο αυτό θα ήθελα να σημειώσω ότι οι ελληνικές εξαγωγές προς την Τουρκία αυξάνονται πλέον με ταχύτερο ρυθμό απ’ ό,τι οι εισαγωγές και ότι οι ελληνικές εξαγωγές γενικότερα αυξάνονται με πρωτοφανείς σε σχέση με το παρελθόν ρυθμούς. 
      Κυρίες και κύριοι Βουλευτές, όλα αυτά η Αξιωματική Αντιπολίτευση τα γνωρίζει. Θέλω εδώ ευθέως να διαβεβαιώσω τη Βουλή ότι η συνεργασία που υπάρχει στο Συμβούλιο Εξωτερικής Πολιτικής είναι εξαιρετική, ότι σήμερα υπάρχει ουσιαστική ανταλλαγή απόψεων και προβληματισμός. Ουδείς πιστεύει ότι η ελληνική εξωτερική πολιτική δεν έχει συνέχεια και δεν έχει συνέπεια. Και συνέχεια έχει και συνέπεια έχει κι έτσι πρέπει να είναι μία εξωτερική πολιτική που στηρίζεται, τουλάχιστον στις περισσότερες από τις αποφάσεις της, από την απόλυτη Πλειοψηφία της Βουλής των Ελλήνων.
      Κυρίες και κύριοι Βουλευτές…
      ΑΠΟΣΤΟΛΟΣ ΚΑΚΛΑΜΑΝΗΣ: Το Κοινοβούλιο, κυρία Υπουργέ, θα κρίνει επ’ αυτών, όταν θα έλθουν αποφάσεις εδώ…
      ΘΕΟΔΩΡΑ ΜΠΑΚΟΓΙΑΝΝΗ (Υπουργός Εξωτερικών): Βεβαίως, αλίμονο.
      ΑΠΟΣΤΟΛΟΣ ΚΑΚΛΑΜΑΝΗΣ: …και για το Κόσοβο και για τα Σκόπια.
      ΘΕΟΔΩΡΑ ΜΠΑΚΟΓΙΑΝΝΗ (Υπουργός Εξωτερικών): Βεβαίως. Καμία απόφαση…
      ΑΠΟΣΤΟΛΟΣ ΚΑΚΛΑΜΑΝΗΣ: Μας λέτε γενικότητες, δεν μας λέτε για συγκεκριμένες ενέργειες. 
      ΠΡΟΕΔΡΟΣ (Άννα Μπενάκη-Ψαρούδα): Σας παρακαλώ πολύ, όχι διάλογο. 
      ΘΕΟΔΩΡΑ ΜΠΑΚΟΓΙΑΝΝΗ (Υπουργός Εξωτερικών): Κύριε Πρόεδρε…
      ΑΠΟΣΤΟΛΟΣ ΚΑΚΛΑΜΑΝΗΣ: Ακολουθεί η Θράκη.
      ΘΕΟΔΩΡΑ ΜΠΑΚΟΓΙΑΝΝΗ (Υπουργός Εξωτερικών): Εάν θέλετε να επαναλάβω αυτό που έχω πει πολλές φορές για τα Σκόπια, θα το επαναλάβω και στη Βουλή των Ελλήνων. Έχω πει πολλές φορές ότι καμία απόφαση δεν μπορεί να ληφθεί ερήμην της Βουλής των Ελλήνων. Η Βουλή των Ελλήνων είναι η κυρίαρχη και πάντως η Κυβέρνηση της Νέας Δημοκρατίας θα τα φέρει στη Βουλή των Ελλήνων για επικύρωση, άρα είναι αυτονόητο ότι η Βουλή αποφασίζει και μεμονωμένες προσπάθειες…
      (Χειροκροτήματα από την πτέρυγα της Νέας Δημοκρατίας)
      (Θόρυβος από την πτέρυγα του ΠΑ.ΣΟ.Κ.)
      ΑΠΟΣΤΟΛΟΣ ΚΑΚΛΑΜΑΝΗΣ: Θα μας τα φέρετε εκ των υστέρων για επικύρωση; Δεν είμαστε καλά!
      ΘΕΟΔΩΡΑ ΜΠΑΚΟΓΙΑΝΝΗ (Υπουργός Εξωτερικών): Κυρίες και κύριοι Βουλευτές, η Αξιωματική Αντιπολίτευση και τα γνωρίζει αυτά και τα αντιλαμβάνεται και ξέρει ότι ο δρόμος που ακολουθούμε είναι ο σωστός. Ορισμένοι από σας στο ΠΑ.ΣΟ.Κ. δεν θέλετε να το παραδεχθείτε. Ασφυκτιάτε, όπως φαίνεται απ’ αυτήν την κίνησή σας να καταθέσετε πρόταση δυσπιστίας, μέσα σ’ ένα κλίμα εθνικής συναίνεσης που πρώτος ο ελληνικός λαός απαιτεί από την πολιτική του ηγεσία. Η ίδια αυτή σας η πρόταση αποδεικνύει ότι τις επιλογές σας τις καθορίζουν, δυστυχώς, η συγκυρία και το πρόσκαιρο κομματικό συμφέρον.
      Με την ίδια λογική λειτουργήσατε και στο παρελθόν, όταν δεν τολμήσατε ως κυβέρνηση να προχωρήσετε στις αλλαγές και τις μεταρρυθμίσεις που ήταν αναγκαίες για το λαό και τη χώρα. 
      Δεν είναι, δυστυχώς, τυχαίο το ότι μιλάμε και συζητάμε σήμερα για τα ίδια θέματα, την κατάσταση στην ανώτατη εκπαίδευση, το ασφαλιστικό σύστημα, που στηρίζεται ακόμα στις λύσεις ’92-’93, την ανάγκη για τη δημοσιονομική εξυγίανση και για τη βελτίωση της ανταγωνιστικότητας, τον περιορισμό της κρατικής παρέμβασης και της γραφειοκρατίας στην παραγωγή. Συζητάμε ακόμα για μία σειρά από θέματα, τα οποία όμως είναι μεταρρυθμίσεις και αλλαγές που θα έπρεπε να είχαν γίνει –και το έχω ξαναπεί σ’ αυτήν τη Βουλή- εδώ και τουλάχιστον μία δεκαετία. Τότε όμως, όπως δυστυχώς και τώρα, επιλέγατε το δρόμο της καμήλας, ημίμετρα και αποσπασματικές δράσεις. Αφήσατε τις δύσκολες αποφάσεις για το μέλλον. Αποφασίσατε να στείλετε το λογαριασμό στο μέλλον.
      Κυρίες και κύριοι Βουλευτές, επιλέγοντας αυτήν την τακτική και τότε και τώρα το ΠΑ.ΣΟ.Κ. ξέχασε κάτι θεμελιώδες, ότι δηλαδή η ελληνική κοινωνία δεν μπορεί να περιμένει. Ούτε μπορεί ούτε θέλει να περιμένει. Ζητάει λύσεις, ζητάει αλλαγές, ζητάει πρόοδο. Θέλει γρήγορα να γίνουν οι αναγκαίες μεταρρυθμίσεις, που να μπορούν να αντιμετωπίσουν τα μεγάλα προβλήματα που ανέφερα.
      Κυρίες και κύριοι Βουλευτές, η μεγάλη κατάκτηση που υπήρχε στη Βουλή τα τελευταία χρόνια ήταν ότι μπορούσαμε στην Επιτροπή του Συντάγματος να συζητούμε πέρα και πάνω από κομματικές διαχωριστικές γραμμές. Οι Βουλευτές μπορούσαν να καταθέτουν ελεύθερα την άποψή τους σε όλες τις επιτροπές Συντάγματος εκτός από σήμερα που διαλέξατε τη φυγή.
      (Θόρυβος στην Αίθουσα)
      ΠΡΟΕΔΡΟΣ (Άννα Μπενάκη – Ψαρούδα): Σας παρακαλώ, κύριοι συνάδελφοι! 
      ΘΕΟΔΩΡΑ ΜΠΑΚΟΓΙΑΝΝΗ (Υπουργός Εξωτερικών): Αυτήν την κατάκτηση για τη χώρα, τη δημοκρατία και τα κόμματα, τη φοβηθήκατε και η πραγματική σας απόφαση χθες ήταν η υπονόμευση της αναθεωρητικής διαδικασίας. Αλλά, όπως είπα και στην αρχή, με τη φυγή δεν θα αντιμετωπίσετε το προγραμματικό αδιέξοδο του ΠΑ.ΣΟ.Κ., δεν θα λύσετε τις πολιτικές σας διαφωνίες, δεν θα γλιτώσετε καν να πάρετε θέση για τα μεγάλα προβλήματα του τόπου. Ένα πράγμα μόνο πετύχατε, επιβεβαιώσατε στη συνείδηση της ελληνικής κοινωνίας ότι είστε παντελώς ανέτοιμοι να κυβερνήσετε. 
      Κυρίες και κύριοι Βουλευτές, το ΠΑ.ΣΟ.Κ. είναι το πρώτο κόμμα που ζητά εκλογές όχι για να λύσει τα προβλήματα του λαού αλλά για να λύσει τα εσωτερικά του αδιέξοδα. Ο λαός το αντιλαμβάνεται! 
      (Χειροκροτήματα από την πτέρυγα της Νέας Δημοκρατίας)
      ΧΑΡΑΛΑΜΠΟΣ ΚΑΣΤΑΝΙΔΗΣ: Κυρία Πρόεδρε, θα ήθελα το λόγο. 
      ΠΡΟΕΔΡΟΣ (‘Αννα Μπενάκη – Ψαρούδα): Κύριε Καστανίδη, με συγχωρείτε, αλλά έχει ζητήσει το λόγο για την κανονική του ομιλία ο κ. Κωνσταντόπουλος και πρέπει να προηγηθεί.
      ΧΑΡΑΛΑΜΠΟΣ ΚΑΣΤΑΝΙΔΗΣ: Εάν το έχει ζητήσει πιο μπροστά, βεβαίως, κυρία Πρόεδρε!
      ΠΡΟΕΔΡΟΣ (Άννα Μπενάκη – Ψαρούδα): Κύριε Καστανίδη, ευχαρίστως αμέσως μετά να κάνετε την παρέμβασή σας. 
      Ορίστε, κύριε Κωνσταντόπουλε, έχετε το λόγο. 
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Κυρίες και κύριοι συνάδελφοι, η πρόταση δυσπιστίας προς την Κυβέρνηση είναι κρίσιμη κοινοβουλευτική διαδικασία. Καλό είναι λοιπόν να μην υπαγορεύεται από ευκαιριακούς και εσωκομματικούς τακτικισμούς, αλλά ούτε βεβαίως να αντιμετωπίζεται με βαρύγδουπες κοινοτοπίες και χιλιοειπωμένες συνθηματολογίες. 
      Θα ψηφίσω υπέρ της πρότασης δυσπιστίας, που καταθέτει το ΠΑ.ΣΟ.Κ., γιατί δεν συμφωνώ με την κυβερνητική πολιτική. Αλλά ταυτοχρόνως θα ήθελα να πω στους συναδέλφους του ΠΑ.ΣΟ.Κ. ότι τα υπερβολικά και ηχηρά επιχειρήματα, με τα οποία κάνουν αυτήν την άσκηση τακτικής, δεν δίνουν απάντηση στα σοβαρά προβλήματα ιδεολογικής απροσδιοριστίας, πολιτικής μετατόπισης και κομματικής μετάλλαξης που έχει μπροστά του το ΠΑ.ΣΟ.Κ.. 
      Με την ψήφο μου θέλω να αποδοκιμάσω την κυβερνητική πολιτική της Νέας Δημοκρατίας, γιατί μεγαλώνει το αίσθημα αδικίας και ανασφάλειας στην ελληνική κοινωνία, γιατί δεν μειώνει το έλλειμμα διαφάνειας στην αντιμετώπιση της διαπλοκής και της διαφθοράς και τέλος, γιατί η κυβερνητική πολιτική, ως εξουσία, συνοδεύεται συχνά από τα γνωστά ενοχλητικά και επιζήμια χαρακτηριστικά του πλειοψηφικού κομματισμού και του κυβερνητικού αυταρχισμού. 
      Καταψηφίζοντας την Κυβέρνηση της Νέας Δημοκρατίας θα ήθελα να πω στους συναδέλφους της κυβερνητικής Πλειοψηφίας ότι δεν πείθουν τα επιχειρήματά τους, με τα οποία επιμένουν να χρησιμοποιούν την αντίπαλη διακυβέρνηση του ΠΑ.ΣΟ.Κ. ως άλλοθι. Δεν κρύβεται η σοβαρή πολιτική κρίση και η διάχυτη κοινωνική αμφισβήτηση, που διαψεύδουν κάθε μέρα την εξωραϊσμένη και αυτάρεσκη κυβερνητική εικόνα. Ούτε επίσης η ιδεολογική και πολιτική σκλήρυνση μπορεί να ανοίξει, επί Καραμανλή του νεότερου, την κερκόπορτα των αντιδραστικών αναχρονισμών που θέλω να πιστεύω ότι έκλεισε ερμητικά ο Κωνσταντίνος Καραμανλής. 
      Κυρίες και κύριοι συνάδελφοι, εμείς θα αξιοποιήσουμε την πρόταση μομφής για να καταδείξουμε ότι σήμερα υπάρχει σοβαρό πολιτικό πρόβλημα, πιεστικό κοινωνικό πρόβλημα και χρόνιο θεσμικό πρόβλημα στη χώρα. Η ώρα της πρότασης δυσπιστίας είναι η ώρα της αλήθειας για το πώς η μεταπολιτευτική μας δημοκρατία χόρτασε και λαχάνιασε στο δρόμο, για το πώς κουράστηκε και ξεστράτισε το πολιτικό σύστημα της χώρας, έτσι ώστε διαρκώς να μεγαλώνει η απόσταση από τη ζωή του πολίτη, από την καθημερινότητα της κοινωνίας, από την πραγματικότητα των προβλημάτων.
       Όλοι διαπιστώνουν ότι το λεγόμενο «κόμμα της απόρριψης» συγκεντρώνει εντυπωσιακά ποσοστά που διαρκώς αυξάνουν.
      Ας αφήσουμε λοιπόν τις στιγμιαίες σφυγμομετρήσεις και ας κοιτάξουμε την  αρνητική δυναμική των ποιοτικών στοιχείων. 
      Κυρίες και κύριοι συνάδελφοι, αρνούμαστε την κυβερνητική πολιτική της Νέας Δημοκρατίας και είμαστε δύσπιστοι προς τις εξαγγελίες του ΠΑ.ΣΟ.Κ. Η κυβερνητική θητεία και των δύο κομμάτων -της Νέας Δημοκρατίας και του ΠΑ.ΣΟ.Κ.- είναι για μας το κριτήριο και το μέτρο της στάσης μας και μέσα στην Βουλή και απέναντι στην κοινωνία. 
      Αλήθεια, κυρίες και κύριοι συνάδελφοι, της κυβερνητικής Πλειοψηφίας, τι σημαίνει ότι θα κερδίσει ξανά τις εκλογές η Νέα Δημοκρατία; Ότι θα εξακολουθήσει να σέρνεται η σημερινή κατάσταση; Με τις πολλαπλές αναδιπλώσεις και τις διάχυτες αρνητικές συνέπειες που προκαλούν δυσαρέσκεια ακόμα και στους οπαδούς της Νέας Δημοκρατίας; 
      Αλήθεια, κυρίες και κύριοι συνάδελφοι του ΠΑ.ΣΟ.Κ., τι σημαίνει ότι θα ξανάρθει το ΠΑ.ΣΟ.Κ. στην εξουσία; Ότι θα επαναεγκατασταθούν οι γνώριμοι και προκλητικοί κύκλοι διαχείρισης που δεν τους μπορούν πια ούτε οι οπαδοί του ΠΑ.ΣΟ.Κ.; 
      Αυτά τα κυβερνητικά μοντέλα έχουν αποτύχει. Δεν πείθουν και αυτό φαίνεται εναργέστερα στη στάση της νεολαίας. Αλλά είναι, βέβαια, αυτονόητο ότι με την πρόταση δυσπιστίας ενεργοποιείται το γνωστό σύνδρομο της πόλωσης. Η επιθυμητή για τη Νέα Δημοκρατία και το ΠΑ.ΣΟ.Κ. πόλωση εύχομαι να μην οδηγήσει στην παραπέρα μεταβολή της πολυκομματικής μεταπολίτευσης σε δικομματική δημοκρατία. Η επιθυμητή πόλωση, που χρησιμοποιείται ως εργαλείο κάθε φορά για τις πριμοδοτημένες πλειοψηφίες, εύχομαι να μη μεταλλάξει ακόμα περισσότερο την πολυκομματική μεταπολίτευση σε δικομματική δημοκρατία. 
      Κυρίες και κύριοι συνάδελφοι, η πρόταση δυσπιστίας προς την Κυβέρνηση είναι πρόκληση για όλους. Να αναστοχαστούμε δραματικά, δραστικά. Η Νέα Δημοκρατία θα έπρεπε να καταλάβει ότι δεν μπορεί να καυχιέται γι’ αυτά που πράττει και για τον τρόπο που κυβερνά. Ο πραγματισμός, τον οποίο επικαλείται, είναι ένας γνώριμος νεοφιλελευθερισμός, ένας γνωστός από παλιά συντηρητισμός. 
      Το ΠΑ.ΣΟ.Κ. θα έπρεπε επίσης από θέσης Αντιπολίτευσης να αναστοχαστεί για το ιδεολογικό, προγραμματικό και κομματικό του πρόσωπο, ώστε να πάψει να νοσταλγεί, χωρίς περίσκεψη, το κυβερνητικό του παρελθόν, μονάχα. 
      Αλλά και για την Αριστερά των κοινωνικών κινημάτων και της οικολογίας είναι δύσκολη η περίοδος αναστοχασμού και αυτοπροσδιορισμού σε συνθήκες παγκοσμιοποίησης, νεοφιλελεύθερου ανταγωνισμού, σε συνθήκες 21ου αιώνα. 
      Κυρίες και κύριοι συνάδελφοι, δεν θα πάψω να υποστηρίζω την ανάγκη αναζωογόνησης του πολιτικού συστήματος, αναδιάρθρωσης των συσχετισμών, ανανέωσης του δημοσίου βίου. Δυστυχώς, ως προς αυτήν την κατεύθυνση δεν γίνεται τίποτα. Μια αέναη ανακύκλωση. 
      Η Ελλάδα, όμως, δεν είναι τιμάριο του δικομματισμού ούτε είναι έρμαιο των κομματικών παρατάξεων, των λαϊκισμών, των παραγοντισμών και των εκάστοτε αρχηγισμών. Στον ευρύ κοινωνικό, πνευματικό και πολιτικό χώρο παντού υπάρχουν δυνάμεις που ζητούν το καινούργιο, το δημιουργικό, τις νέες ιδέες, τις συλλογικές κατακτήσεις πέρα από τα στερεότυπα της μεταπολιτευτικής περιόδου. 
      Η Ελλάδα δεν είναι ο μικρόκοσμος του δικομματισμού. Δεν είναι το τέλμα της διαφθοράς, ούτε το άντρο της διαπλοκής. Η Ελλάδα δεν είναι η σαπουνόπερα των τηλεοράσεων, η επικράτεια της ασημαντότητας και της διαφημιστικής αναγνωρισιμότητας. 
      Η δημοκρατία είναι αντιπροσωπευτική δημοκρατία. Δεν είναι δημοκρατία των αναγνωρίσεων διά των διαφημίσεων και των μέσων, ώστε να πάψει κάποια στιγμή να μετατοπίζεται το κέντρο βάρους από το Κοινοβούλιο στα τηλεπαράθυρα και στα πλατό των τηλεοράσεων. 
      Γιατί λοιπόν αυτά διαιωνίζονται, κυρίες και κύριοι συνάδελφοι; Δυστυχώς ούτε η Αναθεώρηση του 2001, ούτε η αναθεώρηση της αναθεώρησης, η σημερινή του 2007, ούτε η κυβερνητική Πλειοψηφία του ΠΑ.ΣΟ.Κ. τότε, ούτε η κυβερνητική Πλειοψηφία της Νέας Δημοκρατίας σήμερα θέλησαν με συνταγματικές ρήτρες να προωθήσουν τις διαρθρωτικές αλλαγές που θα άλλαζαν τη διαδικασία αναθεώρησης, την  απόλυτη μονοκομματική πλειοψηφία, το δυσαναλογικό εκλογικό νόμο της δικομματικής πριμοδότησης, το πρωθυπουργοκεντρικό μοντέλο διακυβέρνησης, τις διαρθρωτικές αλλαγές που θα όριζαν το χωρισμό Εκκλησίας και Κράτους, την προστασία των συλλογικών αγαθών, του περιβάλλοντος, της παιδείας και των άλλων τομέων κοινωνικής ευθύνης της πολιτείας.
      Οι συζητήσεις για το άρθρο 16 και το άρθρο 24, για το δημόσιο πανεπιστήμιο και τα δάση ως αγαθά ζωής για την ελληνική δημοκρατία και όλες τις γενεές, έδειξε ότι ακόμη και σε στιγμές πολιτικής αποτελμάτωσης το παράπονο, η διάψευση, η διαμαρτυρία, η οργή του πολίτη -ιδίως των νέων- δεν μένουν άδειες από πολιτική δυναμική και ουσία ούτε παραμένουν ακίνητες συμβολικές χειρονομίες.
      Με την ευκαιρία αυτής της πρότασης δυσπιστίας θα ήθελα να ρωτήσω τον κ. Γιώργο Παπανδρέου ως Αρχηγό του ΠΑ.ΣΟ.Κ. κι εσάς, αγαπητοί συνάδελφοι του ΠΑ.ΣΟ.Κ.: Ανεξάρτητα από την πρόταση δυσπιστίας, στις προγραμματικές σας θέσεις επιμένετε σε όσα έχετε διακηρύξει για την αλλαγή του άρθρου 16;
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Επιμένουμε.
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Αυτά που έχετε διακηρύξει, θα τα υποστηρίζετε ως κυβερνητικό πρόγραμμα; Αυτό είναι το κεντρικό πρόβλημα. Και επ’ αυτού να συνεννοηθούμε.
      (Θόρυβος από την πτέρυγα του ΠΑ.ΣΟ.Κ.)
      Μπορείτε να διαμαρτύρεστε. Αυτό το πρόβλημα είναι μπροστά.
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Δεν διαμαρτυρόμαστε. Να συνεννοηθούμε.
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Μπροστά. Σ’ ένα μήνα. 
      Κύριε Πρωθυπουργέ, με αφορμή την πρόταση δυσπιστίας προς την Κυβέρνησή σας, θα σας πω απερίφραστα ότι δυστυχώς και στις μέρες σας το πολιτικό σύστημα ακινητεί και παραλύει, καθώς γύρω του παραμένει σφιχτή η θηλιά των πελατειακών σχέσεων, η θηλιά της διαπλοκής, της διάβρωσης και της διαφθοράς, η θηλιά των μηχανισμών εξουσίας των μέσων επικοινωνίας. Είναι μικρός ο βαθμός επιδόσεων της Κυβερνήσεώς σας και μεγάλη η ευθύνη σας.
      Θα κλείσω με μία τελευταία παρατήρηση, που αφορά το ΠΑ.ΣΟ.Κ.. Το ΠΑ.ΣΟ.Κ. με την πρόταση δυσπιστίας, που κατέθεσε, μέμφεται την κυβερνητική πολιτική. Ταυτόχρονα, όμως, είτε το ομολογεί είτε όχι, μέμφεται και την έως τώρα δική του πολιτική ως Αντιπολίτευση. Για παράδειγμα το άρθρο 16. Δεν είναι το μόνο, αλλά είναι το πιο χαρακτηριστικό. Εάν το ΠΑ.ΣΟ.Κ. από την αρχή είχε τη στάση που όφειλε να έχει απέναντι στην κυβερνητική πρωτοβουλία για συνταγματική Αναθεώρηση, τότε -όπως έγινε και στο άρθρο 24- η Κυβέρνηση θα αντιμετώπιζε μεγάλα προβλήματα ακόμα και στο εσωτερικό της.
      Κυρίες και κύριοι συνάδελφοι του ΠΑ.ΣΟ.Κ., εάν η σημερινή σας στάση είναι συνειδητή στροφή στην πολιτική σας, τότε το πολιτικό σκηνικό της χώρας, οι συσχετισμοί και η διάταξη των πολιτικών δυνάμεων, θα αλλάξουν. Εάν, όμως, εξαντληθεί αυτή η κίνηση στα όρια της συσπείρωσης και του τακτικισμού, τότε θα είναι χωρίς κανένα ουσιαστικό αντίκρισμα. Κι εμένα με ενδιαφέρει να αλλάξουν οι πολιτικοί συσχετισμοί.
      Ο Συνασπισμός θα ψηφίσει την πρόταση δυσπιστίας, που κατέθεσε το ΠΑ.ΣΟ.Κ. και θα παραμείνει, υπερασπιζόμενος με συνέπεια τις θέσεις του, στην αναθεωρητική διαδικασία. 
      Κυρίες και κύριοι συνάδελφοι, ας σηκώσουμε, όμως, λίγο το βλέμμα από την επίπεδη πολιτική συγκυρία, από τη θορυβώδη και κατασκονισμένη πολιτική καθημερινότητα της τηλεοπτικής ζούγκλας και ας κοιτάξουμε κάτω από την πρόταση μομφής και πίσω από το κυβερνητικό κάδρο. Πού υπάρχει σήμερα η πολιτική και πού βρίσκεται η κοινωνία; Πού μετατοπίζεται σήμερα η εξουσία και πώς θολώνει και απονευρώνεται η δημοκρατία; Σε αυτό το επικίνδυνο και αδιαφανές μεταίχμιο κάποιοι επιθυμούν την επόμενη μέρα ως μερίδιο δύναμης και μερτικό πλούτου σε βάρος των πραγματικών συμφερόντων του τόπου.
      Επειδή άκουσα προηγουμένως την κυρία Υπουργό των Εξωτερικών εφησυχασμένη για όλα όσα γύρω μας συντελούνται, θα ήθελα να καταθέσω τη μεγάλη ανησυχία μας για όσα σήμερα μπορούμε να βλέπουμε ότι τεκταίνονται στο Κόσοβο, για όσα σήμερα μπορούμε να εντοπίζουμε ότι δρομολογούνται σε σχέση με τη FYROM, για όσα σήμερα μπορούμε να ανιχνεύουμε ότι κουφοβράζουν και σιγοκαίνε στο Κυπριακό. Δεν είναι περίοδος εφησυχασμού στην εξωτερική μας πολιτική αυτή η περίοδος και κακώς η Κυβέρνηση διαμορφώνει αυτό το κλίμα: του ότι όλα βαίνουν καλώς, όλα είναι άριστα και για όλα είμαστε αισιόδοξοι. Η περίοδος εγκυμονεί μεγάλους κινδύνους και πρέπει σε αυτά τα ζητήματα να υπάρξει διαφανής, συστηματική και λεπτομερειακή ενημέρωση, για να μη βρεθούμε ξανά στη γωνία με την πλάτη στον τοίχο και διαρκώς παραπονεμένοι και μοιρολάτρες για όσα μπροστά μας τα βλέπουμε να έρχονται και κάνουμε ότι δεν υπάρχουν.
      ΑΠΟΣΤΟΛΟΣ ΚΑΚΛΑΜΑΝΗΣ: Να τα επικυρώσουμε μας είπε η κυρία Υπουργός.
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο κ. Καστανίδης για μία σύντομη παρέμβαση.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κυρία Πρόεδρε, διαπίστωσα να παρελαύνουν διάφοροι Υπουργοί, οι οποίοι ούτε λίγο ούτε πολύ περιέγραφαν μία ιδανική κατάσταση. Οι δαπάνες για το κοινωνικό κράτος αυξάνονται, η ανεργία πέφτει, το έλλειμμα μειώνεται, το χρέος μειώνεται, γενικώς όλα πάνε καλά. Αυτό, βεβαίως, δεν είναι ορατό στον ελληνικό λαό. Διαπιστώνω, κύριοι Υπουργοί, πως οικοδομείτε γρήγορα και με σταθερά βήματα έναν παράδεισο. Θα σας παρακαλέσω μόνο να μας δώσετε τη διεύθυνση, για να ξέρουμε πώς θα κάνουμε κράτηση.
      Το δεύτερο που θέλω να επισημάνω, είναι ότι η Υπουργός των Εξωτερικών, που ήταν η τελευταία ομίλησασα εκ των Υπουργών, αναφέρθηκε σε πολλά που αφορούν όλους τους άλλους τομείς πλην του χαρτοφυλακίου της. Η κ. Μπακογιάννη δεν μίλησε ως Υπουργός  Εξωτερικών, μίλησε εφ’ όλης της ύλης, ως εάν μιλούσε ο κ. Καραμανλής. 
      Αυτό, βεβαίως, παρ’ ότι το διαπιστώνω, δεν ενδιαφέρει τον ελληνικό λαό. Εκείνο που ενδιαφέρει είναι ότι έκανε μία απόπειρα να κατονομάσει πέντε πιθανούς λόγους για τους οποίους το ΠΑ.ΣΟ.Κ. κατέθεσε την πρόταση δυσπιστίας. Χάθηκαν και πάλι στις ερμηνείες τα μέλη της Κυβέρνησης. Γι’ αυτό θα τους δώσω έναν και μόνο λόγο, αλλά αρκετό. 
      Κυρίες και κύριοι συνάδελφοι, σε μία ομιλία του το 1974 ο Κωνσταντίνος Καραμανλής είχε πει ότι συνήθως υπόσχονται τα πάντα στον ελληνικό λαό εκείνοι που δεν έχουν καμία ελπίδα να φθάσουν στην εξουσία. Προφανώς, ο γέρων τότε Καραμανλής δεν είχε υπ’ όψιν του το παράδειγμα του ανιψιού του. Ο νεώτερος Καραμανλής επιβεβαίωσε τη δυνατότητα να υπάρξει εξαίρεση. Δηλαδή, έφθασε στην εξουσία, υποσχόμενος τα πάντα στον ελληνικό λαό. Βεβαίως, μετά τις 7 Μαρτίου του 2004 όλες τις υποσχέσεις του τις πέταξε στον κάλαθο των αχρήστων. Ε, λοιπόν, αυτός και μόνο είναι λόγος μεγάλος και βαρύς, για να ζητήσει μία αξιόπιστη Αντιπολίτευση, όντας τιμία με τον ελληνικό λαό, προσφυγή στις κάλπες μαζί με την κατάθεση πρότασης δυσπιστίας σε βάρος της Κυβέρνησης.
      Κυρίες και κύριοι συνάδελφοι, η μεγαλύτερη ανεντιμότητα ενός πολιτικού είναι να υπόσχεται ελπίδες, να γεννά προσδοκίες και αυτές μετά να τις φενακίζει. Η Αντιπολίτευση ζητά μία καθαρή λύση: τις εκλογές. Και έχετε, επίσης, και εσείς μία καθαρή απάντηση, να τις δεχθείτε.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο κ. Μαγγίνας για μία σύντομη παρέμβαση.
      ΒΑΣΙΛΕΙΟΣ ΜΑΓΓΙΝΑΣ: Κυρία Πρόεδρε, ο αγαπητός συνάδελφος Κοινοβουλευτικός Εκπρόσωπος του ΠΑ.ΣΟ.Κ. πρέπει να βεβαιωθεί ότι σε υποσχέσεις, αλλά και στις αθετήσεις τους είναι πρωταθλητές. Δεν μπορούμε να συναγωνισθούμε μαζί σας. Συνεπώς είναι απολύτως ατυχές το παράδειγμα που φέρατε.
      Σε ό,τι αφορά την κ. Μπακογιάννη: Η κ. Μπακογιάννη είναι Υπουργός Εξωτερικών, αλλά όπως κάθε Υπουργός ασφαλώς έχει το δικαίωμα –και αυτό συνηθίζεται- να αναφέρεται και σε άλλα θέματα πέραν των αρμοδιοτήτων της.
      Κυρίες και κύριοι συνάδελφοι, έχουμε κατακτήσει όλες οι πολιτικές δυνάμεις  -με εξαίρεση το Κομμουνιστικό Κόμμα Ελλάδας, το οποίο έχει τις δικές του απόψεις, οι οποίες είναι σεβαστές, ασχέτως του αν δεν συμφωνούμε- να συμπίπτουμε στις κεντρικές κατευθυντήριες γραμμές της εξωτερικής μας πολιτικής, παρά το γεγονός ότι έχουμε αποκλίσεις στις προσεγγίσεις. 
      Κανέναν εφησυχασμό δεν έχει η Κυβέρνηση και κανέναν εφησυχασμό δεν παρουσίασε η Υπουργός των Εξωτερικών γύρω και από τα θέματα εξωτερικής πολιτικής, στα οποία αναφερθήκατε, αλλά και για το σύνολο της θέσης μας στη διεθνή σκηνή. Η Κυβέρνηση επαγρυπνεί, η Κυβέρνηση βρίσκεται σε εγρήγορση και να βεβαιωθείτε ότι μέσα σ' αυτό το γενικότερο πλαίσιο της κοινής πορείας που έχουμε χαράξει, θα προασπίσει με τον αποτελεσματικότερο τρόπο και με τρόπο που συμφέρει και υπηρετεί τα εθνικά μας δίκαια, όλα τα εκκρεμή προβλήματα της εξωτερικής μας πολιτικής. Το θέμα είναι να αναλάβετε την ευθύνη και να συνεισφέρετε θετικά σ’ αυτήν την προσπάθεια.
      Ευχαριστώ.
      ΠΡΟΕΔΡΟΣ (Άννα Μπενάκη - Ψαρούδα): Ευχαριστούμε πολύ.
      Το λόγο έχει ο κ. Γιαννέλλης.
      ΙΩΑΝΝΗΣ ΓΙΑΝΝΕΛΛΗΣ-ΘΕΟΔΟΣΙΑΔΗΣ: Κύριε Πρωθυπουργέ, κυρίες και κύριοι συνάδελφοι, διαβάζοντας την πρόταση δυσπιστίας του ΠΑ.ΣΟ.Κ. προκειμένου να μπορέσω να τοποθετηθώ, διαπίστωσα ότι είναι ένα κείμενο χωρίς περιεχόμενο και ουσία, ένα κείμενο, το οποίο είναι γραμμένο μ’ έναν ξύλινο πολιτικό λόγο, ένα κείμενο ευκαιριακό, το οποίο γράφτηκε απλά για να επιφέρει τις συνέπειες του άρθρου 142 του Κανονισμού της Βουλής. Και λέω ότι πρόκειται για ένα ευκαιριακό κείμενο, δεδομένου ότι περιέχει μία υστερόβουλη πολιτική σκέψη μέσα του, περιέχει μία σκοπιμότητα, στην οποία θα αναφερθώ στη συνέχεια. Και βέβαια, ο Πρόεδρος του ΠΑ.ΣΟ.Κ. για να μπορέσει να τεκμηριώσει αυτό το έγγραφο, κατέφυγε στο αίτημα των πρόωρων εκλογών, γνωρίζοντας ότι, εάν αυτό πράγματι συμβεί τινάζεται αυτόματα στον αέρα η Αναθεώρηση του Συντάγματος, και η οποία μετατίθεται για το μετά το 2012 χρόνο. 
      Το ίδιο βέβαια συμβαίνει, κυρίες και κύριοι συνάδελφοι, και με τη μεταρρύθμιση στην παιδεία, η οποία και αυτή βεβαίως δεν υπάρχει δυνατότητα να γίνει, παρά το γεγονός ότι όλοι γνωρίζουμε ότι είναι μια αναγκαιότητα, ότι πρέπει οπωσδήποτε να υπάρξει η ανάταξη –όπως είπαν- στην παιδεία. Και δεν χρησιμοποιώ δικές μου λέξεις, κυρίες και κύριοι συνάδελφοι, χρησιμοποιώ λέξεις ανθρώπων, που δεν ανήκουν στο χώρο της Νέας Δημοκρατίας. Ο κ. Σοφούλης χθες είπε ότι πρόκειται για έναν εκφυλισμό του δημόσιου πανεπιστημίου, αναφερόμενος στο θέμα του πανεπιστημίου, άλλως ζήτησε ανάταξη της παιδείας. Όταν πάθει ένα καρδιακό πρόβλημα κάποιος, ο γιατρός αυτό που έχει να κάνει είναι να τον ανατάξει. Είναι η τελευταία πράξη που μπορεί να γίνει. Βρισκόμαστε, λοιπόν, σε ό,τι αφορά το θέμα της παιδείας, σε μία άθλια κατάσταση και το ξέρετε όλοι και το ξέρει ακόμη καλύτερα ο δικός σας ο Αρχηγός, ο οποίος υπήρξε Υπουργός Παιδείας και φέρει και εκείνος τις ευθύνες. 
      ΚΩΝΣΤΑΝΤΙΝΟΣ ΚΑΪΣΕΡΛΗΣ: ... (δεν ακούστηκε)
      ΙΩΑΝΝΗΣ ΓΙΑΝΝΕΛΛΗΣ-ΘΕΟΔΟΣΙΑΔΗΣ: Ασφαλώς και φέρει. Όταν ο κ. Παπανδρέου άλλαζε τελείως την πολιτική, όπως θυμάστε, του κ. Αρσένη, ο οποίος ήρθε να κάνει ορισμένες μεταρρυθμίσεις και στη συνέχεια άλλαξε τις μεταρρυθμίσεις αυτές τις οποίες προσπάθησε να κάνει ο κ. Αρσένης και ήρθε στη συνέχεια βέβαια και ο κ. Ευθυμίου και άλλαξε τα όσα έκανε ο προηγούμενος.
      ΑΝΔΡΕΑΣ ΜΑΚΡΥΠΙΔΗΣ: Προηγήθηκε.
      ΙΩΑΝΝΗΣ ΓΙΑΝΝΕΛΛΗΣ-ΘΕΟΔΟΣΙΑΔΗΣ: Τη σειρά την παρακολουθείτε εσείς. Αλλάζετε συνεχώς την πολιτική σας θέση στα θέματα της παιδείας. Αυτό κάνατε.
      Έτσι, λοιπόν, κυρίες και κύριοι συνάδελφοι, ακούστηκαν πολλά περίεργα σ’ αυτήν την Αίθουσα. Άκουσα τον κ. Βενιζέλο, από αυτό το Βήμα, χθες, να μιλάει και να λέει ότι η παιδεία θα γίνει πεδίο κερδοσκοπικών παιχνιδιών όταν «περάσει» το θέμα των ιδιωτικών πανεπιστημίων.
      Αναρωτήθηκα την ώρα που το άκουγα αυτό αν η θανατηφόρα αυτή πολιτική βολή απευθυνόταν στην κυβερνητική πλευρά. Απευθυνόταν στον κύριο Πρωθυπουργό ή μήπως απευθυνόταν προς τον Αρχηγό του, τον κ. Γιώργο Παπανδρέου, ο οποίος στο θέμα αυτό έχει ταυτιστεί με την πολιτική της Νέας Δημοκρατίας για το θέμα των ιδιωτικών πανεπιστημίων; Και θα το δείτε αυτό, αν προσπάθησε να αλλάξει θέση, αλλά δεν τα κατάφερε, κυρίες και κύριοι συνάδελφοι.
      Μίλησε στη συνέχεια ο κ. Βενιζέλος για εγγυημένο επίπεδο διαβίωσης. Όταν το είπε, μου φάνηκε ότι ακούστηκε καλά στα αυτιά μου. Πραγματικά ήταν μία σωστή πρόταση. Αλλά αναρωτήθηκε γιατί η Νέα Δημοκρατία στα τρία χρόνια που είναι στην εξουσία δεν το έκανε πράξη. Προφανώς, ο κ. Βενιζέλος, όταν ο σύντροφός του κ. Τσουκάτος έθετε επί κυβερνήσεως Σημίτη το θέμα αυτό και γινόταν το μαύρο πρόβατο του ΠΑ.ΣΟ.Κ., προφανώς ήταν Υπουργός σε άλλη κυβέρνηση ο κ. Βενιζέλος και δεν το θυμάται. Αλλά μπορεί να μας δώσει μία εξήγηση μέχρι αύριο το βράδυ για το θέμα αυτό.
      Και βέβαια, με χαρά άκουσα χθες τον Υπουργό Οικονομίας και Οικονομικών κ. Αλογοσκούφη, ο οποίος παρά το γεγονός ότι η Νέα Δημοκρατία δεν το περιλαμβάνει αυτό στο δικό της πρόγραμμα, παρ’ όλα αυτά, είπε ότι τη μεθεπόμενη χρονιά, από το 2009, όταν θα ενσωματωθεί το Ε.Κ.Α.Σ. στην κατώτερη σύνταξη του Ι.Κ.Α. και του Ο.Γ.Α., πραγματικά θα υπάρχει ένα επίπεδο διαβίωσης αξιοπρεπές, αυτό το οποίο ζήτησε ο κ. Τσουκάτος τότε και απεπέμφθη από την κυβέρνησή σας, αν θυμάστε. Αυτό για το οποίο μίλησε χθες ο κ. Βενιζέλος, το κάνουμε εμείς πράξη στα τρία χρόνια. Το ζήτησε ο κ. Βενιζέλος, διότι, ξέρετε, κυρίες και κύριοι συνάδελφοι, πιστεύει ότι η Νέα Δημοκρατία έχει τη δυνατότητα να κάνει όχι μόνο αυτά που υπεσχέθη, αλλά και άλλα, τα οποία δεν έχει υποσχεθεί, όπως αυτό. Και εμπιστεύεται τη Νέα Δημοκρατία, τουλάχιστον αυτό δείχνει η χθεσινή του πρόταση και η χθεσινή του παράκληση. 
      Έτσι, λοιπόν, κυρίες και κύριοι συνάδελφοι, ένας καλός τρόπος, κοινοβουλευτικά άψογος, όχι όμως πολιτικά ορθός, για να επιτύχει η Αξιωματική Αντιπολίτευση να επουλώσει τα δικά της τραύματα, να ενδυναμώσει το εσωτερικό της μέτωπο και να δραστηριοποιήσει τους Βουλευτές και τα στελέχη της, είναι να ενεργοποιήσει τη διάταξη του άρθρου 142, αυτό που ακριβώς έκανε, για να μπορέσει να συσπειρώσει το χώρο της. Και αυτό είναι το πρόβλημα του ΠΑ.ΣΟ.Κ., κυρίες και κύριοι συνάδελφοι, και το ξέρετε όλοι. Ξέρετε ότι όταν ενδυναμώνεται αυτή η πρόταση με μια πρόταση πρόωρων εκλογών, τότε αντιλαμβάνεστε ότι συσπειρώνεται όλος ο πολιτικός χώρος, συσπειρώνονται όλοι γύρω από τον Αρχηγό. Αυτό το βλέπουμε και τις παραμονές των εκλογών, ότι τα κόμματα όλα αυξάνουν τη συσπείρωσή τους. 
      Αυτός, λοιπόν, είναι ο λόγος για τον οποίο ο κ. Παπανδρέου και οι συνάδελφοι του ΠΑ.ΣΟ.Κ. κατέθεσαν την πρόταση αυτή προς την Εθνική Αντιπροσωπεία. Βεβαίως, εάν μεν η πρόταση δυσπιστίας αποτελεί ένα ανούσιο και απρόσφορο πολιτικό τέχνασμα, τότε απλά καταγράφεται σε βάρος του επισπεύδοντος Αρχηγού και του κόμματός του βέβαια και τότε θα φανούν τα αποτελέσματα, τη Δευτέρα για την οποία μιλήσατε. Τη Δευτέρα θα κάνουμε την πρόσθεση και την αφαίρεση και θα δούμε ποιος θα έχει τα πολιτικά οφέλη και τι θα συμβεί στο δικό σας χώρο, ο οποίος έχει ιδιαίτερα προβλήματα.
      Βέβαια, μη νομίζετε, κυρίες και κύριοι συνάδελφοι, ότι χαιρόμαστε, διότι το ΠΑ.ΣΟ.Κ. βρίσκεται σ’ αυτήν την κατάσταση. Η Νέα Δημοκρατία θέλει μία ισχυρή Αντιπολίτευση, γιατί το πολιτικό σύστημα τη χρειάζεται την ισχυρή Αντιπολίτευση. Δεν θέλει Αρχηγό που να είναι υπό αμφισβήτηση. Θέλει να υπάρχει πράγματι μία ισχυρή Αντιπολίτευση, για να καθίσταται ισχυρότερη η Κυβέρνηση. Αυτό βέβαια είναι μια ευχή, τη Δευτέρα να μην έχετε πολιτική ζημιά, αλλά να μπορέσετε να καταφέρετε και να βγείτε από τα αδιέξοδα στα οποία έχετε περιέλθει. 
      Και αν, κυρίες και κύριοι συνάδελφοι, η ενέργεια αυτή, δηλαδή η κατάθεση της πρότασης δυσπιστίας οδηγεί ή μπορεί να οδηγήσει σε ανακοπή των μεταρρυθμιστικών διαδικασιών, που άρχισαν και βρίσκονται σε εξέλιξη, απαραίτητων για την πρόοδο και τον εκσυγχρονισμό της χώρας, τότε πρόκειται για άφρονα πολιτική πράξη, που θα μπορούσε να έχει πολιτικές συνέπειες. Και είναι δυστύχημα για τον κ. Παπανδρέου να χρησιμοποιεί το θεσμικό του ρόλο απλά και μόνο, για να επιτύχει κομματικά οφέλη και βέβαια για να μπορέσει ο ίδιος να σταθεροποιηθεί μέσα στο κόμμα του. Γιατί ο κ. Παπανδρέου –θα το πω αυτό- ταλαιπωρεί, κυρίες και κύριοι συνάδελφοι τη Βουλή, ταλαιπωρεί τον ελληνικό λαό και είναι η δεύτερη φορά μέσα σε ενάμιση χρόνο που, ενώ επιχειρεί να αιφνιδιάσει, αιφνιδιάζεται ο ίδιος. Την προηγούμενη φορά, αν θυμάστε, πριν από ενάμιση χρόνο, θέλησε ο κ. Παπανδρέου να υποβάλει την ίδια πρόταση, την οποία αυτοστιγμεί, την ίδια ακριβώς ώρα, πάραυτα, ο κύριος Πρωθυπουργός, μετέτρεψε σε πρόταση εμπιστοσύνης και αιφνιδίασε αντί να αιφνιδιαστεί. Και τώρα πριν ακόμα στεγνώσει το μελάνι της πρότασης δυσπιστίας του ΠΑ.ΣΟ.Κ., κυρίες και κύριοι συνάδελφοι, η πρόταση αυτή συζητήθηκε αμέσως από τη Βουλή και το ΠΑ.ΣΟ.Κ. ουσιαστικά αιφνιδιάστηκε και, ενώ νόμιζε ότι θα επιτύχει κάποιο πολιτικό όφελος, γύρισαν αντίστροφα τα πράγματα.
      Κυρίες και κύριοι συνάδελφοι, η πολιτική ουσία αυτής της ιστορίας είναι ότι ζητάτε να αποφύγετε με την πρόταση αυτή τη συζήτηση του άρθρου 16 του Συντάγματος στην Ολομέλεια της Βουλής. Όλοι ξέρουμε ότι είναι ένα καζάνι που φλέγεται, ότι, αν συζητηθεί στην Ολομέλεια της Βουλής το άρθρο 16 του Συντάγματος, θα υπάρχουν εσωκομματικές επιπτώσεις στο χώρο του ΠΑ.ΣΟ.Κ.. Αυτό προσπαθείτε να υποβάλατε, αυτό προσπαθείτε να αποφύγετε και υποβάλατε την πρόταση και για τις πρόωρες εκλογές αλλά και για τη συζήτηση της πρότασης δυσπιστίας που γίνεται σήμερα.
      Έτσι, λοιπόν, κυρίες και κύριοι συνάδελφοι, θα πρέπει να γνωρίζετε ότι αυτή η Κυβέρνηση έχει πολύ δρόμο μπροστά της, έχει πολύ έργο να κάνει και η πρόταση αυτή δεν αγγίζει ούτε την Κυβέρνηση ούτε τον Πρωθυπουργό, γιατί έχουμε μαζί μας το λαό στον οποίο στηριζόμαστε και είμαστε βέβαιοι ότι θα τιμήσει το έργο μας ο ελληνικός λαός.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη Ψαρούδα): Ευχαριστούμε πολύ.
      Το λόγο έχει ο Υπουργός Δημόσιας Τάξης κ. Βύρων Πολύδωρας.
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Οι Βουλευτές, κυρία Πρόεδρε, δεν θα μιλήσουν σήμερα; 
      ΠΡΟΕΔΡΟΣ (Άννα Μπενάκη Ψαρούδα): Κύριε Καΐσερλη, μεγάλη ζωτικότητα βλέπω απόψε. Παρακαλώ λίγη αυτοσυγκράτηση, γιατί έχουμε μέλλον. Μέχρι τις δώδεκα θα μιλήσουν πολλοί συνάδελφοι.
      Ορίστε, κύριε Πολύδωρα, έχετε το λόγο.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Κυρία Πρόεδρε, θα προσπαθήσω να μην εξαντλήσω το χρόνο συμμεριζόμενος το ενδιαφέρον και την αδημονία των συναδέλφων.
       Θέλω να σας πω ότι παρατηρώντας και το γραπτό κείμενο της προτάσεως δυσπιστίας και την προφορική ανάλυση είδα να κυριαρχεί ένας λόγος, που είχε να κάνει με πρόκληση γαντιού των ρομαντικών χρόνων και εγώ, σαν νευρικός που είμαι κιόλας, έτεινα να σηκώσω το γάντι. Αλλά διαπίστωσα ότι δεν επρόκειτο για το γάντι της μονομαχίας. Επρόκειτο για πετσέτα λευκή της παραίτησης, που ρίχνουν οι προπονητές, όταν χάνει ο πυγμάχος τους.
      (Χειροκροτήματα από την πτέρυγα της Νέας Δημοκρατίας)
      Διεπίστωσα ακόμη -επειδή είμαι και ελληνιστής, καθώς ξέρετε- ότι η πρόταση μομφής λαμβάνει το επίγραμμα προτροπάδην. Διαβάζω τα λεξικά και βρίσκω: «Όπου φύγει, φύγει»! 
      (Γέλια και χειροκροτήματα από την πτέρυγα της Νέας Δημοκρατίας)
      Το υπενθυμίζω, γιατί είναι επίγραμμα στην πρότασή σας. 
      Επιπλέον, διαπιστώνω ότι είναι το άκρον άωτον, γιατί ο Πανάγαθος, Ελεήμων, ο Μεγαλοδύναμος είναι και μέγας καλαμπουρτζής και φτιάχνει σκηνές ειρωνείας! Στην προκειμένη περίπτωση, είδα το άκρον άωτον της αντίφασης: Οι δυο πρώτοι εισηγητές του ΠΑ.ΣΟ.Κ., ονομαστικά ο κ. Βενιζέλος και ο κ. Πάγκαλος, συνεννοήθησαν και συμφώνησαν για να υποστηρίξουν βασικά και εισηγητικά την πρόταση. Αλλά, ω, του θαύματος, αυτοί οι δύο με το επιχείρημα του άρθρου 16 του Συντάγματος κατά κύριο λόγο και της «ζαβολιάς» που έκανε η Νέα Δημοκρατία στην Επιτροπή της Αναθεώρησης του Συντάγματος, του άρθρου 16 κυρίως, όταν είδα τις εισηγήσεις τους στην Επιτροπή της Αναθεώρησης του Συντάγματος, βλέπω τον κ. Πάγκαλο έκθυμο, ένθερμο εισηγητή υπέρ του άρθρου 16 και τον κ. Βενιζέλο ένθερμο υποστηρικτή κατά του άρθρου 16! Λέω: Τι είναι εδώ; Πολύ ενδιαφέρον είναι αυτό! 
      (Χειροκροτήματα από την πτέρυγα της Νέας Δημοκρατίας)
      Και ακούω τους αναλυτές…
      ΚΩΝΣΤΑΝΤΙΝΟΣ ΓΕΙΤΟΝΑΣ: Για τη «ζαβολιά» δεν μας είπατε!
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Πάντως η «ζαβολιά», κύριε Γείτονα, το ρώτησε και κάποιος άλλος συνάδελφος, δεν μπορεί να συγκριθεί με τη «ζαβολιά» των εγχρώμων. 
      (Χειροκροτήματα από την πτέρυγα της Νέας Δημοκρατίας )
      Ήταν λάθος καταμέτρηση, ήταν απρόσφορος απόπειρα, που συγχωρείται και εξ ευηθείας κατά το Ποινικό Δίκαιο για τους νομικούς, αλλά δεν είναι ο πολιτικός των εγχρώμων. Κλείστε τη σελίδα, μη συνεχίζουμε. 
      Είναι, επιπλέον, το άκρον άωτον –με συγχωρείτε- για την κατάσταση των αντιφάσεων. Λέει ο κ. Παπανδρέου: «Εμείς δεν διακόπτουμε τη Συνταγματική Αναθεώρηση, τη διαδικασία, θέλουμε να προχωρήσει». Με τη διαφορά ότι, αν εκτιμηθεί και το αίτημά του για εκλογές, θα προχωρήσει κάπως αργά, δηλαδή πέρα το 2012. Δεν είναι σοβαρά πράγματα αυτά.
      Επιπλέον, θέλω να σημειώσω ότι αυτό που λέει ότι θέλει να αποφύγει εν σχέσει προς το άρθρο 16 και τη λαϊκή εξέγερση, αυτό θα το υποστεί. Θα το υποστεί, μόλις ολοκληρωθεί η Συνταγματική Αναθεώρηση και η επόμενη Βουλή συνεχίσει να είναι στην ολοκλήρωση της αναθεωρητικής διαδικασίας. Θα ψηφίσει ηρωικά το άρθρο 16 και διότι το ψήφισε στην Επιτροπή ο κ. Παπανδρέου και διότι δεσμεύτηκε χθες με το «μπραβάτο» στυλ ότι «εδώ θέλω και Αναθεώρηση και εκλογές», λέγοντας ότι: «Τηρώ όλες τις δεσμεύσεις για την Αναθεώρηση του Συντάγματος». Εννοείται ότι στις δεσμεύσεις περιλαμβάνεται και η υπερψήφιση του άρθρου 16 του Συντάγματος. Θέλετε να σας πω εγώ με θάρρος -γιατί λένε και «νίκη Βενιζέλου»- τι συνέβη; Θα σας το πω και κρατήστε σημειώσεις.
      (Γέλια και χειροκροτήματα από την πτέρυγα της Νέας Δημοκρατίας)
      Κρατήστε σημειώσεις, γιατί σας αφορούν. Στο κάτω-κάτω της γραφής ενδιαφέρομαι για εσάς, γιατί είστε κόμμα εξουσίας, οψέποτε. Γίνατε ουρά του Συνασπισμού και με το άρθρο 16. 
      ΙΩΑΝΝΗΣ ΜΑΓΚΡΙΩΤΗΣ: Τι έχετε πάθει με το Συνασπισμό τέλος πάντων; 
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Εγώ μιλάω τη γλώσσα της αλήθειας. Δηλαδή υποτιμάτε τον εαυτό σας χωρίς λόγο και μάλιστα κάνετε και κάτι άλλο και έρχομαι στα θέματα της ευθύνης μου. Κάνετε και κάτι άλλο. Ακούστε, κύριοι συνάδελφοι του ΠΑ.ΣΟ.Κ.: Κάνετε κάτι άλλο: Εδώ μέσα στη Βουλή χάνετε όλες τις μάχες. Τις χάνετε και στο πεζοδρόμιο, γιατί εκεί πρώτα είναι τα δύο κόμματα της Αριστεράς.
      Ακούστε. Σταθεροποιηθείτε κάπου. Υποτίθεται ότι είστε ευρωπαϊστές. Κάποιοι από τους διαδηλούντες δεν είναι, οι περισσότεροι ίσως. Δεν είναι ευρωπαϊστές. Μη συμπλέετε μαζί τους. Κρατήστε ένα κομμάτι αστικής κεντροαριστεράς. Σεβαστείτε το. Δεν είναι σωστά πράγματα αυτά. Δηλαδή εδώ χάνετε κατά κράτος καθ’ ημέραν. Βγαίνετε στο δρόμο, και τι κάνετε; Ενώνεστε μαζί με εκείνους, οι οποίοι είναι καταληψίες στα πανεπιστήμια; Στα πανεπιστήμια είναι λίγοι.  Βλέπω τους εκπροσώπους της Π.Α.Σ.Π., οι οποίοι διαρρηγνύουν τις σχέσεις με το κόμμα τους. Κοιτάξτε, έχετε προβλήματα που κάποιος πρέπει να σας τα πει, μήπως βρείτε τον καιρό και ασχοληθείτε σοβαρά και όχι με το προτροπάδην να φεύγετε, όπου φύγει-φύγει. Μήπως ασχοληθείτε με τα πολιτικά ζητήματα, διότι στα οικονομικά και στα ζητήματα της Αστυνομίας και της ασφάλειας θα σας πω εγώ τον απολογισμό.
      Βάζετε τους τηλεοπτικούς κεκράκτες να μιλούν για εγκληματικότητα. Εγώ έχω καταθέσει τα στοιχεία στη Βουλή και τα ξανακαταθέτω. Δεν είπαμε ότι είμαστε οι άριστοι στην εκμηδένιση της εγκληματικότητας. Είπα μια μέρα στο Πολιτικό Συμβούλιο, με συγχωρείτε, κύριε Πρόεδρε –λέω στον Καραμανλή- με την παρουσία μου στο Υπουργείο Δημοσίας Τάξεως είναι αλήθεια ότι δεν κατάφερα να μετατρέψω την κοινωνία των ανθρώπων σε κοινωνία αγγέλων. Πράγματι, το ομολογώ αυτό.  
      ΓΕΩΡΓΙΟΣ ΛΙΑΝΗΣ: Το ήξερε.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): ‘Όχι, μου είπε κάτι άλλο, που δεν σας το λέω.
      Αλλά θέλω να καταθέσω και πάλι τα στοιχεία της εγκληματικότητας μαζί με μια υπογράμμιση. Είμαστε από τις τελευταίες χώρες στην εγκληματικότητα κατά τα στοιχεία της Interpol. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Πάντα ήμασταν. Τώρα χειροτερεύουν τα πράγματα.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Πάντα, αλλά τώρα τι σημαίνει αυτό; Σημαίνει ότι και επί των ημερών μας κρατάμε αυτήν τη γραμμή, η οποία οφείλεται στην Αστυνομία και στην κοινωνία, στο φιλήσυχο. Και σας παρακαλώ για το «πάντα», έχω και μια αύξηση ενός εγκληματογόνου στοιχείου –δεν λέω σε μεγάλο βαθμό- που είναι η σημαντική αύξηση των μεταναστών τους οποίους εγώ κοντράρω με σύννομη επαναπροώθηση στα σύνορα, δηλαδή εμείς ως χώρα. Μένει, όμως, καθίζημα. Σας ζητώ όλα αυτά να τα συνεκτιμήσουμε. 
      Σε τι αιτιάστε τον Πολύδωρα, κύριοι του ΠΑ.ΣΟ.Κ.; Ότι είπε praetor urbanus; Για όσους ξέρουν ιστορία και έτσι είμαι εγώ, και δεν θα μου κάνετε ούτε λεκτική ούτε διανοητική λοβοτομή. Θα μιλάμε ελεύθερα ίσως εμπλουτίζοντας τα εκφραστικά μας μέσα. Είπα έτσι για τον απλούστατο λόγο ότι είναι η πρώτη φορά που εμφανίζεται συντεταγμένη Αστυνομία και πρώτον τον praetor urbanus τον αστυνόμο. Και το είπα για να το μάθουν οι αστυνόμοι, για να ενισχύσω την αυτοεκτίμησή τους. Διότι εγώ είμαι στον αντίποδα εκείνων των Υπουργών κατά τεκμήριον του ΠΑ.ΣΟ.Κ. που είχαν τους αστυνόμους του κλώτσου και του μπάτσου. Ναι, εγώ είμαι στον αντίποδα. Δεν τους λέω μπάτσους ποτέ. Είναι διαφορά στην κουλτούρα. 
      (Χειροκροτήματα από την πτέρυγα της Νέας Δημοκρατίας)
      Μάλιστα, Υπουργός, καλός άνθρωπος κατά τα άλλα, είχε βαρέσει χαστούκι σε αστυφύλακα. Κάποιος άλλος Υπουργός, καλός κατά άλλα, τους έλεγε ταβλαδόρους. Κάποιος άλλος τους έλεγε φασίστες της Δεξιάς. Σ’ αυτά όλα είπα εγώ praetor urbanus. 
      Σε αυτά όλα είπα –ακούστε, γιατί είναι μομφή και πρέπει να απολογηθώ- ναι, σας εμπιστεύομαι. Είδατε κάποιον διοικητή ποτέ να πει στους διοικουμένους του, δεν σας εμπιστεύομαι; Τι βρήκατε και λέτε τώρα; Ότι ο Πολύδωρας...
      ΚΩΝΣΤΑΝΤΙΝΟΣ ΓΕΙΤΟΝΑΣ: Διοικητής; 
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Πολιτικός προϊστάμενος. 
      ...δεν τα λέει καλά γι’ αυτό καταστρέφεται το αστυνομικό έργο! 
      Θέλω να συμπληρώσω ακόμη ό,τι παρατήρησα, και σας το λέω για να το συναποδεχτούμε, να το συνεκτιμήσουμε και συναποφασίσουμε. Τόσο πολύ σας ζητώ να το συνεκτιμήσουμε και να δράσουμε. Δεν με ενδιαφέρει για τον Υπουργό Πολύδωρα, με ενδιαφέρει για την έννομη τάξη. Το έχω πει χίλιες φορές. 
      Τρία είναι τα ζητήματα που απασχολούν –παρατήρησα ένα χρόνο τώρα με σοβαρότητα, που είναι το βάρος ή το πρόβλημα του αστυνομικού έργου- τρία στοιχεία, τρία σημεία, το αστυνομικό έργο. Απευθύνομαι στον κ. Φλωρίδη, στον κ. Χρυσοχοΐδη και στον κ. Γείτονα. Δεν ξέρω εάν έχουμε και άλλους καλούς διατελέσαντες Υπουργούς –και ο βετεράνος ο Γιάννης  Κεφαλλογιάννης- καλούς τω όντι συναδέλφους στο Υπουργείο Δημόσιας Τάξης. Τρία είναι τα προβλήματα. 
      ΕΥΑΓΓΕΛΟΣ ΑΡΓΥΡΗΣ: Και τον κ. Βουλγαράκη! 
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Και στον κ. Βουλγαράκη εντάξει. Σας λέω τώρα Υπουργούς από πλευράς ΠΑ.ΣΟ.Κ. με το οποίο διαλέγομαι εκζητών και την κατανόηση και τη συναντίληψη και τη συνεργασία. 
      Πρώτον, οι μικρές διαδηλώσεις. Θέλω βοήθεια. Γιατί; Για να ελευθερώσουμε την πόλη. Από τι; Από τη σπατάλη των κινήσεων και των διαδηλωτών και των αστυνόμων. Διατίθενται ενενήντα τέσσερις χιλιάδες αστυνομικοί –να τα ελλείμματα τα πραγματικά- και το 2004 και το 2005 ένας ανάλογος αριθμός, αλλά, αν θέλετε το 2003, γιατί το 2004 ήταν ολυμπιακή χρονιά, για τις εξακόσιες-επτακόσιες μικρές διαδηλώσεις κατ’ έτος εδώ στην Αθήνα. Και ύστερα μιλάμε για τρεις χιλιάδες αστυνομικούς, που απασχολούνται δικαίως ή και αδίκως, καμία φορά –κοιτάω να το ξεκαθαρίσω αυτό- σε άλλους στόχους. Κοιτάξτε όγκος αστυνομικού έργου, κύριοι συνάδελφοι! 
      Ζήτησα βοήθεια. Το ΠΑ.ΣΟ.Κ. είχε καταθέσει σχέδιο νόμου, που δεν το προχώρησε. Είχαμε βέβαιη τη γνώμη χωρίς αμφιβολίες και ταλαντώσεις των Υπουργών του ΠΑ.ΣΟ.Κ. και του πρωθυπουργού κ. Σημίτη και δεν συμπαραστάθηκαν. Γιατί; Έπρεπε να συμπαρασταθείτε και εγώ θα σας απέδιδα όλα τα εύσημα. 
      Δεύτερον, για την υπόθεση του αστυνομικού έργου. Το δεύτερο και σοβαρότερο πρόβλημα είναι οι κουκουλοφόροι. Δεν είναι «πιάστε τους», γιατί θα σας πω, γιατί δεν τους πιάσατε εσείς είκοσι χρόνια. Χρειάζονταν, και τότε είχα εγώ ως κόμμα –είμαι «αρχαίος»- όλη τη συμφωνία, όλη την ετοιμότητα, να λάβετε μέτρα, να προχωρήσετε σε δράσεις και δεν το είδα. Δηλαδή στην περίπτωση των κουκουλοφόρων αρχίζει η δράση. Εγώ μιλάω, γιατί ο λόγος μου -όπως ο λόγος στην πολιτική- είναι πράξη. Κατ’ εξοχήν, σε εμάς τους διαχειριστές των κοινωνικών φαινομένων ο λόγος είναι πράξη. 
      Ανέβηκα, λοιπόν, στα κεραμίδια και είπα, μικρές συγκεντρώσεις, μικρές διαδηλώσεις. Πρέπει να τις  πάμε σε μια λωρίδα. Το είπα κατά σύνεση, κατά κρίση συνετού ανθρώπου. Στο θέμα των κουκουλοφόρων είπα, ξεκινάμε από την ηθική αποδοκιμασία, την ηθική απομόνωση. 
      Και τρίτον, οι χουλιγκάνοι. Σας φέρνω τα ευχάριστα ότι για τους χουλιγκάνους των γηπέδων –κάπου είδα τον Γιώργο Ορφανό- κάναμε σοβαρή δουλειά και είμαστε σε πολύ καλό επίπεδο. Και κοιτάω την Ιταλία σήμερα και τρέμω, κύριε Λιάνη. Είδα τι έγινε στον αγώνα Κατάνια – Παλέρμο και τρέμω!
      ΓΕΩΡΓΙΟΣ ΛΙΑΝΗΣ: Έχουν αρχίσει οι μάχες στις γειτονιές, όμως!
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Εμείς εδώ κοντρολάραμε κατά το δυνατόν εμπροθέσμως με νόμο και μέτρα συνακόλουθα αυτό το φαινόμενο και σας λέω ότι είμαι ευτυχής για την αποτελεσματικότητα της Ελληνικής Αστυνομίας παρά το γεγονός ότι λαμβάνω και παθαίνω και υφίσταμαι τηλεοπτικό λιντσάρισμα καθημερινά. Γιατί; 
      Θέλω να κατανοήσουμε το πρόβλημα. Η έννομη τάξη, το αίσθημα ασφαλείας είναι κοινό αγαθό και δημοκρατική μας υποχρέωση. Θέλω σε όλα αυτά να συνεννοηθούμε. Πρώτον, μικρές διαδηλώσεις. Δεύτερον, κουκουλοφόροι και αυτή η δράση. Και τρίτον, χουλιγκάνοι των γηπέδων. Και τα τρία τα τρέμω.
      Κεφάλαιο τρομοκρατία. Αναγνωρίζω το γεγονός ότι ο κ. Χρυσοχοΐδης και η προηγούμενη διοίκηση –πολιτική και αστυνομική- εξάρθρωσαν τη «17 Νοέμβρη». Δεν είμαι εγώ μικρόψυχος, αλλά μη θέλετε να κάνετε σπέκουλα πάνω στο κεφάλαιο της τρομοκρατίας σήμερα. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Εσείς κάνετε σπέκουλα. 
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Για να είμαστε εξηγημένοι, είναι πολύ σοβαρά τα πράγματα. Ευτυχώς εδώ έχουμε, κυρίες και κύριοι –πώς να πούμε- μικράς κλίμακας και κατά κάποιο τρόπο σε διαστάσεις που θα τις θέσουμε υπό τον έλεγχο είτε είναι σε συνέχεια είτε είναι σε υπάλληλους κύκλους ή σε επάλληλους κύκλους ή σε πατρότητες και μητρότητες με την παλιά τρομοκρατία. Είμαστε σε καλό σημείο. 
      Δεν μπορώ να προχωρήσω περισσότερο, αλλά σας ζητώ και κάτι ακόμα που με θίγει προσωπικά. Και τώρα μάλιστα έχω κάποια στοιχεία, τα οποία πάλι από διακριτικότητα δεν θα τα καταθέσω. Έκανα ελάχιστες πράξεις αναγκαίες για τις μεταβολές στην αντιτρομοκρατική υπηρεσία, ελάχιστες και αναγκαίες. Δεν συνεχίζω ούτε υπαινίσσομαι τίποτα. Απλούστατα ήταν δεδικαιολογημένες και επιβεβλημένες. 
      Δεν διέλυσα την αντιτρομοκρατική. Είναι σοβαρή υπηρεσία. Ακόμα κάποιοι ατακτούν μέσα στην υπηρεσία. Πρέπει να γίνουν και άλλα. Εγώ υπηρετώ το Σύνταγμα, το νόμο, την εντολή του λαού και αυτήν την Αίθουσα συνολικά και για το κεφάλαιο της τρομοκρατίας.
      Όπως σας υποσχέθηκα, θέλω να οικονομήσω λίγο το χρόνο. Διακόπτω περίπου και θέλω να σας ζητήσω το εξής. Καλώς ασκήσατε το συνταγματικό σας δικαίωμα για την πρόταση δυσπιστίας. Εγώ, όμως, σας ζητώ –όπως ζήτησα για τον Παλαιοκώστα και με κοροϊδεύατε, και τον έπιασα τον Παλαιοκώστα και θα πιάσω και τους άλλους, έχουμε σημαντικό ρυθμό εξιχνιάσεως υποθέσεων παρελθόντων ετών- να εμπιστευτείτε και εμένα και την Αστυνομία στον τομέα της τίμιας και δημοκρατικής υπηρέτησης της έννομης τάξης. 
      Να μας εμπιστευτείτε όλοι. Δεν δίνω προβάδισμα δημοκρατικότητας σε κανέναν, όπως δεν δέχομαι υποτίμηση ως προς τη δημοκρατικότητα και τη δουλειά από εσάς σε μένα. 
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο συνάδελφος κ. Εμμανουήλ Όθωνας.
      ΕΜΜΑΝΟΥΗΛ ΟΘΩΝΑΣ: Κύριε Υπουργέ της Δημόσιας Τάξης, η πολιτική πρωτοβουλία του ΠΑ.ΣΟ.Κ. προφανώς δεν ήταν «λευκή πετσέτα», «ρουκέτα» ήταν η οποία πέτυχε τον πολιτικό της στόχο, εξ ου και η αμηχανία και ο πανικός.
      (Χειροκροτήματα από την πτέρυγα του ΠΑ.ΣΟ.Κ.)
       Δεν ξέρω αν έχετε την ευχέρεια να βλέπετε ουρές στ’ αριστερά, αλλά ο ελληνικός λαός παρακολουθεί με ανησυχία να διολισθαίνετε προσωπικά, αλλά και γενικότερα, ως Κυβέρνηση, σε θέσεις και σε πολιτικές πρακτικές, που σας έχουν καταστήσει «ουρά» του κ. Καρατζαφέρη και δεν ξέρω αν είσθε υπερήφανοι γι’ αυτό.
      Είμαι ειλικρινά προβληματισμένος αν ο κύριος Πρωθυπουργός, που παρακολούθησε μαζί με μας τον υπεύθυνο πολιτικό άνδρα για τη δημόσια τάξη και ασφάλεια, αισθάνεται υπερήφανος για την επιλογή του και αν αισθάνεται υπερήφανος από αυτά που άκουσε, που ένας Υπουργός -που στον τομέα του οι πολίτες ανησυχούν, έχει αυξηθεί το αίσθημα ανασφάλειας, έχουν οξυνθεί τα φαινόμενα- ήλθε εδώ και κατανάλωσε το χρόνο επιδιδόμενος σε μαθήματα πολιτικής επικοινωνίας στο ΠΑ.ΣΟ.Κ., σε φιλολογικές και ιστορικές πελαγοδρομήσεις.
      Και ειλικρινά νομίζω ότι οι Έλληνες πολίτες, όσοι τον παρακολούθησαν, θα είναι περισσότερο ανήσυχοι από αύριο.
      Κύριε Πολύδωρα, για να μιλήσω στο πνεύμα σας, εσείς με το «praetor urbanus» και ο κ. Τσιτουρίδης με το «praetor κουμπάρους» έχετε πάει τη χώρα δεκαετίες πίσω και αυτή η κατάσταση δεν πάει άλλο. 
      (Χειροκροτήματα  από  την πτέρυγα του ΠΑ.ΣΟ.Κ.)
      Για το λόγο αυτό ακριβώς δεν είναι ανάγκη να αναζητείτε ποια είναι τα προσχήματα, ποιες είναι οι δικαιολογίες, που το ΠΑ.ΣΟ.Κ., διά του Προέδρου του, ανέλαβε αυτήν την πολιτική πρωτοβουλία, να καταθέσει πρόταση δυσπιστίας στην Κυβέρνησή σας. Χρειάζεται άραγε, κυρίες και κύριοι συνάδελφοι της Νέας Δημοκρατίας, να αναζητήσει κάποιος δικαιολογίες, προσχήματα, για να δυσπιστεί απέναντι στη χειρότερη Κυβέρνηση που γνώρισε μεταπολιτευτικά αυτός ο τόπος; Το ΠΑ.ΣΟ.Κ. δηλαδή δυσπιστεί και μέμφεται αυτήν την Κυβέρνηση για λόγους μικροπολιτικούς και αντιπολιτευτικούς; Δεν δυσπιστούν άραγε έναντι αυτής της Κυβέρνησης και δεν την μέμφονται οι χιλιάδες αγρότες, που ανέμεναν την αύξηση των εισοδημάτων τους και βλέπουν την αύξηση του κόστους παραγωγής και τη μείωση των τιμών, που βλέπουν το Φ.Π.Α. στα γεωργικά εφόδια από 8%, που τον υποσχεθήκατε, να εκτοξεύεται στο 19%, που περίμεναν την άμεση καταβολή των επιδοτήσεων και παραμένουν απλήρωτοι επί εβδομάδες σ’ όλη την Ελλάδα; 
      ΠΡΟΕΔΡΟΣ (Άννα Μπενάκη-Ψαρούδα): Παρακαλώ οι συνάδελφοι να καθίσουν στις θέσεις τους.
       ΕΜΜΑΝΟΥΗΛ ΟΘΩΝΑΣ: Ζητάνε την άμεση καταβολή των αποζημιώσεων για ζημίες και αναμένουν από το 2004 να αποζημιωθούν για τις θεομηνίες. 
      Δεν δυσπιστούν έναντι αυτής της Κυβέρνησης και δεν την μέμφονται οι χιλιάδες συμβασιούχοι, που όχι μόνο δεν μονιμοποιήθηκαν, αλλά μένουν απλήρωτοι και απολύονται σε όλη τη χώρα; 
      Δεν δυσπιστούν άραγε και δεν μέμφονται αυτήν την Κυβέρνηση οι κάτοικοι της ελληνικής περιφέρειας σε κάθε γωνιά της, που βλέπουν τρία χρόνια να μειώνεται δραματικά το Πρόγραμμα Δημοσίων Επενδύσεων, να γίνονται οριζόντιες περικοπές στα έργα των περιφερειακών προγραμμάτων, να υπάρχει προφανής αδυναμία διαχείρισης του Γ΄ Κοινοτικού Πλαισίου Στήριξης; 
      (Θόρυβος στην Αίθουσα, κωδωνοκρουσίες)
      Κυρία Πρόεδρε, νομίζω ότι η προσπάθειά σας να με διευκολύνετε με δυσχεραίνει περισσότερο. 
      Δεν δυσπιστούν άραγε έναντι της Κυβέρνησής σας και δεν την μέμφονται τα μεσαία και χαμηλά εισοδήματα, που βιώνουν τη ληστρική επιδρομή, μέσω των αλλεπάλληλων αυξήσεων των εμμέσων φόρων, την ταξική εισοδηματική σας πολιτική εν μέσω ακρίβειας, ασυδοσίας και αισχροκέρδειας στην αγορά;
      Δεν τη μέμφεται αυτήν την Κυβέρνηση η ελληνική νεολαία, που βλέπει το αύριο με ανασφάλεια, την αναξιοκρατία να επιστρέφει και να εγκαθίσταται σ’ ένα κομματικό κράτος και την επαγγελματική αβεβαιότητα για το αύριο;
      Ποιοι άραγε, κυρίες και κύριοι συνάδελφοι, δεν δυσπιστούν και δεν μέμφονται αυτήν την Κυβέρνηση; Γιατί υπάρχουν και αυτοί. Είμαι βέβαιος ότι αυτοί που όχι μόνο δεν δυσπιστούν, αλλά ευελπιστούν σε τυχόν παράταση παραμονής της Νέας Δημοκρατίας στην εξουσία είναι τα καρτέλ των τραπεζών, που απομυζούν τις ελάχιστες εναπομείνασες αποταμιεύσεις, αλλά και εκμεταλλεύονται την ανάγκη δανεισμού χιλιάδων νοικοκυριών σ’ όλη την Ελλάδα. 
      Δεν δυσπιστούν, αλλά ευελπιστούν στην Κυβέρνησή σας το καρτέλ των «κουμπάρων» και των «ημετέρων», με τους οποίους συνδιαχειρίζεστε την εξουσία και στους οποίους διασφαλίζετε εύκολη και κυρίως αθέμιτη πρόσβαση στο κομματικό κράτος, αλλά, δυστυχώς, πολλές φορές και στον κρατικό κορβανά. 
      Δεν δυσπιστούν, αλλά ευελπιστούν στην Κυβέρνησή σας τα καρτέλ των μεγάλων επιχειρήσεων και των βιομηχάνων, που προικοδοτήσατε με φορολογικές ελαφρύνσεις και στα οποία κάνετε κατά καιρούς, αρκετά συχνά, διάφορα «δωράκια» με φωτογραφικές διατάξεις και τροπολογίες στα νομοσχέδιά σας. Αλλά και το σύστημα εξουσίας εκείνων των εξωθεσμικών παραγόντων, το οποίο απειλήσατε με κατ’ αντιδικίαν διαζύγιο και καταλήξατε τελικά όχι σε απλό συμβιβασμό, αλλά να διάγετε μαζί του μια περίοδο αρμονικής συνύπαρξης. 
      Κυρίες και κύριοι συνάδελφοι, αυτό το οποίο ακούμε εδώ επί δύο ημέρες μαζί με όλα τα άλλα είναι ότι το αίτημα προσφυγής στη λαϊκή ετυμηγορία δεν μπορεί –λέτε- να γίνει δεκτό, γιατί έχετε έργο μπροστά σας, έχετε δουλειά να κάνετε. Μα, αυτό ακριβώς είναι το πρόβλημα! Αυτό ακριβώς θέλουμε να προλάβουμε! Νομίζετε ότι κάποιος Έλληνας ή κάποια Ελληνίδα πολίτης ακούει αυτήν τη διαβεβαίωση πια ως υπόσχεση; Ως απειλή την ακούν και η πρωτοβουλία μας έρχεται αυτό ακριβώς να προλάβει, να προστατεύσουμε δηλαδή τη χώρα και τους πολίτες από την ολοκλήρωση της καταστροφής.
      Γιατί υπάρχει και ένα άλλο μεγάλο ζήτημα, κυρίες και κύριοι συνάδελφοι. Εάν η προφανής ανικανότητα και ανεπάρκεια να διαχειριστείτε την καθημερινότητα, τα τρέχοντα ζητήματα, τις άμεσες προτεραιότητες οφειλόταν στο ότι έχετε πέσει με τα μούτρα σε στρατηγικού χαρακτήρα παρεμβάσεις, προκειμένου να αντιμετωπισθούν διαρθρωτικά προβλήματα της χώρας, θα μπορούσε κάποιος να βρει μία δικαιολογία. 
      Όμως είναι ακόμα πιο φανερό ότι ούτε ασχοληθήκατε ούτε ασχολείστε ούτε πρόκειται να ασχοληθείτε όσο χρόνο και αν έχετε στη διάθεσή σας με τέτοια ζητήματα. Όλα σπρώχνονται κάτω από το χαλί. Όλα αναβάλλονται επ’ αόριστον, όλα προγραμματίζονται για τις επόμενες, δήθεν, τετραετίες που θα έχετε στη διάθεσή σας και που κατέχουν περίοπτη θέση στα θερινά σας όνειρα. Μόλις ακούσαμε προ ολίγου για τις αυξήσεις που θα δώσετε το 2009 και το 2011. Είναι σοβαρά πράγματα αυτά; 
      Το ερώτημα είναι: Δεν θέλετε; Δεν μπορείτε; Δεν ξέρετε; Νομίζω ότι η απάντηση είναι ότι δεν μπορείτε, γιατί δεν ξέρετε τι θέλετε. Και δεν ξέρετε τι θέλετε, κυρίες και κύριοι συνάδελφοι της Κυβέρνησης, γιατί είναι δύσκολο να ισορροπήσετε ανάμεσα στις ιδεολογικές και στις πολιτικές σας αντιλήψεις και στις καταβολές και στις επικοινωνιακές σας ανάγκες, ανάμεσα στις ταξικές σας επιλογές, που υπαγορεύουν συγκεκριμένη πολιτική κατεύθυνση στην Κυβέρνησή σας και στις προεκλογικές σκοπιμότητες των επικείμενων εκλογών.
      Γι’ αυτό ακριβώς το λόγο οι Υπουργοί σας κατέβασαν τα μολύβια, η Κυβέρνησή σας σπαταλά κρίσιμο πολιτικό χρόνο αποθεώνοντας την επικοινωνία και τον πολιτικό τακτικισμό. Όλα αυτά, όμως, δεν έχουν καμία σχέση με τις απαιτήσεις των καιρών, καμία σχέση με τις ανάγκες της χώρας, καμία σχέση με τις αγωνίες και τα προβλήματα των πολιτών. 
      Το δυστύχημα για τη χώρα, κυρίες και κύριοι συνάδελφοι, είναι ότι αποδειχθήκατε κατώτεροι των περιστάσεων. Το ευτύχημα είναι ότι θα αποδειχθείτε και αυτήν τη φορά περιστασιακοί. Γιατί ο κύβος ερρίφθη. Ερρίφθη ο κύβος γιατί ο άλλος δρόμος, που θα περπατήσει η σύγχρονη προοδευτική και κοινωνική πολιτική πλειοψηφία είναι ήδη ορατός. Τον φωτίζουν οι κατακτήσεις του χθες, οι ανάγκες του σήμερα, αλλά και οι προκλήσεις του αύριο. 
      Και την ώρα που εμείς θα περπατάμε αυτόν τον άλλο δρόμο με τους πολίτες, εσείς θα αναζητάτε τη χαμένη σας τιμή, τη χαμένη τιμή της πολιτικής σας αξιοπιστίας, τη χαμένη τιμή της πολιτικής σας σοβαρότητας και αξιοπρέπειας. Πιστέψτε με, όμως, μάταια θα την αναζητάτε. 
      Γιατί ξέρετε, κυρίες και κύριοι συνάδελφοι, η λαογραφία στην Κρήτη αναφέρει ότι κάποτε η φωτιά, το νερό και η τιμή συζητούσαν πώς θα ξαναβρεθούν, αν κάποια στιγμή χαθούν. Και είπε το νερό: «Εμένα είναι εύκολο να με βρείτε, όπου δείτε βλάστηση, πρασινάδα, κάπου εκεί κοντά θα είμαι και εγώ.» Η φωτιά έσπευσε να συμπληρώσει: «Για μένα είναι ακόμα πιο εύκολο, όπου δείτε καπνό, ψάξτε, θα είμαι εκεί.» Η τιμή είπε: «Εμένα, αν με χάσετε, μη με ψάξετε, γιατί δεν θα με βρείτε ποτέ ξανά.». Μην ματαιοπονείτε, λοιπόν. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΟΣ (Άννα Μπενάκη-Ψαρούδα): Πριν δώσω το λόγο στον κ. Κουράκο, έχει ζητήσει το λόγο για μια παρέμβαση ο Κοινοβουλευτικός Εκπρόσωπος της Νέας Δημοκρατίας κ. Μαγγίνας.
      Ορίστε, κύριε Μαγγίνα.
      ΒΑΣΙΛΕΙΟΣ ΜΑΓΓΙΝΑΣ: Κυρία Πρόεδρε, θα ήθελα να παρακαλέσω, να θέσω υπ’ όψιν σας και υπ’ όψιν του Σώματος, το εξής: Ο κατάλογος των ομιλητών, όπως διαπιστώνουμε όλοι, έχει μία αργοπορία, δεν προχωράει. Αν, λοιπόν, συμφωνούν όλες οι πτέρυγες, να προσθέσουμε μία ώρα και αντί της δωδεκάτης να φθάσουμε απόψε μέχρι τη μία μετά τα μεσάνυχτα.
      ΠΡΟΕΔΡΟΣ (Άννα Μπενάκη-Ψαρούδα): Το ακούω με πολύ ενδιαφέρον. Δεν ξέρω οι συνάδελφοι τι λένε, αλλά φοβούμαι μήπως μερικοί έχουν υπολογίσει το χρόνο τους μέχρι τις δώδεκα τα μεσάνυχτα και δεν θα είναι εδώ, εάν παρατείνουμε το χρόνο.
      Επειδή η πρότασή σας συνίσταται ουσιαστικά στο να προσθέσουμε μια ώρα διαδικασίας, ίσως είναι φρονιμότερο αύριο να προσθέσουμε αυτήν την ώρα το μεσημέρι, στο κενό που βάλαμε και αντί η συνεδρίαση η απογευματινή να αρχίσει στις 18.00΄ , να αρχίσει στις 17.00΄ , εάν θέλετε. Το προτιμάτε;  
      ΠΟΛΛΟΙ ΒΟΥΛΕΥΤΕΣ: Σωστό είναι, κυρία Πρόεδρε.
      ΒΑΣΙΛΕΙΟΣ ΜΑΓΓΙΝΑΣ: Κυρία Πρόεδρε, αυτό το οποίο λέτε για τον υπολογισμό του χρόνου από διαφόρους συναδέλφους, είναι ασφαλώς ακριβές. Αλλά μήπως οι γραμματείς των Κοινοβουλευτικών Ομάδων μπορούν να κάνουν τις αντιμεταθέσεις και τις μετακινήσεις όσων συναδέλφων έχουν υπολογίσει να μιλήσουν τώρα και δεν μπορούν; Εν πάση περιπτώσει, …
      ΠΡΟΕΔΡΟΣ (Άννα Μπενάκη-Ψαρούδα): Φοβούμαι ότι αυτό θα δημιουργήσει σύγχυση. Άλλοι θα το πληροφορηθούν, άλλοι δεν θα το πληροφορηθούν και, ξέρετε, η τήρηση του καταλόγου είναι πολύ δύσκολη. 
      Λοιπόν, τότε μπορούμε να αποφασίσουμε αύριο η πρωινή συνεδρίαση να λήξει κανονικά στις 15.00΄ και η απογευματινή να αρχίσει από τις 17.00΄. 
      Εγκρίνει το Σώμα;
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΟΣ (Άννα Μπενάκη-Ψαρούδα): Συνεπώς το Σώμα ενέκρινε την προαναφερθείσα πρόταση. 
      Ο κ. Κουράκος έχει το λόγο. 
      ΙΩΑΝΝΗΣ ΚΟΥΡΑΚΟΣ: Κυρίες και κύριοι συνάδελφοι, χαίρομαι που πολλά στελέχη του ΠΑ.ΣΟ.Κ. επικαλούνται σήμερα τον αείμνηστο Κωνσταντίνο Καραμανλή ενώ, όταν ήταν τότε κυβερνήτης της Ελλάδος, τον πολεμούσατε με τον χειρότερο τρόπο. Ήσαστε βέβαια κακοί μαθητές, γιατί χρειάστηκαν περίπου τριάντα ολόκληρα χρόνια για να καταλάβετε την παρακαταθήκη που άφησε ο αείμνηστος Κωνσταντίνος Καραμανλής.
      Κυρίες και κύριοι συνάδελφοι, είσαστε σε εσωκομματικό αδιέξοδο και με την «ασήμαντο» αφορμή, αρπάξατε την υποτιθέμενη ευκαιρία για να αποχωρήσετε από τη συζήτηση για την Αναθεώρηση του Συντάγματος, όχι μόνο από την Επιτροπή, αλλά και από την Ολομέλεια της Βουλής. Όλοι, όμως, γνωρίζουμε το γιατί. Συρθήκατε, κύριε Παπανδρέου, γιατί είστε δύο και τρεις ομάδες μέσα στο ΠΑ.ΣΟ.Κ. με αντιδιαμετρικά αντίθετες απόψεις και θέσεις.
      Κυρίες και κύριοι συνάδελφοι, σας θυμίζω ότι στο συνέδριο του ΠΑ.ΣΟ.Κ. που έγινε στο Δήμο της Νίκαιας, στην εκλογική μου περιφέρεια και εκλέξατε Αρχηγό σας τον κ. Παπανδρέου, είχατε ως κεντρικό σύνθημα τότε το «Γιώργο, προχώρα, άλλαξέ τα όλα». Ούτε και τα στελέχη σας δεν άντεχαν την πολιτική που ασκούσατε σαν κυβέρνηση τόσα χρόνια. 
      Κύριε Παπανδρέου, συρθήκατε από τους κυρίους Λοβέρδο και Βενιζέλο στις προτάσεις τους. Γίνατε ενδοτικός στην εσωκομματική σας αντιπολίτευση και χάσατε για άλλη μια φορά τη δυνατότητα να σταθείτε όρθιος, να εκσυγχρονίσετε το χώρο σας. Αλλά, ποια είναι η θέση του κ. Παπανδρέου για την παιδεία; Άλλη είναι η θέση του Αρχηγού σας και άλλη είναι η θέση του κ. Λοβέρδου και του κ. Βενιζέλου. 
      Ακούγοντας, όμως, τον Αρχηγό της Αξιωματικής Αντιπολίτευσης στη πρόταση δυσπιστίας που κατέθεσε κατά της Κυβέρνησης και του Πρωθυπουργού και πέραν όσων υποστήριξε, με γέμισε με πολλά ερωτηματικά η εξής φράση του: «Είναι ώρα να μιλήσει ο ελληνικός λαός, εάν θέλει μια Κυβέρνηση που αντιμάχεται τους θεσμούς, μια Κυβέρνηση που έκλεισε τον κύκλο της, μια Κυβέρνηση που είναι ήδη εκτεθειμένη στον ελληνικό λαό, μια Κυβέρνηση που θα κλείσει τον κύκλο της στις εκλογές με τη θέληση του ελληνικού λαού, για να ανοίξει το δρόμο για το αύριο και την ελπίδα». 
      Και ερωτώ: Ποιός αντιμάχεται τους θεσμούς; Εμείς ή εσείς που αποχωρείτε από τη συζήτηση στην Ολομέλεια της Βουλής; Και ερωτώ: Ποιο είναι το σχέδιό σας για τη χώρα; Το έχετε κρυμμένο; Το μόνο σίγουρο και βέβαιο είναι ότι δεν έχετε καθόλου σχέδιο για τη χώρα.
      Αγαπητοί συνάδελφοι, όταν έχεις σχέδιο, όταν έχεις θέσεις, όταν έχεις στόχους, όταν έχεις όραμα, τότε ναι, μπορείς να ανοίξεις δρόμους για το αύριο και την ελπίδα. Το ΠΑ.ΣΟ.Κ., όμως, πώς φαίνεται σήμερα; Σήμερα εμφανίζεται ως διαλεγόμενο κοινωνικό φόρουμ με πολλές απόψεις και θέσεις. 
      Αυτό  βέβαια δεν είναι απαραίτητα κακό, αλλά είναι κακό, όταν προσπαθείτε να κυβερνήσετε αυτόν τον τόπο μ’ αυτόν τον τρόπο. Έλεος, κύριοι συνάδελφοι του ΠΑ.ΣΟ.Κ.! Σταθεροποιηθείτε για να ξέρουμε και εμείς ποιες είναι οι θέσεις σας.
      Στερείστε παραγωγής πολιτικών προτάσεων και δράσεων σοβαρών για το μέλλον της χώρας. Αυτό αποδεικνύεται από τη στάση σας στο μείζον θέμα της παιδείας. Αλήθεια, ποια είναι τελικά η θέση του ΠΑ.ΣΟ.Κ., η στάση σας στο πρόσφατο φορολογικό νομοσχέδιο, η στάση σας κατά την ψήφιση του πρόσφατου  κρατικού προϋπολογισμού, η στάση σας έναντι των αναπτυξιακών νόμων που έχουμε ψηφίσει;
      Μήπως θέλετε να πάμε και στο παρελθόν; Εσείς δεν αποχωρήσατε από το Σύνταγμα του 1975 και εκ των υστέρων εσείς οι ίδιοι δεν επικαλείστε ότι ήταν το καλύτερο και το δημοκρατικότερο Σύνταγμα;
      (Στο σημείο αυτό την Προεδρική Έδρα  καταλαμβάνει ο  Α΄ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ).
      Μήπως θέλετε να θυμηθούμε την ένταξη της Ελλάδος στην τότε Ε.Ο.Κ.; Δεν αποχωρήσατε και τότε για μικροκομματικές σκοπιμότητες; Και μετά, επικαλείστε την ορθότητα των μεγάλων εθνικών επιλογών, που είχε πραγματοποιήσει η Νέα Δημοκρατία. 
      Κόπτεστε και για τους τρίτεκνους. Όταν εσείς ήσασταν κυβέρνηση, τους είχατε εγκαταλείψει. Κόπτεστε για τα εθνικά θέματα. Φαίνεται ότι ξεχάσατε πολύ εύκολα και τα Ίμια και τον Οτσαλάν. Κόπτεστε για την οικονομία, όταν το 25% του ελληνικού λαού το οδηγήσατε στην απομόνωση, στο μαρασμό και κάτω από τα όρια κάτω της φτώχειας. Κόπτεσθε και μιλάτε για εκτροπή του Συντάγματος, όταν εσείς εκλέξατε Πρόεδρο Δημοκρατίας με έγχρωμα ψηφοδέλτια. Είστε το κόμμα της άρνησης.
      Κυρίες και κύριοι συνάδελφοι, σε ό,τι αφορά την παιδεία, αλήθεια μπορείτε να σκεφθείτε τι πράξατε εσείς ως κυβέρνηση όλα τα προηγούμενα χρόνια; Για παράδειγμα, ο Πρόεδρός σας, που διετέλεσε και στο Υπουργείο Παιδείας, μπορεί να μας πει τι καινοτόμο προσέφερε; Τι σχέδιο είχε για τις νέες και τους νέους της χώρας μας; Εσείς σε τι μεταρρυθμίσεις προχωρήσατε όλα αυτά τα χρόνια; Δυστυχώς, δεν κάνατε τίποτε. Αυτή είναι η πικρή αλήθεια που βαραίνει τις κυβερνήσεις του ΠΑ.ΣΟ.Κ. επί είκοσι χρόνια. Ακόμη και σήμερα, που είστε στην Αντιπολίτευση, δεν έχετε βρει ενιαία γραμμή πλεύσης. Δεν έχετε καταθέσει καμία πρόταση για τον εκσυγχρονισμό της κοινωνίας, της οικονομίας, της ανάπτυξης, της παιδείας.
      Κυρίες και κύριοι, δεν είναι μόνο αυτό. Ο Πρόεδρός σας υποστήριζε ότι εκποιούμε το δημόσιο πλούτο και αφελληνίζουμε την οικονομία. Υποστήριζε ότι παίρνουμε από τους ασθενέστερους και ενισχύουμε τους ισχυρότερους. Προφανώς ή δεν γνωρίζει ή είναι εκτός πραγματικότητας. Δεν διαβάζει τα νομοσχέδια που κατατίθενται στη Βουλή; Δεν ενημερώνεται από όλα τα επίσημα στοιχεία των διεθνών και ευρωπαϊκών οργανισμών; Μέσα σε γυάλα, επιτέλους, τον έχετε κλείσει;
      Ο Πρόεδρός σας, επίσης, αναφέρθηκε και στη διάλυση των δημόσιων υπηρεσιών και στην ανάπτυξη της διαφθοράς. Θα συμφωνήσω στο δεύτερο με τον Πρόεδρό σας. Το παράδειγμα του κομματικού σας πραιτοροστελέχους Παπαδημητρίου στο  Πανεπιστήμιο του Πειραιά είναι το κατάλληλο παράδειγμα και επιχείρημά σας. Ήταν νεολαίος της Π.Α.Σ.Π.. Τους Σαλαλέδες εσείς τους εκθρέψατε και τους εκτρέφετε ακόμη και σήμερα. Τα καρτέλ που επικαλείστε, για πρώτη φορά βγήκαν στην επιφάνεια. Εμείς τα πολεμάμε και εσείς είκοσι χρόνια τα σκεπάζατε.
      Κυρίες και κύριοι του ΠΑ.ΣΟ.Κ., οι πολίτες αναγνωρίζουν πλέον τα τεχνάσματά σας, στα οποία κάθε τόσο και λίγο καταφεύγετε. Προσπαθείτε να συγκαλύψετε τα εσωκομματικά προβλήματά σας και τα πολιτικά σας αδιέξοδα. Σας κατανοούμε. Πρέπει να καταλάβετε ότι ο ελληνικός λαός σας έχει καταθέσει ξανά πρόταση μομφής, και σε σας και στον Αρχηγό σας. Και εσείς, για να μπορέσετε να βγείτε από το αδιέξοδο, εύλογα καταθέτετε πρόταση μομφής στην Κυβέρνησή μας.
      Κυρίες και κύριοι συνάδελφοι του ΠΑ.ΣΟ.Κ., ο ελληνικός λαός μίλησε με την ψήφο του στις εκλογές του 2004, δίνοντας εμπιστοσύνη για το μέλλον της χώρας στη Νέα Δημοκρατία  και στον Πρωθυπουργό, τον Κώστα τον Καραμανλή. Εσείς αυτό φαίνεται ότι δεν το έχετε καταλάβει ακόμα. Όποτε και αν γίνουν εκλογές, να ξέρετε ότι η Νέα Δημοκρατία  θα είναι Κυβέρνηση και Πρωθυπουργός, ο Κώστας Καραμανλής. 
      Ο λαός και βλέπει και γνωρίζει και προπαντός κρίνει. Αγαπητοί συνάδελφοι του ΠΑ.ΣΟ.Κ., έχετε πολλά χρόνια ακόμα να διαλογίζεστε, να συσκέπτεσθε στο κοινωνικό forum που λέγεται «ΠΑ.ΣΟ.Κ.». 
      Να είστε καλά! Καλή συνέχεια στο διαλογισμό σας. 
      Ευχαριστώ. 
      	(Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε συνάδελφε. 
      Αγαπητές κυρίες και κύριοι συνάδελφοι, θα δώσω τώρα το λόγο στον Υπουργό Υγείας και Κοινωνικής Αλληλεγγύης κ. Αβραμόπουλο. 
      Ορίστε, κύριε Υπουργέ, έχετε το λόγο.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Ευχαριστώ, κύριε Πρόεδρε. 
      Κυρίες και κύριοι συνάδελφοι, αυτό το Σαββατοκύριακο βρεθήκαμε όλοι στη Βουλή, για να συζητήσουμε επί της πρότασης δυσπιστίας που κατέθεσε το ΠΑ.ΣΟ.Κ., μία πρόταση που θα ήταν πειστική και ισχυρή, αν εξέφραζε το αυτονόητο, δηλαδή την έλλειψη εμπιστοσύνης και την έκφραση δυσπιστίας από την ελληνική κοινωνία. 
      Δεν έχει κανείς παρά να συζητήσει με τους Έλληνες πολίτες που μας παρακολουθούν, για να διαπιστώσει ότι τελικά αυτό δεν συμβαίνει. Το επιβεβαιώνουν άλλωστε και οι προσφιλείς σε πολλούς δημοσκοπήσεις, που σ’ ένα μεγάλο βαθμό ευθύνονται γι’ αυτήν την πρωτοβουλία, η οποία αποδεικνύει τελικά τη φτώχεια σε προσχήματα και επιχειρήματα της Αξιωματικής Αντιπολίτευσης. 
      Κυρίες και κύριοι, σήμερα μ’ αυτήν την πρωτοβουλία που ανέλαβε η Αξιωματική Αντιπολίτευση, κρίνεται σ’ ένα μεγάλο βαθμό –και πρέπει να το κατανοήσει- και ο ρόλος της και επίσης το πώς αντιλαμβάνεται την αποστολή της. Η αντιπολίτευση δεν είναι αυτοσκοπός. Ο ρόλος της δεν είναι να εξορκίζει, να αφορίζει, να καταγγέλλει. Είναι να συμμετέχει. 
      Συνάμα, είναι και άσκηση προετοιμασίας για την εξουσία. Μία καλή αντιπολίτευση, πειστική και αξιόπιστη, αντάξια του συνταγματικού και του πολιτικού της ρόλου, οδηγεί σε μία καλή διακυβέρνηση. Και σήμερα το πολιτικό συμπέρασμα είναι το εξής: Για το ΠΑ.ΣΟ.Κ., επειδή ακριβώς δεν έχει πείσει τους Έλληνες πολίτες για το σημαντικό για τη δημοκρατία αντιπολιτευτικό του ρόλο, συμπεραίνεται ότι θα χρειαστεί πολλά χρόνια ακόμα για να μεταβεί στην εξουσία.
       Όσο και αν αυτό ηχεί οξύμωρο, ευχόμαστε πραγματικά, στο όνομα της δημοκρατίας, να ξεπεράσει τον παλιό του εαυτό, να προσαρμοστεί στα νέα δεδομένα και να ανταποκριθεί στην αποστολή που του έχει αναθέσει ένα μεγάλο μέρος της ελληνικής κοινωνίας. Το αν θα γίνει αυτό με αλλαγή νοοτροπίας ή προσώπων, είναι δικό του πρόβλημα. Το αποτέλεσμα μάς ενδιαφέρει. 
      Κυρίες και κύριοι συνάδελφοι, είναι αλήθεια ότι η διαδικασία Αναθεώρησης του Συντάγματος αποτελεί την πιο σημαντική στιγμή στην εξέλιξη του δημοκρατικού μας πολιτισμού. Είναι η στιγμή που οι εκπρόσωποι του έθνους αποφασίζουν με αίσθημα ευθύνης και με μοναδικό κριτήριο τη δημοκρατική τους συνείδηση, να προχωρήσουν στις μεγάλες τομές που χρειάζεται η δημοκρατία μας, για να ανταποκριθεί στις απαιτήσεις των καιρών. Είναι η στιγμή που η εμπειρία που έχουμε αποκομίσει κατά τη διάρκεια της Μεταπολίτευσης, μπορεί να μας οδηγήσει στο να ανοίξουμε ένα καινούργιο κεφάλαιο για τον τόπο μας. 
      Απέναντι σ’ αυτήν την ιστορική πρόκληση, το κόμμα της Αξιωματικής Αντιπολίτευσης αποφάσισε τελικά την έξοδο από την ευθύνη. Αποφάσισε να θυσιάσει αυτήν τη μέγιστη ευθύνη δημοκρατίας στο βωμό κάποιων μικροκομματικών επιδιώξεων. Αποφάσισε να κρύψει την απουσία ξεκάθαρης πολιτικής ταυτότητας και τις εσωκομματικές τριβές, με την κατάθεση πρότασης δυσπιστίας και την αποχώρηση τελικά από τη διαδικασία Αναθεώρησης του Συντάγματος. 
      Και είναι πράγματι κρίμα, γιατί το ΠΑ.ΣΟ.Κ. κάποτε πρωταγωνιστούσε στις πολιτικές και κοινωνικές εξελίξεις στη χώρα μας. Τώρα, δυστυχώς, απουσιάζει. Είναι αδύναμο, ανώριμο και –δυστυχώς- όπως φαίνεται στην πράξη, είναι ανίκανο να βρει ξανά τον εαυτό του ως κίνημα προόδου, να γίνει ξανά επίκαιρο και να καταθέσει μία ολοκληρωμένη πρόταση διακυβέρνησης. 
      Ανακυκλώνει το παλιό σε πρόσωπα και ιδέες και μας πιστοποιεί για μια ακόμη φορά ότι το μόνο που το ενδιαφέρει, είναι η επιστροφή στην εξουσία μέσα από μία αδιέξοδη και –θα έλεγα- επικίνδυνη για τη δημοκρατία πόλωση. 
      Η ιστορία, όμως, δεν μπορεί να περιμένει να ωριμάσει το ΠΑ.ΣΟ.Κ.. Ο ελληνικός λαός καταλαβαίνει, κρίνει, αξιολογεί. Αν έχει κλείσει κάποιος πολιτικός κύκλος, αυτός σίγουρα δεν είναι ο κύκλος της νέας διακυβέρνησης. Αυτός ο κύκλος τώρα ξεκινά. Ο πολιτικός κύκλος που έχει κλείσει οριστικά για την ελληνική κοινωνία, είναι -θα λέγαμε- ο πολιτικός πολιτισμός, που στηρίζεται στη μικροκομματική αντίληψη και στον ξύλινο λόγο. 
      Η νέα Ελλάδα που κτίζει η Νέα Δημοκρατία και η Κυβέρνηση Καραμανλή, με το μεταρρυθμιστικό της έργο στην οικονομία, στη διοίκηση, στην παιδεία και στην υγεία, δεν μπορεί να ακολουθήσει ή να παρακολουθήσει τη μάχη για την εξουσία που συντελείται στο εσωτερικό της Αξιωματικής Αντιπολίτευσης. 
      Η νέα Ελλάδα γυρνάει την πλάτη στις ανέξοδες πολιτικές και στους πολιτικούς ελιγμούς που δεν έχουν ουσία. 
      Η νέα Ελλάδα απαιτεί δομικές αλλαγές εδώ και τώρα στον τρόπο παραγωγής, στην οργάνωση της κοινωνίας της γνώσης, στις υπηρεσίες που προσφέρει το κοινωνικό μας κράτος, για να μπορέσουμε τελικά όλοι μαζί να ανταποκριθούμε με επιτυχία στις προκλήσεις της παγκόσμιας εποχής. 
      Η νέα Ελλάδα εμπιστεύεται το όραμα του Κώστα Καραμανλή και το έργο της νέας διακυβέρνησης. 
      Απέναντι σ’ αυτήν την ιστορική πρόκληση που αντιμετωπίζουμε, η πρόταση δυσπιστίας που κατέθεσε η Αξιωματική Αντιπολίτευση είναι για μας και μια μοναδική –θα έλεγα- ευκαιρία. Είναι μια μοναδική ευκαιρία, για να προβάλουμε το έργο που συντελείται και για να επιβεβαιώσουμε για μια ακόμη φορά την εμπιστοσύνη που μας δείχνει καθημερινά ο ελληνικός λαός. Αναφέρομαι στον κυβερνητικό τομέα, του οποίου έχω την ευθύνη από τον περασμένο Φεβρουάριο. 
      Για την Κυβέρνηση και την παράταξή μας, η υπόθεση της υγείας –το έχω πει πολλές φορές σ’ αυτήν την Αίθουσα- είναι εθνική. Έτσι την αντιλαμβανόμαστε και έτσι θα θέλαμε και εσείς να έχετε συμμετάσχει στη διαμόρφωση μιας στρατηγικής για την υγεία. Στην αντιμετώπιση των προβλημάτων της και στην εξεύρεση λύσεων, κανείς δεν περισσεύει και κανείς δεν αποκλείεται. Κτίζουμε πάνω στην εμπειρία και τη γνώση από το παρελθόν, αντλούμε διδάγματα από επιλογές και ποτέ δεν διστάσαμε να επικροτήσουμε και να συνεχίσουμε τις προσπάθειες των πολιτικών μας αντιπάλων, που κινούνται, όμως, στη σωστή κατεύθυνση. 
      Αναμφίβολα, η αναζήτηση συναινέσεων δεν αποτελεί αυτοσκοπό. Απαιτεί ωστόσο δύναμη ψυχής και ειλικρινή βούληση συνεργασίας. Τη βούληση αυτή ευθύς αμέσως διακηρύξαμε, μόλις αναλάβαμε και την ευθύνη διαχείρισης του Εθνικού Συστήματος Υγείας. Όμως, ο σχεδιασμός και η εφαρμογή από τη σημερινή Αντιπολίτευση, όταν ήταν κυβέρνηση, που επί είκοσι χρόνια διαχειριζόταν τις τύχες αυτού του τόπου, ήταν –και έτσι κατεγράφησαν- ανεπαρκείς. 
      Αποτέλεσμα της ανεπάρκειας αυτής ήταν η διαρκής αμφισβήτηση για την αξία και την αποδοτικότητα του Ε.Σ.Υ., κατά παραδοχή κορυφαίων πολιτικών της παράταξής σας, όπως παραδείγματος χάρη του Παρασκευά Αυγερινού, που δήλωνε ότι το Ε.Σ.Υ. δεν έχει γεράσει, γιατί απλούστατα ποτέ ουσιαστικά δεν γεννήθηκε. 
      Το Ε.Σ.Υ., που η Κυβέρνησή μας παρέλαβε από το Μάρτη του 2004, δεν ανταποκρινόταν στις θυσίες και στη συνεισφορά του Έλληνα πολίτη και του κοινωνικού συνόλου για τα θέματα της υγείας, με συχνά τριτοκοσμικές συνθήκες νοσηλείας, προσβλητικές για την ανθρώπινη αξιοπρέπεια, με σύστημα διαχείρισης εφημεριών που είχε αναγάγει τη χρήση των ράντζων και την περίθαλψη στους διαδρόμους σε κανόνα, με κατασπατάληση των εθνικών πόρων και των κοινοτικών κονδυλίων μέσα από ένα χαοτικό και ανερμάτιστο σύστημα προμηθειών, με πλείστες όσες καταγγελίες για χρηματισμό και διαφθορά στελεχών του συστήματος να λιμνάζουν επί έτη. 
      Η κατάσταση αυτή μοιραία οδήγησε σε αμφισβήτηση και απαξίωση του συστήματος, με έργα που ποτέ δεν τελείωσαν, με προμηθευτές και εργολάβους-φαντάσματα που μόνο οργή, αν όχι θυμηδία, προκαλούσαν για τους ελεγκτικούς μηχανισμούς, με διογκούμενα κενά και ελλείψεις σε νοσηλευτικό και ιατρικό προσωπικό, με ανυπαρξία σχεδιασμού και πολιτικής για την αντιμετώπισή τους και με πλήρη αδυναμία παρακολούθησης των εξελίξεων στο διεθνή χώρο και ειδικότερα στην Ευρώπη. 
      Όλα αυτά, κυρίες και κύριοι συνάδελφοι, είχαν ως αποτέλεσμα –και το γνωρίζουμε όλοι- τη σώρευση προβλημάτων και ανυπέρβλητων δυσκολιών, που η Κυβέρνησή μας ανέλαβε να αντιμετωπίσει και αντιμετωπίζει με γενναιότητα, ευθυκρισία και κυρίως αποτελεσματικότητα. 
      Ανασυγκροτήσαμε το σπάταλο και γραφειοκρατικό μοντέλο διοίκησης με τα δεκαεπτά πρώην Πε.Σ.Υ.Π., περιορίζοντάς τα τον πρώτο χρόνο σε επτά. Εξοικονομούμε έτσι περί τα 60.000.000 ευρώ ετησίως, με προοπτική σε μέσο χρόνο την πλήρη κατάργησή τους και την εφαρμογή ενός λειτουργικού και αποδοτικού περιφερειακού συστήματος οργάνωσης των παρεχόμενων υπηρεσιών υγείας. Στο νέο σύστημα αναδεικνύουμε τον κυρίαρχο και πρωταγωνιστικό ρόλο των νοσοκομειακών και των Μονάδων Κοινωνικής Αλληλεγγύης, ενώ ενσωματώνουμε τις περιφερειακές δομές του συστήματος στις διευθύνσεις υγείας των διοικητικών περιφερειών της χώρας.
      Στόχος μας και πολιτική μας είναι η καθιέρωση μιας νέας μορφής επικουρικότητας στην οργάνωση και λειτουργία του Ε.Σ.Υ. με εξοικονόμηση πόρων, αμεσότητα και αποτελεσματικότητα στην παροχή υπηρεσιών στο κοινωνικό σύνολο. Μέσα στο πλαίσιο αυτό, διαχειριζόμαστε την αντιμετώπιση εκτάκτων καταστάσεων και κρίσεων, όπως ειδικά αποδείχθηκε στη διαχείριση απειλών πανδημίας, με τη συγκρότηση ειδικού μηχανισμού που πρόσφατα τον αναδείξαμε σε νέο εθνικό κέντρο επιχειρήσεων υγείας, το οποίο είναι υπεύθυνο για την καθημερινή λειτουργία των εφημεριών των νοσοκομειακών μονάδων της χώρας.
      Καθιερώσαμε το διαρκή διάλογο με θεσμικούς εκπροσώπους των νοσοκομειακών γιατρών, στην προσπάθεια ανεύρεσης λύσεων στα προβλήματά τους, που αποτελούν και τα προβλήματα του Ε.Σ.Υ.. Στο πλαίσιο αυτό διαχειριζόμαστε με ειλικρίνεια και γενναιότητα, θα έλεγα, την εφαρμογή της κοινοτικής οδηγίας περί οργάνωσης του χρόνου εργασίας, την οποία θυμίζω ότι εσείς είχατε ξεχάσει στα συρτάρια από το 1983. 
      Προωθούμε παράλληλα τα απαραίτητα μέτρα, προκειμένου να εξασφαλιστεί η εφαρμογή των κοινοτικών οδηγιών. Στόχος μας είναι να δρομολογηθούν μέσα στο 2007 όλες οι απαραίτητες διαδικασίες για την πρόσληψη ιατρικού προσωπικού, την επαύξηση των θέσεων των ειδικευομένων και την εφαρμογή των ρυθμίσεων που πρόσφατα ψηφίσαμε για την επιτάχυνση των διαδικασιών κάλυψης των κενών σε γιατρούς του Ε.Σ.Υ.. 
      Δρομολογήσαμε και επιταχύναμε όλες τις διαδικασίες για την πρόσληψη νοσηλευτικού προσωπικού. Θέσαμε δημόσια, χωρίς ενδοιασμούς, το πρόβλημα. Επιστέγασμα αυτής μας της πρωτοβουλίας, είναι η απαγκίστρωση διαγωνισμών που επί σειρά ετών εκκρεμούσαν στο Α.Σ.Ε.Π., η ανάπτυξη διαρκούς συνεργασίας και επικοινωνίας με το ύπατο αυτό για τις προσλήψεις δημόσιο θεσμικό όργανο και η ολοκλήρωση των διαγωνιστικών διαδικασιών με τη στήριξη των αρχών της νομιμότητας και της διαφάνειας. 
      Είμαστε στην ευχάριστη θέση να ανακοινώσουμε ότι μέχρι τις 15 Φεβρουαρίου θα έχει ολοκληρωθεί η πρόσληψη τεσσερισήμισι χιλιάδων περίπου νοσηλευτών μέσω τακτικών και ειδικών προγραμμάτων και διαγωνισμών του Α.Σ.Ε.Π.. 
      Αναμορφώσαμε  το πλαίσιο λειτουργίας της Δ.Ε.Π.Α.ΝΟ.Μ., του οργανικού βραχίονα του Υπουργείου για την ανέγερση νοσηλευτικών μονάδων και προχωράμε με γρήγορους ρυθμούς στην κατασκευή νέων νοσοκομείων σε ολόκληρη τη χώρα. 
      Αδιαπραγμάτευτη απόφασή μας είναι να μην επιτρέψουμε ποτέ ξανά την ομηρία των τοπικών κοινωνιών και τον εμπαιγμό του κοινωνικού συνόλου με εργολάβους-φαντάσματα, που ακύρωσαν επανειλημμένα την υλοποίηση αδρά χρηματοδοτούμενων έργων εθνικής σημασίας και αποστέρησαν το Ε.Σ.Υ. από βασικούς πυλώνες των νοσοκομείων. 
      Κυρίες και κύριοι συνάδελφοι της Αντιπολίτευσης, αναλώσατε τη δική σας περίοδο με τον πακτωλό των χρημάτων των Α΄, Β΄και Γ΄ Κοινοτικών Πλαισίων Στήριξης για την ανέγερση γιγαντιαίων νοσοκομείων δυσανάλογου μεγέθους για τις ανάγκες των περιοχών, γνωρίζοντας από πριν την αδυναμία πλήρους λειτουργίας τους και σε εξοπλισμό και σε προσωπικό. 
      Αγνοήσατε τις οδηγίες της Ευρωπαϊκής Ένωσης, αγνοήσατε τις παγκόσμιες εξελίξεις σε θέματα της υγείας, που θέλουν τα νοσοκομεία να μην υπερβαίνουν σε καμία χώρα στον κόσμο το μέγεθος των διακοσίων  μέχρι διακοσίων πενήντα κλινών. 
      Μας παραδώσατε κτηριακά φαντάσματα, που έπρεπε εμείς, χωρίς πλέον τα κονδύλια της Ευρωπαϊκής Ένωσης, να ολοκληρώσουμε και να λειτουργήσουμε, για να μην απογοητεύσουμε τις προσδοκίες που εσείς προκαλέσατε στις τοπικές κοινωνίες, τις οποίες όμως εμείς τιμούμε και σεβόμαστε. 
      Το ίδιο έγινε και με το πρόγραμμα «ΨΥΧΑΡΓΟΣ». Πακτωλός ευρωπαϊκών χρημάτων, που τελείωσε όμως το 2006, για την αποασυλοποίηση. 
      Βρήκαμε μια κατάσταση που δεν περιγράφεται. Παρ’ όλα αυτά, η απόφασή μας είναι δεδομένη. Σε όλα τα πεδία, νοικοκυρεύουμε τον τομέα της υγείας και σε λίγες μέρες από τώρα, καταθέτουμε σειρά νέων νομοθετημάτων, με τα οποία πραγματικά νοικοκυρεύουμε αυτόν το χώρο, με προεξάρχουσα νομοθετική μας δραστηριότητα το νέο νομοθέτημα για τις προμήθειες, που δίνει τέλος στο ακατάστατο, άναρχο και διεφθαρμένο τοπίο που μας κληροδοτήσατε. Αλλάζουν τα πράγματα και είμαστε αποφασισμένοι, τολμηρά και θαρραλέα, να προχωρήσουμε μπροστά τη μεγάλη μεταρρύθμιση και στον τομέα της υγείας, γιατί πιστεύουμε στο ύψος και στην ευθύνη αυτής της αποστολής.
      Κυρίες και κύριοι συνάδελφοι, ολοκληρώνουμε παράλληλα, μιας και ακούστηκαν μερικά σ’ αυτήν την Αίθουσα για το νομοσχέδιο για την πρωτοβάθμια φροντίδα υγείας, τον βασικό πυλώνα του νέου Ε.Σ.Υ., που θα αξιοποιήσει τα κέντρα υγείας, τα αγροτικά ιατρεία, τους αποκεντρωμένους σχηματισμούς μας και που βέβαια θα εισάγει το θεσμό του οικογενειακού γιατρού. Το νέο Ε.Σ.Υ. γεννιέται και θέλουμε σ’ αυτή μας την πορεία, με δεδομένη και την εμπειρία που έχετε αποκομίσει, να μας βοηθήσετε να το κάνουμε ακόμα πιο λειτουργικό, ακόμα πιο αποτελεσματικό.
       Αναπτύσσουμε παράλληλα νέες δράσεις στον ιατρικό τουρισμό με τη θέσπιση μέτρων για τη δημιουργία υποδομών, που καθιστούν εφικτή τη φιλοξενία σε τουριστικούς προορισμούς της χώρας μας μεγάλων ευπαθών κοινωνικών ομάδων, που μέχρι σήμερα πήγαιναν σε άλλους προορισμούς. Ενισχύουμε έτσι και την ανταγωνιστικότητα της ελληνικής οικονομίας, με την απαρέγκλιτη εξασφάλιση όλων των υγειονομικών κανόνων και των όρων περίθαλψης των επισκεπτών.
       Συγχρόνως, διαμορφώνουμε το θεσμικό εκείνο πλαίσιο που θα επιτρέπει την παροχή ιατρικών υπηρεσιών σε αλλοδαπούς, εξασφαλίζοντας την ασφαλιστική τους κάλυψη. 
      Οι νομοθετικές μας πρωτοβουλίες αφορούν και σχέδια νόμων, όπως -για παράδειγμα- για τους φυσιοθεραπευτές, που τους είχατε εντελώς ξεχάσει, για την ενσωμάτωση στο εθνικό δίκτυο των ρυθμίσεων του Παγκόσμιου Οργανισμού Υγείας για την απαγόρευση πώλησης προϊόντων καπνού στους ανήλικους, για το αλκοόλ, ενώ παράλληλα νομοθετικές ρυθμίσεις δρομολογούνται για τις μεταμοσχεύσεις, τη διαχείριση των νοσοκομειακών αποβλήτων, τις δράσεις κοινωνικής αλληλεγγύης, τον κοινωνικό εθελοντισμό, τη δημιουργία σχολής στελεχών και σώματος στελεχών διοίκησης του Ε.Σ.Υ. και, βέβαια, για την προστασία της κοινής γνώμης από παραπλανητικές διαφημίσεις και από την προβολή υποτιθέμενων φαρμάκων ή ουσιών, οι οποίες δεν έχουν την απαραίτητη επιστημονική τεκμηρίωση για την έγκριση των φορέων του Υπουργείου Υγείας.
      ‘Ολα αυτά έρχονται να προστεθούν σ’ ένα πλήρες νομοθετικό έργο της πρώτης τριετίας διακυβέρνησής μας, όπως ο νέος νόμος για το φάρμακο και για τις τρίτεκνες οικογένειες, όπως ακριβώς προβλέπει το κυβερνητικό μας πρόγραμμα. 
      Όλη αυτή η περιγραφή οδηγεί σ’ ένα συμπέρασμα, ότι πολλά είχαν μείνει πίσω και ότι η υγεία περνάει πραγματικά σε μια καινούργια εποχή, γιατί ως προς κάτι που θα κριθεί ο πολιτισμός μας, είναι το πεδίο που συναντιέται ο πολίτης στην πιο ευαίσθητη σχέση του με το σύστημα και την κοινωνία. 
      Την πολιτική της Κυβέρνησής μας στον τομέα της υγείας, της πρόνοιας και της κοινωνικής αλληλεγγύης, διακρίνει η συνέπεια, η ευαισθησία, η συνέχεια και η προοπτική. Παράλληλα, αξιοποιούμε τον κάθετο άξονα του Δ΄ Κοινοτικού Πλαισίου Στήριξης για την υγεία με τον καλύτερο δυνατό τρόπο, ώστε να πετύχουμε την κοινωνική ενσωμάτωση και τη βέλτιστη προαγωγή και υλοποίηση των δράσεών μας στους τομείς της πρωτοβάθμιας φροντίδας, της ψυχικής υγείας και όλων των άλλων δράσεων για τις οποίες σας μίλησα πριν. 
      Κυρίες και κύριοι συνάδελφοι, ο αγώνας για την κοινωνία, για την υγεία είναι ατελείωτος, είναι διαρκής, είναι καθημερινός και μας αφορά όλους. Στον αγώνα αυτό είμαστε ταγμένοι και σας θέλουμε συμπαραστάτες μας πέρα και πάνω, όπως κατ’ επανάληψη έχουμε πει σ’ αυτήν την Αίθουσα, από κομματικές σκοπιμότητες και τακτικίστικες προτάσεις δυσπιστίας. 
      Πέρα από την υγεία, το αύριο της χώρας αυτής, που η Κυβέρνησή μας χαράσσει, το μέλλον των δικών μας παιδιών έχει ανάγκη από διάθεση προσφοράς, από μεγαλοψυχία και όχι από δογματισμούς απόρριψης. 
      Θα ήθελα μέσα από την ευκαιρία που εσείς μας δώσατε, να σας καλέσω σε μια πραγματικά δημιουργική άσκηση του θεσμικού σας ρόλου ως Αντιπολίτευσης και ειδικότερα την Αξιωματική Αντιπολίτευση, για να συνδράμετε καίρια και να συνεισφέρετε με παρατηρήσεις, κριτικές και προτάσεις στη συνταγματική Αναθεώρηση, κάτι που έχει ανάγκη η κοινωνία και που οι καιροί κυρίως το απαιτούν.
       Σας θέλουμε τελικά κοντά μας, όσο και αν δεν το πιστεύετε αυτό, και όχι απέναντί μας. Μας ενώνει η ομόθυμη θέση μας να πάει αυτός ο τόπος μπροστά με τη διαμόρφωση νέων πολιτικών και ενός νέου καταστατικού χάρτη της χώρας για το καλό του κοινωνικού συνόλου και της πατρίδας μας. Είμαστε εδώ κι εμείς όλοι εκφράζουμε και το σήμερα και το αύριο. 
      Δείτε την πολιτική διαφορετικά. Μην παραμένετε στην πολιτική κουλτούρα του χθες. Αλλάζουν τα πράγματα. Οι πολίτες περιμένουν να γίνετε κι εσείς συντελεστές της συνεργασίας, της συνεννόησης, της σύνθεσης. Οι πολίτες, η κοινωνία μας περιμένει κάποτε να συναντηθούμε.
       Σήμερα, με την πρωτοβουλία που πήρε η Αξιωματική Αντιπολίτευση, ένα αίσθημα απογοήτευσης πέρασε στους Έλληνες πολίτες και δεν αξίζει αυτό στη σύγχρονη ελληνική πολιτική. Εμείς προχωρούμε μπροστά με αποφασιστικότητα, τόλμη, αυτοπεποίθηση και σιγουριά. 
      Η Ελλάδα αλλάζει, η νέα Ελλάδα οικοδομείται και οι πολίτες με περισσότερη πια εμπιστοσύνη στηρίζουν την Κυβέρνηση του Κώστα Καραμανλή, την Κυβέρνηση όλων των Ελλήνων.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε πολύ τον κ. Αβραμόπουλο.
      Ο κ. Έξαρχος έχει το λόγο.
      ΒΑΣΙΛΕΙΟΣ ΕΞΑΡΧΟΣ: Κυρίες και κύριοι συνάδελφοι, ακούγοντας τον κύριο Υπουργό Υγείας και Κοινωνικής Αλληλεγγύης, οι πολίτες διαπιστώνουν ότι η Κυβέρνηση ζει το μύθο της και στο χώρο της υγείας. 
      (Χειροκροτήματα από την πτέρυγα του ΠΑ.ΣΟ.Κ.)
      Όμως οι γιατροί, το νοσηλευτικό προσωπικό, οι πολίτες ζουν με τα παραμύθια της Κυβέρνησης…
      (Χειροκροτήματα από την πτέρυγα του ΠΑ.ΣΟ.Κ.)
      …διότι εδώ και τρία χρόνια στο χώρο της υγείας μόνο παραμύθια ακούει ο ελληνικός λαός από τους διάφορους Υπουργούς που πέρασαν από το Υπουργείο. 
      Την ίδια στιγμή βλέπουμε το σύστημα υγείας να υποβαθμίζεται. Οι προσλήψεις ανακοινώνονται κάθε φορά και αναβάλλονται για τον επόμενο χρόνο, όμως αυτό που προχωράει με πολύ γρήγορους ρυθμούς, είναι η ιδιωτικοποίηση της υγείας. 
      Κυρίες και κύριοι συνάδελφοι, ύστερα από τρία χρόνια διακυβέρνησης της χώρας από τη Νέα Δημοκρατία, οι εργαζόμενοι, οι αγρότες, οι έμποροι, οι συνταξιούχοι, οι νέες και οι νέοι διαπιστώνουν κάθε μέρα και περισσότερο ότι η Κυβέρνηση δεν έχει όραμα, δεν έχει σχέδιο για τη χώρα, ότι οι προεκλογικές υποσχέσεις ήταν ψεύτικα μεγάλα λόγια, ότι η Νέα Δημοκρατία που προεκλογικά καλλιέργησε πολλές προσδοκίες, αποδείχτηκε μία Κυβέρνηση κατώτερη των περιστάσεων, μία Κυβέρνηση που με τις επιδόσεις της παίρνει βαθμό κάτω από τη βάση, κύριοι συνάδελφοι. 
      Και τώρα, όσοι σαγηνεύτηκαν από τα προεκλογικά επικοινωνιακά κόλπα της Νέας Δημοκρατίας, ότι δήθεν είναι το κόμμα του μεσαίου χώρου, διαπιστώνουν ότι έκαναν λάθος, διότι η Νέα Δημοκρατία ήταν, είναι και θα είναι η συντηρητική παράταξη. Ήταν, είναι και θα είναι η Δεξιά στη χώρα μας. Ήταν, είναι και θα είναι η παράταξη που εκφράζει τα συμφέροντα των ολίγων, των ισχυρών. 
      Δυστυχώς, όμως, για τη Νέα Δημοκρατία και ευτυχώς για τον ελληνικό λαό, οι Απόκριες δεν μπορούν να διαρκέσουν για τρία χρόνια. Η Κυβέρνηση δεν μπορεί να φοράει τις μάσκες για ολόκληρη την κυβερνητική της θητεία και η κοινωνική πραγματικότητα που διαμόρφωσε με την πολιτική της, δεν αλλάζει όσα επικοινωνιακά τεχνάσματα και αν χρησιμοποιήσει, όσα «μαγειρεία» στοιχείων και αν αξιοποιήσει.
      Ισχυρίστηκε χθες ο Υπουργός Οικονομίας και Οικονομικών ότι η οικονομική κατάσταση της χώρας βελτιώνεται. Φαίνεται ότι η Κυβέρνηση βλέπει την πραγματικότητα μέσα από τα παραμορφωτικά γυαλιά της αλαζονείας και της ωραιοποίησης. Δεν αντιλαμβάνεται ότι χιλιάδες νοικοκυριά δανείζονται προκειμένου να αντιμετωπίσουν τις καθημερινές τους ανάγκες, ότι χιλιάδες επιχειρήσεις δανείζονται προκειμένου να αντεπεξέλθουν στις υποχρεώσεις τους, ότι οι ακάλυπτες επιταγές αυξάνονται με ταχύτατους ρυθμούς και ότι οι τράπεζες κερδοσκοπούν χωρίς φραγμούς. 
      Φαίνεται ότι η Κυβέρνηση είναι ενθουσιασμένη από την ευημερία των αριθμών. Το είπε χθες ο κ. Αλογοσκούφης. Είναι οι αριθμοί που «μαγειρεύονται» από την Εθνική Στατιστική Υπηρεσία κατά παραγγελία. Παραγγέλλει ο κ. Αλογοσκούφης και η Εθνική Στατιστική Υπηρεσία «μαγειρεύει» τα στοιχεία και βγάζει τους Έλληνες πλουσιότερους. Παραγγέλλει ο κ. Τσιτουρίδης και η Εθνική Στατιστική Υπηρεσία «μαγειρεύει» τα στοιχεία για την ανεργία και δείχνει ότι δήθεν αυτή μειώνεται και ας αποτελεί η ανεργία πρόβλημα για κάθε ελληνική οικογένεια. Παραγγέλλει ο κ. Μπασιάκος και η Εθνική Στατιστική Υπηρεσία «μαγειρεύει» τα στοιχεία και δείχνει ότι δήθεν αυξήθηκε το αγροτικό εισόδημα, υποτιμώντας τη νοημοσύνη των αγροτών.
      Αυτή, κυρίες και κύριοι συνάδελφοι, δεν είναι Στατιστική Υπηρεσία, αυτή είναι εθνικό «μαγειρείο», είναι εθνική πολιτική κουζίνα στην υπηρεσία της Κυβέρνησης. 
      (Χειροκροτήματα από την πτέρυγα του ΠΑ.ΣΟ.Κ.)
      Συχνά ο κύριος Πρωθυπουργός και οι Υπουργοί, αλλά και όλα τα στελέχη της Κυβέρνησης, ισχυρίζονται ότι μπορούν να κοιτάξουν στα μάτια τον ελληνικό λαό, αυτοχειροκροτούμενοι με αυταρέσκεια για την πολιτική τους. Μπορεί, αλήθεια, να κοιτάξει στα μάτια η Κυβέρνηση τους εκπαιδευτικούς και τους μαθητές, όταν τα σχολεία υποβαθμίζονται και κανένα από τα σοβαρά και δίκαια αιτήματα των δασκάλων και των καθηγητών δεν γίνεται δεκτό; Βέβαια, ο κύριος Πρωθυπουργός προσπάθησε να κοιτάξει στα μάτια τους δασκάλους ύστερα από πολυήμερες κινητοποιήσεις. Όμως, το αποτέλεσμα ήταν ένα μεγάλο μηδενικό. 
      Μπορεί, αλήθεια, η Κυβέρνηση να κοιτάξει στα μάτια τους πανεπιστημιακούς καθηγητές, τους φοιτητές, τους σπουδαστές, τους γονείς, όταν με τις προτάσεις της και με τους αλαζονικούς χειρισμούς της έχουν οδηγηθεί σε κλείσιμο τα πανεπιστήμια και τα Τ.Ε.Ι.; Μπορεί να κοιτάξει στα μάτια η Κυβέρνηση τους συμβασιούχους και να ισχυριστεί ότι τα προεκλογικά δάκρυα γι’ αυτούς δεν ήταν κροκοδείλια, όταν είναι γνωστό ότι τους εξαπάτησε;
      Μπορεί, άραγε, να κοιτάξει στα μάτια η Κυβέρνηση μήπως τους αγρότες, όταν προεκλογικά τους υποσχέθηκε λαγούς με πετραχήλια; Ρωτήστε, κυρίες και κύριοι συνάδελφοι, όσους αγρότες ψήφισαν τη Νέα Δημοκρατία, αν  αυτά τα τρία χρόνια βελτίωσαν το εισόδημά τους. Ανέβηκε το επίπεδο ζωής τους; Μπορούν να σπουδάζουν τα παιδιά τους; Αισιοδοξούν ότι με την πολιτική της κυβέρνησης θα έρθουν καλύτερες μέρες ή αισθάνονται ανασφάλεια και αβεβαιότητα για το μέλλον; Οι αγρότες σε ολόκληρη τη χώρα βροντοφωνάζουν: «Φθάνουν πια τα μεγάλα λόγια, φθάνει πια η κοροϊδία και ο εμπαιγμός». Πράξεις και προτάσεις προοπτικής για το μέλλον θέλουν οι αγρότες.
      Μήπως, όμως, η Κυβέρνηση μπορεί να κοιτάξει στα μάτια τους εμπόρους και τους βιοτέχνες; Όχι βέβαια, γιατί ύστερα από τρία χρόνια διακυβέρνησης της Νέας Δημοκρατίας, τα φορολογικά βάρη αυξάνονται και τα μεγάλα σούπερ μάρκετ απειλούν με κλείσιμο των επιχειρήσεών τους. 
      Μπορεί η Κυβέρνηση να κοιτάξει στα μάτια, κυρίες και κύριοι συνάδελφοι, τους αστυνομικούς, τους πυροσβέστες, τους εργαζόμενους στα Σώματα Ασφαλείας, όταν αντί να βελτιώνει τις συνθήκες εργασίας τους, να ενισχύει το προσωπικό, να ανανεώνει τον εξοπλισμό και να τηρεί τις προεκλογικές της υποσχέσεις, θα δαπανήσει μεγάλα ποσά για να ξαναϊδρύσει την Αγροφυλακή που δεν χρειάζεται; Βεβαίως, τους μόνους που μπορεί να κοιτάξει στα μάτια η Κυβέρνηση, είναι τους αγροφύλακες του 1992 και μπορεί να τους πει ο κ. Πολύδωρας: «Τώρα ο αγώνας σας δικαιώνεται».
      Κυρίες και κύριοι συνάδελφοι, την πρόταση δυσπιστίας προς την Κυβέρνηση την υπογράφουν οι εργαζόμενοι που βλέπουν τα εισοδήματά τους να μειώνονται και βασικές κατακτήσεις τους να καταργούνται. Την υπογράφουν οι αγρότες που σας βροντοφωνάζουν ότι με την πολιτική σας δεν έχουν μέλλον. Την υπογράφουν οι έμποροι, οι μικρομεσαίοι, οι επαγγελματίες, που οι επιχειρήσεις τους κινδυνεύουν με λουκέτο. Την υπογράφουν οι συνταξιούχοι που δεν τα βγάζουν πέρα. Την υπογράφουν οι νέες και οι νέοι που με την πολιτική σας δεν μπορούν να οραματιστούν ένα καλύτερο αύριο. 
      Η πρόταση δυσπιστίας, που με πρωτοβουλία του Γεώργιου Παπανδρέου κατέθεσε το ΠΑ.ΣΟ.Κ., είναι πρόταση δυσπιστίας της κοινωνίας προς την πολιτική σας. Γι’ αυτό είναι ισχυρή πρόταση. Είναι πράξη ευθύνης και σεβασμού προς τους θεσμούς και τη Βουλή, είναι πράξη υπεράσπισης του δικαιώματος των Βουλευτών να διατυπώνουν ελεύθερα τη γνώμη τους και να ψηφίζουν κατά συνείδηση. Γι’ αυτό είναι μια απόλυτα δικαιολογημένη πρόταση δυσπιστίας. Γι’ αυτό έχει την απόλυτη στήριξή μας. 
      Ευχαριστώ, κύριε Πρόεδρε.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε συνάδελφε.
      Ο κ. Λέγκας έχει το λόγο.
      ΝΙΚΟΛΑΟΣ ΛΕΓΚΑΣ: Κυρίες και κύριοι συνάδελφοι, έχουν μιλήσει είκοσι και πλέον συνάδελφοι του ΠΑ.ΣΟ.Κ., αλλά δυστυχώς όσο περνάει η ώρα, όλο και περισσότερο ξετυλίγονται οι μύχιες προθέσεις αυτής της πρωτοβουλίας του ΠΑ.ΣΟ.Κ.. Ευθέως λέμε ότι σεβόμαστε την αμηχανία, τα αδιέξοδα, αλλά και τις δυσκολίες που αντιμετωπίζει η ηγεσία του ΠΑ.ΣΟ.Κ., ότι επιθυμούμε να έχουμε απέναντί μας μια ισχυρή Αξιωματική Αντιπολίτευση με προτάσεις, με θέσεις, με επιλογές, ότι δεν επιχαίρουμε –και αυτό το λέω με τον οποιονδήποτε σεβασμό- που ο κ. Παπανδρέου άγεται και φέρεται στα εσωκομματικά του αδιέξοδα.
      Τουναντίον ανησυχούμε, όπως ανησυχούν οι πολίτες, οι φίλοι του ΠΑ.ΣΟ.Κ., οι Βουλευτές του.
      Άκουσα χθες με έκπληξη, κυρίες και κύριοι συνάδελφοι, κορυφαίο στέλεχος του ΠΑ.ΣΟ.Κ., τέως Υπουργό, να λέει ότι: «Νικήσαμε γιατί καταφέραμε να ανεβάσουμε τους τόνους». Εάν, κυρίες και κύριοι συνάδελφοι του ΠΑ.ΣΟ.Κ., αυτός είναι ο στόχος σας, να ανεβάσετε δηλαδή τους τόνους, πολύ υψηλά έχετε ανεβάσει τους στόχους σας. Με πολύ υψηλούς στόχους έχετε μπλέξει. Απλά θα χρειαστείτε πολλές προτάσεις δυσπιστίας, που ωστόσο δεν το επιτρέπει και το Σύνταγμα, για να υλοποιήσετε τη μικροπολιτική αυτή στρατηγική σας. 
      Εν πάση περιπτώσει, είναι πρόδηλο ότι έχουμε μπροστά μας τις καθιερωμένες χειμερινές ασκήσεις επαναστατικής γυμναστικής, με τον κωδικό «ΠΑ.ΣΟ.Κ.-κουκούλωμα εσωκομματικής αντιπαράθεσης», ότι έχουμε να κάνουμε με μία επετειακού χαρακτήρα, για τα τρίχρονα της Νέας Δημοκρατίας, γενικευμένη επερώτηση επί παντός επιστητού. 
      Ωστόσο, υπάρχουν δύο νέα στοιχεία: Το πρώτο θέλει το ΠΑ.ΣΟ.Κ. να ζητά πρόωρες εκλογές. Δικαίωμά του. Ο λαός, όμως, λέει πως καλό είναι να μην ξύνεσαι στην γκλίτσα του τσοπάνη. Εδώ η αλήθεια είναι ότι το ΠΑ.ΣΟ.Κ. τρέμει τις πρόωρες εκλογές. Γι’ αυτό και επιχειρεί με κάθε τρόπο να τις αποφύγει. Με τη λογική του «τραβάτε με και ας κλαίω», ποντάρει μόνο σε ένα: Ότι μία παντοδύναμη Κυβέρνηση, ένας ισχυρός Πρωθυπουργός ποτέ δεν θα άφηνε την πρωτοβουλία αυτή σε μία αδύναμη Αντιπολίτευση. 
      Αλλά τίθεται και ένα άλλο σοβαρό θέμα. Δεν θα αναφερθώ, κυρίες και κύριοι συνάδελφοι, ούτε στις δημοσκοπήσεις ούτε στην παράσταση νίκης ούτε στη θυμωμένη άποψη που εξακολουθεί να έχει ο λαός για το ΠΑ.ΣΟ.Κ.. Είναι όμως σοβαρό, κυρίες και κύριοι συνάδελφοι, ένα κόμμα χωρίς προτάσεις, χωρίς θέσεις, χωρίς πρόγραμμα να έρχεται και να ζητάει πρόωρες εκλογές; Για να κάνει τι; Για να επαναλάβει τον κακό του εαυτό ή μήπως για να κάνει αυτά που ακόμα δεν έχει σχεδιάσει;
      Κυρίες και κύριοι συνάδελφοι, το δεύτερο νέο στοιχείο έχει να κάνει μ’ ένα γεγονός που δείχνει αν μη τι άλλο ότι το ΠΑ.ΣΟ.Κ. επιστρέφει στο παρελθόν του. Στην Επιτροπή Αναθεώρησης του Συντάγματος πιστέψαμε ότι είχαμε να κάνουμε με έναν αξιόπιστο συνομιλητή, ότι θα μπορούσαμε να συμφωνήσουμε έξω από τακτικισμούς στα κρίσιμα ζητήματα που αντιμετωπίζει η χώρα, ότι θα μπορούσαμε να συγκλίνουμε ακόμη και μέσα από διαφορετικές αντιλήψεις, ποτέ όμως δεν φανταζόμασταν ότι μία υψηλού επιπέδου –όπως εξελισσόταν- διαδικασία, θα εχρησιμοποιείτο στη συνέχεια από το ΠΑ.ΣΟ.Κ. για να λύσει τα εσωκομματικά του προβλήματα. Είχαμε τις υποψίες μας, είχαμε τα ιστορικά στοιχεία, αλλά ελπίζαμε ότι κάτι έχει αλλάξει στο ΠΑ.ΣΟ.Κ.. Δυστυχώς, διαψευστήκαμε. Το ΠΑ.ΣΟ.Κ. απέδειξε για ακόμη μία φορά ότι δεν αντέχει στη συναίνεση και επειδή δεν την αντέχει, φεύγει. Φεύγει για να κρύψει τις αδυναμίες του, φεύγει και δεν διστάζει να χρησιμοποιήσει ακόμη και τους θεσμούς.
      Και άλλοι μπορούσαν, κυρίες και κύριοι συνάδελφοι του ΠΑ.ΣΟ.Κ., να φύγουν και δεν το έκαναν. Μιλάω για τα κόμματα της Αριστεράς. Έμειναν για να δώσουν τη μάχη, τη μάχη των ιδεών, τη μάχη των απόψεων. Και τέλος πάντων δεν μπορείς να απουσιάζεις συνεχώς απ’ όλες τις μεγάλες επιλογές της χώρας, να αποχωρείς το ’75 από την ψήφιση του Συντάγματος που καθιέρωσε τη δημοκρατία, να φεύγεις από το Ζάππειο και από την υπογραφή της ενταξιακής Συνθήκης μας για την τότε Ε.Ο.Κ., να εγκαταλείπεις το 1996, στο όνομα των πρόωρων εκλογών, την αναθεωρητική διαδικασία του Συντάγματος. 
      Αυτή είναι η ποιοτική μας διαφορά. Εμείς ασχολούμαστε με το μέλλον,  εσείς συνάδελφοι του ΠΑ.ΣΟ.Κ. ασχολείστε με το παρελθόν. Εμείς ανοίγουμε δρόμους, εσείς σηκώνετε τείχη. Εμείς κάνουμε μεγάλες επιλογές, εσείς περιορίζεστε στις μεγάλες και κραυγαλέες αποχωρήσεις.
      Γιατί, όπως εύστοχα ειπώθηκε στην Αίθουσα αυτή, είστε το κόμμα του πολιτικού αναχωρητισμού και δυστυχώς αυτό θα σας συνοδεύει πάντα. 
      Θα μου επιτρέψετε ωστόσο να κάνω ένα ακόμη σχόλιο. Διάβασα, κυρίες και κύριοι συνάδελφοι, το κείμενο της πρότασης δυσπιστίας. Ειλικρινά εκπλήσσομαι για την ποιότητα των επιχειρημάτων. Σου δίνεται η εντύπωση ότι το ΠΑ.ΣΟ.Κ. σήμερα ανακάλυψε την Ελλάδα, ότι πριν τριάντα έξι μήνες δεν υπήρχε ΠΑ.ΣΟ.Κ., δεν υπήρχε κυβέρνηση, δεν υπήρχαν Υπουργοί, ότι δεν υπήρχαν προβλήματα, ότι δεν υπήρχε ανεργία, όπως και ότι δεν υπήρχε ακρίβεια ούτε ελλείμματα ούτε χρέος, ότι είχαμε συνθήκες πολιτικού κενού, απόλυτου κενού. Καμία αυτοκριτική, καμιά ανάληψη ευθύνης. Και αυτό, επιτρέψτε μου να πω ότι είναι ιδιαιτέρως επικίνδυνο, γιατί δείχνει απλά ένα πράγμα, ότι ανά πάσα στιγμή έχεις την προδιάθεση να επαναλάβεις τα ίδια για τα οποία τιμωρήθηκες πολιτικά. Και αυτό, αγαπητοί συνάδελφοι του ΠΑ.ΣΟ.Κ., είναι που αντιλαμβάνεται σήμερα ο πολίτης και δεν σας εμπιστεύεται. Γιατί αντιπολιτεύεστε, όπως ακριβώς κυβερνούσατε. Γιατί το παρελθόν σας δεν εγγυάται τίποτα για το μέλλον, γιατί απλά δεν μπορεί να υποστηρίζεις και να καταγγέλλεις το ίδιο πράγμα ταυτόχρονα. 
      Κυρίες και κύριοι συνάδελφοι, στην πολιτική δύο είναι οι δρόμοι. Ο ένας είναι ο δρόμος του λαϊκισμού. Χρησιμοποιήθηκε πολλές φορές στο παρελθόν, τα αποτελέσματα λίγο-πολύ τα έχουμε δει: Χρέη, φτώχια, ανεργία, οπισθοδρόμηση. Ο άλλος είναι ο δρόμος της υπευθυνότητας, ο δρόμος της ανάπτυξης και της προόδου, ο δρόμος που αυξάνει την πίττα, που διασφαλίζει ουσιαστικά ένα αυξανόμενο κοινωνικό μέρισμα. Είναι ο δρόμος για ένα πραγματικά κοινωνικό κράτος. Εμείς, αυτόν το δρόμο επιλέξαμε, το δρόμο της ευθύνης. Δεν παίζουμε το παιχνίδι του λαϊκισμού, ούτε επίσης πρόκειται να μπούμε σ’ αυτόν τον ανέξοδο κύκλο των παροχών, που δίνονται προεκλογικά και μαζεύονται μετεκλογικά, όπως για πολλά χρόνια έκαναν οι κυβερνήσεις του ΠΑ.ΣΟ.Κ.. 
      Προχωρούμε με στόχους και όραμα, όραμα στο δρόμο για μια συνεκτική κοινωνία, μια κοινωνία δυναμική, μία κοινωνία που παράγει, μία κοινωνία που προοδεύει. Μία κοινωνία αλληλεγγύης, μία κοινωνία δικαιοσύνης. Αυτόν το δρόμο  διαλέξαμε κι αυτόν το δρόμο θα συνεχίσουμε αταλάντευτα με σιγουριά, με αυτοπεποίθηση, με αισιοδοξία. 
      Κυρίες και κύριοι συνάδελφοι, είμαι σίγουρος ότι μέσα απ’ αυτήν τη διαδικασία θα βγούμε πιο δυνατοί. Ευχαριστούμε το ΠΑ.ΣΟ.Κ. που μας έδωσε την ευκαιρία να μιλήσουμε γι’ αυτά που κάναμε, αλλά και γι’ αυτά που θα κάνουμε σ’ αυτήν, αλλά και στην επόμενη τετραετία. Τους ευχαριστούμε ακόμη, γιατί όσο μιλάνε, τόσο περισσότερο πείθουν τον Έλληνα πολίτη, γιατί πρέπει να εμπιστεύεται τον Κώστα Καραμανλή και τη Νέα Δημοκρατία .
      Κυρίες και κύριοι συνάδελφοι του ΠΑ.ΣΟ.Κ., δεν αποδεχόμαστε την πρόταση δυσπιστίας σας. Την αντιστρέφουμε και σας την επαναϋποβάλλουμε, έστω και άτυπα. Σας την επιστρέφουμε, γιατί δυσπιστούμε για σας. Δυσπιστούμε για την αξιοπιστία σας, δυσπιστούμε για τις ικανότητες του κόμματός σας αλλά και της ηγεσίας σας. Δυσπιστούμε αν μπορείτε να ανταποκριθείτε στο θεσμικό ρόλο του κόμματος της Αξιωματικής Αντιπολίτευσης. Και το ζήτημα δεν είναι ότι δυσπιστούμε εμείς, αλλά ότι δυσπιστεί ο ελληνικός λαός, ο οποίος είναι και ο υπέρτατος κριτής και θα συνεχίσει να δυσπιστεί. Και εδώ, δανείζομαι δικές σας λέξεις, όσο θα επιχειρείτε να μετατρέπετε τη δική σας κρίση, τα δικά σας αδιέξοδα, σε κρίση των δημοκρατικών θεσμών της χώρας. 
      Την ύστατη αυτή στιγμή, οφείλετε να αναλογιστείτε τις ευθύνες σας. Οφείλετε να ξεπεράσετε τον κακό σας εαυτό, οφείλετε να επιστρέψετε στην αναθεωρητική διαδικασία, στο διάλογο, στη συναίνεση. Το οφείλετε στην ιστορία, το οφείλετε στον ελληνικό λαό, στις επόμενες γενιές, που θα σας κρίνουν αυστηρά. Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριοι συνάδελφοι. 
      Το λόγο έχει ο Υπουργός Αγροτικής Ανάπτυξης κ. Μπασιάκος. 
      ΜΑΡΚΟΣ ΜΠΟΛΑΡΗΣ: Κύριε Πρόεδρε, οι Υπουργοί έχουν καταλάβει όλη τη σημερινή μέρα. 
      ΠΡΟΕΔΡΕΥΩΝ (Σωτήρης Χατζηγάκης): Κοιτάξτε. Με συγχωρείτε, κύριε Υπουργέ, δεν θα σας βάλω το χρόνο. 
      Εφαρμόζεται ένας Κανονισμός ο οποίος έχει και γράμμα και νομολογία. 
      ΜΑΡΚΟΣ ΜΠΟΛΑΡΗΣ: Είναι ο έκτος Υπουργός…
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ πολύ. Έτσι συνέβαινε πάντα, κύριε συνάδελφε. Η Κυβέρνηση έχει πρόταση μομφής. Δεν πρέπει να απαντήσει η Κυβέρνηση; Σας παρακαλώ πολύ.
      Ορίστε, κύριε Υπουργέ, σας βάζω τώρα το χρόνο σας. Έχετε το λόγο.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Κύριε Πρόεδρε, κύριοι συνάδελφοι, η κατάθεση της πρότασης δυσπιστίας στην Κυβέρνηση είχε μια απολύτως αναγκαία και αναπόφευκτη σκοπιμότητα, να συμμαζέψει, να περιστείλει τις εσωκομματικές τριβές και τις φυγόκεντρες τάσεις στο κόμμα της Αξιωματικής Αντιπολίτευσης, αλλά εκ των πραγμάτων παρέχει και μια ευκαιρία στην Κυβέρνηση να αναδείξει το έργο της, να περιγράψει την κυβερνητική της δράση και να δώσει την ευκαιρία στον ελληνικό λαό να συγκρίνει πρακτικές, στρατηγικές και κυβερνητικές πολιτικές των τελευταίων κυβερνήσεων του ΠΑ.ΣΟ.Κ. με εκείνες που εφαρμόζονται με επιτυχία από την Κυβέρνηση της Νέας Δημοκρατίας. Είμαστε, λοιπόν, προθυμότατοι να ανταποκριθούμε στην πρόκλησή σας και να αναδείξουμε τα θετικά της δικής μας διακυβέρνησης  των τριών περίπου τελευταίων ετών συγκρίνοντας πρακτικές, πολιτικές και κυρίως τα αποτελέσματα της κυβερνητικής μας πολιτικής. 
      Το τελευταίο διάστημα ασκείτε κριτική στην Κυβέρνηση για την εφαρμογή και τις δυσμενείς επιπτώσεις, όπως λέτε, της νέας Κοινής Αγροτικής Πολιτικής. Αν ήταν κάποιος ξένος που δεν γνώριζε τα τεκταινόμενα και τις αποφάσεις της προηγούμενης κυβέρνησης, θα έλεγε πως η παρούσα Κυβέρνηση ενδεχομένως έχει ευθύνη για την εφαρμογής της νέας Κοινής Αγροτικής Πολιτικής. Εγώ θα ήθελα –κάτι που κάνω τελευταία και σε άλλες ευκαιρίες- να παραθέσω τις δικές σας αντιφάσεις, τις δικές σας δηλώσεις, τις δικές σας δεσμεύσεις, για να καταλάβει ο ελληνικός λαός ότι ακόμα και σήμερα εξακολουθείτε να τον κοροϊδεύετε και να τον εμπαίζετε. 
      Εγώ δεν θα αναφερθώ καθόλου σε δικές μου κρίσεις ως προς την νέα Κοινή Αγροτική Πολιτική, που προφανώς έχει και θετικά και αρνητικά, αλλά θα παραθέσω στην κριτική σας ότι η νέα Κοινή Αγροτική Πολιτική  και η εφαρμογή της ευθύνεται για τη μείωση, όπως λέτε, του αγροτικού εισοδήματος ή την εγκατάλειψη των καλλιεργειών ή το δυσοίωνο μέλλον του αγροτικού τομέα. Αυτά λέτε εσείς. 
      Και έρχομαι εγώ και παραθέτω τις εξής δηλώσεις του αρμόδιου τότε Υπουργού Γεωργίας, προεδρεύοντος του Συμβουλίου Υπουργών Γεωργίας, του κ. Δρυ.  Στη διάρκεια της Ελληνικής Προεδρίας ως γνωστόν οριστικοποιήθηκε η νέα Κοινή Αγροτική Πολιτική. Ο κ. Δρυς, λοιπόν, με δελτίο Τύπου του της 26ης Ιουνίου 2003 –είναι η μέρα που ολοκληρώθηκε η ψήφιση και η συμφωνία για τη νέα Κοινή Αγροτική Πολιτική- μιλούσε περί ιστορικής συμφωνίας. Αυτό είναι σε απάντηση όσων ασκούν κριτική στη νέα Κοινή Αγροτική Πολιτική. 
      Όλα αυτά, κύριοι συνάδελφοι του ΠΑ.ΣΟ.Κ., έχουν γίνει εννέα ολόκληρους μήνες πριν από την  ανάληψη της  διακυβέρνησης από την Νέα Δημοκρατία. Και έλεγε συγκεκριμένα ο κ. Δρυς –και αυτό αποτελεί απάντηση στην κριτική σας η οποία εστιάζεται τελευταία στα τρία μεσογειακά προϊόντα, το βαμβάκι, τον καπνό και το ελαιόλαδο- ότι υπάρχει πρόβλεψη για τη διασφάλιση των πόρων χρηματοδότησης των μεσογειακών προϊόντων –βαμβάκι, καπνός, ελαιόλαδο- μέχρι το 2013 και με βάση τις προβλεπόμενες σήμερα δαπάνες για τους αντίστοιχους τομείς. Μας λέει, δηλαδή, ο κ. Δρυς τον Ιούνιο του 2003 ότι έχουν διασφαλιστεί όλοι οι πόροι με βάση τη δική του συμφωνία. Και όταν τον εγκάλεσε και η ΠΑ.Σ.Ε.ΓΕ.Σ. τότε την ημέρα εκείνη και είπε «Γιατί, κύριε Δρυ δεν προσπαθήσατε να εντάξετε και τα μεσογειακά προϊόντα στην συμφωνία;», μας είπε ότι εκείνος διασφάλισε τους πόρους και τη δέσμευση της Ευρωπαϊκής Ένωσης ότι θα ισχύσουν οι ίδιοι όροι στήριξης των τριών μεσογειακών προϊόντων. 
      Μιλάτε, κύριοι συνάδελφοι του ΠΑ.ΣΟ.Κ., για τις επιπτώσεις από την αποδέσμευση της κοινοτικής ενίσχυσης από την παραγωγή και ότι αυτός είναι ένας βασικός λόγος για την εγκατάλειψη καλλιεργειών. Ακούστε τι λέει ο κ. Δρυς στο δελτίο Τύπου της 26ης Ιουνίου: «Αποδεσμεύεται η χορήγηση των ενισχύσεων και το μέτρο αυτό μπορεί να προκαλέσει προβλήματα εγκατάλειψης κάποιων παραγωγικών δραστηριοτήτων ή ερήμωσης κάποιων περιοχών». Το παραδέχεται ο ίδιος. Πού ήσασταν τότε, όταν λαμβάνονταν οι αποφάσεις, και δεν κρίνατε αυτήν την απόφαση περί αποδέσμευσης, η οποία αποτέλεσε και τη βασική σας κομματική επιλογή ως Αντιπολίτευση, όταν εμείς εφαρμόζαμε τη νέα Κοινή Αγροτική Πολιτική; Γιατί περί αποδεσμεύσεως μιλούσατε.
      Άρχισαν τώρα κάποιοι Βουλευτές σας –όχι όλοι- και κατηγορούν την Κυβέρνηση της Νέας Δημοκρατίας γιατί προσχώρησε στην άποψη του συνόλου σχεδόν των φορέων των αγροτών περί της ανάγκης αποδέσμευσης, για να μπορεί ο αγρότης απρόσκοπτα να εξακολουθήσει την παραγωγική του δραστηριότητα, χωρίς να εξαρτάται από την ανάγκη να παράγει πολλά κιλά, να διαμορφώνει υψηλό όγκο παραγωγής, αλλά να στρέφεται κατά κύριο λόγο στην ποιότητα και στη διαμόρφωση υψηλής εμπορικής τιμής μέσα στα πλαίσια της διεθνούς ανταγωνιστικότητος.
      Λέτε ορισμένοι συνάδελφοι του ΠΑ.ΣΟ.Κ. ότι η Κυβέρνηση δίνει κουτσουρεμένες επιδοτήσεις, περικόπτει επιδοτήσεις και εννοείτε τη δυναμική διαφοροποίηση, το modulation, μιλάτε για τα ζητήματα που αφορούν το ποιοτικό παρακράτημα και δείχνετε να αγνοείτε αυτό που ο κ. Δρυς είχε δηλώσει στις 26/6 και φαντάζομαι ότι οι παριστάμενοι Υφυπουργοί τότε του ΠΑ.ΣΟ.Κ. θα το γνώριζαν. Να ενημερώσουν τους συναδέλφους τους που ασκούν κριτική για τις περικοπές ότι είναι δική σας αποκλειστικά απόφαση και μάλιστα όχι απόφαση ως κράτους-μέλους της Ευρωπαϊκής Ένωσης, αλλά ως προεδρεύουσας χώρας της Ευρωπαϊκής Ένωσης την εποχή εκείνη, που είχατε πολλά περιθώρια ελιγμών και διαμορφώσεως ευνοϊκών θέσεων για τη χώρα. Να τους πείτε, λοιπόν, ότι στο συγκεκριμένο σημείο ο κ. Δρυς λέει επί λέξει και κρατάω το συγκεκριμένο κείμενο για να μην υπάρχει περιθώριο παρερμηνείας: «Ένα ποσοστό 10% των συνολικών ενισχύσεων μπορεί να απευθύνεται σε συγκεκριμένες εκμεταλλεύσεις» -που έχουν ιδιαίτερη σημασία- «για την προώθηση της ποιότητας». Είναι το ποιοτικό παρακράτημα. 
      Πείτε, λοιπόν,  κύριοι συνάδελφοι του ΠΑ.ΣΟ.Κ., στους συναδέλφους σας ότι το ποιοτικό παρακράτημα και τη δυναμική διαφοροποίηση και όλες τις παρακρατήσεις τις αποφασίζατε αποκλειστικά εσείς επί ελληνικής Προεδρίας. Όπως, επίσης, πρέπει να τους πείτε ότι η μείωση των ενισχύσεων από 5.000 ευρώ και πάνω στα πλαίσια της προσαρμογής των ενισχύσεων με το σύστημα modulation περιλαμβάνεται στο δελτίο Τύπου του κ. Δρυ στις 26/6. Είναι απόφαση δική σας.
      Πιο κάτω ο κ. Δρυς και η κυβέρνησή σας με Υφυπουργούς τότε τον κ. Αργύρη και τον κ. Χατζημιχάλη καθόριζαν συγκεκριμένα ότι εξασφαλίστηκε ένας μηχανισμός δημοσιονομικής πειθαρχίας που επιτρέπει τη χρηματοδότηση των αναγκών της Κοινής Αγροτικής Πολιτικής χωρίς –λέει- να υπάρχει κίνδυνος υπέρβασης των δημοσιονομικών οροφών. Εδώ ενδιαφέρεται ο κ. Δρυς και η κυβέρνηση του ΠΑ.ΣΟ.Κ. να μην υπερβούμε τις κοινοτικές δαπάνες, να μην μπορούμε, δηλαδή, να πάμε πιο πάνω, χαίρεται γι’ αυτό και είναι οι ίδιοι Βουλευτές και οι ίδιοι πολιτικοί που σήμερα ζητούν από την Κυβέρνηση να υπερβούμε τα όρια, τα οποία αυτοί κατοχύρωσαν, εντός εισαγωγικών. Επαίρονται οι τότε κυβερνώντες ότι εξασφάλισαν να μην υπερβούμε τη δημοσιονομική οροφή, δηλαδή, τα όρια πληρωμής των αγροτών, και είναι οι ίδιοι οι οποίοι σήμερα μας λένε: «Δεν περνάει καλά ο αγρότης. Δώστε του και άλλες επιδοτήσεις υπό τη μορφή των εθνικών ενισχύσεων». 
      Πιο κάτω κατηγορεί τα στελέχη της Νέας Δημοκρατίας που τον πίεζαν ότι θα έπρεπε επί ελληνικής Προεδρίας να εξασφαλιστούν τα τρία μεσογειακά προϊόντα με συγκεκριμένη στήριξη. Ε, λοιπόν, τα στελέχη αυτά ή δεν ξέρουν ή δεν θέλουν να διαβάζουν, διότι θα τους αρκούσαν πέντε λεπτά για να δουν από το επίσημο κείμενο της Ευρωπαϊκής Ένωσης όχι μόνο το μέγεθος των κερδών που αποκομίζει η Ελλάδα από την αναθεώρηση της Κ.Α.Π. αλλά και τη δέσμευση του Συμβουλίου Υπουργών Γεωργίας να προχωρήσουν σε διακανονισμούς που αφορούν τα μεσογειακά προϊόντα. Αυτό το λέει μια μέρα μετά σε συνέντευξη Τύπου ο κ. Δρυς. 
      Και όταν δημοσιοποιούνται οι προτάσεις το Σεπτέμβριο του 2003, δηλαδή, τρεις μήνες αργότερα και πάντως έξι μήνες πριν από την ανάληψη της διακυβέρνησης από τη Νέα Δημοκρατία, έρχεται και σχολιάζει ο κ. Δρυς τις προτάσεις της επιτροπής για τα τρία μεσογειακά προϊόντα και λέει μεταξύ άλλων: «Οι προτάσεις της Ευρωπαϊκής Επιτροπής εγγυώνται στον κάθε κλάδο το σημερινό ύψος χρηματοδοτήσεων. Αυτό που αλλάζει είναι ο τρόπος καταβολής των επιδοτήσεων». 
      Και καταλήγει ότι: «Η μεταρρύθμιση των καθεστώτων καπνού, βάμβακος και ελαιολάδου εγγυάται το εισόδημα των Ελλήνων αγροτών με όρους που θα κατοχυρώνουν τις επιδοτήσεις στον Π.Ο.Ε.». Αυτά τα λέω, γιατί ακούγεται τακτικά από τους Βουλευτές του ΠΑ.ΣΟ.Κ. μία κριτική για τα τρία μεσογειακά προϊόντα. Τα γνωρίζετε,` κύριοι συνάδελφοι, τα μέτρα της Ευρωπαϊκής Ένωσης από το Σεπτέμβριο του 2003.
      Και όχι μόνο τα γνωρίζατε, τα επαινούσατε κιόλας μη παρέχοντας την ευχέρεια στη δική μας Κυβέρνηση να τα τροποποιήσει το δεκαήμερο που είχε μόνο περιθώριο από την ανάληψη της διακυβέρνησης μέχρι τις 23 Μαρτίου που ήταν η συζήτηση αυτών των προτάσεων. Και εμείς για να πω μόνο για το βαμβάκι, εξασφαλίσαμε έστω και την τελευταία στιγμή 65.000.000 ευρώ παραπάνω για το βαμβάκι, πρόσθετη ενίσχυση για να στηρίξουμε το εισόδημα των βαμβακοπαραγωγών και άλλων κοινωνικών ομάδων, αγροτών οι οποίοι αντιμετώπιζαν προβλήματα.
      Έρχομαι τώρα σ’ ένα άλλο θέμα κριτικής και αιχμής το οποίο τελευταία έχει αναδείξει το ΠΑ.ΣΟ.Κ.. Λέει το ΠΑ.ΣΟ.Κ. ότι το αγροτικό εισόδημα έχει πέσει, αλλά δεν καταλήγουν οι Βουλευτές και τα στελέχη του ΠΑ.ΣΟ.Κ. σ’ ένα νούμερο για να γίνουν πιστευτοί από τον ελληνικό λαό. Ο κ.  Χρυσοχοϊδης μιλούσε για βεβαιότητα απώλειας κοινοτικών πόρων στα πλαίσια του Γ΄ Κοινοτικού Πλαισίου Στήριξης. Εν συνεχεία μιλούσε για απώλεια εισοδήματος, για μείωση στη δική μας διετία, 4%. Την άλλη φορά είπε για 5%. Κάποια στιγμή μίλησε για 11%. Ενεπλάκησαν και άλλα στελέχη, ο κ. Πάγκαλος και ο κ. Αργύρης. Ο ίδιος ο κ. Παπανδρέου μιλούσε για μείωση του αγροτικού εισοδήματος στη διετία της Νέας Δημοκρατίας κατά 50%. Τα ίδια στελέχη μιλούσαν για 7%, για 20% μέσα σε λίγες ημέρες. Μιλούσαν και για 11,5% και για 5% και για 6%. Καταλήξτε κάπου επιτέλους. Μην κοροϊδεύετε τον ελληνικό λαό. 
      Όταν βγήκε η Στατιστική Υπηρεσία και με μεθόδους που ισχύουν σε όλη την Ευρωπαϊκή Ένωση και είναι απόλυτα αποδεκτές από την EUROSTAT και σας είπε την αλήθεια ότι την τελευταία πλήρη διετία του ΠΑ.ΣΟ.Κ. είχαμε μείωση του αγροτικού εισοδήματος του πραγματικού κατά 11,2% ενώ την πρώτη πλήρη διετία της Νέας Δημοκρατίας είχαμε αύξηση του αγροτικού εισοδήματος, για πρώτη φορά μετά από χρόνια, κατά 2,5% δεν μπορέσατε να το αντικρούσατε, γιατί δεν μπορείτε να μην αποδέχεστε κριτήρια τα οποία ισχύουν για όλες τις χώρες της Ευρωπαϊκής Ένωσης και αυτό πολύ περισσότερο όταν η μείωση επί των ημερών σας, την τελευταία πλήρη διετία του ΠΑ.ΣΟ.Κ., κατά 11,2% ήταν την ίδια περίοδο που παρουσιαζόταν μείωση στις άλλες δεκαπέντε χώρες της Ευρωπαϊκής Ένωσης κατά 2,5% μόνο. Αυτή ήταν η πρόοδος του αγροτικού τομέα επί των ημερών σας.
      Και μιλούσατε και για την ανταγωνιστικότητα της ελληνικής γεωργίας όταν είναι γνωστό ότι υπήρξε σημαντική μείωση των εξαγωγών επί των ημερών σας η οποία αντικαθίσταται από σημαντική αύξηση των εξαγωγών επί κυβερνήσεως Νέας Δημοκρατίας, όταν έχει σημειωθεί αύξηση των εξαγωγών κατά το 2005 24% και το πρώτο οκτάμηνο του 2006 κατά 29%. Αυτή είναι η βελτίωση της ανταγωνιστικότητας της ελληνικής γεωργίας, αυτή είναι η νέα προοπτική που διαμορφώνεται από τον αγροτικό τομέα και αυτή είναι η φόρμουλα για την ενίσχυση του αγροτικού εισοδήματος της ελληνικής περιφέρειας. Και μιλάτε για ανταγωνιστικότητα και για έργα.
      Διαθέσατε την περίοδο 2002-2003 –παίρνω τις κρίσιμες διετίες την τελευταία πλήρη δική σας και πρώτη πλήρη δική μας- από τις δημόσιες επενδύσεις 430.000.000 ευρώ. Αντίστοιχα την πρώτη δική μας διετία, δώσαμε 823.000.000 ευρώ σχεδόν διπλάσιους πόρους για τον αγροτικό τομέα. Αυτή είναι η διαφορά στρατηγικής, αυτή είναι η διαφορά επιλογής, αυτή είναι η στήριξη του αγροτικού τομέα από την Κυβέρνηση της Νέας Δημοκρατίας σε αντίθεση μ’ αυτό που έκανε όλα αυτά τα χρόνια για τον αγροτικό τομέα η κυβέρνηση του ΠΑ.ΣΟ.Κ. που τον έχει οδηγήσει στη σημερινή κρίση. Και πληρώνουμε λάθη και παραλείψεις του παρελθόντος και προσπαθούμε να κερδίσουμε το χαμένο χρόνο από τη δική σας διακυβέρνηση.
      Και έχουμε πολύ θετικές εξελίξεις, χάρη στη συμβολή και του παριστάμενου Υπουργού Οικονομίας –το λέω για μια ακόμη φορά- όταν έχουμε αύξηση των επενδύσεων από το Πρόγραμμα Δημοσίων Επενδύσεων στα 480.000.000 ευρώ το 2006 και περαιτέρω αύξηση 37% στα 657.000.000 ευρώ το 2007. Αυτή είναι η επιλογή της Κυβέρνησης της Νέας Δημοκρατίας. Να στηρίξει την περιφέρεια, να στηρίξει τον αγροτικό τομέα, να στηρίξει την ελληνική ύπαιθρο. 
      Και βέβαια είναι αυτονόητο ότι το 80% των πόρων του Δ΄ Κοινοτικού Πλαισίου Στήριξης στοχεύει στην περιφέρεια. Επίσης είναι αυτονόητο ότι 22.000.000.000 ευρώ που αφορούν επιδοτήσεις αλλά και έργα αγροτικής ανάπτυξης θα αντληθούν και θα κατανεμηθούν στην περίοδο 2007-2013. Και πρέπει ακόμη να σας πω ότι ακριβώς επειδή η επιλογή μας είναι η στήριξη του αγρότη, έχουμε επισπεύσει σημαντικά τις χρονοβόρες και πολύπλοκες διαδικασίες που εσείς είχατε αποδεχθεί για την καταβολή των κοινοτικών επιδοτήσεων στους αγρότες. 
      Οι αγρότες εισέπρατταν την εξόφληση στο βαμβάκι το μήνα Σεπτέμβριο της επόμενης χρονιάς, το λάδι το μήνα Ιούλιο…
      ΘΕΟΧΑΡΗΣ ΤΣΙΟΚΑΣ: Πόσα θα πάρουν τώρα; 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): …τα σιτηρά και τις αροτραίες το μήνα Ιούνιο και θα εισπράξουν την εξόφληση οι Έλληνες αγρότες στους νομούς των οποίων έχουν ολοκληρωθεί οι επιτόπιοι έλεγχοι από τις νομαρχίες στο τέλος Φεβρουαρίου… 
      ΘΕΟΧΑΡΗΣ ΤΣΙΟΚΑΣ: Σας ακούνε! 
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριε συνάδελφε. Βεβαίως ακούνε, αλλά δεν πρέπει να ακούνε εσάς. 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): 	…ακριβώς γιατί βρήκαμε τη διαδικασία. Επισπεύσαμε τον υπολογισμό των ατομικών δικαιωμάτων με διαφάνεια, χωρίς την αδιαφάνεια των ημερών σας, που οδηγούσε σε υψηλούς καταλογισμούς ύψους πολλών εκατομμυρίων ευρώ. 
      Μόνο για το λάδι πληρώσαμε 165.000.000 ευρώ για τρία χρόνια, δικά σας χρόνια. Καταφέρνουμε και κάνουμε εξόφληση φέτος το Φεβρουάριο και μένουν κάποιοι νομοί, οι οποίοι δεν έκαναν καθόλου επιτόπιους ελέγχους και αναφέρομαι στις Νομαρχιακές Αυτοδιοικήσεις. 
      Για αυτόν το λόγο για πρώτη φορά φέτος ο Ο.Π.Ε.Κ.Ε.Π.Ε. ανέλαβε ένα πρόσθετο καθήκον -με δική μας πολιτική απόφαση- να υποκαταστήσει τις ελλείψεις των Νομαρχιακών Αυτοδιοικήσεων και να κάνει το μεγαλύτερο μέρος των ελέγχων, επιταχύνοντας την καταβολή των επιδοτήσεων, κάτι που δεν διεφαίνετο στον ορίζονται, όπως άλλωστε ήταν και η πρακτική επί των ημερών σας. Αυτή είναι η πραγματικότητα. 
      Καταφέραμε μέχρι το Δεκέμβριο, όπως είχαμε δεσμευτεί, να πληρώσουμε 30% περισσότερα ποσά -με ημερομηνία 18 Δεκεμβρίου- στο 95% των αγροτών, γιατί οι υπόλοιποι δεν είχαν σωστά αγροτεμάχια. Είχαν διπλογραμμένα αγροτεμάχια. Είχαν συνηθίσει από την αδιαφάνεια των ημερών σας και βρήκαν συμπαραστάτες Βουλευτές του ΠΑ.ΣΟ.Κ.. «Πληρώστε όλα τα ποσά, λέει, είτε έχουν αγροτεμάχιο είτε δεν έχουν». Αυτό έλεγαν οι συνάδελφοι. 
      ΘΕΟΧΑΡΗΣ ΤΣΙΟΚΑΣ: Σας ακούνε. 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Εγώ, θέλω να με ακούσουν όταν λέω ότι αυτή η Κυβέρνηση στοχεύει στη διαφάνεια και δεν μπορεί ο Έλληνας φορολογούμενος και χαμηλοεισοδηματίας να πληρώνει και καταλογισμούς, επειδή δεν κάνατε διαφανή διαχείριση τα δικά σας χρόνια. 
      Πληρώνουμε καμπάνες του παρελθόντος από αδιαφάνεια της κυβέρνησης του ΠΑ.ΣΟ.Κ.. Πάμε να το αποτρέψουμε πάση θυσία. Μπήκαν όλοι σε τάξη, μπήκαν όλοι σε μια σειρά. Τα αγροτεμάχια που πληρώνονται είναι όλα μοναδικά. Δεν υπάρχει διπλογράψιμο αγροτεμαχίου ούτε θα εισπράξει κανείς με διπλοεγγεγραμμένο αγροτεμάχιο επιδότηση, όπως γινόταν σκανδαλωδώς επί των ημερών σας και μας δημιουργούσε προβλήματα κοινοτικών καταλογισμών. 
      Θέλω εδώ να εξάρω τη συμβολή των Ε.Α.Σ., των ενώσεων αγροτικών συνεταιρισμών σ΄ όλη αυτήν την προσπάθεια, διότι χάρη στην προσπάθειά τους εξασφάλισαν τη σωστή απογραφή των αγροτεμαχίων, αφού δεν είχαμε ούτε μητρώο ούτε τρόπο εντοπισμού των αγροτεμαχίων, σύμφωνα με τις ανάγκες της Ευρωπαϊκής Ένωσης. Είναι ένα σοβαρό σημείο το οποίο προσπαθούμε να επιλύσουμε ασκώντας πίεση στα όργανα της Ευρωπαϊκής Ένωσης, να μας δώσουν ένα χρονικό περιθώριο, διότι το σύστημα που είχατε επιχειρήσει απέτυχε παταγωδώς. 
      Οι Ε.Α.Σ. έχουν κάνει πολύ καλή δουλειά και το σύνολο των ρυθμίσεων γίνεται με ομόφωνη απόφαση και του διοικητικού συμβουλίου της ΠΑ.Σ.Ε.Γ.Ε.Σ.. Έχουμε μία πρωτόγνωρη συνεργασία με τους εκπροσώπους των αγροτών. Και δεν μιλάω μόνο για την ΠΑ.Σ.Ε.Γ.Ε.Σ. και τις ενώσεις αγροτικών συνεταιρισμών. Μιλάω για τις κλαδικές οργανώσεις, για τη διακλαδική βάμβακος, για όλες τις εκπροσωπήσεις των αγροτών και τους φορείς τους. 
      Συζητάμε, λοιπόν, και το ενδεχόμενο μετάθεσης και των συνεταιριστικών εκλογών, ακριβώς για να μπορέσουν να αφοσιωθούν στην επίσπευση της καταβολής των επιδοτήσεων την επόμενη χρονιά. Γιατί πάμε να επισπεύσουμε την επόμενη χρονιά ακόμα περισσότερο τη διαδικασία καταβολής των επιδοτήσεων. Διότι υπάρχει περιθώριο, αφού υπάρχει μία σωστή βάση, αξιόπιστη βάση, ελεγμένη βάση, διαφανής βάση, να προχωρήσουμε σε συντομότερο χρόνο στην εξόφληση των αγροτών την επόμενη περίοδο που αρχίζει μέσα στο Φεβρουάριο.
      Μέσα στο Φεβρουάριο είναι έτοιμες οι ενώσεις, είναι έτοιμος ο Ο.Π.Ε.Κ.Ε.Π.Ε. να ξεκινήσουν πολύ πιο γρήγορα από άλλες χρονιές την ενεργοποίηση δικαιωμάτων για τη νέα περίοδο, τις δηλώσεις των αγροτών για τη νέα περίοδο, ώστε να πάρουν πολύ συντομότερα την επόμενη χρονιά τις επιδοτήσεις τους οι αγρότες που τις έχουν απόλυτη ανάγκη. 
      Πρέπει εδώ να σας πω ότι ανάλογη επίσπευση έχουμε και στις αποζημιώσεις του ΕΛ.Γ.Α., αφού τηρείται το τρίμηνο από τη συγκομιδή. Έχουμε δηλώσει ότι οι τελευταίες ζημιές στο βαμβάκι, στα τεύτλα και σε άλλες καλλιέργειες του Οκτωβρίου -που η συγκομιδή των προϊόντων ήταν Νοέμβριος ή Δεκέμβριος- θα εξοφληθούν μέσα στο Φεβρουάριο. Αυτή είναι πρωτόγνωρη επίσπευση. Το σύνολο των αγροτών θα πάρει μέσα σε τρεις μήνες από τη συγκομιδή τα λεφτά που του αναλογούν. 
      Ο ΕΛ.Γ.Α., που εισπράττει από εισφορές των αγροτών ένα ποσό της τάξης των 80.000.000 ευρώ, έχει τη δυνατότητα να καταβάλει ως αποζημιώσεις ποσά 500.000.000 ευρώ, μαζί με το Π.Σ.Ε.Α. που ή παραλάβαμε από εσάς 
      –μας κληροδοτήσατε- ή έχουμε εξασφαλίσει την έγκριση πολύ γρηγορότερα απ’ ό,τι επί των ημερών σας από τα αρμόδια όργανα της Ευρωπαϊκής Ένωσης, υποβάλλοντας σωστά δικαιολογητικά και στοιχεία. 
      Εξασφαλίσαμε τη γοργή απορρόφηση των κοινοτικών ενισχύσεων του Γ΄  Κοινοτικού Πλαισίου Στήριξης. Ακόμα και προγράμματα που είχαν απορρόφηση 10% μόνο, κύριοι συνάδελφοι, τα φέραμε πάνω από το 56%-57% και δεν έχουμε απώλεια ούτε 1 ευρώ. Γιατί συνέβη αυτό; Γιατί εσείς εξασφαλίσατε έγκριση των προγραμμάτων σας ενάμιση χρόνο μετά την έναρξη του Γ΄ Κοινοτικού Πλαισίου Στήριξης, εσείς που βιάζεστε υποτίθεται. 
      Τι κάνουμε με το Δ’ Κοινοτικό Πλαίσιο Στήριξης; Πρέπει να γνωρίζετε ότι πήρατε εγκρίσεις το καλοκαίρι ή το φθινόπωρο του 2001, πάνω από ενάμιση χρόνο από την έναρξη του προγράμματος αυτού. Και μας κληροδοτήσατε το πρόβλημα της χαμηλής απορρόφησης. Βέβαια πώς να μπορέσετε να πάρετε παραπάνω απορρόφηση όταν έχετε τόσο μεγάλη καθυστέρηση στην έγκριση των προγραμμάτων, τα οποία επί Νέας Δημοκρατίας έχουν ήδη κατατεθεί;
      Και πρέπει να σας πω ακόμη ότι υπάρχουν πρωτόγνωροι έλεγχοι στις εισαγωγές. Πότε κάνατε ελέγχους στις εισαγωγές από τρίτες χώρες; Πότε βάλατε μια τάξη στο γάλα; Το καρτέλ ο κ. Τζουμάκας το είχε καταγγείλει, επί κυβερνήσεών σας, και είχε διαφωνήσει με τον αρμόδιο Υπουργό. Μπαίνει τάξη και με τα ισοζύγια και με τα πρόστιμα και με την απόρριψη  νοθευμένων ή άλλων προϊόντων, που δεν πληρούν τις προϋποθέσεις ασφάλειας και ποιότητας των τροφίμων.
      Πρέπει να σας πω ότι υπάρχουν ρηξικέλευθες προτάσεις και μέτρα, που προβλέπονται στο νόμο μας και τα οποία υλοποιούνται, σύμφωνα όμως με τις δεσμεύσεις και με τη νομοθεσία που υπάρχει. 
      Τα τοπικά κέντρα πρέπει να επανδρωθούν, να στελεχωθούν με υπαλλήλους, βάσει του διαγωνισμού του Α.Σ.Ε.Π.. Τι να κάνουμε; Να διορίσουμε από το «παράθυρο», όπως κάνατε εσείς; Θα γίνει μέσω του Α.Σ.Ε.Π. και μόλις τελειώσει ο διαγωνισμός του Α.Σ.Ε.Π. θα λειτουργήσουν τα τοπικά κέντρα. 
      Οι γεωργικοί σύμβουλοι λειτουργούν. Τέσσερις χώρες μόνο έχουν γεωργικούς συμβούλους –που κάνετε κριτική- και η Ελλάδα είναι η πέμπτη. Εσείς προσπαθείτε να πείσετε ότι δεν υπάρχει γεωργικός σύμβουλος στην Ελλάδα. Είναι η πέμπτη χώρα, κατά προτεραιότητα, που έχει γεωργικούς συμβούλους. Και έγινε σε απόλυτη σύμπτωση και με το Γεωτεχνικό Επιμελητήριο.
      Λέτε για τις δεκατρείς περιφερειακές μελέτες. Να μη γίνει τοπική διαβούλευση; Συνέπεσε ο χρόνος των τοπικών διαβουλεύσεων με τις νομαρχιακές εκλογές. Έπρεπε να πάει κάποιος προεκλογικά να κάνει διαβούλευση ή να την κάνει μέσα στον Ιανουάριο που δεν είχαν ενημερωθεί; Οι διαδικασίες υλοποιούνται ταχύτατα. Έγινε μια συνειδητή στάση για το διάστημα των εκλογών. Ήδη, απ’ όσο γνωρίζω, τη Δευτέρα έχουν στα Ιόνια Νησιά την τοπική διαβούλευση και θα επισπεύσουμε, με τους καινούργιους, αιρετούς εκπροσώπους, την ολοκλήρωση των διαδικασιών.
      Αντίστοιχη ενίσχυση γίνεται με τα προγράμματα βιολογικής γεωργίας, με τα προγράμματα ολοκληρωμένης διαχείρισης, με σειρά μέτρων για την προώθηση και προβολή των προϊόντων και με μια σειρά μέτρων και στρατηγικής, που εγγυώνται τη βελτίωση του αγροτικού εισοδήματος, τη σύμπλευση και την προσαρμογή μας στα νέα δεδομένα της νέας Κοινής Αγροτικής Πολιτικής -τώρα που χρειάζεται να αλλάξουμε τρόπο καταβολής των επιδοτήσεων και να προσαρμοστούμε- με ενημέρωση και κατάρτιση που δεν είχαν διανοηθεί ποτέ οι αγρότες. 
      Αλλάξαμε στρατηγική. Είμαστε περήφανοι γι’ αυτό. Δεν μπορούμε να πιστέψουμε τίποτα απ’ όσα λέτε γιατί αντιφάσκετε και πράγματι η δική σας κυβερνητική θητεία αποτελούσε παράδειγμα προς αποφυγήν. Θα βαδίσουμε το δικό μας δρόμο, με συνεργασία με άλλες χώρες και θα ανατάξουμε τον αγροτικό τομέα, να βρει το δρόμο της προόδου και της ευημερίας. 
      Ευχαριστώ, κύριε Πρόεδρε.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης):  Ευχαριστούμε, κύριε Υπουργέ. 
      Το λόγο έχει ο κ. Μπόλαρης. 
      ΕΥΑΓΓΕΛΟΣ ΑΡΓΥΡΗΣ:  Δώστε κι άλλο χρόνο στον Υπουργό, κύριε Πρόεδρε, να συνεχίσει.
      ΘΕΟΧΑΡΗΣ ΤΣΙΟΚΑΣ: Έπρεπε να του δώσετε κι άλλο χρόνο μήπως μας πείσει. 
      ΠΡΟΕΔΡΕΥΩΝ (Σωτήρης Χατζηγάκης): Ξέρετε, κύριοι συνάδελφοι, ότι πάντα είμαι ανεκτικός στο χρόνο σ’ όλες τις περιπτώσεις, για όλους, και Υπουργούς και  Βουλευτές. 
      ΘΕΟΧΑΡΗΣ ΤΣΙΟΚΑΣ: Σ’ αυτήν τη συζήτηση.
      ΠΡΟΕΔΡΕΥΩΝ (Σωτήρης Χατζηγάκης): Σε όλες τις συζητήσεις. Εσείς το ξέρετε.
      ΘΕΟΧΑΡΗΣ ΤΣΙΟΚΑΣ: Εσείς προσωπικά.
      ΠΡΟΕΔΡΕΥΩΝ (Σωτήρης Χατζηγάκης): Τι προσωπικά; Το Προεδρείο. 
      ΘΕΟΧΑΡΗΣ ΤΣΙΟΚΑΣ: Εσείς προσωπικά ναι, το Προεδρείο όχι. 
      ΕΥΑΓΓΕΛΟΣ ΑΡΓΥΡΗΣ: Κι άλλο χρόνο σας είπαμε να δώσετε στον Υπουργό.
      ΠΡΟΕΔΡΕΥΩΝ (Σωτήρης Χατζηγάκης): Και για σας, κύριε Αργύρη, έχω παραβιάσει τον Κανονισμό και έχω δώσει χρόνο και σ’ εσάς –το ξέρετε πολύ καλά- όπως και σ’ όλους τους συναδέλφους. 
      Ορίστε, κύριε Μπόλαρη, έχετε το λόγο.
       ΜΑΡΚΟΣ ΜΠΟΛΑΡΗΣ:  Αξιότιμες κυρίες και κύριοι συνάδελφοι, είναι φανερό ότι ο άρτι κατελθών από του Βήματος Υπουργός Αγροτικής Ανάπτυξης και Τροφίμων διατελούσε σε πλήρη σύγχυση. Μπέρδεψε τη χρονολογία. Νόμιζε ότι ανέπτυσσε ενώπιον του Σώματος πρόταση μομφής κατά του Υπουργού Γεωργίας κ. Δρυ. Εξάντλησε το εικοσάλεπτό του αντιπολιτευόμενος τις κυβερνήσεις ΠΑ.ΣΟ.Κ.. 
       ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Μόνο που αυτό σας πονάει ακόμη, σας ενοχλεί. 
       ΜΑΡΚΟΣ ΜΠΟΛΑΡΗΣ: Δεν μας ανέλυσε καθόλου ποια είναι η πολιτική της Κυβέρνησης την τελευταία τριετία. 
      (Χειροκροτήματα από την πτέρυγα του ΠΑ.ΣΟ.Κ.)
      ΚΩΝΣΤΑΝΤΙΝΟΣ ΚΑΪΣΕΡΛΗΣ:  Πες τα!
      ΜΑΡΚΟΣ ΜΠΟΛΑΡΗΣ: Και δεν μπορούσε να αναλύσει την πολιτική που έχει η Κυβέρνηση την τελευταία τριετία για έναν πάρα πολύ απλό λόγο: Γιατί αγροτική πολιτική τα τελευταία χρόνια δεν υπήρξε, ούτε υπάρχει. Δεν υπήρξε αγροτική πολιτική και πρόταση ούτε για τους συμβατικούς αγρότες ούτε για τους νέους αγρότες. 
      Κύριε Υπουργέ, θα ήθελα να σας καλέσω στην πατρίδα του Πρωθυπουργού, σ’ έναν τόπο αγροτικό, σ’ έναν τόπο όπου καλλιεργούνται σχεδόν όλα τα αγροτικά προϊόντα της πατρίδας, πλην των εσπεριδοειδών. Θα ήθελα να σας καλέσω στις Σέρρες, για να αναπτύξετε την καινοφανή θεωρία που σήμερα καταθέσατε στη Βουλή, ότι το αγροτικό εισόδημα έχει αυξηθεί. Αλλά να τολμήσετε να περιμένετε να ακούσετε και την άποψη των αγροτών. 
      (Χειροκροτήματα από την πτέρυγα του ΠΑ.ΣΟ.Κ.)
      Κύριε Υπουργέ, ήθελα να σας πω, επειδή μιλήσατε πολλές φορές για τις αποζημιώσεις εντός τριμήνου από της συγκομιδής ότι η καταστροφή στο μισό Νομό Σερρών από το χαλάζι έγινε στις 17 Ιουνίου του 2006 και αφορούσε σιτηρά, δηλαδή, προϊόντα τα οποία συγκομίζονταν τον Ιούνιο του 2006.
      Έχουν περάσει εννιά μήνες και κανείς δεν πήρε ούτε 1 ευρώ ούτε έχουν τελειώσει οι διαδικασίες και είναι αβέβαιο αν, όταν θα κλείσει χρόνος, πάρουν χρήματα. 
      Αξιότιμες κυρίες, αξιότιμοι κύριοι Βουλευτές, εγώ θα ήθελα να επισημάνω ότι σήμερα το απόγευμα είδαμε σ’ αυτήν την Αίθουσα μία κυβερνητική μεθόδευση! Επειδή η συνεδρίασή μας μεταδίδεται δημόσια από την Ε.Τ.1 και από το κανάλι της Βουλής, οι Υπουργοί κατέλαβαν όλο τον απογευματινό χρόνο, προκειμένου να μην ακουστεί η άποψη της Αντιπολίτευσης!
      Αυτό όμως, κύριοι συνάδελφοι της Νέας Δημοκρατίας, δεν σας τιμά διότι οι θεσμοί υπάρχουν για να λειτουργούν και να ενημερώνεται ο ελληνικός λαός! Η πρόταση μομφής έγινε γιατί πρέπει να ακουστούν οι Βουλευτές της Αντιπολίτευσης και να ακούσει τα επιχειρήματά τους ο ελληνικός λαός! Όχι να καταλάβετε όλο το χρόνο, για να μην ακουστεί η άποψη της Αντιπολίτευσης!
      Πριν από τρία χρόνια, κύριοι συνάδελφοι, τέτοιες μέρες, ενώ η χώρα όδευε προς τις εκλογές της 7ης Μαρτίου, τρεις κρίσιμοι παράγοντες επηρέαζαν και διαμόρφωναν την άποψη του ψηφοφόρου. 
      Πρώτος παράγοντας ήταν ένα σύνθημα που κυκλοφορούσε, για να κάμψει τις τελευταίες αντιρρήσεις, τις τελευταίες αντιστάσεις, ένα σύνθημα που χρησιμοποιήθηκε, για να δώσει ένα καταλυτικό τελευταίο χτύπημα. Ήταν το σύνθημα που έλεγε «όλοι ίδιοι είμαστε, δεν βαριέστε, τι Νέα Δημοκρατία, τι ΠΑ.ΣΟ.Κ.». 
      Ένας δεύτερος παράγοντας ήταν οι διακηρύξεις της Νέας Δημοκρατίας, η οποία διά του Αρχηγού της τόνιζε ότι είναι το κόμμα του μεσαίου χώρου. Είναι σαφές ότι η Νέα Δημοκρατία επιχειρούσε μια είσοδο σε χώρους αντιδεξιούς, σε χώρους, με τους οποίους ποτέ δεν είχε προνομιακές σχέσεις.
      Ο τρίτος κρίσιμος παράγοντας δεν ήταν άλλος παρά ένας νέος πολιτικός Αρχηγός που ακούει στο όνομα Κώστας Καραμανλής και ο οποίος πρόβαλε σαν μια πρόταση ανανέωσης, καταθέτοντας τις δικές του πληθωρικές προτάσεις, υποσχόμενος σε όλους τους Έλληνες, στους πάντες τα πάντα. Τα αποτελέσματα είναι γνωστά. Η Νέα Δημοκρατία κατάφερε και κέρδισε τις εκλογές, έπεισε τους περισσότερους Έλληνες, πήρε την εντολή διακυβέρνησης.
      Τι γίνεται σήμερα; Έχουν περάσει τρία χρόνια. Είμαστε στο Φεβρουάριο του 2007. Ξύπνησε ξαφνικά το ΠΑ.ΣΟ.Κ., ξύπνησε ξαφνικά ο Πρόεδρός του και ήρθε να καταθέσει μια πρόταση μομφής; Τελικά είναι αυτή η πρόταση μομφής βάσιμη ή μήπως το ΠΑ.ΣΟ.Κ. θέλει να λύσει εσωκομματικά προβλήματα, όπως εδώ διατεταγμένα κάποιοι επαναλαμβάνουν;
      Κύριοι συνάδελφοι, θα μου επιτρέψετε μια κριτική αναφορά στους τρεις παράγοντες που ανέφερα προηγουμένως, που θεωρώ ότι έκριναν το αποτέλεσμα των εκλογών της 7ης Μαρτίου.
      Σήμερα, αγαπητές και αγαπητοί συνάδελφοι, ο πολίτης και ιδιαίτερα ο νέος άνθρωπος έχει μέτρο σύγκρισης. Έχει μια χειροπιαστή πολιτική τριετούς διακυβέρνησης από τη Νέα Δημοκρατία. Σήμερα ο κάθε Έλληνας και η κάθε Ελληνίδα γνωρίζει ότι δεν είμαστε ίδιοι! Το επιχείρημα του Μαρτίου του 2004 έχει καταρριφθεί! 
      (Χειροκροτήματα από την πτέρυγα του ΠΑ.ΣΟ.Κ.)
      Απεναντίας, σήμερα ο πολίτης γνωρίζει ότι τρία χρόνια μετά η Κυβέρνηση της Νέας Δημοκρατίας είναι μια κυβέρνηση που υπηρετεί με θαυμαστή συνέπεια τους λίγους, τους οικονομικά ισχυρούς, υλοποιώντας μια πολιτική μεταφοράς του πλούτου από τους πολλούς και ασθενέστερους στους λίγους.
      Σήμερα ο πολίτης, καθώς βρισκόμαστε στη δεύτερη Κυριακή του Τριωδίου, Κυριακή του Ασώτου, γνωρίζει ότι οι μάσκες έπεσαν. Τα φτιασίδια της Νέας Δημοκρατίας περί μεσαίου χώρου κατέρρευσαν. Ο προβατόσχημος λύκος της Δεξιάς αποκαλύφθηκε. Οι σπονδές στο όνομα του μεσαίου χώρου έχουν προ πολλού εγκαταλειφθεί. Απεναντίας, κάποιοι κάνουν ανοίγματα στην ακροδεξιά γιατί ακούν από πίσω την αναπνοή άλλων. 
      Κυρίες και κύριοι συνάδελφοι, ο ελληνικός λαός σήμερα γνωρίζει πλέον καλά και το διαπιστώνει όχι μόνο στην τσέπη του, όχι μόνο στο τραπεζικό του βιβλιάριο, αλλά και με την καθημερινή στέρηση ή προσβολή δημοκρατικών του δικαιωμάτων, ότι η Κυβέρνηση της Νέας Δημοκρατίας είναι μια δεξιά κυβέρνηση, κυβέρνηση-υπηρέτης των μεγάλων συμφερόντων ελληνικών και ξένων.
      Ελέχθη το εξής: Είναι εξαιρετική η προσβολή για τη λειτουργία του δημοκρατικού πολιτεύματος και ιδιαίτερα της Βουλής τα όσα έγιναν την περασμένη Τετάρτη στην Επιτροπή Αναθεώρησης του Συντάγματος. Δεν χρειάζεται περαιτέρω λεπτομερής αναφορά.
      Και ο τρίτος παράγοντας τι γίνεται; Τι γίνεται με το νέο Αρχηγό, το νέο πολιτικό που υποσχόταν την επανίδρυση του κράτους, τη διαφάνεια, την αξιοκρατία; Ο νέος Αρχηγός σήμερα, το μεγάλο ατού της Νέας Δημοκρατίας έχοντας απεμπολήσει αυτός, όπως και η Κυβέρνησή του, τη σεμνότητα και την ταπεινότητα επαναπαύεται στις αναλύσεις που του προσκομίζουν οι γκουρού της πολιτικής ανάλυσης με τις οποίες του λένε ότι έχουμε μπει σε μία νέα εποχή πολιτικής κυριαρχίας και ότι έχουμε μπει σε μία εποχή νέας δικής του προσωπικής πολιτικής κυριαρχίας. 
      Πραγματικά καλές αναλύσεις οι οποίες, όμως, βασίζονται σε λάθος στοιχεία. Καλές αναλύσεις, οι οποίες βασίζονται σε κακές αναγωγές των αναποφάσιστων ψηφοφόρων που δείχνουν οι δημοσκοπήσεις τις οποίες παραγγέλνει και πληρώνει, είτε έμμεσα είτε άμεσα, αυτή η Κυβέρνηση. Αναλύσεις τελικά οι οποίες αγνοούν το λαό, όπως έδειξαν και οι δημοτικές εκλογές και όπως περίτρανα θα δείξουν οι επόμενες εκλογές. 
      Ο νέος Αρχηγός και οι πολιτικοί του αναλυτές κινούμενοι στο κλίμα της αλαζονείας, που χαρακτηρίζει τη Κυβέρνηση, θεωρούν ότι η πρόταση μομφής που κατέθεσε χθες ο Πρόεδρος του ΠΑ.ΣΟ.Κ., ο Γιώργος ο Παπανδρέου και η Κοινοβουλευτική μας Ομάδα είναι μία απλή κίνηση στη πολιτική σκακιέρα.
      Θέλουμε να τους πούμε ότι κάνουν λάθος, γιατί ο Πρόεδρος του ΠΑ.ΣΟ.Κ. κατέθεσε μία πρόταση μομφής γινόμενος το στόμα και η φωνή του λαού. 
      Γιατί αυτήν τη πρόταση, κυρίες και κύριοι συνάδελφοι, μας την ζήτησαν να την καταθέσουμε οι δάσκαλοι, τους οποίους εμπαίξατε μετά από έξι μήνες απεργίας. Μας ζήτησαν να την καταθέσουμε οι καπνοπαραγωγοί, που φέτος τους έκλεψαν την παραγωγή με συνευθύνη και κάλυψη του κυρίου Υπουργού. Μας ζήτησαν να την καταθέσουμε οι αρτοποιοί, σε βάρος των οποίων καταθέσατε προχθές ένα νομοσχέδιο, το οποίο το ψηφίσατε για το bake-off. Το ίδιο οι μαθητές, οι φοιτητές, οι πανεπιστημιακοί, οι οποίοι έχουν αγανακτήσει από ένα γιαλαντζί διάλογο που διεξάγεται εδώ και δύο χρόνια. 
      Μας το ζήτησαν οι τευτλοπαραγωγοί, κύριε Μπασιάκο, και οι υπάλληλοι της Βιομηχανίας Ζάχαρης, που βλέπουν κλειστά τα εργοστάσια ζάχαρης. Μας το ζήτησαν οι βενζινοπώλες, που βλέπουν ότι ήρθε η σειρά τους καθώς τώρα δίνονται άδειες καυσίμων, για να πωλούνται από τα σούπερ μάρκετ. 
      Μας το ζήτησαν οι παραγωγοί σιτηρών, που επί τρία χρόνια βλέπουν τις τιμές να πέφτουν και να ανεβαίνουν μόνο οι τιμές στα φυτοφάρμακα, στα εφόδια και στο πετρέλαιο. Οι δικηγόροι και οι δικαστές που άναυδοι βλέπουν παρεμβάσεις από την ηγεσία της δικαιοσύνης αντισυνταγματικές και απαράδεκτες. Οι μικρομεσαίοι επαγγελματίες και οι έμποροι για την άδικη σε βάρος τους φορολογία. Οι κτηνοτρόφοι για τις συνεχείς μειώσεις στην τιμή του γάλακτος από τις οποίες επωφελούνται μόνο τα καρτέλ. Οι καταναλωτές για το άνοιγμα της ψαλίδας ανάμεσα στις τιμές του παραγωγού και στις τιμές στο ράφι. Οι νοικοκυρές που διαπιστώνουν ότι η ακρίβεια έχει εκτιναχθεί ανεξέλεγκτα και θερίζει το πορτοφόλι τους. Οι επενδυτές που κατάλαβαν ότι τους εμπαίξατε με τον αναπτυξιακό νόμο του 2004, από τον οποίον ακόμα δεν έχει εκταμιευθεί τίποτα. 
      Μας το ζήτησαν οι καθαρίστριες των σχολείων, που διαδήλωναν προχθές έξω από τη Βουλή. Οι οικογενειάρχες που τους έχουν θερίσει τα τραπεζικά δάνεια και οι μόνοι που κερδίζουν είναι τα καρτέλ των τραπεζών. Οι ομογενείς από τη Σοβιετική Ένωση που εδώ και τρία χρόνια δεν τους δίνετε τα χρήματα από τα εγκεκριμένα δάνεια. Οι νέοι που απαξιώνονται και ευτελίζονται με τα κακέκτυπα των «γαλάζιων» συνεντεύξεων, οι νέοι που έχουν προσόντα, ικανότητες, που μόχθησαν και αντιμετωπίζονται σήμερα σαν ραγιάδες και πρέπει να προσκυνούν στα βουλευτικά γραφεία για να προσληφθούν.
      Κύριοι της Νέας Δημοκρατίας, κύριοι της Κυβέρνησης, όλοι αυτοί και άλλοι τόσοι, τρίτεκνοι, συνταξιούχοι, λιμενεργάτες, υπάλληλοι, εργάτες, ταξιτζήδες μας έδωσαν εντολή να σας πούμε: «Φτάνει πια»! 
      Δική τους είναι η φράση και αυτήν τη φράση σας κατέθεσε χθες στη Βουλή ο Γιώργος ο Παπανδρέου.
      Σας ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Μπόλαρη.
      Η κ. Ζέττα Μακρή έχει το λόγο.
      ΖΕΤΤΑ ΜΑΚΡΗ: Ευχαριστώ, κύριε Πρόεδρε. 
      Κύριε Μπόλαρη, όλοι αυτοί που σας ζήτησαν να καταθέσετε την πρόταση δυσπιστίας, όταν γίνονται οι δημοσκοπήσεις πού κρύβονται, και δεν καταγράφεται πουθενά η δικιά τους διαμαρτυρία; 
      (Χειροκροτήματα από την πτέρυγα της Νέας Δημοκρατίας)
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Θα το καταλάβετε, όταν δεχθείτε να γίνουν εκλογές.
      ΖΕΤΤΑ ΜΑΚΡΗ: Έχουμε καταλάβει πολλά εμείς. Άλλοι είναι που δεν αντιλαμβάνονται. Το ξέρετε.
      Κυρίες και κύριοι συνάδελφοι, σ’ αυτήν τη χρονική συγκυρία, την τόσο σημαντική για την Ελλάδα, που η Κυβέρνηση της Νέας Δημοκρατίας σύσσωμη καταβάλλει συστηματική και υπεύθυνη προσπάθεια να απαλλάξει τη χώρα από τα προβλήματα μιας ολόκληρης εικοσαετίας, το ΠΑ.ΣΟ.Κ. επέλεξε να καταθέσει πρόταση δυσπιστίας. 
      Θα μπορούσα με μια λέξη να προσδιορίσω και να εκφράσω τα αισθήματα, που μου προκάλεσε η πρόταση αυτή, θα μπορούσα, δηλαδή, απλώς να ευχαριστήσω την Αξιωματική Αντιπολίτευση γι’ αυτήν την κίνηση, να την ευχαριστήσω  που μας επιτρέπει με κοινοβουλευτική άνεση, να επαναλάβουμε τι πράξαμε, να καταθέσουμε τι εισπράξαμε από τους πολίτες για τις ενέργειές μας, να θυμηθούμε τι κερδίσαμε πολιτικά με τη συνέπειά μας, να δεσμευθούμε ότι όλοι ενωμένοι και αποφασισμένοι θα προχωρήσουμε, γιατί δεν έχουμε το δικαίωμα να υπαναχωρήσουμε, να διστάσουμε, δεν έχουμε καν την πολυτέλεια να καθυστερήσουμε. Σας ευχαριστώ, λοιπόν, ως κυβερνητική Βουλευτής που μας ενώνετε, που γιγαντώνετε την αποφασιστικότητά μας, που τροφοδοτείτε την ενεργητικότητά μας, που θυμίζετε στον ελληνικό λαό πως όταν η Νέα Δημοκρατία είναι ενωμένη και αποφασισμένη είναι ικανή για κάθε καλό.
      Σας ευχαρίστησα ως κυβερνητική Βουλευτής για την καλή κοινοβουλευτική ευκαιρία που μας δώσατε, σας μέμφομαι, όμως, ως πολίτης για την από καιρού προαναγγελθείσα και, δυστυχώς, υλοποιηθείσα αποχώρησή σας από τη διαδικασία Αναθεώρησης του Συντάγματος. 
      Σας μέμφομαι, κύριοι συνάδελφοι του ΠΑ.ΣΟ.Κ., γιατί αντί να χειριστείτε πολιτικά, δημοκρατικά και γενναιόδωρα το ρήγμα που η αναθεωρητική διαδικασία έχει δημιουργήσει στο κόμμα σας, να το χειριστείτε ώστε η διαφωνία να βελτιώσει την κυβερνητική πρόταση, το εντάσσετε στους μικροπολιτικούς σας χειρισμούς, προσβάλλοντας ακόμη και το συνεπή σ’ αυτό το θέμα Πρόεδρό σας, υποτιμώντας τη νοημοσύνη των πολιτών, μειώνοντας δραματικά την αξιοπιστία σας, τραυματίζοντας την κοινοβουλευτική μας δημοκρατία.
      Μοναδική διαδικασία χαρακτήρισε την Αναθεώρηση του Συντάγματος κορυφαίο στέλεχος της Αξιωματικής Αντιπολίτευσης. Μοναδική διαδικασία, θα πρόσθετα εγώ, για εκείνους που μπορούν να το αντιληφθούν και να ανταποκριθούν, διαισθανόμενοι την αδυναμία τους. Οι γυμνοί από πολιτικά και συνταγματικά επιχειρήματα και θέσεις αποχωρούν. Και, βεβαίως, κρίνονται και γι’ αυτό.
      Εμάς, αγαπητοί συνάδελφοι, η εξουσία μας άλλαξε. Μας έκανε περισσότερο ευαίσθητους, περισσότερο υπεύθυνους. Δεν αγνοούμε την κοινωνία, συνομιλούμε μ’ αυτήν, ενεργούμε γι’ αυτήν, συγκρουόμαστε γι’ αυτήν και απολογούμαστε σ’ αυτήν και μόνον. Δεν απογοητεύσαμε και δεν ξεγελάσαμε εκείνους που πίστεψαν στις αρχές, στις αξίες, στο πρόγραμμα της Νέας Δημοκρατίας, που αγωνίστηκαν γι’ αυτά, που αγωνίστηκαν για όλους τους Έλληνες χωρίς αποκλεισμούς, που αγωνίστηκαν να εκλέξουν πολιτικούς, που η συμπεριφορά τους θα τους ενέπνεε και πάλι εμπιστοσύνη, που δεν θα τους αντιμετώπιζαν ως δεξιούς, αριστερούς ή κεντρώους, που δεν υιοθετούσαν ως ύψιστη αξία την απραξία, αλλά αντίθετα θα πάλευαν για ανανέωση, δημιουργία, για κατάργηση των διαχωριστικών γραμμών, που θα αρνιόνταν να μιλούν για μια Ελλάδα διαφορετική από την άλλη, που δεν θεωρούν την ιδεολογία και τις αγκυλώσεις απάντηση σ’ όλα τα προβλήματα και τις ανησυχίες, που δεν αντιμετωπίζουν τον διαφωνούντα πολίτη ως εχθρό, που αγαπούν τη φιλόξενη χώρα μας και δεν την ταπεινώνουν ευχαριστώντας, ως μη όφειλαν, ξένους ηγέτες, που σέβονται την ιστορία μας.
      Από την πρώτη μέρα της διακυβέρνησης της χώρας από τη Νέα Δημοκρατία, οι Έλληνες κατάλαβαν ότι η πολιτική μας δεν θα εξυπηρετούσε τους ισχυρούς, αλλά την ευημερία των πολλών, δεν θα επέτρεπε την αδικία, θα δημιουργούσε ίδιες ευκαιρίες για όσους έχουν τα ίδια προσόντα, θα εκπαίδευε τους νέους, θα περιέθαλπε τους αρρώστους, θα φρόντιζε τους ηλικιωμένους, θα σεβόταν την εργασία, θα μείωνε τη μιζέρια.
      Μετά από τρία χρόνια, οι ‘Έλληνες με ικανοποίηση διαπιστώνουν ότι σεβόμαστε τα δικαιώματά τους και αντιλαμβανόμαστε τις υποχρεώσεις μας. Διαπιστώνουν ότι πιστεύουμε στο διάλογο και δεν τον θεωρούμε αδυναμία, πιστεύουμε στη συναίνεση και δεν φοβόμαστε ότι έτσι υποστέλλουμε την κομματική μας σημαία.
      Διαπιστώνουν επίσης, ότι απορρίπτουμε την έλλειψη πολιτικού θάρρους, δεν υιοθετούμε τη θεωρία του πολιτικού κόστους, δεν επιβραβεύουμε εκείνους που δεν σέβονται τους κανόνες, δεν επικροτούμε τη διεκδίκηση του ελάχιστου, γιατί με το ελάχιστο δεν ζούμε, επιβιώνουμε. Θέλουμε το μέγιστο, το μάξιμουμ. Θέλουμε μια άψογη δημοκρατία, μια δημοκρατία που αφουγκράζεται και υιοθετεί, χωρίς να υποχρεώνει τους πολίτες της να φθάνουν στα άκρα. Θέλουμε πολιτικούς που να νοιάζονται και το πετύχαμε. Κερδίσαμε το σεβασμό των πολιτών, διότι και εμείς τους σεβόμαστε. Γιατί ο Πρωθυπουργός είχε δεσμευτεί για όσα θα έπρεπε να κάνει η Κυβέρνησή του και υλοποίησε αυτά για τα οποία δεσμεύτηκε. Γιατί ο Πρωθυπουργός αντελήφθη έγκαιρα ότι ο πολιτικός που δημιουργεί, με αμφίσημες θέσεις, σύγχυση στους πολίτες είναι απλώς παρωχημένος.
      (Στο σημείο αυτό την Προεδρική ‘Έδρα  καταλαμβάνει ο  Γ’ Αντιπρόεδρος της Βουλής κ.  ΓΕΩΡΓΙΟΣ ΣΟΥΡΛΑΣ)
      Για μας δεν επιτρέπονται όλα. Δεν υπάρχει γενική ατιμωρησία. Εμείς δεν στηρίζουμε την αναξιοκρατία, δεν ενισχύουμε τον κομματισμό και τηρούμε τους κανόνες σ’ όλα τα επίπεδα. Και οι επιτυχίες μας αυτές σε θέματα αρχών είναι πολύ ισχυρότερες –θέλω να πιστεύω- στην κλίμακα αξιών των πολιτών από τις πολλές και σημαντικές επιτυχίες μας σε επιμέρους τομείς. Είναι επιτυχίες που οι Υπουργοί ανέδειξαν για πολλοστή φορά, επιτυχίες που επιτρέπουν στην Κυβέρνηση να παραμένει πολιτικά κυρίαρχη, χωρίς να αισθάνεται την ανάγκη να ανανεώσει τη λαϊκή εντολή, παρά την τεχνητή όξυνση της κομματικής αντιπαράθεσης. 
      Η Κυβέρνησή μας έχει ως προτεραιότητα την προώθηση των μεταρρυθμίσεων και δεν θα πέσει στην παγίδα να δει τις εκλογές σαν μια φυγή προς τα εμπρός. Πολλά πράγματα στη χώρα μας –η παιδεία είναι ένα από αυτά- χρειάζονται μεταρρύθμιση, όχι υπεράσπιση του status quo. Το status quo το υπερασπίζεται το κατεστημένο, οι συντηρητικοί, οι δικτατορίες των μετρίων και οι δογματικοί.
      Αντίθετα μ’ εμάς, το ΠΑ.ΣΟ.Κ., αν και φοβάται την πρόωρη προσφυγή στις κάλπες, γιατί είναι προφανές ότι ο συσχετισμός των πολιτικών δυνάμεων δεν έχει αλλάξει, εν τούτοις χρησιμοποιεί το σενάριο για να εδραιώσει τη βάση του, για να τη συσπειρώσει και να συντηρήσει ένα κλίμα οξύτητας, πόλωσης και διχασμού που θεωρεί ότι θα του αποφέρει εκλογικό όφελος. 
      Όμως, αυτή η συμπεριφορά του είναι ενδεικτική της πολιτικής αμηχανίας, η οποία έχει προκληθεί στο ΠΑ.ΣΟ.Κ. Και αυτήν την πολιτική αμηχανία την επιτείνουν σχόλια του ξένου Τύπου, όπως αυτό της «WORLD STREET JOURNAL» που με το χαρακτηριστικό τίτλο «Ο ασθενής της Ευρώπης πάει καλύτερα» παρατηρεί ότι η Ελλάδα περικόπτει το έλλειμμα, διατηρεί υψηλούς ρυθμούς ανάπτυξης και είναι ένα μάθημα για τους υπόλοιπους.
      Και αυτή η πολιτική αμηχανία, σε συνδυασμό με το φόβο και την αγωνία που η επόμενη εκλογική αναμέτρηση προκαλεί, δημιουργούν το εκρηκτικό κοκτέιλ του παραλογισμού και των σπασμωδικών αντιδράσεων. 
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ)
      Σ’ αυτές εντάσσεται και η αποχώρηση από τη συζήτηση για την Αναθεώρηση του Συντάγματος, αποχώρηση για την οποία είναι βέβαιο ότι το ΠΑ.ΣΟ.Κ. θα χρειαστεί να απολογείται για πολλά χρόνια, όπως και για την αποχώρηση από την υπογραφή της σύμβασης με την Ε.Ο.Κ.
      Είναι δικαίωμά τους. Δεν τους προβληματίζει, όμως, το γεγονός ότι η κοινωνία προηγείται με σοβαρή διαφορά των δικών τους οραματισμών; Δεν τους προβληματίζει ότι ενώ η κοινωνία είναι ώριμη και αποφασιστική και επιζητεί μεταρρυθμίσεις, το ΠΑ.ΣΟ.Κ. υιοθετεί έναν αντιπολιτευτικό λόγο αναντίστοιχο αυτών των διαθέσεων και εντολών; 
      Εμείς φιλοδοξούμε να συνεχίσουμε τις προσπάθειές μας. Ο κόσμος μας στηρίζει και σε μας προσβλέπει, για να βγει η χώρα από τα αδιέξοδα και να καταστεί σύγχρονος και ισότιμος παίκτης. Η Κυβέρνηση υλοποιεί τις δεσμεύσεις της και συμπεριφέρεται με ευαισθησία, υπευθυνότητα και τόλμη. Υιοθετεί μέτρα και πολιτικές πολιτικά θαρραλέες, μόνιμου και ουσιαστικού χαρακτήρα, αποτελεσματικά. Έχουμε προ πολλού ξεφύγει από τους ανεύθυνους λαϊκισμούς και τις φθηνές και ανούσιες πολιτικές κορώνες, που θολώνουν την πραγματική εικόνα, υπονομεύουν τη διάθεση για συνολική προσπάθεια, δημιουργούν μια «γκρίζα» μιζέρια που οδηγεί σε οπισθοδρόμηση. Εμείς λέμε την αλήθεια. Και η αλήθεια ορίζεται από μεγέθη, υποχρεώσεις  και πιεστικά διλήμματα, που δημιούργησαν οι προηγούμενες ανερμάτιστες και σπάταλες επιλογές και που εμείς –όπως έχουμε υποχρέωση- διαχειριζόμαστε, τα βάζουμε σε τάξη, απαντούμε υπεύθυνα. 
      Οι καιροί αλλάζουν και όχι μόνο στην οικονομία. Αλλάζουν και στην κοινωνία και πρέπει να αλλάξουν και στον πολιτικό λόγο και στην πολιτική συνέπεια και στο πολιτικό ήθος και στην πολιτική δράση. 
      Ο κόσμος το κατάλαβε και το αφομοίωσε. Οι μόνοι που δυσπιστείτε είστε εσείς. Κρίμα!
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε την κ. Ζέττα Μακρή. 
      Το λόγο έχει ο κ. Παπαντωνίου.
      ΓΙΑΝΝΟΣ ΠΑΠΑΝΤΩΝΙΟΥ: Κυρίες και κύριοι συνάδελφοι, η πρόταση δυσπιστίας που κατέθεσε το ΠΑ.ΣΟ.Κ. έχει έναν απλό στόχο, να αναδείξει το πολιτικό πρόβλημα της χώρας. Η Ελλάδα αγαπητοί συνάδελφοι, χάνει δρόμο. Μετά από τρία χρόνια αναποτελεσματικής διακυβέρνησης, στους περισσότερους τομείς υπάρχει είτε στασιμότητα είτε οπισθοδρόμηση, ενώ χάνονται μεγάλες ευκαιρίες, για να αναδείξουμε νέα πλεονεκτήματα και να αντιμετωπίσουμε τις προκλήσεις της σύγχρονης εποχής.
      Πρώτον, έχουμε αθρόες προσλήψεις «γαλάζιων» παιδιών με παράκαμψη και παραβίαση των κανόνων της αξιοκρατίας. Αυτά που συνέβησαν στην αντιτρομοκρατική υπηρεσία, παρ’ όλα όσα είπε ο κ. Πολύδωρας, η ουσιαστική εξουδετέρωσή της και ο εφησυχασμός της υπηρεσίας αυτής σε σχέση με την αναζωπύρωση της τρομοκρατίας, υποδηλώνουν τις τεράστιες διαστάσεις που έχει η κομματικοποίηση του κράτους και η άρνηση της αξιοκρατίας. 
      Δεύτερον, υπονόμευση της ανεξαρτησίας των ανεξάρτητων αρχών. Ασφαλώς ο κ. Παυλόπουλος εξανέστη χθες και είπε ότι στηρίζουμε τις αρχές. Μπορείτε, όμως, να μου εξηγήσετε, κύριε Υπουργέ, πώς συνέπεσε η Επιτροπή Ανταγωνισμού να στελεχωθεί από επίλεκτα στελέχη της Νέας Δημοκρατίας των Βρυξελλών και μάλιστα με ειδικές ρυθμίσεις σ’ ό,τι αφορά την απαλλαγή τους από τη στρατιωτική θητεία; Δεν είναι αυτό μεθόδευση υποταγής των ανεξαρτήτων αρχών και μάλιστα σε κρίσιμους τομείς για τη λειτουργία της οικονομίας από το κυβερνών κόμμα της Νέας Δημοκρατίας; 
      Τρίτον, παραβίαση ανθρωπίνων δικαιωμάτων. Έχουμε τις υποκλοπές, τις συλλήψεις Πακιστανών, αλλά, κυρίως, έχουμε τη συστηματική προσπάθεια συγκάλυψης των παρανομιών, που επιβεβαιώνει τις τεράστιες ευθύνες σας. 
      Τέταρτον, έχουμε υπονόμευση θεσμών, όπως το Κοινοβούλιο, που ακόμη και στα «πέτρινα χρόνια» της μετεμφυλιακής περιόδου είχαν μείνει στο απυρόβλητο της υπονόμευσης της Δεξιάς. Αυτά που συνέβησαν προχθές στην επιτροπή για τη συνταγματική Αναθεώρηση είναι ντροπή! 
      Εξάλλου, ο κ. Πολύδωρας χαρακτήρισε τη στάση του Προεδρείου στην καταμέτρηση των ψήφων στην επιτροπή αυτή ως «ζαβολιά». Όταν οι ίδιοι οι Υπουργοί της Κυβέρνησης χαρακτηρίζουν «ζαβολιά» τη στάση του Προεδρείου, δεν είναι αυτό, κύριε Παυλόπουλε, μια μεγάλη «ρετσινιά» στους συγκεκριμένους αντιπροέδρους και τα στελέχη του Προεδρείου, που διαχειρίστηκαν με τον αδιανόητο αυτόν τρόπο την καταμέτρηση ψήφων, που ακόμη και στον τελευταίο σύλλογο μιας γειτονιάς καταμετρώνται με μεγαλύτερη ακρίβεια και μεγαλύτερη αυθεντικότητα; 
      (Χειροκροτήματα από την πτέρυγα του ΠΑ.ΣΟ.Κ.)
      Δεν είναι αίσχος να συμβαίνει αυτό στην επιτροπή για τη συνταγματική Αναθεώρηση, η οποία έχει κύριο στόχο την προστασία της δημοκρατίας και την αναβάθμιση των δικαιωμάτων των πολιτών, να καταστρατηγούνται με τόσο εξόφθαλμο και ντροπιαστικό τρόπο οι βασικές αρχές της δημοκρατίας, που είναι η καταμέτρηση των ψήφων και η προσμέτρηση πλειοψηφιών; 
      Πέμπτον, πλήρης απουσία εκσυγχρονιστικών τομών στη διοίκηση. Ασφαλώς, με τη ρητορεία που διαθέτετε, αν παίρνατε το λόγο, θα μου απαριθμούσατε εκατοντάδες μέτρα που πήρατε για τη βελτίωση της λειτουργίας του κράτους. Ερωτώ: Έχει καμιά σύγκριση το δικό σας έργο, μετρώμενο σε εκατοντάδες μέτρα με τις μείζονες πρωτοβουλίες που πήρε το ΠΑ.ΣΟ.Κ., για την αποκέντρωση, με το σχέδιο «ΚΑΠΟΔΙΣΤΡΙΑΣ¨», με τις περιφέρειες της χώρας, με το δεύτερο βαθμό Νομαρχιακής Αυτοδιοίκησης; Έχουν καμιά σχέση οι δικές μας ενέργειες με τη μεγάλη προσπάθεια που έγινε για την αναβάθμιση της θέσης των δημοσίων υπαλλήλων; Αυτά που κάνετε στη διοίκηση είναι πενιχρά και ελάχιστα σε σχέση με τις τεράστιες προκλήσεις της σημερινής εποχής. 
      Έκτον, συνεχής υποβάθμιση της καθημερινότητας πάνω στην οποία είχατε οικοδομήσει, με αναρίθμητες επισκέψεις του κ. Καραμανλή σε νοσοκομεία και άλλους δημόσιους χώρους, ολόκληρη την αντιπολιτευτική τακτική σας εναντίον του ΠΑ.ΣΟ.Κ.. 
      Ρωτήστε, κύριε Παυλόπουλε, τους πολίτες για τις ουρές, τη γραφειοκρατία, τα φακελάκια. Δείτε τα χάλια της παιδείας, την κρίση στα πανεπιστήμια. Είστε τρία χρόνια Κυβέρνηση. Τι κάνατε; Υπάρχει πλήρης εγκατάλειψη, υποχρηματοδότηση αποδεδειγμένη σε τρεις προϋπολογισμούς, κατάρρευση, ουσιαστικά, του κοινωνικού κράτους. Στην πράξη οι παθογένειες του δημόσιου τομέα, τις οποίες εσείς είχατε καταγγείλει και υπήρχαν σε σημαντικό βαθμό και επί δικών μας κυβερνήσεων έχουν επιδεινωθεί. Ουσιαστικά καταργήθηκε η δωρεάν υγειονομική περίθαλψη με τα φακελάκια. Καταργείται ουσιαστικά, με όλη τη διόγκωση της παραπαιδείας, η δωρεάν παιδεία. Αναρωτιέστε μετά γιατί δεν τα βγάζουν πέρα οι συμπολίτες μας, γιατί δεν τα βγάζουν πέρα οι οικογένειες, γιατί διαμαρτύρονται τα μεσοστρώματα και όλες οι κατηγορίες του ελληνικού πληθυσμού που βρίσκονται στα μεσαία και χαμηλά εισοδηματικά κλιμάκια. 
      Η Κυβέρνηση της Νέας Δημοκρατίας τα τρία χρόνια κατά τα οποία είναι στην εξουσία, έχει συνδέσει την παρουσία της με υπονόμευση της λειτουργίας των θεσμών και διεύρυνση των κοινωνικών ανισοτήτων. 
      Αλλά όπως πολύ σωστά επεσήμανε η κ. Μακρή, είστε απόλυτα συνεπείς με την ιστορία σας: είστε και παραμένετε μια Κυβέρνηση της Δεξιάς. 
      Έρχομαι τώρα στις χαμένες ευκαιρίες. Επαίρεται η Κυβέρνηση για τη συνέχιση των υψηλών αναπτυξιακών ρυθμών.
      Αγαπητοί συνάδελφοι, επειδή διετέλεσα, όπως γνωρίζετε, για πολλά χρόνια, για όλα περίπου τα χρόνια του ΠΑ.ΣΟ.Κ., Υπουργός Οικονομίας και Οικονομικών, θέλω να σας υπενθυμίσω ότι οι υψηλοί ρυθμοί της τάξεως του 4% χρονολογούνται στην ελληνική οικονομία από το 1997 αδιαλείπτως. Προ του 1997, το 1980, το 1985, το 1994, όλη την περίοδο αυτή οι ρυθμοί ήταν 1,5%. Εμείς τους τριπλασιάσαμε με τη δική μας οικονομική πολιτική. 
      Τα δύο πρώτα χρόνια διαπράξατε τεράστια σφάλματα στην οικονομική σας πολιτική. Πρώτον, δυσφημίσατε τη χώρα με το πολιτικό έγκλημα της απογραφής, που τόσο πολύ έχει τεκμηριωθεί που δεν χρειάζεται να επανέλθω. Δεύτερον, αποδεδειγμένα οδηγήσατε σε κατάρρευση τα φορολογικά έσοδα ανοίγοντας τα ελλείμματα. Και τρίτον, προκαλέσατε με διάφορες νομοθετικές καθυστερήσεις, μεγάλες καθυστερήσεις στην κατασκευή των δημοσίων έργων. 
      Το θαύμα είναι, αγαπητοί συνάδελφοι, ότι παρ’ όλα αυτά τα αποδεδειγμένα σφάλματα, τη δυσφήμιση, την κατάρρευση των εσόδων και την καθυστέρηση των έργων, η ελληνική οικονομία άντεξε. Η δυναμική, την οποία είχε εγκαθιδρύσει η κυβέρνηση του ΠΑ.ΣΟ.Κ. για μια ολόκληρη δεκαετία, συνεχίστηκε υποβοηθούμενη, προφανώς, από μια πρωτοφανή ανάκαμψη της παγκόσμιας οικονομίας, η οποία προσφάτως επεκτείνεται και στην Ευρωζώνη. 
      Όμως, όπως πολλές φορές έχω επισημάνει, το αναπτυξιακό μοντέλο της Ο.Ν.Ε., το οποίο εμείς εφαρμόσαμε για δέκα και πλέον χρόνια, έχει πλέον φθίνουσα απόδοση. Όταν λήξει αυτή η φάση της παγκόσμιας ανάκαμψης, θα πέσει, και φοβάμαι απότομα, ο ρυθμός ανάπτυξης της ελληνικής οικονομίας. Χρειάζεται ένας νέος κύκλος μεταρρυθμίσεων με αιχμή τις νέες τεχνολογίες, στο πλαίσιο ενός συνολικού επανασχεδιασμού της οικονομικής πολιτικής για τη μετάβαση στην οικονομία της γνώσης. 
      Τα πράγματα είναι πολύ απλά. Εμείς δεν μπορούμε να συναγωνιστούμε τις χώρες του χαμηλού εργατικού κόστους, ούτε στόχος και φιλοδοξία και όραμα των Ελλήνων είναι να μειώσουμε τα μεροκάματά μας και εισοδήματά μας στο επίπεδο της Βουλγαρίας ή της Αλβανίας. Το μέλλον της ελληνικής οικονομίας περνάει από τις νέες τεχνολογίες, από νέα οργανωτικά σχήματα, από νέες επενδύσεις σε νέους τομείς της οικονομίας της γνώσης. 
      Αλλά για να γίνουν επενδύσεις σ’ αυτούς τους τομείς υπάρχουν δύο κεντρικές προϋποθέσεις: Η πρώτη, είναι καλύτερη παιδεία, εξειδικευμένο και καταρτισμένο ανθρώπινο δυναμικό. Και η δεύτερη, είναι ένα αποτελεσματικό και ευέλικτο θεσμικό και διοικητικό περιβάλλον. 
      Μιλάτε για μεταρρυθμίσεις. Έχουν βουίξει τα αυτιά μας. Υπάρχει ένας επικοινωνιακός βομβαρδισμός. Μεταρρυθμίσεις ακούμε, αλλά δεν βλέπουμε μεταρρυθμίσεις. Πείτε μου μια ουσιαστική μεταρρύθμιση, η οποία προχώρησε. Στα πανεπιστήμια; Στις Δ.Ε.Κ.Ο.; Στο Εθνικό Σύστημα Υγείας; Στη διοίκηση; Στους θεσμούς; Μικρομέτρα, ενδεχομένως; Προφανώς. Κυβέρνηση είστε και νομοθετείτε. Αλλά μεγάλες και ουσιαστικές μεταρρυθμίσεις δεν γίνονται. Απόδειξη, η θέση των ελληνικών πανεπιστημίων στις διεθνείς αξιολογήσεις, κατρακυλάει τα τελευταία τρία χρόνια με τη Νέα Δημοκρατία. Στη θέση τριακόσια έφτασε το Πανεπιστήμιο της Αθήνας από τη θέση διακόσια δέκα που ήταν. Το Πολυτεχνείο χάθηκε από το φάσμα των πεντακοσίων καλύτερων πανεπιστημίων του κόσμου. 
      Σ’ ό,τι αφορά τη διαφθορά, σ’ ό,τι αφορά τη γραφειοκρατία, σ’ ό,τι αφορά την αναποτελεσματικότητα των θεσμών, τα προβλήματα αντί να υποχωρούν, συνεχώς αυξάνονται και αναπτύσσονται σ’ ό,τι αφορά τη σχέση με το δημόσιο. Απόδειξη όταν ήσασταν εσείς αντιπολίτευση κάνατε μια τεράστια φασαρία για τη θέση της Ελλάδας στην κλίμακα της διεθνούς ανταγωνιστικότητας. Σας πληροφορώ, όπως ανακοίνωσε ο ίδιος ο κ. Αλογοσκούφης, ότι η θέση της Ελλάδας στην κλίμακα αυτή έχει πέσει σημαντικά τα τρία τελευταία χρόνια, γιατί δεν κάνατε τίποτα σ’ αυτούς τους κρίσιμους τομείς της εκπαίδευσης, των θεσμών, της διοίκησης και της διαφθοράς. 
      Η Κυβέρνηση αυτή, κυρίες και κύριοι συνάδελφοι, πρέπει να φύγει. Αυτό είναι η θέση του ΠΑ.ΣΟ.Κ.. Η χώρα χρειάζεται μια άλλη κυβέρνηση και μια άλλη πολιτική για την ανάπτυξη, τη δημοκρατία και την κοινωνική δικαιοσύνη. 
      Ευχαριστώ πολύ. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Παπαντωνίου. 
      Το λόγο έχει η κ. Έλενα Κουντουρά. 
      ΕΛΕΝΑ ΚΟΥΝΤΟΥΡΑ: Αξιότιμοι κυρίες και κύριοι συνάδελφοι, ο Πρόεδρος του ΠΑ.ΣΟ.Κ. κ. Γεώργιος Παπανδρέου κατέθεσε πρόταση δυσπιστίας κατά της Κυβέρνησης, ζητώντας την πρόωρη διεξαγωγή εθνικών εκλογών θεωρώντας πως με τέτοιες κινήσεις θα μπορέσει να ανακόψει την επιτυχημένη πορεία των μεταρρυθμίσεων και των αναγκαίων αλλαγών στη χώρα, μεταρρυθμίσεις για τις οποίες εξάλλου μας εμπιστεύτηκε και συνεχίζει να μας εμπιστεύεται ο ελληνικός λαός.
      Κυρίες και κύριοι συνάδελφοι της Αξιωματικής Αντιπολίτευσης, με τη στάση σας φέρνετε την Ελλάδα προς τα πίσω. Ό,τι κάνατε ως κυβέρνηση, το συνεχίζετε σήμερα ως Αντιπολίτευση. Θα ήθελα να ξέρω σε ποιο ΠΑ.ΣΟ.Κ. απευθύνομαι σήμερα, σε εκείνο που ψήφισε το άρθρο 16 και αναγνωρίζει την ανάγκη των μεταρρυθμίσεων ή το ΠΑ.ΣΟ.Κ. που θέλει να σπρώξει την Ελλάδα στη μετριότητα, αποχωρώντας από την αναθεωρητική διαδικασία γιατί απλά δεν έχει ενιαία πολιτική πρόταση; 
      Τέλος πάντων αν θέλετε να λύσετε τα εσωτερικά σας προβλήματα ή να συσπειρώσετε τους οπαδούς σας ή ακόμα να βγείτε από το πολιτικό σας αδιέξοδο, μην το κάνετε εις βάρος των θεσμών και εις βάρος της πατρίδας μας. Οι αλλαγές στις μεταρρυθμίσεις αλλά και η θετική πορεία της χώρας είναι δεδομένη. Δεν μπορείτε να παραπλανήσετε με τεχνάσματα τέτοιου είδους τους πολίτες, για τη δική σας εικοσαετή κυβερνητική και, δυστυχώς, σημερινή αντιπολιτευτική ανεπάρκεια.
      Δεσμευτήκαμε να πραγματοποιήσουμε μεταρρυθμίσεις, να συμμαζέψουμε το σπάταλο κράτος, να αποκαταστήσουμε τη δημοσιονομική διαφάνεια. Με πολύ μεγάλες προσπάθειες ακολουθούμε πιστά αυτές τις δεσμεύσεις μας και η πολιτική μας αποδίδει καρπούς. Ρητά και κατηγορηματικά τιμούμε κατά γράμμα τη συμφωνία, που κάναμε με τον ελληνικό λαό. Από τη στιγμή που ανέλαβε η Νέα Δημοκρατία τη διακυβέρνηση της χώρας ο πολίτης ένιωσε ασφάλεια, εμπιστοσύνη, ότι οι δεσμεύσεις και οι εξαγγελίες υλοποιούνται. Πήραμε δύσκολες αλλά, ταυτόχρονα, αναγκαίες αποφάσεις και η αρνητική κληρονομιά που μας άφησε το χθες δεν ξεπερνιέται έτσι εύκολα από το σήμερα στο αύριο και λόγω φυσικά των ανεύθυνων πολιτικών των προηγούμενων κυβερνήσεων η Ελλάδα έχασε πάρα πολλές ευκαιρίες. 
      Είχαμε τονίσει ότι δεν υπάρχει μαγικό ραβδί και το ακούσατε πολλές φορές. Με πολύ μεγάλες δυσκολίες δουλεύουμε σκληρά και έχουμε πετύχει πάρα πολλά. Τα αποτελέσματα ήδη φαίνονται. Με στοχευμένες μεταρρυθμίσεις  καταφέραμε να μειώσουμε τα βάρη του παρελθόντος και έχουμε σημαντικά αποτελέσματα τόσο στη δημοσιονομική εξυγίανση όσο και στη θεμελίωση μιας νέας αναπτυξιακής πορείας. Μειώσαμε το έλλειμμα κάτω από το 3%. Η οικονομική μας ανάπτυξη φθάνει στο 4%. Ενισχύεται η ανταγωνιστικότητα, η επιχειρηματικότητα, οι επενδύσεις. Οι εξαγωγές μας κερδίζουν ραγδαία έδαφος. Οι μισθοί και οι συντάξεις αυξάνονται. Έχουμε μείωση των φορολογικών συντελεστών των φυσικών προσώπων και αύξηση του αφορολόγητου ορίου. Ενδεικτικά θα αναφέρω τις συντάξεις του Ο.Γ.Α. που αυξάνονται, του Ε.Κ.Α.Σ. και του κατώτερου επιδόματος ανεργίας και μία ανεργία που μην ξεχνάτε ότι παραλάβαμε από εσάς 11,3% στις αρχές του 2004 και το έχουμε περιορίσει στο 8,3% με σταθερές τάσεις περαιτέρω μείωσης. 
      Υπήρξαν πολλά χρόνια στασιμότητας στον πολιτισμό. Αποδεικνύουμε έμπρακτα το ενδιαφέρον και την προτεραιότητα που δείχνει η Κυβέρνησή μας στην ανάπτυξη και την προώθηση του πολιτισμού.
      Ο τουρισμός μας μετά από χρόνια ανακάμπτει. Ενισχύουμε σταθερά την εικόνα της Ελλάδος ως τουριστικό προορισμό υψηλής ποιότητας και υπηρεσιών. Όλα αυτά τα στοιχεία -και λόγω του περιορισμένου χρόνου που ανέφερα δεν μπορώ να επεκταθώ- δεν έχετε κατανοήσει ή δεν θέλετε να τα συμπεριλάβετε στις αξιολογήσεις σας για την πορεία της χώρας όταν λέτε, φθάνει πια δεν πάει άλλο, ζητάμε εκλογές; Κυρίες και κύριοι συνάδελφοι, με τη συναίνεση και τη στήριξη της κοινωνίας χτίζουμε σήμερα γέφυρες για ένα καλύτερο αύριο. Επιδιώκουμε το διάλογο μ’ όλους, εσείς όμως τον αρνείσθε. Κρύβεστε, δημιουργείτε εντάσεις, εντυπώσεις, γιατί δεν έχετε να παρουσιάσετε μία εναλλακτική πρόταση για το μέλλον αυτού του τόπου. Δεν θέλετε καν να παραχθεί έργο από εμάς επί των ημερών μας, γιατί έτσι αναδεικνύεται η δική σας ανεπάρκεια και απραξία. 
      Η Νέα Δημοκρατία προχωρά με διαδικασίες διαλόγου, στη δημιουργία ενός ισχυρού θεσμικού πλαισίου στην ανώτατη εκπαίδευση, εξασφαλίζοντας την εναρμόνιση της χώρας στα ευρωπαϊκά δεδομένα. Δείτε τι μας αφήσατε, δείτε τι κληρονομήσαμε. Αφήνουμε, λοιπόν, πίσω την απραξία του παρελθόντος, ζητούμε διάλογο εφ΄ όλης της ύλης, μ’ όλες τις πολιτικές δυνάμεις και μ’ όλους τους φορείς και ο στόχος μας είναι ξεκάθαρος, η αναβάθμιση της δημόσιας παιδείας για το μέλλον των παιδιών μας. 
      Κυρίες και κύριοι συνάδελφοι, στην πολιτική υπάρχουν δύο μονοπάτια που  μπορεί κανείς να ακολουθήσει. Πρώτο μονοπάτι είναι αυτό του λαϊκισμού, της στασιμότητας, του θράσους, της συγκάλυψης, επιλογές ΠΑ.ΣΟ.Κ., παλαιού και νέου. Δεύτερο μονοπάτι είναι αυτό που επιλέγουμε εμείς, ο δρόμος της ευθύνης, των αλλαγών, των μεταρρυθμίσεων, της σύγκρουσης με το αρρωστημένο κατεστημένο του παρελθόντος. Όσοι από σας διαλέγετε τον πρώτο δρόμο δεν έχετε καταλάβει ότι πέρα από το κομματικό συμφέρον υπάρχει πάνω απ’ όλα το συμφέρον της χώρας. 
      Ακούω συνέχεια για το κράτος της Δεξιάς, το σκληρό πρόσωπο της Δεξιάς. Ξέρετε, η δική μου γενιά, η προηγούμενη και η επόμενη μόνο το σκληρό πρόσωπο του ΠΑ.ΣΟ.Κ. έχουν ζήσει. 
      Γνώμονας της παρούσας Κυβέρνησης είναι το κοινωνικό συμφέρον. Εργαλείο μας είναι οι αλλαγές και οι μεταρρυθμίσεις. Δεν διαπραγματεύεται ούτε αρχές, ούτε αξίες. Δεν υπηρετεί καθεστωτικές πρακτικές, δεν δοξάζει την αδράνεια. Στόχος μας παραμένει η καλύτερη εξυπηρέτηση του πολίτη, η προστασία των δικαιωμάτων του, η διασφάλιση ίσων ευκαιριών χωρίς διακρίσεις. Ενισχύουμε το κοινωνικό κράτος δικαίου και προτεραιότητά μας είναι η πάταξη της φοροδιαφυγής, η αντιμετώπιση της αισχροκέρδειας και η αντιμετώπιση της διαφθοράς. 
      Οι εποχές του παρελθόντος, οι εποχές της συγκάλυψης τελείωσαν μια για πάντα. Αυτό καταλαβαίνουμε, βέβαια, πόσο σας πονάει, διότι στην ουσία τι κάνουμε; Βάζουμε στο χρονοντούλαπο της ιστορίας το νοσηρό σύστημα ΠΑ.ΣΟ.Κ. Στο δρόμο αυτό συνεχίζουμε αποφασιστικά και απαρέγκλιτα.
      Κυρίες και κύριοι της Αξιωματικής Αντιπολίτευσης, ο μηδενισμός που επιχειρείτε βλάπτει τον τόπο. Η Κυβέρνηση επιδιώκει την κοινωνική συνοχή κι εσείς επιδιώκετε την πόλωση. Η Νέα Δημοκρατία είχε και έχει υψηλό συναίσθημα ευθύνης για τα σημαντικά προβλήματα αυτού του τόπου. 
      Στις μεν κυβερνήσεις σας εμείς συμπαρασταθήκαμε τηρώντας υπεύθυνη στάση, ενώ εσείς αντιθέτως στις όποιες μεταρρυθμίσεις που δρομολογούνται από τον Πρωθυπουργό Κώστα Καραμανλή δημιουργείτε συνεχώς προβλήματα, δείχνοντας με περίτρανο τρόπο την ανευθυνότητά σας απέναντι στα προβλήματα που δυστυχώς επί εικοσαετία δημιουργήσατε. Λειτουργείτε με προκλητικό θράσος και χωρίς ίχνος σεβασμού προς τον Έλληνα πολίτη και το Σύνταγμα της χώρας.
      Έρχεστε, λοιπόν, σήμερα με διάφορα προσχήματα να ζητήσετε εκλογές, γιατί εκεί βρίσκεται η ουσία της πρότασής σας. Σε μένα σαν Ελληνίδα Βουλευτή αυτό ηχεί σα να θέλετε να συνεχίσετε το αρνητικό σας έργο πάντα επικαλούμενοι ότι δήθεν εσείς είστε οι αυθεντικοί εκφραστές του λαού. Μήπως, τελικά, όλη αυτή η παράσταση που δίνετε εδώ μέσα, αποσκοπεί στη δειλή αποχώρησή σας από την κορυφαία διαδικασία της Αναθεώρησης του Συντάγματος; 
      ΜΑΡΚΟΣ ΜΠΟΛΑΡΗΣ: Είναι ντροπή να λέτε ότι δίνουμε παράσταση.
      ΠΡΟΕΔΡΕΥΩΝ (Σωτήρης Χατζηγάκης): Κύριε Μπόλαρη, δεν σας διέκοψε κανείς, όταν μιλούσατε προηγουμένως.
      Συνεχίστε, κυρία συνάδελφε.
      ΕΛΕΝΑ ΚΟΥΝΤΟΥΡΑ: Όπως και να έχει, κύριοι της Αξιωματικής Αντιπολίτευσης, σας θυμίζω ότι σ’ όλες τις θεμελιώδεις αποφάσεις προόδου αυτής της χώρας πρωτοστάτησε η Νέα Δημοκρατία, ενώ εσείς ήσασταν είτε αντίθετοι, είτε απόντες. 
      Οι εκλογές, λοιπόν, θα γίνουν στην ώρα τους. Ο λαός εμπιστεύεται αυτήν την Κυβέρνηση, εμπιστεύεται τον Κώστα Καραμανλή και τα αποτελέσματα της πολιτικής μας δεν είναι τυχαία. Ξέρουμε ότι σας πονάνε, συνεχίζουμε όμως την εφαρμογή του προγράμματός μας με συνέπεια, με αποτελεσματικότητα, με αξιοπιστία για το καλό αυτού του τόπου, για το καλό του Έλληνα πολίτη, για το μέλλον της Ελλάδας μας.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε πολύ την κ. Κουντουρά.
      Το λόγο έχει ο κ. Ρέππας.
      ΔΗΜΗΤΡΙΟΣ ΡΕΠΠΑΣ: Κυρίες και κύριοι συνάδελφοι, αν κάποιος θα ήθελε να αναπαραστήσει σε πίνακα ζωγραφικής ή άλλο εικαστικό έργο το κυβερνητικό πρόγραμμα και την εφαρμογή του όπως το βιώνει ο ελληνικός λαός, είναι βέβαιο ότι θα αναζητούσε στον αντίποδα της γοητευτικής συναδέλφου που μόλις κατήλθε από το Βήμα…
      ΠΡΟΕΔΡΕΥΩΝ (Σωτήρης Χατζηγάκης): Και άξια θα έλεγα, όχι μόνο γοητευτική ως Βουλευτής!
      ΔΗΜΗΤΡΙΟΣ ΡΕΠΠΑΣ: …το πρότυπο της αναπαράστασης, γιατί η κυβερνητική πολιτική έχει καταντήσει να αποτελεί ένα ασταμάτητο και ανελέητο τεστ κοπώσεως για τον ελληνικό λαό. Αυτή είναι η κυβερνητική πολιτική. Εξαντλήσατε τα όπλα τις προπαγάνδας σας, εξαντλήσατε τις αντοχές και τις αναμονές του ελληνικού λαού, εξαντλήσατε τα πολιτικά και ηθικά όρια της νομιμοποίησής σας και τώρα εξαντλείτε και τμήμα από το απόθεμα ελπίδας του ελληνικού λαού για το μέλλον γιατί, βέβαια, δεν οικοδομείτε το μέλλον, αφού δεν σας αφορά. Είστε μία παράταξη που έχει απώτερο αλλά και πρόσφατο πλέον παρελθόν, πάνω στο οποίο δεν θεμελιώνεται το μέλλον. 
      Κυρίες και κύριοι συνάδελφοι, δεν μπορείς να οδηγήσεις ένα αυτοκίνητο, κοιτώντας μονίμως τον καθρέφτη. Αυτό κάνετε εσείς. Αντί να επιχειρήσετε να αναδείξετε το πόσο αξίζει η Ελλάδα, μόνιμος στόχος σας είναι να επιχειρείτε να αναδείξετε δήθεν το πόσο δεν αξίζει το ΠΑ.ΣΟ.Κ.. 
      Το ΠΑ.ΣΟ.Κ. έχουμε πει κατ’ επανάληψη ότι παρέλαβε παλαιότερα από εσάς την Ελλάδα ως μια βαλκανική χώρα στην Ευρώπη και διαμόρφωσε και σας παρέδωσε μια ευρωπαϊκή χώρα στα Βαλκάνια. Σας παραδώσαμε την Ελλάδα των λαμπρών Ολυμπιακών Αγώνων και τη μετατρέψατε σε μια χώρα που κινείται στο διεθνές περιθώριο, στην Ελλάδα της επιτήρησης. 
      Κυρίες και κύριοι συνάδελφοι, πιστεύω ότι κατά τη συζήτηση αυτή, με αφορμή την πρόταση δυσπιστίας που κατέθεσε ο Πρόεδρος και η Κοινοβουλευτική Ομάδα του ΠΑ.ΣΟ.Κ., και στο πλαίσιο του κοινοβουλευτικού διαλόγου αξίζει να εκτιμήσει κάποιος ποια θα είναι τα βασικά επιχειρήματα, που θα χρησιμοποιήσει ο Πρωθυπουργός κατά την αυριανή ομιλία του, προκειμένου να αντικρούσει την πρότασή μας. Εγώ το τολμώ, για να δώσω μία εκ προοιμίου απάντηση. Πιστεύω ότι τρεις θα είναι οι βασικοί ισχυρισμοί του κυρίου Πρωθυπουργού στην αυριανή ομιλία του.
      Πρώτον, θα ισχυρισθεί ότι είναι ένας υπεύθυνος πολιτικός, που ηγείται μιας υπεύθυνης Κυβέρνησης, που διακρίνεται για τη συνεπή προσήλωση προς τους θεσμούς και γι’ αυτό δεν δέχεται την πρότασή μας. 
      Δεύτερον, θα ισχυρισθεί ότι είναι σε εξέλιξη ένα δήθεν μεταρρυθμιστικό πρόγραμμα, το οποίο δεν μπορεί να παραμένει εκκρεμές και πρέπει να συνεχισθεί. 
      Τρίτον, θα ισχυρισθεί ότι η πρόταση αυτή έχει τη βάση της σε εσωκομματικά προβλήματα του ΠΑ.ΣΟ.Κ., τα οποία δεν αξίζει να απασχολήσουν τον Πρωθυπουργό και την Κυβέρνηση και γι’ αυτό θα απορρίψει την πρότασή μας. 
      Απαντώ σ’ αυτούς τους βασικούς ισχυρισμούς. Είναι υπεύθυνος Πρωθυπουργός της χώρας, είναι υπεύθυνη Κυβέρνηση, εκείνη η οποία οδήγησε την Ελλάδα στην τραγωδία της απογραφής; Προεκλογικώς, ενώ από τη μια καταγγέλλατε την κατάσταση της οικονομίας, χρεώνοντας γι’ αυτό την τότε κυβέρνηση του ΠΑ.ΣΟ.Κ., από την άλλη δεν διστάζατε να μοιράσετε αφειδώς υποσχέσεις δια πάσαν επιθυμίαν προς κάθε πολίτη. Ξέρατε από τότε -γιατί το είχατε μεθοδεύσει αυτό το τέχνασμα- ότι μετά τις εκλογές θα μπορούσατε να καταφύγετε σε αυτό ακριβώς το τέχνασμα της απογραφής αφ’ ενός για να σκιάσετε το έργο του ΠΑ.ΣΟ.Κ. και αφ’ ετέρου για να απαγκιστρωθείτε από τις προεκλογικές υποσχέσεις σας. Και αυτό κάνατε.
      Το μεν έλλειμμα, που είναι ένα λογιστικό μέγεθος, μπορείτε με διάφορες αλχημείες να το ρυθμίζετε προς τα πάνω ή προς τα κάτω. Όμως αυτήν την περίοδο που κυβερνάτε, το δημόσιο χρέος, που είναι ταμειακό μέγεθος και αποτιμάται εις χρήμα, εις ευρώ, εις δραχμές και δεν μπορεί να είναι παραπάνω ή παρακάτω από το πραγματικό, κατά το δοκούν, αλλά είναι ένα και μοναδικό κατά τη μέτρηση και αξιολόγησή του, το εκτινάξατε κατά 50.000.000.000 ευρώ. Από τα 180.000.000.000 ευρώ το 2004 πήγε περίπου στα 230.000.000.000 ευρώ το 2007. Ο δανεισμός της χώρας που έτρεχε ετησίως με 1.900.000.000 ευρώ τότε, τρέχει πλέον με 2.700.000.000 ετησίως. Και οι Έλληνες που εσείς ισχυριζόσασταν τότε, κατηγορώντας το ΠΑ.ΣΟ.Κ., ότι ήταν χρεωμένοι κατά κεφαλήν με 18.000 ευρώ, είναι πλέον με τη δική σας πολιτική, χρεωμένοι κατά 23.000 ευρώ.
      Αυτά είναι τα αποτελέσματα της οικονομικής διαχείρισης. Εάν κρίνουμε δε αυτό το οποίο γίνεται στην αγορά, με την ακρίβεια η οποία καλπάζει, με τη συρρίκνωση του εισοδήματος και τη μείωση της αγοραστικής δύναμης των πολιτών, την τραγωδία που ζουν στην καθημερινή ζωή τους οι νοικοκυρές και όλοι οι εργαζόμενοι και οι άνεργοι, τότε αντιλαμβάνεσθε ποιο είναι το αποτέλεσμα της πολιτικής σας σ’ όλους τους τομείς. 
      Στην παιδεία και στην υγεία η πολιτική που ακολουθείτε, έχει ένα διπλό στόχο: Να οδηγήσει σε ιδιωτικοποίηση βασικούς τομείς αυτών των κοινωνικών αγαθών και από την άλλη να βοηθήσει αυτούς που έχουν τα ισχυρά μέσα, τα προνόμια, τα οικονομικά εφόδια για να πάνε μπροστά, διαχωριζόμενοι από αυτούς που μένουν πίσω. 
      Στην υγεία, πλέον, δεν εξετάζεται καθένας με βάση το βάρος της ασθένειάς του, αλλά με βάση το βάρος του πορτοφολιού του. Στην υγεία αυτό γίνεται.
      Στη δε παιδεία βαθμολογούνται τα κοινωνικά προνόμια σαν φυσική ευφυΐα.
      Στον αγροτικό κόσμο το εισόδημα μειώνεται -το αντιλαμβάνονται κάθε ημέρα οι αγρότες μέσα σ’ αυτά τα τρία χρόνια- κατά 17%. Μία φορά ο κ. Καραμανλής, παρά τους προεκλογικούς του ισχυρισμούς, πήγε για να διαπραγματευθεί υπέρ της ελληνικής γεωργίας και γύρισε με οικτρά αποτελέσματα, με μειωμένα τα κονδύλια κατά 45%. Ευτυχώς, δηλαδή, που δεν ξαναπήγε να διαπραγματευθεί! Και ενώ οι αγρότες δυστυχούν, η Κυβέρνηση «αγρόν αγοράζει». 
      Στο χώρο των θεσμών δημιουργήσατε ένα πελατειακό κράτος, που αντιμετωπίζει τους Έλληνες πολίτες άλλοτε σαν μητέρα, τους «γαλάζιους», και άλλοτε σαν κακή μητριά, όλους τους άλλους. 
      Μιλάτε για τους συμβασιούχους συχνά και δεν λέτε στον ελληνικό λαό ότι, πράγματι, παραλάβατε συμβασιούχους εργαζόμενους και παραδίνετε μονίμους ανέργους. Αυτή είναι η διαφορά της πολιτικής μας. 
      Και βεβαίως, όσον αφορά τους θεσμούς, είναι γνωστή η στάση σας στο θέμα των υποκλοπών, όπου παριστάνετε το θύμα. Αν πράγματι είστε θύμα, είναι περίεργο το πώς δεν είστε εσείς πρώτοι αυτοί που θέλετε να γνωρίσετε το θύτη αυτής της εγκληματικής ενέργειας. Και δεν το κάνετε με τη στάση που κρατήσατε στην πρότασή μας για τη σύσταση εξεταστικής επιτροπής.
      Όσον αφορά δε, τα άλλα περί σεμνότητας και ταπεινότητας αποδείχθηκε ότι ήταν απλώς μία λεκτική μακέτα όσα είπατε σχετικά, μετά τα όσα ζούμε που αφορούν «κουμπάρους» και κουμπαράδες.
      Είναι, λοιπόν, βέβαιο ότι ο Πρωθυπουργός και η Κυβέρνηση δεν ασκούν υπεύθυνη πολιτική. Ας μην αυτοκολακευθεί αύριο ο κ. Καραμανλής ότι ανταποκρίνεται στις προσδοκίες των πολιτών προσφέροντας έργο στη χώρα και την ελληνική κοινωνία. 
      Είναι μεταρρυθμιστική δύναμη η Κυβέρνηση και ο Πρωθυπουργός; Στην Ελλάδα εκτός από τους ανθρώπους δυστυχούν και οι λέξεις. Ο κ. Καραμανλής και η Κυβέρνηση ή παραπλανούν συνειδητά τους πολίτες ή φαντασιώνονται ότι κάνουν μεταρρυθμίσεις. Η διευθέτηση του χρόνου εργασίας, να εργάζεσαι δηλαδή το ίδιο και να πληρώνεσαι λιγότερο και να οδηγείσαι σε μειωμένη σύνταξη είναι μία μεταρρύθμιση υπέρ των πολλών, των ευπαθών ομάδων του πληθυσμού; 
      Το ωράριο εργασίας ή λειτουργίας των καταστημάτων δεν πλήττει τους μικρομεσαίους και τους πλέον αδύναμους στην αγορά; Το ασφαλιστικό των τραπεζών δεν διευθετήθηκε με τρόπο που πλήττει τα συμφέροντα του Ι.Κ.Α. και των ασφαλισμένων του; Η εκποίηση του Ο.Τ.Ε., εκποίηση δημόσιου πλούτου, δεν θα οδηγήσει σε αφελληνισμό των επιχειρήσεων και δεν υπονομεύει την παραγωγική βάση και το οικονομικό μέλλον της χώρας; Ας μη, λοιπόν, μεταρρυθμίζετε φίλες και φίλοι κατά τη δική σας νεοδημοκρατική έννοια. Διαστρέφετε και το νόημα των λέξεων, μιλώντας για μεταρρυθμίσεις εκεί που πρέπει να μιλάτε μόνο για ρυθμίσεις και διευθετήσεις μεγάλων συμφερόντων.
      Όσον αφορά δε το αν η πρότασή μας αφορά εσωκομματικό ζήτημα, θα απαντήσω ευθέως και θα πω ότι εμείς με τις υπογραφές του συνόλου της κοινοβουλευτικής ομάδας καταθέσαμε την πρότασή μας για τις αναγκαίες αλλαγές στο Σύνταγμα της χώρας. Η Νέα Δημοκρατία τη δική της κρίση, όπως αυτή εκδηλώθηκε στις τελευταίες συνεδριάσεις της Επιτροπής Αναθεώρησης του Συντάγματος, προσπαθεί να την κάνει κρίση για τη χώρα και τους θεσμούς. 
      Εμείς προσήλθαμε εκεί με όλους τους Βουλευτές που είχαν ανοιχτές, καθαρές και γνωστές σε όλους θέσεις, χωρίς να επιδιώξουμε χειραγώγηση και εγκλωβισμό αυτού που είχε δικαίωμα κατά συνείδηση να πράξει κάθε Βουλευτής. 
      Αντιθέτως, στη Νέα Δημοκρατία είπαν βεβαίως ότι οι Βουλευτές της Νέας Δημοκρατίας μπορούν κατά συνείδηση να τοποθετηθούν. Οι Βουλευτές της Νέας Δημοκρατίας το πήραν της μετρητοίς και είδαμε τα αποτελέσματα. Επιχείρησε η ηγεσία της Νέας Δημοκρατίας να χαλιναγωγήσει και να χειραγωγήσει τους Βουλευτές. Τους ήθελε δέντρο χωρίς άποψη και προσπαθώντας να δει τι θα κάνουν τα δέντρα έχασε το δάσος, μιας και μιλάμε για το άρθρο 24. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Μισό λεπτό παρακαλώ, κύριε Πρόεδρε, να ολοκληρώσω το συλλογισμό μου.
      Κυρίες και κύριοι συνάδελφοι, αυτού του είδους η προσέγγιση ενός σημαντικού θέματος, όπως είναι η αναθεώρηση του Συντάγματος, αποτελεί διακωμώδηση και νόθευση των δημοκρατικών και κοινοβουλευτικών θεσμών. Πιστεύω ότι εμείς από την ώρα που καταθέσαμε αυτήν την πρόταση και κάνουμε γνωστό ότι παραμένουμε στην πρόταση αυτή, την οποία υπογράφει το σύνολο των Βουλευτών της Κοινοβουλευτικής Ομάδας, έχουμε πλέον χρέος πρώτον να μη συνεργήσουμε σε αυτήν τη διακωμώδηση και υπονόμευση των δημοκρατικών θεσμών, γιατί η αναθεώρηση του Συντάγματος δεν είναι μία εργαστηριακή επιχείρηση, αλλά είναι μία εθνική και κοινωνική υπόθεση και δεύτερον γι’ αυτό ακριβώς το λόγο απευθυνόμαστε σε αυτόν που είναι η πηγή της κάθε εξουσίας και της δικής σας και της δικής μας, δηλαδή στον ελληνικό λαό.
      Τελειώνοντας, κύριε Πρόεδρε, θέλω να πω ότι η Νέα Δημοκρατία, εάν πράγματι πιστεύει ότι πρέπει να αντιμετωπίσουμε το πρόβλημα που απασχολεί σήμερα τη χώρα, που είναι πρόβλημα κρίσης των θεσμών, είναι κρίση για ολόκληρη τη χώρα και την ελληνική κοινωνία, τότε ας δεχθεί να καταφύγουμε στη μόνη επιθυμητή κρίση, που είναι η κρίση του ελληνικού λαού. 
      Εμείς εμπιστευόμαστε την κρίση του ελληνικού λαού. Εάν ισχύει το ίδιο και για εσάς, αποδείξτε το στην πράξη. Επειδή φοβάστε την κρίση του ελληνικού λαού γνωρίζουμε και ποια είναι η απάντησή σας. Είστε η πλειοψηφία στο Κοινοβούλιο, είστε μειοψηφία, στην ελληνική κοινωνία. Αλλά και στη Βουλή δεν θα είστε για πολύ ακόμη πλειοψηφία. Θα είστε και μειοψηφία στη Βουλή και πολύ μεγαλύτερη μειοψηφία στην ελληνική κοινωνία, μετά τις επόμενες εκλογές, όποτε και αν γίνουν αυτές. 
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Ρέππα.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, παρακαλώ το λόγο για ένα λεπτό, ζητώντας συγνώμη και από τον κ. Βαρβιτσιώτη.
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Παρακαλώ, κύριε Υπουργέ.
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Υπουργέ, έχετε το λόγο για μια μικρή παρέμβαση.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Πρώτον, άκουσα τις προβλέψεις του κ. Ρέππα για το τι πρόκειται να πει αύριο ο Πρωθυπουργός. Προφανώς ο αγαπητός συνάδελφος και φίλος ο κ. Ρέππας κάνει αυτές τις προβλέψεις, επειδή είναι τόσο προσχηματική η πρόταση  μομφής, καθώς και το αντίστοιχο αίτημα περί εκλογών που υπέβαλε το ΠΑ.ΣΟ.Κ., ώστε γνωρίζει εκ των προτέρων ορισμένα από τα επιχειρήματα που ήξεραν στο ΠΑ.ΣΟ.Κ. ότι είναι επιχειρήματα που ο καθένας θα τα έλεγε. Δηλαδή, με την πρόβλεψη που έκανε, αποσάθρωσε εντελώς το ίδιο το θεμέλιο της πρότασης την οποία έκανε το ΠΑ.ΣΟ.Κ.. 
      Δεύτερον, άκουσα να λέγεται εδώ για δεύτερη φορά -παρ’ όλο που και τα στελέχη του ΠΑ.ΣΟ.Κ. μέσα στην Αίθουσα το απέφυγαν- κάτι το οποίο δεν αντέχει πια στην παραμικρή κριτική. Ακούστε. Αιτία που αποχώρησε το ΠΑ.ΣΟ.Κ. από τη διαδικασία Αναθεώρησης του Συντάγματος εξακολουθεί να επιμένει ο κ. Ρέππας ότι είναι μια επανακαταμέτρηση, η οποία κατέληξε σ’ ένα αποτέλεσμα το οποίο δεν αμφισβητεί κανείς, ότι η διάταξη του άρθρου 24 είναι μη αναθεωρητέα κατά την επιτροπή. 
      ΜΑΡΚΟΣ ΜΠΟΛΑΡΗΣ: Αίσχη έγιναν. 
      (Θόρυβος από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, δεν σας διέκοψε κανείς. Σας παρακαλώ πολύ.  Λογοκρισία θα κάνω στον Υπουργό; Κύριε Μπόλαρη, παρακαλώ πολύ. Ευπρεπώς λέει την άποψή του. Δεν μπορεί;
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Αφήστε τους, κύριε Πρόεδρε, διότι δείχνουν πόση έλλειψη δύναμης να ακούσουν επιχειρήματα έχουν ορισμένοι συνάδελφοι εδώ. 
      ΜΑΡΚΟΣ ΜΠΟΛΑΡΗΣ: Διαστρέβλωση της αλήθειας….
      ΠΡΟΕΔΡΕΥΩΝ (Σωτήρης Χατζηγάκης):  Παρακαλώ, κύριε Μπόλαρη. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Έτσι σηκώθηκαν και έφυγαν από τη διαδικασία Αναθεώρησης του Συντάγματος, μ’ αυτό το πρόσχημα. 
      Ακούστε, για να συνεννοηθούμε στη Βουλή. Βοά ακόμα αυτή η Αίθουσα από τις κραυγές και τις μνήμες των έγχρωμων ψηφοδελτίων που εξευτέλισαν κάθε διαδικασία Κοινοβουλίου. Βοά αυτή η Αίθουσα, σε ό,τι αφορά τα θέματα της εξαπάτησης του ελληνικού λαού, από το γεγονός ότι μας έλεγαν πως το έλλειμμα ήταν κάτω από το 3% και  αποδείχθηκε το αντίθετο με μια απογραφή. Είχαμε πει πριν από τις εκλογές ότι θα παραλάβουμε την οικονομία με απογραφή, γιατί ξέραμε ότι εξαπατάται ο ελληνικός λαός και το Κοινοβούλιο με τη διαδικασία αυτή. Αυτό δεν ενοχλούσε το ΠΑ.ΣΟ.Κ. ούτε τα έγχρωμα ψηφοδέλτια ούτε η εξαπάτηση του ελληνικού λαού για το θέμα του ελλείμματος. Και βεβαίως, επειδή μίλησε προηγουμένως ο κ. Παπαντωνίου, άκουσα να χρησιμοποιεί και εκείνος με ίδια περίπου επιχειρήματα. Δεν θυμούνται τίποτα για το τι έλεγαν προ των εκλογών του 2000 σχετικά με τις μετοχές και την πορεία του Χρηματιστηρίου, πώς εξαπάτησαν έναν ολόκληρο κόσμο και τον οδήγησαν στη μεγαλύτερη άδικη ανακατανομή πλούτου που συνέβη ποτέ.
      Τέλος, μια λέξη σχετικά με το ζήτημα που άκουσα, ότι μας παρέδωσαν, όπως λέει ο κ. Ρέππας, μία χώρα ευρωπαϊκή στα Βαλκάνια και έγινε μία χώρα βαλκανική στην Ευρώπη!  Ε, τώρα και επειδή σηκώθηκαν και έφυγαν από τη διαδικασία Αναθεώρησης του Συντάγματος, μπορεί να λέει το ΠΑ.ΣΟ.Κ. ότι παρέδωσε χώρα ευρωπαϊκή,  όταν είναι το κόμμα –για να θυμάται, όταν αποχωρεί από την Αίθουσα- που έφυγε από τη διαδικασία ψήφισης του Συντάγματος το ΄75, έφυγε από τη διαδικασία ένταξης της Ελλάδας στην Ε.Ο.Κ. και δεν πήγε καν στην απογραφή στο Ζάππειο; Λέει ότι παρέδωσε ευρωπαϊκή χώρα το ΠΑ.ΣΟ.Κ., που, όταν δίναμε τη μάχη να μπούμε στον τότε στενό κύκλο της Ευρώπης –ήταν επίτευγμα της Ελλάδας- ήταν το κόμμα του «Ε.Ο.Κ. και Ν.Α.Τ.Ο. το ίδιο συνδικάτο», έβγαινε απ’ αυτήν την Αίθουσα, για να καταγγείλει τον Κωνσταντίνο Καραμανλή για την επιλογή που έκανε στην «Ευρώπη των μονοπωλίων»! 
      Νομίζω ότι μόνο αυτά τα πράγματα αρκούν. Για να καταλήξω ότι η πρόταση του ΠΑ.ΣΟ.Κ. δεν στερείται μόνο θεσμικού ερείσματος, αλλά στερείται και κάθε πολιτικής σοβαρότητας. 
      Ευχαριστώ πολύ.
      ΠΡΟΕΔΡΕΥΩΝ (Σωτήρης Χατζηγάκης):  Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ. κ. Καστανίδης πάλι για μια μικρή παρέμβαση.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κυρίες και κύριοι συνάδελφοι, διαπιστώνω με πολύ μεγάλη θλίψη ότι κάθε φορά που μιλάει ο Υπουργός Εσωτερικών αφαιρεί κάτι από τη σοφία της Αίθουσας.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, μπορώ να έχω το λόγο;
      ΠΡΟΕΔΡΕΥΩΝ (Σωτήρης Χατζηγάκης):  Ορίστε, κύριε Υπουργέ.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης):  Κύριε Πρόεδρε, ευχαριστώ πάρα πολύ τον κ. Καστανίδη, γιατί παρακολούθησε αυτά που είπα, αλλά μάλλον δεν τα κατάλαβε ή δεν θέλει να τα καταλάβει. Γιατί, αν τα καταλάβαινε, τότε θα έπρεπε να σκεφθεί ότι, εάν έχει χάσει αυτή η Αίθουσα κάτι από τη σοφία της, το έχει χάσει από τις παλινωδίες ενός κόμματος που κινείται ως εκκρεμές ανάμεσα στο χθες και στο σήμερα, αλλά παραμένει προσκολλημένο μονίμως στο χθες. Αυτό είναι το πρόβλημά του.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης):  Το λόγο έχει ο κ. Βαρβιτσιώτης.
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Ακούσαμε γιατί ο Πρωθυπουργός δεν θα κάνει δεκτό το αίτημα της Αξιωματικής Αντιπολίτευσης για εκλογές. Να σας πω γιατί δεν θα το κάνει δεκτό; Γιατί θέλει να διατηρήσει ζωντανό το ΠΑ.ΣΟ.Κ.. Γιατί δεν θέλει, ο τόπος να στερηθεί την αντιπολίτευση του και δεν θέλει να σας οδηγήσει σε μία εμφύλια διαμάχη, η οποία θα σας στοιχίσει πάρα πολύ, διότι θα στραφούν όλοι εναντίον όλων σ’ αυτήν την παράταξη. 
      Αυτό το οποίο είδαμε, δεν είναι μία διακωμώδηση, όπως ήθελε να πει ο κ. Ρέππας, της Επιτροπής Αναθεώρησης του Συντάγματος. Δεν είναι κάποιο σημαντικό γεγονός που συντελέστηκε σε μια διαδικασία για να οδηγηθεί το ΠΑ.ΣΟ.Κ. στην αποχώρηση του από τη διαδικασία αναθεώρησης. Αυτό που είδαμε, είναι το πρώτο ημίχρονο από την εσωτερική και εμφύλια διαμάχη μέσα στο ΠΑ.ΣΟ.Κ.. Αυτό το οποίο είδαμε, είναι πλέον το πρώτο αποτέλεσμα. Βενιζέλος – Παπανδρέου: 1 - 0. 
      Συρθήκατε σε μία άποψη, την οποία είχε ένα στέλεχός σας και κανένας δεν είχε το σθένος να την υπερασπισθεί δημόσια, του ότι δεν δίνω ψήφο στο άρθρο 16 και στην αναθεώρησή του. Βρεθήκατε εγκλωβισμένοι στους κομματικούς σας μηχανισμούς εκτεθειμένοι απέναντι στην πάλαι ποτέ κρατικοδίαιτη νεολαία σας και απέναντι σ’ αυτούς δεν μπορέσατε να απολογηθείτε. Δεν μπορέσατε να τους σύρετε στην άποψη του Γεωργίου Παπανδρέου, με την οποία πλήρως, αν θέλετε, βρίσκομαι στην ίδια γραμμή και με τα δεκαπέντε σημεία, τα οποία έχετε εκθέσει. 
      Και τι κάνατε; Αποχωρήσατε. Αποχωρήσατε από μία διαδικασία. Χάσατε την ευκαιρία, εσείς οι ίδιοι που διεκδικείτε το δικαίωμα μεθαύριο να αναθεωρήσετε το Σύνταγμα ως Κυβέρνηση, μόνοι σας να διαμορφώσετε αυτήν την αναθεώρηση, όπως θα τη θέλατε, όπως θα την φανταζόσαστε. 
      Όμως, μ' αυτό το οποίο κάνατε, τελικά αναβάλατε την ίδια την εσωκομματική σας διαμάχη. Την αναβάλατε, για μετά τις εκλογές, γιατί αν πραγματικά έκανε αύριο ο Πρωθυπουργός δεκτό το αίτημά σας για εκλογές, τι θα γινότανε; Θα οδηγούμασταν σε μία ήττα και συντριβή του ΠΑ.ΣΟ.Κ., γιατί το ΠΑ.ΣΟ.Κ. δεν έχει να παρουσιάσει σήμερα στον ελληνικό λαό τίποτα. 
      Δεν έχετε καταστρώσει πρόγραμμα, δεν έχετε θέσεις. Ακόμα βρισκόσαστε στη διερεύνηση όλων των προτάσεων, τις οποίες θέλετε να διαμορφώνετε μέσα σ’ ένα συνέδριο που θα γίνει οποτεδήποτε αποφασίσετε να το κάνετε. Ψήγματα πολιτικής έχετε εκφράσει τα τελευταία τρία χρόνια, με ελάχιστη συνοχή και με αυτή την πρόταση θα θέλατε να πολιτευθείτε. 
      Ποια ψήφο θα ζητούσατε από τον ελληνικό λαό; Ψήφο καταδίκης απέναντι σε μία πολιτική μεταρρυθμιστική; Απέναντι σε μία πολιτική, στην οποία, θα σας έλεγα γενναία, ότι συμφωνούμε σε πάρα πολλές απόψεις. Και ακριβώς λόγω του εγκλωβισμού σας στο παρελθόν, δεν έχετε το θάρρος να το παραδεχθείτε. Δεν έχετε το θάρρος να παραδεχθείτε ότι ο στόχος μας, παραδείγματος χάριν στα θέματα της εξωτερικής πολιτικής, είναι κοινός. 
      Δεν έχουμε μεγάλες διαφορές. Θεωρούμε ότι η χώρα θα πρέπει να υπηρετεί σταθερά και τον ευρωπαϊκό της προσανατολισμό και να παίζει τον ιδιαίτερό της ρόλο στη νοτιοανατολική Μεσόγειο και θα πρέπει να έχει τον ιδιαίτερο διαμεσολαβητικό ρόλο στα πλαίσια της Βαλκανικής. Αυτά πιστεύουμε όλοι μαζί και μαχόμαστε όλοι όσοι βρισκόμαστε στα διεθνή φόρα, όλοι μαζί για τα διεθνή δίκαια της χώρας είτε απέναντι στην Τουρκία είτε για την επίλυση του Κυπριακού. Είμαστε μαζί σε πάρα πολλά. Είμαστε μαζί γιατί θέλουμε να καταστήσουμε τη χώρα μας μία αξιόπιστη ευρωπαϊκή οικονομία. 
      Ήσασταν οι πρώτοι οι οποίοι μιλούσατε για ξένες επενδύσεις. Δεν καταφέρατε να τις φέρετε. Τις φέρνουμε σήμερα εμείς και θα πρέπει να το παραδέχεστε και να στηρίζετε μία πολιτική. Είμαστε αυτοί που πιστεύουμε ότι πρέπει να αλλάξει ο ενεργειακός προσανατολισμός της χώρας, ότι δεν μπορούμε να καίμε πλέον λιγνίτη, ότι θα πρέπει να δούμε τις ανανεώσιμες πηγές ενέργειας. Συμφωνούμε και σ' αυτό. Πιστεύουμε όλοι στο ρόλο του τουρισμού για την οικονομία, στην επιμήκυνση της τουριστικής περιόδου. Βλέπουμε όλοι τα προβλήματα για το περιβάλλον, για τα σκουπίδια και θέλουμε από κοινού να δώσουμε λύσεις. 
      Βλέπουμε και πιστεύουμε ότι μια παιδεία του μέλλοντος είναι μια παιδεία επιλογών και όχι μια παιδεία που αφαιρεί επιλογές από τους νέους.
      Διότι η καταψήφιση του άρθρου 16, σημαίνει καταψήφιση του ανοίγματος άλλων πανεπιστημίων πέρα απ’ αυτά που υπάρχουν δεν είναι τίποτε άλλο παρά το άνοιγμα των επιλογών. Προσφέρουμε περισσότερες επιλογές στους νέους ανθρώπους, ένα νέο εκπαιδευτικό σύστημα από το σχολείο και το πανεπιστήμιο που θα δίνει περισσότερες επιλογές. 
      Στο Ε.Σ.Υ., στο δημόσιο σύστημα υγείας, και εσείς και εμείς πιστεύουμε ότι πρέπει να παρέχεται μία υγεία προς όλους, αλλά το σύστημα θα πρέπει να λειτουργεί με ιδιωτικοοικονομικά κριτήρια και με σαφή λειτουργία των νοσοκομείων και των εποπτευόμενων φορέων που θα εγγυάται τη λογοδοσία.
      Το ασφαλιστικό είναι ένα πρόβλημα, το οποίο κανείς δεν μπορεί να πει ότι είναι κομματικό. Άλλωστε, η πορεία των τελευταίων ετών τι δείχνει; Ότι εφαρμόσατε σχεδόν στο σύνολό του το νόμο Σιούφα που ψηφίστηκε το 1992 και εμείς προσπαθούμε να υλοποιήσουμε τις παρεμβάσεις που έκανε η δική σας κυβέρνηση με το νόμο σας. 
      Γιατί δεν μπορείτε να δεχθείτε αυτές τις αλήθειες που δέχεται ο κόσμος και σ’ αυτήν την Αίθουσα, αντί να οχυρώνεστε πίσω από μια στείρα αντιπολίτευση. Να κάνετε γενναίες κινήσεις, με τις οποίες θα δώσουμε λύση σε προβλήματα που θέτει σήμερα ο ελληνικός λαός ενώπιόν μας; Αυτή είναι υπεύθυνη αντιπολίτευση. Υπεύθυνη αντιπολίτευση δεν είναι μία αντιπολίτευση αρνητισμού. Υπεύθυνη αντιπολίτευση δεν είναι «αποχωρώ, γιατί δεν μπορώ να δώσω τη μάχη». Υπεύθυνη αντιπολίτευση δεν είναι να βάζω όλα τα πολιτικά προβλήματά μου «κάτω από το χαλί». Υπεύθυνη αντιπολίτευση είναι να διατυπώσω σαφείς και ουσιαστικές  θέσεις και αυτές τις ουσιαστικές θέσεις δυστυχώς ο Γιώργος Παπανδρέου είχε την ευκαιρία να τις διατυπώσει, όταν ανέλαβε την ηγεσία του ΠΑ.ΣΟ.Κ. με το σύνθημα «Γιώργο, άλλαξέ τα όλα» και αντί γι’ αυτό άλλαξε ο Γιώργος. Αυτή είναι η αλήθεια. Τον παρασύρατε και παρασύρατε όλα τα πνεύματα που υπήρχαν μέσα στην παράταξή σας και ήθελαν να μιλήσουν γενναία για τα σημερινά προβλήματα σε κραυγές λαϊκισμού, οι οποίες δεν ταιριάζουν ούτε με την κυβερνητική σας θητεία. 
      Κυρίες και κύριοι συνάδελφοι, εγώ δεν είμαι αυτός που θα κάνει μαθήματα στην Αξιωματική Αντιπολίτευση για τον τρόπο με τον οποίο θα ασκεί το έργο της και βέβαια δεν είμαι εγώ αυτός ο οποίος θα κρίνει τελικά το ποιο θα είναι το μέλλον της. Το μέλλον της θα το κρίνει ο λαός και -από ό,τι δείχνουν όλα τα στοιχεία και συνηγορούν όλες οι μετρήσεις- το μέλλον της είναι ζοφερό και δύσκολο. 
      Αυτό, όμως, το οποίο θέλω να εκφράσω σαν νέος άνθρωπος είναι ότι απέναντι σε άδικες κατηγορίες που σήμερα έχουν εκστομιστεί για την Κυβέρνηση αυτή, αυτό το οποίο βλέπω είναι μία παράταξη που προσπαθεί να κρατηθεί από το χθες, από ένα χθες νομής της εξουσίας, για να μπορέσει να στηρίξει το αύριο της. Και καμία παράταξη που στηρίχθηκε σε πρόσωπα και όχι σε ιδέες δεν κατάφερε να κρατηθεί, να πάει μπροστά. Καμία παράταξη που καλύφθηκε πίσω από καρεκλοκένταυρους, οι οποίοι ήλεγχαν και νέμονταν την εξουσία, δεν μπόρεσε να τροφοδοτήσει το μέλλον της. 
      Αυτό το οποίο τροφοδοτεί το μέλλον των παρατάξεων είναι κάτι άλλο. Χαίρομαι γιατί υπήρξα κατά το παρελθόν το μέλλον της δικής μου παράταξης, όταν μαζί με πολλούς άξιους και νέους συναδέλφους που σήμερα βρίσκονται εδώ και κοσμούν τα έδρανα της Βουλής, ως φοιτητές τότε κατοχυρώναμε το δικαίωμά μας για την αναθεώρηση του άρθρου 16, όταν ζητούσαμε και διεκδικούσαμε από τη δική μας τότε φοιτητική και κομματική νεολαία να υιοθετήσει αυτήν την άποψη. Και σήμερα βλέπουμε την ελληνική κοινωνία και βεβαίως τη μεγάλη πλειοψηφία του πολιτικού κόσμου να την αποδέχεται στο σύνολό της. 
      Έχω ένα μόνο να σας πω, ότι οι ιδέες είναι αυτές που τροφοδοτούν και οφείλουν να τροφοδοτήσουν το μέλλον μας. Και το μέλλον μας είναι μια Ελλάδα που με ασφάλεια, με σιγουριά κοιτάζει τον εαυτό της, μια Ελλάδα που αναπτύσσεται, μια Ελλάδα που δίνει επιλογές, μια Ελλάδα που εμπιστεύεται τους νέους ανθρώπους, μια Ελλάδα που δίνει πάνω απ’ όλα την αξιοπρέπεια που πρέπει στον πολίτη της. Αυτήν την αξιοπρέπεια οφείλουμε εμείς να την υπηρετήσουμε ως πολιτικοί, υπηρετώντας αξιοπρεπώς το ρόλο που μας έδωσε εδώ ο λαός. 
      Ο λαός ζητά να ολοκληρώσουμε την τετραετία, οι μεν στην Κυβέρνηση, οι δε στην Αντιπολίτευση, κάνοντας γόνιμο και παραγωγικό έργο και όχι αναλώνοντας το χρόνο του σ’ ένα πεδίο εντυπώσεων, το οποίο δεν έχει κανένα ενδιαφέρον για τους πολίτες. Διότι οι πολίτες, το μόνο για το οποίο ενδιαφέρονται είναι τα αποτελέσματα, δεν ενδιαφέρονται δυστυχώς για εσωκομματικά τερτίπια. 
      Ευχαριστώ. 
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ τον κ. Βαρβιτσιώτη. 
      Το λόγο έχει ο κ. Ντόλιος. 
      ΓΕΩΡΓΙΟΣ ΝΤΟΛΙΟΣ: Κύριε Πρόεδρε, είναι δώδεκα η ώρα και δεν μπορώ να μην αναφερθώ στο ότι υπελόγιζα ότι θα μιλήσω από τις εννέα η ώρα. Υπάρχει, βέβαια, ο Κανονισμός της Βουλής, αλλά νομίζω ότι όταν έγινε ο Κανονισμός της Βουλής δεν ήμουν Βουλευτής. Υπήρχε κάποια λογική, ένα πνεύμα του Κανονισμού που ήθελε να εξασφαλίσει το διάλογο μέσα στη Βουλή. Σήμερα πιστεύω ότι έγινε μια σαφής καταστρατήγηση του πνεύματος του Κανονισμού. Επιχειρήθηκε να καταργηθεί ο διάλογος και γι’ αυτό μίλησαν επτά Υπουργοί, αν δεν κάνω λάθος. Μίλησαν άλλοι τόσοι Βουλευτές της Νέας Δημοκρατίας και φυσικά ελάχιστοι Βουλευτές του ΠΑ.ΣΟ.Κ. και του συνόλου της Αντιπολίτευσης, οι οποίοι έθεσαν ή δημιούργησαν επί της ουσίας την συζήτηση που διεξάγεται σήμερα. 
      Νομίζω ότι γι’ αυτό το ζήτημα έχει ευθύνη και το Προεδρείο. Δεν νομίζω ότι πρέπει να μένει στο τυπικό μέρος της υπόθεσης της τήρησης του Κανονισμού της Βουλής. Θα πρέπει να δει το πνεύμα του Κανονισμού, να εξασφαλίσει την ουσία του διαλόγου, εάν θέλει να είναι ένα Προεδρείο που απολαμβάνει του σεβασμού όλων των πτερύγων της Βουλής. Είναι καίριο ζήτημα, κύριε Πρόεδρε, και απασχολεί όλους τους Βουλευτές ιδιαίτερα τους νέους. Θα πρέπει να το αντιμετωπίσετε και να το αντιμετωπίσουμε.
      Έρχομαι και στο θέμα της συζήτησής μας, κύριε Πρόεδρε. Γιατί έγινε η πρόταση μομφής; Υπάρχει μια ομολογία από το σύνολο των ομιλητών της Νέας Δημοκρατίας και από τους Υπουργούς και από τους Βουλευτές, ότι η πρόταση μομφής έκανε καλό στο ΠΑ.ΣΟ.Κ. Κατανάλωσαν το μισό χρόνο τους οι ομιλητές της Νέας Δημοκρατίας για να πείσουν τους Έλληνες πολίτες ότι αυτή την πρόταση την έκανε το ΠΑ.ΣΟ.Κ. για να μπορέσει να συσπειρώσει το χώρο του, για να μπορέσει να κερδίσει πολιτικά.  Αυτό αποδεικνύει ότι ήταν μια εύστοχη πολιτικά πρόταση, μια εύστοχη πολιτικά πρωτοβουλία που οφείλεται στο ότι οι συνθήκες οι οποίες υπήρξαν την περίμεναν. Ήταν, λοιπόν, μια πρωτοβουλία η οποία ήταν αναμενόμενη. Δεν μπορούσε να γίνει αλλιώς. Δεν έπαιρνε άλλο.
      Υπάρχει μια Κυβέρνηση που παραπαίει, μια Κυβέρνηση που εξαντλείται σε τακτικισμούς.  Αυτό εξάλλου έγινε και στη σημερινή συζήτηση, αυτό διαπιστώνουμε και από το περιεχόμενο των ομιλιών όλων των ομιλητών της Νέας Δημοκρατίας. Και ένα μεγάλο μέρος της ενέργειας της Κυβέρνησης εξαντλείται στην επικοινωνία και στην τακτική. Στα Υπουργεία πολύς χρόνος καταναλώνεται από τους Υπουργούς και από τους κυβερνητικούς παράγοντες σε συζητήσεις και σε παρέες με τους δημοσκόπους και με τους δημοσιογράφους. Αυτός είναι κοινός στόχος. Και δυστυχώς, δεν συμβαίνει μόνο στα Υπουργεία. Συμβαίνει και στο περιστύλιο της Βουλής, στο καφενείο της Βουλής, στις καφετέριες και στις γωνίες της πλατείας Κολωνακίου και της πλατείας Συντάγματος. Έτσι κυβερνάται η χώρα.
      Τι θα περιμένατε δηλαδή; Δεν περιμένατε μια πρόταση μομφής; Δεν νομίζετε ότι πρέπει να σταματήσει αυτός ο τρόπος διακυβέρνησης; Δεν νομίζετε ότι πρέπει να σταματήσει αυτή η ακυβερνησία; Υπάρχει καταστρατήγηση βασικών θεσμών.
      Πώς αξιοποιήσατε το θέμα της Αναθεώρησης του Συντάγματος; Κατ’ αρχήν, κάνατε την πρόταση για Αναθεώρηση σε μια εποχή που υπήρχαν προβλήματα στη διακυβέρνηση της χώρας, για να ανακτήσει ο Πρωθυπουργός της χώρας την πρωτοβουλία των κινήσεων και το πέτυχε. Ανέκτησε την πρωτοβουλία των κινήσεων εκείνη την περίοδο με την πρόταση για Αναθεώρηση του Συντάγματος.
      Εμείς σκεφθήκαμε ότι είναι χρήσιμο για τον τόπο να αξιοποιήσουμε αυτή την πρωτοβουλία και συναινέσαμε σε μια συζήτηση για το Σύνταγμα. Διαπιστώνουμε εδώ και μήνες σε καθημερινή βάση ότι και αυτή ακόμη η μεγάλη θεσμική επιλογή  αξιοποιείται μόνο για μικροπολιτικούς λόγους από την πλευρά της Κυβέρνησης. Τι θέλατε να κάνουμε, κύριε Υπουργέ; Δεν θα έπρεπε να σταματήσουμε αυτό τον κατήφορο; Δεν είναι μια κλασική θεσμική εκτροπή; «Το κερασάκι στην τούρτα» ήταν εκείνα τα φαινόμενα που προσπαθήσατε σήμερα να τα υποβαθμίσετε, τα φαινόμενα που συνέβησαν στην επιτροπή με προεδρεύοντα τον κ. Τραγάκη και με πρωταγωνιστή εκείνων των εικόνων το Γενικό Γραμματέα της Κοινοβουλευτικής Ομάδας της Νέας Δημοκρατίας τον κ. Σταύρου.
      Έτσι, λοιπόν, ήρθε η πρόταση. Δεν είναι, όμως, το μόνο ζήτημα το οποίο δείχνει ότι η χώρα έχει πάρει ένα θεσμικό κατήφορο. Είναι  το θέμα της παιδείας. Σήμερα εκατοντάδες σχολές είναι υπό κατάληψη. Χιλιάδες ελληνικά νοικοκυριά, χιλιάδες παιδιά, χιλιάδες πανεπιστημιακοί είναι αναστατωμένοι. Δεν μπορούν να χαράξουν το μέλλον τους. 
      Δεν μπορούν οι οικογένειες να κάνουν ένα στοιχειώδες χρονοδιάγραμμα.
      Πώς αντιμετωπίζετε εσείς το θέμα αυτό της κρίσης στην ανώτατη εκπαίδευση; Να σας πω. Προσπαθείτε και αυτό να το αξιοποιήσετε για προεκλογικούς λόγους. Προσπαθείτε να το εντάξετε στην τακτική σας. Μη μου πείτε ότι δεν έχετε ακούσει από συναδέλφους σας, Βουλευτές της Νέας Δημοκρατίας, ότι θα αξιοποιηθεί καταλλήλως το ζήτημα της κρίσης στην παιδεία για να οδηγήσει η Κυβέρνηση της Νέας Δημοκρατίας τη χώρα σε εκλογές, όποτε το κρίνει σκόπιμο. 
      Η πρόωρη προεκλογική περίοδος έχει ανοίξει εδώ και μήνες. Δεν την ανοίξαμε εμείς. Την άνοιξε η Νέα Δημοκρατία. Τα πρώτα σενάρια εκπορεύτηκαν από το Μαξίμου και από τη Ρηγίλλης. Επομένως, η πρόταση που σας κάναμε, σας βοηθάει. Εσείς ανοίξατε την προεκλογική περίοδο. Υπάρχει πρόταση για άμεση διενέργεια εκλογών. Αξιοποιήστε τη και μην ψάχνετε αφορμές, όπως την κρίση στην παιδεία ή όποιες άλλες αφορμές. Χρεώστε σε μας την ευθύνη να οδηγηθεί ο τόπος σε πρόωρες εκλογές. 
      Εξάλλου, μετά από τρία χρόνια διακυβέρνησης της χώρας από τη Νέα Δημοκρατία, νομίζω ότι έχει διαψευστεί και ο πιο απαισιόδοξος ψηφοφόρος σας. Η χώρα δεν κυβερνάται. Δεν είναι απλώς ανακόλουθη η Νέα Δημοκρατία, σε σχέση με τις προεκλογικές τις υποχρεώσεις. Το χειρότερο απ’ όλα είναι ότι έχει καθηλώσει τη χώρα, έχει καθηλώσει την ελληνική κοινωνία. Δεν υπάρχει αισιόδοξος άνθρωπος σε αυτή τη χώρα πλέον. Η απαισιοδοξία, η απελπισία θα έλεγα καλύτερα, έχει εγκατασταθεί στις πόλεις και στα χωριά μας, σε όλα τα ελληνικά νοικοκυριά, σε όλους τους Έλληνες πολίτες. Μήπως είμαι υπερβολικός;
      Για να δούμε τι συμβαίνει στην περιφέρεια, στην οποία ζω καθημερινά. Ελπίζει σήμερα κάπου η ελληνική περιφέρεια; Λέει ο κ. Καραμανλής ότι ήρθε η ώρα της περιφέρειας. Για να δούμε πού μπορεί να ελπίζει. Ο κ. Μπασιάκος μας είπε και πάλι ένα ανέκδοτο, ότι αυξήθηκε το αγροτικό εισόδημα. 
      Υπάρχει κανείς Βουλευτής της Νέας Δημοκρατίας, κύριοι συνάδελφοι, που πιστεύει ότι η ελληνική περιφέρεια, η ελληνική ύπαιθρος, μπορεί να στηριχθεί πλέον στην ελληνική γεωργία, στην αγροτική οικονομία; Υπάρχει κανείς σε αυτή την Αίθουσα που να πιστεύει πραγματικά ότι η αγροτική οικονομία θα αποτελέσει βασική συνιστώσα της ανάπτυξης της ελληνικής περιφέρειας; 
      Υπάρχει κανείς συνάδελφος, κανείς Έλληνας πολίτης, κανείς Έλληνας αγρότης που πιστεύει ότι θα υπάρξουν αγρότες που θα βελτιώσουν το εισόδημά τους, που θα κτίσουν σπίτια, που θα σπουδάσουν παιδιά, που θα δημιουργήσουν περιουσίες από την αγροτική τους απασχόληση; Υπάρχει κανείς που να το πιστεύει σε αυτή την Αίθουσα;
      Πού στηρίζεται η ελληνική περιφέρεια; Πού στηρίζεται αυτή η αισιοδοξία; Ο αγροτικός κόσμος βγαίνει απ’ έξω. Πώς θα αντικαταστήσουμε αυτή τη δραστηριότητα, για την οποία είναι κοινός τόπος ότι φθίνει καθημερινά; Μήπως με το δευτερογενή τομέα; Η αποβιομηχάνιση είναι οφθαλμοφανής σε όλες τις πόλεις και τα χωριά της βόρειας Ελλάδας, τουλάχιστον εκεί που τη βιώνουν περισσότερο. Ακούω από συναδέλφους μου ότι αυτό ισχύει και στην υπόλοιπη χώρα. 
      Πού μπορεί να ελπίζει η ελληνική περιφέρεια; Μήπως στον τριτογενή τομέα; Μήπως ο αναπτυξιακός νόμος προάγει την ανάπτυξη του τριτογενούς τομέα στην ελληνική περιφέρεια; Μήπως το κράτος μέσω κρατικών δραστηριοτήτων, μέσω του κρατικού τριτογενούς τομέα στηρίζει την ελληνική περιφέρεια;
      Μια και έγινε λόγος για τα πανεπιστήμια, τι γίνονται τα περιφερειακά πανεπιστήμια; Λέμε ότι δεν είναι στο επίπεδο ανάπτυξης που έπρεπε. Θα σας μιλήσω όμως, κύριε Υπουργέ, για το Δημοκρίτειο Πανεπιστήμιο της Θράκης. Εμείς το στηρίξαμε επί είκοσι χρόνια. Έχουμε ένα πανεπιστήμιο που έχει είκοσι δύο χιλιάδες φοιτητές, εννέα μεταπτυχιακά τμήματα, ένα πανεπιστήμιο με ένα πολύ καλό επιστημονικό δυναμικό, ένα πανεπιστήμιο με πάρα πολύ καλές υποδομές. Είναι ένα πανεπιστήμιο όπου το μόνο που του έλειπε ήταν να κάνει αυτή τη στιγμή το επόμενο βήμα, να ανοίξει τα φτερά του, να ανοίξει τα βήματά του στα Βαλκάνια και τις Παρευξείνιες χώρες, αυτό για το οποίο μιλάμε. 
      Τι κάνετε εσείς; Το ρίξατε στον άκρατο ανταγωνισμό με τα κεντρικά πανεπιστήμια, όπου οι πελατειακές σχέσεις είναι ισχυρότερες, όπου οι δυνατότητες είναι πολύ μεγαλύτερες και τα οποία βεβαίως δεν μπορεί να τα ανταγωνιστεί. 
      Και επειδή είστε εσείς παρών σήμερα και εκπροσωπείτε την Κυβέρνηση και επειδή πολύς λόγος γίνεται για τη μεταρρύθμιση –αυτή η λέξη κυριαρχεί στον πολιτικό σας λόγο- θέλω να σας πω ότι η πιο σχεδιασμένη και αποτελεσματική αντιμεταρρύθμιση που έγινε τις τελευταίες δεκαετίες σε αυτή τη χώρα ήταν κατά τη διάρκεια της διακυβέρνησης της χώρας από τη Νέα Δημοκρατία. Αυτή την αντιμεταρρύθμιση τη βλέπουμε στην οικονομία, τη βλέπουμε στο κράτος. Δεν θα αναφερθώ σε άλλα πράγματα. 
      Θα αναφερθώ όμως στα θέματα της εξωτερικής πολιτικής για τα οποία μίλησε η κ. Μπακογιάννη. Έκανε μια μεγάλη ομολογία σήμερα. Είπε ότι υπάρχει συνέχεια και συνέπεια.  
      Είναι η ομολογία ότι η εξωτερική πολιτική επί των ημερών του ΠΑ.ΣΟ.Κ. πήγαινε θαυμάσια και οφείλει να τη συνεχίσει. Δυστυχώς, δεν υπάρχει συνέχεια. Και προπάντων δεν υπάρχει συναίνεση, κάτι το οποίο το τόνισε. Υπάρχει εκλογίκευση των θέσεων της σημερινής Κυβέρνησης. Δίνει τη μάχη από υποδεέστερες θέσεις, γιατί η συγκυρία είναι διαφορετική, μια συγκυρία η οποία διαμορφώθηκε ερήμην της χώρας μας και αυτό φαίνεται και στο Κυπριακό, φαίνεται στην Ευρωπαϊκή Ένωση.
      Δεν νομίζω ότι υπάρχει κανείς Έλληνας Βουλευτής, κανείς  Έλληνας πολίτης που να πιστεύει ότι το κύρος του κ. Σημίτη στην Ευρωπαϊκή Ένωση είναι ίδιο με το κύρος του κ. Καραμανλή. Δεν πιστεύω να υπάρχει κανείς Έλληνας πολίτης που να πιστεύει ότι το κύρος του Γιώργου Παπανδρέου στην Ευρωπαϊκή Ένωση, αλλά και σ’ όλη την υφήλιο έχει σχέση με το κύρος της κ. Μπακογιάννη.
      ΠΡΟΕΔΡΕΥΩΝ (Σωτήρης Χατζηγάκης):  Ευχαριστούμε, κύριε συνάδελφε.
      ΓΕΩΡΓΙΟΣ ΝΤΟΛΙΟΣ:  Τελειώνω, κύριε Πρόεδρε. 
      Και στα ζητήματα αυτά έχει πάει η χώρα πίσω. Επειδή η χώρα δεν κυβερνάται, επειδή η αντιμεταρρύθμιση προχωρά, νομίζω ότι πρέπει να πάμε σε εκλογές και ας κρίνει ο λαός.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης):  Ευχαριστούμε, κύριε Ντόλιο.
      Τελευταίος ομιλητής για σήμερα είναι ο κ. Κελέτσης.
      Ορίστε, κύριε Κελέτση, έχετε το λόγο, για να κλείσουμε τη συνεδρίαση.
      ΙΟΡΔΑΝΗΣ ΤΖΑΜΤΖΗΣ: Μονομαχία στον όμορφο Έβρο!
      ΠΡΟΕΔΡΕΥΩΝ (Σωτήρης Χατζηγάκης): Από μονομαχία σε μονομαχία είμαστε, κύριοι συνάδελφοι!
      Ορίστε κύριε Κελέτση, έχετε το λόγο.
      ΣΤΑΥΡΟΣ ΚΕΛΕΤΣΗΣ: Το κύρος του κ. Σημίτη και της Κυβέρνησης του κ. Σημίτη, κυρίες και κύριοι συνάδελφοι, το έζησε πολύ ανάγλυφα η Ελλάδα τη βραδιά των Ιμίων, τότε που η χώρα τράβηξε όλα αυτά που τράβηξε -και είναι μια μελανή σελίδα στην ιστορία της εξωτερικής πολιτικής της χώρας μας- για να έρθει μετά ο κ. Σημίτης εδώ στην Βουλή και να πει και «ευχαριστώ» στους Αμερικάνους για τη στήριξη και την βοήθειά τους. Αυτή ήταν η εξωτερική πολιτική των κυβερνήσεων του ΠΑ.ΣΟ.Κ. και του κ. Σημίτη.
      Η συζητούμενη πρόταση μομφής κατά της Κυβέρνησης, κυρίες και κύριοι συνάδελφοι, θα αποτελέσει μνημείο πολιτικής ανευθυνότητας, αναξιοπιστίας και απαξίωσης των θεσμών από κόμμα της Αξιωματικής Αντιπολίτευσης στη νεότερη κοινοβουλευτική και συνταγματική ιστορία του τόπου. Το ΠΑ.ΣΟ.Κ., προκειμένου να βγει από το πολιτικό αδιέξοδο και ο ίδιος ο Αρχηγός του από το προσωπικό του πολιτικό αδιέξοδο, στο οποίο περιήλθε λόγω της στάσης του στην Αναθεώρηση του άρθρου 16 του Συντάγματος, δεν διστάζει να χρησιμοποιήσει τους θεσμούς και μάλιστα τον κορυφαίο κοινοβουλευτικό θεσμό, της πρότασης δυσπιστίας προς την Κυβέρνηση, μόνο και μόνο για να ξεπεράσει τα εσωκομματικά του προβλήματα και να διαχειριστεί την κρίση στο εσωτερικό του. Με λίγα λόγια, την κρίση του κόμματός τους, οι άνθρωποι, τα στελέχη του ΠΑ.ΣΟ.Κ., θέλουν να τη μετατρέψουν σε κρίση του πολιτικού μας συστήματος, σε κρίση της Δημοκρατίας, κρίση της χώρας. Τέτοιος βαθμός ανευθυνότητας!
      Η γνωστή από τον ελληνικό κινηματογράφο της δεκαετίας του ’60 μέθοδος κοινωνικής απάτης, «στρίβειν δια του αρραβώνος», μεταφέρεται στην πολιτική μας ζωή το 2006 ως μέθοδος «στρίβειν δια της προτάσεως μομφής». Αλήθεια, ποιος Έλληνας πολίτης σήμερα πιστεύει ότι η συγκεκριμένη πρόταση δυσπιστίας του ΠΑ.ΣΟ.Κ. κατατέθηκε προκειμένου να ρίξει ή έστω να ελέγξει την Κυβέρνηση; Είναι μια πρόταση εκτός τόπου και χρόνου. 
      Οι Έλληνες πολίτες όταν το άκουσαν, διότι συνέπεσε να βρίσκομαι σε μια μεγάλη συνέλευση όταν μαθεύτηκε το νέο της υποβολής της πρότασης  δυσπιστίας, πραγματικά έμειναν έκπληκτοι. Αν πράγματι το στοιχείο του αιφνιδιασμού ήταν αυτό που ενδιέφερε το ΠΑ.ΣΟ.Κ., τότε πράγματι του αξίζουν συγχαρητήρια, διότι αιφνιδίασαν τους πάντες. Γιατί αυτή η πρόταση ήταν ακριβώς εκτός τόπου και χρόνου και στην πολιτική συγκυρία, αλλά και στις πεποιθήσεις του ελληνικού λαού.
      Όμως το ΠΑ.ΣΟ.Κ. δεν μένει μόνο στην ανευθυνότητα απέναντι στους θεσμούς. Δείχνει ότι είναι και ένα αδίστακτο κόμμα, που δεν διστάζει να θέσει εν αμφιβόλω ακόμη και την κορυφαία διαδικασία της Αναθεώρησης του Συντάγματος. Μπροστά στο κομματικό συμφέρον δεν τους ενδιαφέρει ούτε το Σύνταγμα ούτε η συναίνεση ούτε η ομαλή πολιτική ζωή ούτε η εικόνα της χώρας μας στο εξωτερικό. Τόσο σέβεται το ΠΑ.ΣΟ.Κ. το Σύνταγμα, τους πολιτικούς θεσμούς, το Κοινοβούλιο, τη δημοκρατία, τον ελληνικό λαό. Μπροστά στο συγκυριακό κομματικό συμφέρον, μπροστά στο προσωπικό συμφέρον του Αρχηγού του, το συμφέρον του ελληνικού λαού βρίσκεται τελευταίο στη λίστα των προτεραιοτήτων του ΠΑ.ΣΟ.Κ.. 
      Μόνο που ο κ. Παπανδρέου δεν έχει καταλάβει ποια καλοστημένη παγίδα του έστησαν οι εσωκομματικοί του αντίπαλοι. Είδε το τυρί, δεν είδε τη φάκα. Και το τυρί δεν είναι παρά η προσωρινή έξοδος από το προσωπικό του αδιέξοδο στο χειρισμό της αναθεώρησης του άρθρου 16 του Συντάγματος. Αλλά η φάκα είναι ότι την επομένη των εκλογών, όποτε και αν αυτές γίνουν, μετά τη νέα ήττα του ΠΑ.ΣΟ.Κ., μια άλλη ηγετική ομάδα, η νέα ηγεσία του κινήματος, θα διαχειρισθεί την Αναθεώρηση του Συντάγματος, δίνοντας τη συναίνεσή της σε όποιες διατάξεις εκείνη επιθυμεί να αναθεωρηθούν. Με λίγα λόγια, ο σημερινός Αρχηγός του ΠΑ.ΣΟ.Κ. τίθεται από σήμερα υπό την επιτήρηση της επόμενης ηγεσίας του κόμματος.
      Δεν σας κρύβω, κυρίες και κύριοι συνάδελφοι, ότι ήμουν από εκείνους που πίστευαν ότι ο κ. Παπανδρέου, με αργά, αλλά σταθερά βήματα, προσπαθούσε να φέρει το κόμμα του στο δρόμο της πολιτικής αξιοπιστίας. Η στάση του στο άρθρο 16 άφηνε μια ελπίδα. Δυστυχώς, αποδεικνύεται ότι δεν έχει το σθένος, δεν έχει τις αντοχές, να τραβήξει μπροστά. «Όπισθεν ολοταχώς», αυτό είναι το σύνθημα του ΠΑ.ΣΟ.Κ. σήμερα.
      Υπό άλλες συνθήκες θα άξιζε πραγματικά σήμερα ο κύριος Πρωθυπουργός να του απαντήσει με το ίδιο νόμισμα, να του πει «εκλογές εδώ και τώρα!». Όμως, το έλλειμμα της αξιοπιστίας του ΠΑ.ΣΟ.Κ. δεν μπορούμε εμείς, μια υπεύθυνη πολιτική δύναμη, μια υπεύθυνη Κυβέρνηση, μια υπεύθυνη πλειοψηφία στη Βουλή να επιτρέψουμε να γίνει το χαρακτηριστικό γνώρισμα ολόκληρου του πολιτικού μας συστήματος.
      Η κρίση του ΠΑ.ΣΟ.Κ. δεν μπορεί να μετατραπεί σε κρίση της κοινωνίας, σε κρίση της χώρας. Αν ένα ανεύθυνο κόμμα παίζει με τους θεσμούς εν ου παικτοίς, δεν σημαίνει ότι το ίδιο θα κάνει και η υπεύθυνη Κυβέρνηση της χώρας. Αν εσείς,  κύριοι συνάδελφοι του ΠΑ.ΣΟ.Κ., επιλέξατε να φορέσετε ενόψει και των Αποκρεών –τέτοιες μέρες βρήκατε να καταθέσετε την πρόταση μομφής και σας θυμίζω ότι την προηγούμενη Κυριακή άνοιξε το Τριώδιο- τη στολή του παλιάτσου, της μιζέριας και της κακομοιριάς, εμείς δεν θα σας αφήσουμε αυτήν τη στολή να τη φορέσετε και στη χώρα!
      Η Κυβέρνηση εργάζεται συστηματικά, για να αναβαθμίσει το κύρος της Ελλάδας, να κάνει τη χώρα ισχυρή, με δυνατή οικονομία και τα καταφέρνει. Σας ευχαριστούμε, λοιπόν, για την ευκαιρία που μας δώσατε με την πρόταση μομφής, όχι μόνο γιατί μας δίνετε μια ακόμη ευκαιρία για να αναδείξουμε το έργο μας, αλλά κυρίως γιατί δίνετε τη δυνατότητα στον ελληνικό λαό να διαπιστώσει για μια ακόμη φορά τις διαφορές μας: Από τη μια το ΠΑ.ΣΟ.Κ., ένα κόμμα ανεύθυνο και αναξιόπιστο και από την άλλη η Νέα Δημοκρατία, δύναμη ευθύνης και εμπιστοσύνης.
      Οι Βουλευτές της Πλειοψηφίας έχουμε απόλυτη συνείδηση ότι σήμερα δεν στηρίζουμε απλά ένα κόμμα, δεν στηρίζουμε μια Κυβέρνηση που έχει στόχους και μια κυβερνητική πολιτική. Στηρίζουμε κυρίως το κύρος και την αξιοπιστία του πολιτικού μας συστήματος και της δημοκρατίας μας.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Κελέτση.
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 00.24΄ λύεται η συνεδρίαση για σήμερα Κυριακή 4 Φεβρουαρίου 2007 και ώρα 10.30΄, με αντικείμενο εργασιών του Σώματος: συνέχιση της συζήτησης και ψηφοφορία επί της πρότασης δυσπιστίας που υπέβαλαν ο Πρόεδρος της Κοινοβουλευτικής Ομάδας του Πανελληνίου Σοσιαλιστικού Κινήματος κ. Γεώργιος Παπανδρέου και ογδόντα πέντε Βουλευτές του Κόμματός του, σύμφωνα με τα άρθρα 84 του Συντάγματος και 142 του Κανονισμού της Βουλής. 
      Η ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ
ΟΛΟΜΕΛΕΙΑ 3-2-07	ΣΕΛ. 3



