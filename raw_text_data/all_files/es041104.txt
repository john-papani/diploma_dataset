      ΣΥΝΕΔΡΙΑΣΗ ΝΔ’
      Πέμπτη  4 Νοεμβρίου 2004
      ΠΙΝΑΚΑΣ ΠΕΡΙΕΧΟΜΕΝΩΝ
      ΠΕΡΙΟΔΟΣ ΙΑ’
      ΣΥΝΟΔΟΣ Α’
      Α. ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      2. Ανακοινώνεται ότι τη συνεδρίαση παρακολουθούν μαθητές από το Δημοτικό Σχολείο «Ελληνική Παιδεία» και το 20ο Δημοτικό Σχολείο Ιλίου, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Ανακοίνωση του δελτίου επικαίρων ερωτήσεων της Παρασκευής 5 Νοεμβρίου 2004, σελ.
      4. Συζήτηση επικαίρων ερωτήσεων:
      α) Προς τον Υπουργό Δημόσιας Τάξης σχετικά με την αμφισβήτηση της νομιμότητας της αστυνομικής δράσης από τους πολίτες και τη λήψη μέτρων για την αντιμετώπιση της , σελ.
      β) Προς τον Υπουργό Οικονομίας και Οικονομικών σχετικά με τη ρύθμιση των οφειλών από κάθε είδους δάνεια σύμφωνα με τις διατάξεις του άρθρου 39 του ν.3259/2004 σελ.
      γ) Προς τον Υπουργό Αγροτικής Ανάπτυξης και Τροφίμων:
      i) σχετικά με την ανεξέλεγκτη εισαγωγή προϊόντων διατροφής από τρίτες χώρες, τη λήψη μέτρων προστασίας των καταναλωτών κ.λπ., σελ.
      ii) σχετικά με τη λήψη μέτρων αποζημίωσης των καπνοπαραγωγών της Επαρχίας Ελασσόνας και του Νομού Πιερίας, σελ.
      δ) Προς τον Υπουργό Πολιτισμού σχετικά με την επαναπρόσληψη των απολυμένων συμβασιούχων στο Υπουργείο κ.λπ., σελ.
      ε) Προς τον Υπουργό Εθνικής Παιδείας και Θρησκευμάτων σχετικά με την ίδρυση και λειτουργία σχολείων μέσης εκπαίδευσης για μαθητές με ειδικές ανάγκες κ.λπ., σελ.
      στ) Προς τον Υπουργό Περιβάλλοντος, Χωροταξίας και Δημοσίων ‘Εργων:
      i) σχετικά με την κατασκευή χώρου υγειονομικής ταφής απορριμμάτων στη Βορειοδυτική Θεσσαλονίκη, σελ.
      ιι) σχετικά με τη διαχείριση της λάσπης που έχει συσσωρευτεί στη Ψυτάλλεια κ.λπ., σελ.
      
      Γ. ΝΟΜΟΘΕΤΙΚΗ ΕΡΓΑΣΙΑ
      1. Συζήτηση και ψήφιση των σχεδίων νόμων του Υπουργείου Οικονομίας και Οικονομικών: α) «Κύρωση του Απολογισμού του Κράτους οικονομικού έτους 2002», σελ.
      β) «Κύρωση του Ισολογισμού του Κράτους οικονομικού έτους 2002», σελ.
      2. Κατάθεση σχεδίων νόμων:
      α) Οι Υπουργοί Εθνικής Άμυνας, Οικονομίας και Οικονομικών, Εξωτερικών, Δικαιοσύνης, Δημόσιας Τάξης και Εμπορικής Ναυτιλίας κατέθεσαν σχέδιο νόμου: «Κύρωση της Συμφωνίας μεταξύ της Ελληνικής Δημοκρατίας και του Οργανισμού για την Απαγόρευση των Χημικών ‘Οπλων (ΟΑΧΟ) για τα προνόμια και τις ασυλίες του ΟΑΧΟ», σελ.
      β) Οι Υπουργοί Ανάπτυξης, Οικονομίας και Οικονομικών και Εξωτερικών κατέθεσαν σχέδιο νόμου : «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και του Ευρωπαϊκού Οργανισμού Διαστήματος αναφορικά με την ένταξη της Ελλάδας στη Συνθήκη του Ευρωπαϊκού Οργανισμού Διαστήματος και τους συναφείς όρους και προϋποθέσεις», σελ. 
      γ) Οι Υπουργοί Εξωτερικών και Οικονομίας και Οικονομικών κατέθεσαν σχέδιο νόμου: «Κύρωση της Συμφωνίας μεταξύ της Ελληνικής Δημοκρατίας και της Κυπριακής Δημοκρατίας για την εκπροσώπηση της Κυπριακής Δημοκρατίας στη Σαουδική Αραβία αναφορικά με τη χορήγηση κυπριακών θεωρήσεων», σελ.
      3) Κατάθεση εκθέσεων Διαρκών Επιτροπών:
      Η Διαρκής Επιτροπή  Εθνικής ‘Αμυνας και Εξωτερικών Υποθέσεων καταθέτει τις Εκθέσεις της στα σχέδια νόμων του Υπουργείου Εθνικής ‘Αμυνας: 
      i) «Κύρωση του Πρωτοκόλλου αριθμ. 13 στην Ευρωπαϊκή Σύμβαση για την Προστασία των Δικαιωμάτων του Ανθρώπου και των Θεμελιωδών Ελευθεριών σχετικά με την κατάργηση της θανατικής ποινής σε όλες τις περιστάσεις», σελ.
      ii) «Κύρωση της Συμφωνίας μεταξύ του Υπουργείου Εθνικής ‘Αμυνας της Ελληνικής Δημοκρατίας και του Υπουργείου Εθνικής ‘Αμυνας της Ρουμανίας που αφορά τη συνεργασία στον τομέα της στρατιωτικής ιατρικής», σελ.
      
      ΟΜΙΛΗΤΕΣ
      Α. Επί των Επικαίρων Ερωτήσεων:
      ΑΡΑΠΟΓΛΟΥ Χ., σελ.
      ΚΑΛΟΓΙΑΝΝΗΣ Σ., σελ.
      ΚΑΛΟΣ Γ., σελ.
      ΚΑΝΕΛΛΗ Λ., σελ.
      ΚΑΡΑΜΑΡΙΟΣ Α., σελ.
      ΚΟΝΤΟΣ Α., σελ.
      ΚΟΥΒΕΛΗΣ Φ., σελ.
      ΚΟΥΛΟΥΡΗΣ Κ., σελ.
      ΛΕΒΕΝΤΗΣ Α., σελ.
      ΜΑΡΚΟΓΙΑΝΝΑΚΗΣ Χ., σελ.
      ΜΠΟΥΓΑΣ Ι., σελ.
      ΡΕΓΚΟΥΖΑΣ Α., σελ.
      ΤΑΤΟΥΛΗΣ Π., σελ.
      ΤΣΙΟΓΚΑΣ Δ., σελ.
      Β. Επί του σχεδίου νόμου του Υπουργείου Οικονομίας και Οικονομικών:
      ΒΑΡΒΙΤΣΙΩΤΗΣ Μ., σελ.
      ΒΑΣΙΛΕΙΟΥ Θ., σελ.
      ΒΕΝΙΖΕΛΟΣ Ε., σελ.
      ΒΕΡΕΛΗΣ Χ., σελ.
      ΒΟΥΛΤΕΨΗ Σ., σελ.
      ΓΕΩΡΓΑΚΟΠΟΥΛΟΣ Δ., σελ.
      ΓΙΑΝΝAΚΗΣ Μ., σελ.
      ΓΚΑΤΖΗΣ Ν., σελ.
      ΔΕΡΜΕΝΤΖΟΠΟΥΛΟΣ Α., σελ.
      ΔΟΥΚΑΣ Π., σελ.
      ΚΑΚΛΑΜΑΝΗΣ Α., σελ.
      ΚΑΣΤΑΝΙΔΗΣ Χ., σελ.
      ΚΟΥΒΕΛΗΣ Φ., σελ.
      ΚΟΥΤΜΕΡΙΔΗΣ Ε. σελ.
      ΛΕΓΚΑΣ Ν., σελ.
      ΜΑΝΟΣ Σ., σελ.
      ΠΑΠΑΝΤΩΝΙΟΥ Γ., σελ.
      ΠΟΛΥΔΩΡΑΣ Β., σελ.
      ΡΕΓΚΟΥΖΑΣ Α., σελ.
      ΣΓΟΥΡΙΔΗΣ Π., σελ.
      ΣΚΡΕΚΑΣ Θ., σελ.
ΠΡΑΚΤΙΚΑ  ΒΟΥΛΗΣ
ΙΑ΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ  Α΄
     ΣΥΝΕΔΡΙΑΣΗ  ΝΔ΄
     Πέμπτη 4 Νοεμβρίου 2004
     	Αθήνα, σήμερα στις 4 Νοεμβρίου 2004, ημέρα Πέμπτη και ώρα 10.55΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΣΩΤΗΡΗ ΧΑΤΖΗΓΑΚΗ.
     	ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, αρχίζει η συνεδρίαση.
     	Παρακαλείται ο κύριος Γραμματέας να ανακοινώσει τις αναφορές προς το Σώμα.
     	(Ανακοινώνονται προς το Σώμα από τον κ. Ιωάννη Μπούγα, Βουλευτή Φωκίδας, τα ακόλουθα:
     	Α. ΚΑΤΑΘΕΣΗ ΑΝΑΦΟΡΩΝ
     1) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε αναφορά με την οποία το Σωματείο Εργαζομένων ΚΑΤ ζητεί την επίλυση λειτουργικών προβλημάτων του νοσοκομείου.
     2) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας που αφορά στην ανάπτυξη ενός εθνικού σχεδιασμού  για την πρωτοβάθμια φροντίδα υγείας.
     3) Ο Βουλευτής Ιωαννίνων κ. ΚΩΝ/ΝΟΣ ΤΑΣΟΥΛΑΣ κατέθεσε αναφορά με την οποία ο Σύλλογος Εργαστηριούχων Οδοντοτεχνιτών Είρου και Κερκύρας ζητεί την αναπροσαρμογή του τιμολογίου των οδοντοτεχνικών εργασιών.
     4) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο Δήμος Δύμης Αχαΐας καταγγέλλει πληθώρα κακοτεχνιών και ελλείψεων στις εργατικές κατοικίες της περιοχής του.
     5) Ο Βουλευτής Καστοριάς κ. ΑΝΕΣΤΗΣ ΑΓΓΕΛΗΣ κατέθεσε αναφορά με την οποία οι κύριοι Λεωνίδας και Σωκράτης Σιώζος, κάτοικοι Καστοριάς, ζητούν την ικανοποίηση αιτήματος αποζημίωσης, λόγω κατοχής οικοπέδου τους.
     6) Ο Βουλευτής Καρδίτσας κ. ΚΩΝ/ΝΟΣ ΡΟΒΛΙΑΣ κατέθεσε αναφορά με την οποία ο Πρόεδρος του Αθλητικού Κέντρου Μουζακίου ζητεί επιχορήγηση για οικοδομικές εργασίες, μισθοδοσία υπαλλήλων και λειτουργικά έξοδα του Αθλητικού Κέντρου.
     7) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία η Παναιγιάλειος Ένωση Συνεταιρισμών ζητεί την επιχορήγηση της ομάδας παραγωγών της ένωσης για τις καταστροφές στην παραγωγή των εσπεριδοειδών λόγω ακραίων καιρικών φαινομένων.
     8) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο Δήμαρχος Δύμης Αχαΐας ζητεί να λαμβάνονται υπόψη οι πληθυσμιακές διαφορές κατά τον υπολογισμό των επιχορηγήσεων των Δήμων.
     9) Ο Βουλευτής Αττικής κ. ΘΕΟΔΩΡΟΣ ΚΑΤΣΙΚΗΣ κατέθεσε αναφορά με την οποία η Ένωση Ελλήνων Χημικών διαμαρτύρεται για τον αποκλεισμό του μαθήματος της Χημείας από τα εξεταζόμενα μαθήματα για την εισαγωγή στα ΑΕΙ και ΤΕΙ.
     10) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο Αθλητικός Σύλλογος «ΑΠΟΛΛΩΝ» Πατρών ζητεί τη χρηματοδότηση της συμμετοχής των ομάδων του, στα αθλητικά πρωταθλήματα.
     11) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η μετάδοση αγώνων της Β΄ Εθνικής από την ΕΤ3.
     12) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται να μην απελευθερωθεί το ωράριο των καταστημάτων.
     13) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με μετατάξεις υπαλλήλων του ΤΑΣ στη Νομαρχία Αχαΐας.
     14) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο Δήμος Μεσσάτιδος Αχαΐας ζητεί την άμεση κατασκευή του αποχετευτικού δικτύου του.
     15) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Ηλίας Κωνσταντινίδης του Νικολάου ζητεί την ικανοποίηση αιτήματος σχετικά με εγκατάσταση πεζοδρομίων κλπ. στην επαρχιακή οδό Ανύδρου Μανδάλου, Δήμου Μενηίδος.
     16) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Παναγιώτης Νικολαϊδης ζητεί ενημέρωση για συνταξιοδοτική του υπόθεση από το ΙΚΑ.
     17) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ .Ευάγγελος Κατεριάδης, κάτοικος Γιαννιτσών, ζητεί ενημέρωση για συνταξιοδοτική του υπόθεση από το ΤΕΒΕ.
     18) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η κυρία Ελένη Ιγνατιάδου ζητεί πληροφορίες για θέματα μετάταξης υπαλλήλων της Νομαρχίας.
     19) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η Εθνική Συνομοσπονδία Ατόμων με Ειδικές Ανάγκες, η Ανώτατη Συνομοσπονδία Πολυτέκνων Ελλάδος, η Γενική Συνομοσπονδία Αναπήρων Θυμάτων Αντίστασης και η Πανελλήνια Οργάνωση Αγωνιστών Εθνικής Αντίστασης ζητούν τη δημοσίευση της προκήρυξης των θέσεων του ν. 2643/98 για το 2004.
     20) Ο Βουλευτής Ζακύνθου κ. ΔΗΜΗΤΡΙΟΣ ΒΑΡΒΑΡΙΓΟΣ κατέθεσε αναφορά με την οποία ο Σύνδεσμος Αλιέων Παράκτιας Αλιείας Ζακύνθου  «Ο ΑΓΙΟΣ ΣΩΣΤΗΣ» καταγγέλλει παράνομη αλιεία από αλιευτικά σκάφη στη Ζάκυνθο.
     21) Η Βουλευτής Χίου κ. ΕΛΠΙΔΑ ΤΣΟΥΡΗ κατέθεσε αναφορά με την οποία η Α.Ε. Υπεραστικό ΚΤΕΛ Χίου ζητεί τη χορήγηση πετρελαίου με μειωμένες τιμές, την οικονομική ενίσχυσή της κ.λπ.
     22) Ο Βουλευτής Θεσσαλονίκης κ. ΚΩΝ/ΝΟΣ ΖΑΧΑΡΑΚΗΣ κατέθεσε αναφορά με την οποία οι Αγροτικοί Συνεταιρισμοί Μαλγάρων και Κυμίνων Δήμου Αξιού  ζητούν την επίλυση προβλημάτων σχετικά με τις καλλιέργειες ρυζιού και βαμβακιού.
     23) Ο Βουλευτής Ιωαννίνων κ. ΑΝΤΩΝΙΟΣ ΦΟΥΣΑΣ κατέθεσε αναφορά με την οποία η Επιτροπή Αγώνα για τα Ηπειρωτικά Κληροδοτήματα ζητεί την ίδρυση και λειτουργία ελληνικών σχολείων στη Βόρειο Ήπειρο.
     24) Η Βουλευτής Αττικής κ. ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ κατέθεσε δημοσίευμα εφημερίδας στο οποίο επισημαίνεται η αύξηση της εγκληματικότητας στην πόλη των Αχαρνών Αττικής.
     25) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η κ. Ελένη Ψαρουδάκη, κάτοικος Λασιθίου, ζητεί την ειδική μαθησιακή υποστήριξη της θυγατέρας της λόγω προβλήματος υγείας της.
     26) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία η Ένωση Αξιωματικών Ελληνικής Αστυνομίας Κεντρικής Μακεδονίας ζητεί την παραμονή της Σχολής Μετεκπαίδευσης και Επιμόρφωσης Στελεχών της Ελληνικής Αστυνομίας στη Θέρμη Θεσσαλονίκης.
     27) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ζητείται η μείωση του μηνιαίου ποσού εξαγοράς της θητείας των ανυπότακτων νέων.
     28) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας σχετικά με αντιδράσεις του εξωτερικού στο θέμα των αμυντικών αγορών της Ελλάδας.
     29) Ο Βουλευτής Αττικής κ. ΚΩΝ/ΝΟΣ ΒΡΕΤΤΟΣ κατέθεσε αναφορά με την οποία Οργανώσεις Πολιτών Δήμου Παλλήνης Αττικής ζητούν την άμεση κατασκευή του αποχετευτικού δικτύου της περιοχής των Βορείων Μεσογείων Ανατολικής Αττικής.
     30) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία το Σωματείο Εργαζομένων στην  κατασκευή της περιφερειακής οδού  Βόλου Μαγνησίας, ζητεί την άμεση καταβολή δεδουλευμένων αποδοχών στα μέλη του.
    Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
    1. Στην με αριθμό 1296/4-6-04 ερώτηση του Βουλευτή κ. Κωνσταντίνου Τσιπλάκη δόθηκε με το υπ’ αριθμ. Β-603/29-6-04 έγγραφο από τον Υφυπουργό Μεταφορών και Επικοινωνιών η ακόλουθη απάντηση:
     «Σε απάντηση της ερώτησης με αριθμό 1296/4-6-2004 που κατέθεσε στη Βουλή ο Βουλευτής κ. Κων/νος Τσιπλάκης, σχετικά με την αγορά ιδιοκτήτου κτιρίου για τη στέγαση των ΕΛΤΑ στο Κεντρικό Κατάστημα Σερρών, σύμφωνα και με το αριθμό 33/1151/0.25./15-6-2004 έγγραφο των Ελληνικών Ταχυδρομείων, σας πληροφορούμε τα πιο κάτω:
     Ο ΕΛΤΑ, με την 24/9181/011.3/01-09-2000 απόφαση του Διοικητικού του Συμβουλίου, αποφάσισε την ανάθεση στην Κτηματική Εταιρεία του Δημοσίου την αγορά κτιρίων σε διάφορες πόλεις της Ελλάδας για τη στέγαση Υπηρεσιακών του Μονάδων, μεταξύ των οποίων και στην πόλη των Σερρών για τη στέγαση του ομώνυμου Κεντρικού Ταχυδρομικού Καταστήματος.
     Κατά την πρόσκληση εκδήλωσης ενδιαφέροντος της Κ.Ε.Δ. η οποία δημοσιεύτηκε στον ημερήσιο τύπο Αθήνας (14 & 17-02-2002) - Σερρών (15&16-02-2002), με προθεσμία υποβολής των προσφορών μέχρι την 26-03-2002, κατατέθηκε μία (1) προσφορά.
     Η Κ.Ε.Δ. με το 9043/3176/21/-08-2002 έγγραφό της, ενημέρωσε τον ΕΛΤΑ ότι η μοναδική προσφορά που κατατέθηκε, αξιολογήθηκε από την αρμόδια επιτροπή, στην οποία συμμετείχε εκπρόσωπος του ΕΛΤΑ και απορρίφθηκε ως ακατάλληλη, πρότεινε δε να κηρυχθεί ο διαγωνισμός άγονος.
     Το Διοικητικό Συμβούλιο του ΕΛΤΑ με την 24/9967/22-11-2002 απόφασή του αποδέχθηκε την πρόταση της Κ.Ε.Δ. και παράλληλα την ενημέρωσε για την διακοπή των διαδικασιών αγοράς κτιρίου στην πόλη των Σερρών.
     Ύστερα από τον άκαρπο διαγωνισμό αγοράς κτιρίου και προκειμένου το Ταχυδρομικό Κατάστημα Σερρών να ενταχθεί στο πρόγραμμα αναδιοργάνωσης κτιρίων με τη Νέα Εταιρική Ταυτότητα του Οργανισμού, η Περιφ. Δ/νση Θεσσαλονίκης του ΕΛΤΑ πρότεινε την διεξαγωγή διαγωνισμού μίσθωσης κτιρίου στην πόλη των Σερρών, αφού οι λόγοι μεταστέγασης του ομώνυμου Ταχ. Καταστήματος παρέμεναν (δηλαδή στα όρια του εμπορικού κέντρου και όχι ανάλογης προβολής των Υπηρεσιών του ΕΛΤΑ).
     Στον 1ο διαγωνισμό που διενεργήθηκε στις 25/09/2003 στις Σέρρες, για την εξεύρεση κατάλληλου κτιρίου προς μίσθωση, συνολικής επιφανείας 300-400 m2, κατατέθηκε μία προσφορά, η οποία όμως κρίθηκε ως μη συμφέρουσα για τον Οργανισμό λόγω του υψηλού μισθώματος καθώς και της μεγάλης δαπάνης εκτέλεσης εργασιών που απαιτούντο ώστε να καταστεί το συγκεκριμένο οίκημα λειτουργικό.
     Στις 27-4-2004 διενεργήθηκε 2ος διαγωνισμός, αφού προηγουμένως επαναδιαμορφώθηκαν οι απαιτήσεις του ΕΛΤΑ, σχετικά με τη ζητούμενη επιφάνεια, σε 250-350 m2, ώστε και να επιτευχθεί ευρύτερη συμμετοχή προσφορών και να μη δημιουργηθεί πρόβλημα στη μελλοντική λειτουργία του Ταχυδρομικού Καταστήματος. Στο διαγωνισμό αυτό κατατέθηκαν δύο προσφορές, οι οποίες βρίσκονται στο στάδιο της αξιολόγησης από την αρμόδια Δ/νση της Κ.Υ. ΕΛΤΑ, με κριτήρια, την εξασφάλιση τόσο των ικανοποιητικών συνθηκών εργασίας για τους εργαζόμενους του, όσο και την καλύτερη εξυπηρέτηση των συναλλασσόμενων με αυτόν, που είναι και ο πρωταρχικός σκοπός του Οργανισμού.
     Ο Υφυπουργός
     ΑΝΑΣΤΑΣΙΟΣ ΝΕΡΑΝΤΖΗΣ»
    2. Στην με αριθμό 1233/2-6-04 ερώτηση του Βουλευτή κ. Αναστασίου Σιδηρόπουλου δόθηκε με το υπ’ αριθμ. Β13-680/25-6-04 έγγραφο από τον Υφυπουργό Ανάπτυξης η ακόλουθη απάντηση:
     «Απαντώντας στην υπ΄ αριθμόν 1233/2-06-2004 ερώτηση, που κατέθεσε στη Βουλή των Ελλήνων ο Βουλευτής κ. Α. Σιδηρόπουλος, με θέμα «Εισαγωγές κηπευτικών», σας γνωστοποιούμε τα ακόλουθα:
     Οι υπηρεσίες της Γενικής Γραμματείας Εμπορίου και οι Υπηρεσίες της Νομαρχιακής Αυτοδιοίκησης που είναι επιφορτισμένες με την παρακολούθηση της διακίνησης των Αγροτικών Προϊόντων, ασκούν καθημερινούς ελέγχους σε όλα τα στάδια διακίνησης (Κεντρικές Αγορές, Καταστήματα λιανικής πώλησης, Λαϊκές αγορές και SUPER MARKET), για την πιστή εφαρμογή των προβλεπομένων από τις ισχύουσες Αγορανομικές Διατάξεις σε θέματα που έχουν σχέση με την αναγραφή των ενδείξεων στις αναρτημένες πινακίδες λιανικής πώλησης.
     Σε εφαρμογή των διατάξεων του Ν. 3190/2003, εκτός των αποφάσεων που έχουν σχέση με τη σύσταση κλιμακίων ελέγχου, εκδόθηκαν και οι αποφάσεις στις οποίες καθορίζονται μεταξύ των άλλων, η επιβολή προστίμων, καθώς και το ύφος των προβλεπομένων προστίμων για κάθε παράβαση στην περίπτωση κατά την οποία δεν έχουν τοποθετηθεί ενδεικτικές πινακίδες σε κάθε προϊόν με την τιμή λιανικής πώλησης ή την ποιότητα του προϊόντος ή της προέλευσης καθώς και αναγραφή αναληθούς προέλευσης κ.τ.λ.
     Καθημερινά πραγματοποιούνται έλεγχοι σε όλες τις λαϊκές αγορές του λεκανοπεδίου Αττικής από τους υπαλλήλους του Οργανισμού Λαϊκών Αγορών, τους υπαλλήλους της Δ/νσης Τιμών, Τροφίμων και Ποτών, της Γενικής Γραμματείας Εμπορίου και από τους εντεταλμένους υπαλλήλους των Νομαρχιακών Αυτοδιοικήσεων του Ν. Αττικής.
     Επίσης, έλεγχοι σε καθημερινή βάση στο Ν. Αττικής πραγματοποιούνται και σε οπωροπωλεία και σούπερ μάρκετ με αντικείμενο την εφαρμογή των αγορανομικών διατάξεων και αποφάσεων που ισχύουν.
     Τη φετινή χρονιά οι τιμές των αγροτικών προϊόντων εμφανίζονται μειωμένες σε ποσοστό από 10% έως 30% σε σχέση με τα επίπεδα με τις αντίστοιχες τιμές της προηγούμενης χρονιάς.
     Ο Υφυπουργός
     ΓΙΑΝΝΗΣ ΠΑΠΑΘΑΝΑΣΙΟΥ»
     3. Στην με αριθμό 1532/17-6-04 ερώτηση του Βουλευτή κ. Φίλιππου Πετσάλνικου η δόθηκε με το υπ’ αριθμ. 310/30-6-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Φ. Πετσάλνικος, σας πληροφορούμε τα εξής:
     1. Για τις καλυπτόμενες από τον ΕΛΓΑ ζημιές που προξενήθηκαν από τις βροχοπτώσεις Απριλίου και τις χαλαζοπτώσεις το χρονικό διάστημα Μαΐου- Ιουνίου 2004 στις καλλιέργειες μήλων του Ν. Καστοριάς, διενεργήθηκαν οι απαραίτητες επισημάνσεις και ενημερώθηκαν σι παραγωγοί για υποβολή δηλώσεων.
     Οι ζημιές αυτές είναι σε εξέλιξη και γι' αυτό οι εξατομικευμένες εκτιμήσεις θα διενεργηθούν μόλις σταθεροποιηθούν.
     2. Για τις καλυπτόμενες από τον ΕΛΓΑ ζημιές που προξενήθηκαν από τις χαλαζοπτώσεις Μάιου - Ιουνίου στις λοιπές καλλιέργειες του Ν. Καστοριάς (κεράσια, σιτηρά, κλπ.) διενεργήθηκαν οι απαραίτητες επισημάνσεις και ενημερώθηκαν οι παραγωγοί για υποβολή δηλώσεων. 
     Για τις καλλιέργειες που βρίσκονται στο στάδιο της συγκομιδής π.χ. κεράσια, δόθηκε προτεραιότητα και ήδη διενεργούνται εξατομικευμένες εκτιμήσεις οι οποίες και θα ολοκληρωθούν σύντομα.
     Για τις λοιπές καλλιέργειες το έργο των εξατομικευμένων εκτιμήσεων θα αρχίσει μετά τη λήξη της προθεσμίας για υποβολή δηλώσεων.
     Οι αποζημιώσεις θα καταβληθούν το συντομότερο δυνατό.
     Ο Υπουργός
     Σ. ΤΣΙΤΟΥΡΙΔΗΣ»
    4. Στην με αριθμό 781/17-5-04 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. 205 Β/10-6-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Σε απάντηση της ανωτέρω ερώτησης σχετικά με τη ρύπανση που προκαλείται στο Δ.Δ. Τριάδας του Δήμου Μεσσαπίων από την διάθεση ζωικών αποβλήτων και λυμάτων των μονάδων της περιοχής, σας γνωρίζουμε τα εξής:
     1) Με το υπ’ αρ. πρωτ. 132286/24-5-04 έγγραφο της Δ/νσης ΕΑΡΘ/ΥΠΕΧΩΔΕ ζητήθηκε από την Ειδική Υπηρεσία Επιθεωρητών Περιβάλλοντος (ΕΥΕΠ) να διοργανώσει και να διεξάγει, στο πλαίσιο των αρμοδιοτήτων της, και σε συνεργασία με τις αρμόδιες υπηρεσίες της Νομαρχιακής Αυτοδιοίκησης Ευβοίας, πρόγραμμα επιτόπιων ελέγχων των βιομηχανικών μονάδων που διαθέτουν ζωικά απόβλητα και λύματα στον ποταμό Μεσσάπιο (αμέσως ή εμμέσως) προκειμένου να εντοπισθούν οι περιπτώσεις εκείνες που είναι υπεύθυνες για τη δημιουργία του προβλήματος ρύπανσης και να δρομολογηθούν λύσεις για την αντιμετώπιση του.
     2) Για την περιοχή των Δημοτικών Διαμερισμάτων του Δήμου Μεσσαπίων δεν έχει υποβληθεί φάκελος περιβαλλοντικής αδειοδότησης για την κατασκευή εγκατάστασης επεξεργασίας αστικών λυμάτων.
     3) Για την περιοχή που βρίσκεται νοτιότερα του Δήμου Μεσσαπίων έχει εκδοθεί η υπ’ αριθμ. 101065/22-10-01 (ΕΥΠΕ) Απόφαση έγκρισης περιβαλλοντικών όρων για την επέκταση και αναβάθμιση του Κέντρου Επεξεργασίας Λυμάτων Χαλκίδας. Το Κ.Ε.Λ. Χαλκίδας έχει σχεδιαστεί για 115000 ισοδύναμους κατοίκους των Δήμων Χαλκιδέων, Ληλαντίων, Ερέτριας, Ανθηδώνα και Αυλίδας, ενώ υπάρχει δυνατότητα και για συνεπεξεργασία υγρών αποβλήτων βιοτεχνικών μονάδων/ βιομηχανιών της περιοχής που είναι ομοειδή ως προς τη σύσταση τους με τα αστικά λύματα.
     4) Τα οικιακά απορρίμματα της περιοχής προβλέπεται να οδηγούνται στο Χώρο Υγειονομικής Ταφής Απορριμμάτων (ΧΥΤΑ) του Δήμου Χαλκιδέων σύμφωνα με την σύμβαση που έχει υπογραφεί μεταξύ όλων των ενδιαφερομένων Δήμων όλης της Κεντρικής Διαχειριστικής Ενότητας Ν. Ευβοίας.
     Ο Υπουργός
     Γ. ΣΟΥΦΛΙΑΣ»
    5. Στην με αριθμό 802/7-5-04 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 210 Β/10-6-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Απαντώντας στην παραπάνω σχετική ερώτηση και σε ότι αφορά στις αρμοδιότητες του ΥΠΕΧΩΔΕ, σας γνωρίζουμε τα εξής:
     Στο πλαίσιο της ΕΥΔ ΕΠΠΕΡ, εκκρεμεί έλεγχος επιλεξιμότητας και κανονικότητας των έργων που εντάχθηκαν στην 3η πρόσκληση του Μέτρου 6.2., ένα από τα οποία είναι και το έργο «Συλλογή, μεταφορά επεξεργασία, διάθεση λυμάτων εντός των ορίων του Παλιού Δήμου Γουβών».
     Μέχρι την οριστικοποίηση των αποτελεσμάτων του ελέγχου για το αναφερόμενο έργο, αναστέλλονται όλες οι διαδικασίες που ακολουθούν την ένταξη.
     Ο Υπουργός
     Γ. ΣΟΥΦΛΙΑΣ»
    6. Στην με αριθμό 803/19-5-04 ερώτηση του Βουλευτή κ. Αθανασίου Λεβέντη δόθηκε με το υπ’ αριθμ. 211 Β/10-6-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Απαντώντας στην ανωτέρω σχετική ερώτηση, σας γνωρίζουμε τα εξής:
     Για το Αιολικό Πάρκο στη θέση «Μαυροβούνι-Μαυροπλαγιά-Πανόραμα» του Δήμου Δερβενοχωρίων, Ν. Βοιωτίας, έχει εκδοθεί η υπ. αρ. 5307/9.12.2003 απόφαση έγκρισης περιβαλλοντικών όρων από τη Δ/νση Περιβάλλοντος και Χωροταξίας της Περιφέρειας Στερεάς Ελλάδας.
     Στη συνέχεια κατατέθηκε στην ΕΥΠΕ/ΥΠΕΧΩΔΕ, Προμελέτη Περιβαλλοντικών Επιπτώσεων για την κατασκευή διασυνδετικής γραμμής μεταφοράς ηλεκτρικής ενέργειας υψηλής τάσης (150 KV) και υποσταθμού (Υ/Σ) ανύψωσης τάσης 20/150 KV, για τη σύνδεση του εν λόγω αιολικού σταθμού στο διασυνδεδεμένο δίκτυο, η οποία βρίσκεται στο στάδιο της Προκαταρκτικής Περιβαλλοντικής Εκτίμησης και Αξιολόγησης.
     Σύμφωνα με την Προμελέτη Περιβαλλοντικών Επιπτώσεων, το πλησιέστερο σημείο της προτεινόμενης όδευσης της διασυνδετικής γραμμής μεταφοράς απέχει τουλάχιστον τρία (3) χιλιόμετρα από τη μονή Οσίου Μελετίου.
     Ο Υπουργός
     Γ. ΣΟΥΦΛΙΑΣ»
    7. Στην με αριθμό 615/11-5-04 ερώτηση του Βουλευτή κ. Νικολάου Κόρτσαρη δόθηκε με το υπ’ αριθμ. Β-434/4-5-04 έγγραφο από τον Υπουργό Μεταφορών και Επικοινωνιών η ακόλουθη απάντηση:
     «Σε απάντηση της ερώτησης με αριθμ. πρωτ. 615/11-05-04 που κατέθεσε στη Βουλή ο Βουλευτής κ. Νικ. Κόρτσαρης, σύμφωνα και με το με αριθμ. πρωτ.: 136430/21-05-04 έγγραφο του Οργανισμού Σιδηροδρόμων Ελλάδος, σας πληροφορούμε τα παρακάτω:
     1. Στα πλαίσια της αναβάθμισης του σιδηροδρομικού δικτύου της Δυτικής Μακεδονίας, εντάσσεται και το έργο: «Ανακαίνιση της σιδηροδρομικής γραμμής Άρνισσας- Αμυνταίου, Βεύης - Φλώρινας και Μεσονησίου - Καυκάσου» προϋπολογισμού 42,5 εκατ. ΕΥΡΩ, το οποίο χρηματοδοτείται από Εθνικούς πόρους.
     Το έργο δημοπρατήθηκε την 18.12.2002, στις 11.6.2003 έγινε η αποσφράγιση των οικονομικών προσφορών και στις 16.07.2003 έγινε η κατακύρωση του έργου. Ακολούθησε προσφυγή κατά της απόρριψης κατατεθείσας αιτιολόγησης και αίτηση ασφαλιστικών μέτρων, η διαδικασία των οποίων ολοκληρώθηκε την 02.03.2004.
     Ακολούθησε ο έλεγχος από το Ελεγκτικό Συνέδριο και στις 15.04.2004 υπογράφηκε η σύμβαση.
     	Σύμφωνα με το χρονοδιάγραμμα οι εργασίες προβλέπεται να ολοκληρωθούν τον Μάιο του 2005.
     Η εργολαβία περιλαμβάνει την ολική αντικατάσταση του υλικού επιδομής με νέο σύγχρονης τεχνολογίας (σιδηροτροχιές UIC 54, ολόσωμους προεντεταμένους μπετονένιους στρωτήρες, ελατηριωτούς συνδέσμους, σκύρα μεγάλης σκληρότητας). Με την ολοκλήρωση του έργου προβλέπεται ο χρόνος διαδρομής Θεσσαλονίκης - Φλώρινας θα διαμορφωθεί σε 2 ώρες και 15 λεπτά αντί των 3 ωρών και 34 λεπτών, που είναι σήμερα.
     2. Εκτός από το προαναφερθέν έργο, στην περιοχή εκτελείται και το έργο: «Ανακαίνιση σιδηροδρομικής γραμμής μεταξύ Αμυνταίου - Κοζάνης», προϋπολογισμού 25 εκατ. ΕΥΡΩ, που εντάσσεται στα Π.Ε.Π. και αναμένεται να ολοκληρωθεί το Σεπτέμβριο του 2004.
     Ο Δήμος Αμυνταίου, με έγγραφό του, υπέβαλε στον Ο.Σ.Ε. μελέτη, με την οποία προτείνεται η διαφοροποίηση της γραμμολογίας εντός του οικισμού ώστε να αποφευχθεί η τριχοτόμηση του Αμυνταίοu.
     Ύστερα από το σχετικό έλεγχο, διαπιστώθηκε ότι η μελέτη είναι εφαρμόσιμη, αφού διευθετηθούν ορισμένα θέματα σχετικά με απαλλοτριώσεις, τα οποία δήλωσε ότι θα αναλάβει ο Δήμος Αμυνταίου. Παράλληλα μελετάται η δυνατότητα ένταξης της κατασκευής της νέας χάραξης, στην σε εξέλιξη εργολαβία.
     Ο Υπουργός
     ΜΙΧΑΛΗΣ ΛΙΑΠΗΣ»
     8. Στην με αριθμό 736/13-5-04 ερώτηση του Βουλευτή κ. Παναγιώτη Αντωνακόπουλου δόθηκε με το υπ’ αριθμ. 7017/4/4295/3-6-04 έγγραφο από τον Υφυπουργό Δημόσιας Τάξης η ακόλουθη απάντηση:
     «Σε απάντηση της ανωτέρω ερώτησης, που κατέθεσε ο Βουλευτής κ. Π. Αντωνακόπουλος, σας γνωρίζουμε ότι, στη νέα πολιτική που προωθούμε για τα Σώματα Ασφαλείας, περιλαμβάνεται και η ενίσχυση του Πυροσβεστικού Σώματος, μέσω του εφοδιασμού όλων των Υπηρεσιών του με τον απαραίτητο υλικοτεχνικό εξοπλισμό της πλέον σύγχρονης τεχνολογίας και της πρόσληψης ικανού αριθμού πυροσβεστικών υπαλλήλων για την κάλυψη των υπαρχουσών κενών οργανικών θέσεων, με στόχο την καλύτερη πυροπροστασία της χώρας και την αναβάθμιση των παρεχομένων στους πολίτες Υπηρεσιών.
     Σε ό,τι αφορά την Πυροσβεστική Υπηρεσία Αμαλιάδας, σας πληροφορούμε ότι αυτή σήμερα έχει στελεχωθεί με δύναμη που καλύπτει σχεδόν την οργανική της, ενώ κατά την αντιπυρική περίοδο ενισχύεται και με 35 εποχικούς υπαλλήλους.
     Τέλος πρέπει να επισημάνουμε ότι, πέραν των αρμοδίων τοπικών Υπηρεσιών, η αντιμετώπιση των δασικών και λοιπών πυρκαγιών, όταν υπάρχει ανάγκη, γίνεται και με τη συνδρομή των όμορων Υπηρεσιών, αλλά και των αερομεταφερόμενων πεζοπόρων τμημάτων, όπως επίσης και από τα λοιπά διαθέσιμα, για το σκοπό αυτό, επίγεια και εναέρια μέσα και στο πλαίσιο αυτό θα αντιμετωπισθεί κάθε περίπτωση πυρκαγιάς και στην αναφερόμενη περιοχή.
     Ο Υφυπουργός
     ΧΡΗΣΤΟΣ ΜΑΡΚΟΓΙΑΝΝΑΚΗΣ»
    9. Στις με αριθμό 1446/15-6-04 και 1530/17-6-04 ερωτήσεις των Βουλευτών κυρίων Ανδρέα Μακρυπίδη και Θάνου Μωραΐτη δόθηκε με το υπ’ αριθμ. Γ.Π. 60908/Σχετ 60877/1-7-04 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
     «Απαντώντας στις με αριθμό 1446/15-6-2004 και 1530/17-6-2004 ερωτήσεις που κατατέθηκαν στη Βουλή από τους Βουλευτές κυρίους Α. Μακρυπίδη και Θ. Μωραΐτη αναφορικά με την επίσπευση των διαδικασιών χορήγησης της ισόβιας σύνταξης στις πολύτεκνες μητέρες και μετά από σχετική ενημέρωσή μας από τον ΟΓΑ, σας γνωρίζουμε τα εξής:
     Η καθυστέρηση στην καταβολή της ισόβιας σύνταξης δεν υπερβαίνει τους 4-5 μήνες στις περιπτώσεις που η αίτηση είναι πλήρης και δεν απαιτείται κάποιο δικαιολογητικό επιπλέον.
     Συγκεκριμένα, οι αιτήσεις που περιήλθαν στο Περιφερειακό Υποκατάστημα ΟΓΑ Δυτικής Ελλάδας μέχρι και 31-5-2004 προωθήθηκαν για πληρωμή από 6 έως 15 Οκτωβρίου τρέχοντος έτους.
     Σημειώνουμε ότι οι πληρωμές των οικογενειακών επιδομάτων γίνονται ανά δίμηνο (ζυγούς μήνες).
     Ο Υφυπουργός
     Γ. ΚΩΝΣΤΑΝΤΟΠΟΥΛΟΣ»
      10. Στην με αριθμό 869/19-5-04 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 238Β/9-6-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της ανωτέρω ερώτησης, σας γνωρίζουμε τα εξής:
      1. Οι στόχοι της Εθνικής διαχείρισης των στερεών αποβλήτων που συμβάλλουν στην Προστασία του Περιβάλλοντος από την λειτουργία των ανεξέλεγκτων χωματερών όπως καθορίστηκαν από το ΥΠΕΧΩΔΕ, υλοποιούνται στην πλειοψηφία των υποδομών της τελικής διάθεσής τους με συγχρηματοδότηση από το Ταμείο Συνοχής και το Γ΄ ΚΠΣ με αποτέλεσμα τα έργα που προωθούν την εξάλειψή τους να ακολουθούν αναγκαστικά τους ρυθμούς υλοποίησης των συγχρηματοδοτούμενων έργων.
      Σημειώνουμε όμως ότι σύμφωνα με την υπ'αρ.50910/2727/03 (ΦΕΚ 1909/Β) Κ.Υ.Α. και την υπ' αριθμ. 103731/1272/5-5-04 Εγκύκλιο, καθορίζονται σαφώς τα χρονικά περιθώρια λειτουργίας των ήδη υπαρχόντων χώρων αντλήσεως διάθεσης απορριμμάτων.
      2. Στο πλαίσιο της υλοποίησης της ελεγχόμενης και ασφαλούς λειτουργίας, καθώς και της πρόληψης και αντιμετώπισης πυρκαγιών σε ΧΥΤΑ και χώρους ανεξέλεγκτης διάθεσης απορριμμάτων εκδόθηκαν εγκύκλιοι σχετικά με τα ληπτέα μέτρα έως την οριστική παύση τους, όπως περιφράξεις, δημιουργία ζωνών πυρασφάλειας, μόνιμη εγκατάσταση απαραίτητων μηχ/των και η με αρ. 9/2000 Πυροσβεστική διάταξη (ΦΕΚ 1459/8/30-11-2000) η οποία στο Άρθρο 7 ορίζει σαφώς τα απαιτούμενα μέτρα αντιπυρικής προστασίας.
      3. Σύμφωνα με το άρθρο 14 της υπ'αρ. 50910/2727/2003 (ΦΕΚ 1909/Β) σχετικής ΚΥΑ, αρμόδιες για τον έλεγχο τήρησης των όρων των περιβαλλοντικών αδειών λειτουργίας των χώρων διάθεσης στερεών αποβλήτων είναι οι υπηρεσίες περιβάλλοντος των οικείων Νομαρχιακών Αυτοδιοικήσεων ή Περιφερειών και η Ειδική Υπηρεσία Επιθεωρητών Περιβάλλοντος (ΕΥΕΠ).
      4. Σχετικά με το πλαίσιο εφαρμογής του ν. 2939/01 έχουν εκδοθεί τα ακόλουθα Προεδρικά Διατάγματα:
      Π.Δ. υπ’ αρ. 82 ΦΕΚ 65A/5-3-04
      Π.Δ. υπ’ αρ. 109 ΦΕΚ 75A/5-3-04
      Π.Δ. υπ’ αρ. 115 ΦΕΚ 80A/5-3-04
      Π.Δ. υπ’ αρ. 117 ΦΕΚ 82A/5-3-04
      που ορίζουν όρους και προϋποθέσεις για εναλλακτική διαχείριση «των άλλων προϊόντων» 
      Τέλoς σας ενημερώνουμε ότι έχουν εγκριθεί και ήδη λειτουργούν από 1/3103 δύο συστήματα εναλλακτικής διαχείρισης των συσκευασιών στα οποία συμμετέχουν αφ’ ενός οι υπόχρεοι διαχειριστές (βιομηχανίες παραγωγής & εισαγωγής) και η Τοπική Αυτοδιοίκηση αφ’ ετέρου οι υπόχρεοι διαχειριστές ορυκτελαίων και βρίσκονται, στην διαδικασία της Τελικής Έγκρισης στο ΓΕΔΣΑΠ (Γραφείο Eναλλακτικής Διαχείρισης Συσκευαστών και άλλων προϊόντων) και στην ΕΠΕΔ (Επιτροπή Παρακολούθησης της Εναλλακτικής Διαχείρισης) 7 ακόμη σχετικά συστήματα.
      Ο Υπουργός
      Γ. ΣΟΥΦΛΙΑΣ»
      11. Στην με αριθμό 1341/7-6-04 ερώτηση των Βουλευτών κυρίων Γιάννη Πατσιλινάκου, Λιάνας Κανέλλη, Γιώργου Χουρμουζιάδη και Παναγιώτη Κοσιώνη δόθηκε με το υπ’ αριθμ. 52644/ΙΗ/30-6-04 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 1341/7.6.04 την οποία κατέθεσαν οι Βουλευτές κ.κ. Γιάννης Πατσιλινάκος, Λιάνα Κανέλλη, Γιώργος Χουρμουζιάδης και Παναγιώτης Κοσιώνης και αφορά στους ωρομισθίους εκπαιδευτικούς, σας γνωρίζουμε τα ακόλουθα: 
      Σύμφωνα με το Σχέδιο Νόμου που κατατέθηκε στη Βουλή προβλέπονται τα εξής:
      Από την έναρξη του σχολικού έτους 2005-2006 η πρόσληψη προσωρινών αναπληρωτών εκπαιδευτικών στα σχολεία πρωτοβάθμιας και δευτεροβάθμιας εκπαίδευσης γίνεται από ενιαίο πίνακα που συντάσσεται για κάθε έτος και στον οποίο κατατάσσονται, με αίτησή τους, οι υποψήφιοι εκπαιδευτικοί κατά σειρά που εξαρτάται από το σύνολο των μορίων ως ακολούθως:
      α) Σε όσους έχουν προϋπηρεσία προσωρινού αναπληρωτή ή ωρομισθίου εκπαιδευτικού; ένα μόριο για κάθε μήνα της προϋπηρεσίας τους.
      β) Σε όσους έλαβαν τη βαθμολογική βάση κατά τον τελευταίο προ της συντάξεως του ως άνω πίνακα διαγωνισμό του ΑΣΕΠ, ένα μόριο για κάθε βαθμολογική μονάδα πάνω από τη βαθμολογική βάση.
      γ) Σε όσους έλαβαν τη βαθμολογική βάση κατά τον αντίστοιχο προτελευταίο διαγωνισμό μισό μόριο για κάθε βαθμολογική μονάδα πάνω από τη βαθμολογική βάση.
      Όσοι υπάγονται σε περισσότερες της μιας από τις ανωτέρω περιπτώσεις λαμβάνουν αθροιστικά τα μόρια αυτών.
      Από την έναρξη του σχολικού έτους 2005-2006 η πρόσληψη ωρομισθίων εκπαιδευτικών στα σχολεία της πρωτοβάθμιας και δευτεροβάθμιας εκπαίδευσης γίνεται από ενιαίο πίνακα ωρομισθίων που συντάσσεται κατά Περιφερειακή Διεύθυνση Εκπαίδευσης κάθε έτος σύμφωνα με τη διαδικασία που προβλέπεται ανωτέρω. Κάθε υποψήφιος ωρομίσθιος εκπαιδευτικός εγγράφεται στον πίνακα μόνο μιας Περιφερειακής Διεύθυνσης Εκπαίδευσης.
      Σε περίπτωση εξάντλησης των πινάκων των υποψηφίων ωρομισθίων εκπαιδευτικών, προσλαμβάνονται ως ωρομίσθιοι, εκπαιδευτικοί από τους εγγεγραμμένους στον ενιαίο πίνακα αναπληρωτών κατά τη σειρά εγγραφής τους σε αυτόν.
      Τέλος, όσον αφορά στους ωρομισθίους εκπαιδευτικούς που υπηρετούν κατά το σχολικό έτος 2003-2004 σε σχολεία της δευτεροβάθμιας εκπαίδευσης, σας γνωρίζουμε ότι με σχετικό έγγραφο το οποίο έχει σταλεί προς όλες τις διευθύνσεις δευτεροβάθμιας εκπαίδευσης, διευκρινίζεται ότι οι ωρομίσθιοι εκπαιδευτικοί μπορούν να απασχολούνται στο σχολείο που παρέχουν τις υπηρεσίες τους μετά τη λήξη των μαθημάτων του σχολικού έτους, εφόσον, κατά την περίοδο των προαγωγικών και απολυτηρίων εξετάσεων, συμμετέχουν στις σχετικές με τις εξετάσεις εργασίες που αναφέρονται στο μάθημα που διδάσκουν και μόνο εφόσον αυτό είναι εξεταζόμενο.
      Η Υπουργός
      ΜΑΡΙΕΤΤΑ ΓΙΑΝΝΑΚΟΥ»
      12. Στις με αριθμό 428/3-5-04, 475/4-5-04 και 535/6-5-04 ερωτήσεις των Βουλευτών κυρίων Μιχάλη Καρχιμάκη, Ευαγγελίας Σχοιναράκη –Ηλιάκη και Ντίνου Ρόβλια δόθηκε με το υπ’ αριθμ. 7965/24-6-04 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στις με αριθμό 428/2004, 475/2004 και 535/2004 ερωτήσεις, που κατατέθηκαν στη Βουλή από τους Βουλευτές κ.κ. Μ. Καρχιμάκη, Ευαγ. Σχοιναράκη - Ηλιάκη και Ντ. Ρόβλια, σχετικά με τη μερική απασχόληση για την παροχή υπηρεσιών κοινωνικού χαρακτήρα, σας πληροφορούμε τα εξής:
      Με το ν. 3174/2003, «Μερική Απασχόληση και υπηρεσίες κοινωνικού χαρακτήρα», δίνεται η δυνατότητα στις δημόσιες υπηρεσίες, στα ΝΠΔΔ και στους ΟΤΑ α΄ και β΄ βαθμού να υλοποιούν δράσεις κοινωνικού χαρακτήρα, είτε ενισχύοντας δράσεις, που ήδη ασκούν, είτε εφαρμόζοντας για πρώτη φορά προγράμματα κοινωνικού χαρακτήρα, με το θεσμό της μερικής απασχόλησης.
      Οι ανωτέρω φορείς καταρτίζουν Προγραμματικές Συμβάσεις με Νομικά Πρόσωπα Ιδιωτικού Δικαίου Μη Κερδοσκοπικού Χαρακτήρα, οι οποίες έχουν ως αντικείμενο την παροχή υπηρεσιών κοινωνικού χαρακτήρα.
      Συγκεκριμένα: οι φορείς που υλοποιούσαν ή ενδιαφέρονταν να υλοποιήσουν σχετικές κοινωνικές δράσεις, υπέβαλλαν στην Τριμερή Επιτροπή του άρθρου 5 του ν. 3174/03 «Επιτροπή Παρακολούθησης- Κατανομής Πόρων», Επιχειρησιακό Σχέδιο, στο οποίο ανέφεραν τον αριθμό και την ειδικότητα των ατόμων που χρειάζονταν και τη συγκεκριμένη κοινωνική δράση που θα υλοποιούσαν.
      Ο Νόμος προβλέπει ότι οι θέσεις μερικής απασχόλησης θα καλύπτονται από συγκεκριμένες κοινωνικές ομάδες, οι οποίες παρουσιάζουν υψηλά ποσοστά ανεργίας. Συγκεκριμένα:
      α. Το 35% των θέσεων θα καλύπτεται από ανέργους εγγεγραμμένους στον ΟΑΕΔ
      β. Το 25% των θέσεων θα καλύπτεται από ανέργους που βρίσκονται στην τελευταία πενταετία πριν από την συνταξιοδότησή τους
      γ. 20% θα προέρχεται από νέους κάτω των 30 ετών
      δ. 10% θα προέρχεται από μητέρες παιδιών έως δώδεκα ετών και το 10% θα καλύπτεται από άτομα με ποσοστό αναπηρίας 50% και άνω.
      Για τις περιπτώσεις α, β και γ, το 60% των θέσεων θα καλύπτεται από γυναίκες (εφόσον υπάρχει αντίστοιχος αριθμός ενδιαφερομένων).
      Σε εφαρμογή του ν. 3174/2003 η Τριμελής Επιτροπή, η οποία αποτελείται από τους Γενικούς Γραμματείς των Υπουργείων Οικονομίας και Οικονομικών, Εσωτερικών, Δημόσιας Διοίκησης και Αποκέντρωσης, Απασχόλησης και Κοινωνικής Προστασίας (άρθρ. 5 του ν.3174/2003), εξέτασε τα επιχειρησιακά σχέδια φορέων που εκδήλωσαν ενδιαφέρον να υλοποιήσουν δράσεις κοινωνικού χαρακτήρα με το θεσμό της Μερικής Απασχόλησης, και κατέληξε στην έγκριση 22.701 θέσεων που αναλύονται ως εξής:
      Φορείς του Δημοσίου και ΝΠΔΔ: 7.739 θέσεις, από τις οποίες 5.686 χρηματοδοτούμενες από τον κρατικό προϋπολογισμό και 2.053 χρηματοδοτούμενες από ιδίους πόρους, ΟΤΑ α΄ και β΄ βαθμού και Περιφέρειες: 14.962 θέσεις χρηματοδοτούμενες από τον κρατικό προϋπολογισμό.
      Στην παρούσα φάση οι φορείς στους οποίους εγκρίθηκαν οι ανωτέρω θέσεις μερικής απασχόλησης, σε συνεργασία με τα ΝΠΙΔ, που έχουν συνάψει Προγραμματικές Συμβάσεις, έχουν εκδώσει προκηρύξεις.
      Πρόσφατα κατετέθη προς ψήφιση στη Βουλή από το συνερωτώμενο Υπουργείο Εσωτερικών, Δημόσιας Διοίκησης και Αποκέντρωσης, ως επισπεύδον Υπουργείο, σε συνεργασία με το Υπουργείο μας και το Υπουργείο Οικονομίας και Οικονομικών, Νομοσχέδιο για τη «Μερική Απασχόληση στο Δημόσιο, στους ΟΤΑ και στα νομικά πρόσωπα δημοσίου δικαίου», με το οποίο επιχειρείται αναδιάρθρωση του υφιστάμενου καθεστώτος μερικής απασχόλησης για την παροχή υπηρεσιών κοινωνικού χαρακτήρα, με γνώμονα τη διασφάλιση της αντικειμενικότερης αξιολόγησης, καθώς και την εναρμόνιση των ρυθμίσεών του με τη γενικότερη κοινωνική πολιτική.
      Ο Υπουργός
      ΠΑΝΟΣ ΠΑΝΑΓΙΩΤΟΠΟΥΛΟΣ»
      13. Στην με αριθμό 1193/1-6-04 ερώτηση της Βουλευτού κ. Ασημίνας Ξυροτύρη- Αικατερινάρη δόθηκε με το υπ’ αριθμ. 7939/24-6-04 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην με αριθμό 1193/2004 ερώτηση, που κατατέθηκε στη Βουλή από τη Βουλευτή κα Ξηροτύρη-Αικατερινάρη, σχετικά με τα μέτρα καταπολέμησης της ανεργίας στη Θεσσαλονίκη, σας πληροφορούμε τα εξής:
      Α. Στα πλαίσια των ενεργητικών πολιτικών απασχόλησης ο Οργανισμός Απασχόλησης Εργατικού Δυναμικού (ΟΑΕΔ) εφαρμόζει κατ' έτος προγράμματα επιχορήγησης επιχειρήσεων για την απασχόληση ανέργων, αφ' ενός επιδιώκοντας τη μετατροπή των παθητικών πολιτικών σε ενεργητικές, προκειμένου να δημιουργηθούν νέες θέσεις εργασίας και αφ' ετέρου με σκοπό να βοηθήσει τις επιχειρήσεις να καταστούν ανταγωνιστικότερες στο σύγχρονο περιβάλλον της παγκοσμιοποίησης.
      Το τρέχον έτος ο Οργανισμός υλοποιεί σε όλους τους Νομούς της χώρας, συμπεριλαμβανομένου και του Νομού Θεσσαλονίκης, τα παρακάτω προγράμματα:
      α) Πρόγραμμα επιχορήγησης επιχειρήσεων για την απασχόληση 15.000 ανέργων ηλικίας 18-64 ετών.
      Στο πρόγραμμα μπορούν να ενταχθούν ιδιωτικές επιχειρήσεις που θα προσλάβουν ανέργους ηλικίας 18 - 64 ετών εγγεγραμμένους στα μητρώα ανέργων των Υπηρεσιών του ΟΑΕΔ. οι οποίοι θα πρέπει να έχουν ακολουθήσει τη διαδικασία της εξατομικευμένης παρέμβασης.
      Η διάρκεια της επιχορήγησης για κάθε επιχείρηση ανέρχεται στους 18 μήνες για τις Μ.Μ.Ε. (μικρές και μεσαίες επιχειρήσεις) και 24 μήνες για τις μεγάλες. Το ποσό επιχορήγησης για κάθε ημέρα πλήρους απασχόλησης ανέρχεται 
      -στα 18 ευρώ για ανέργους που βρίσκονται σε μειονεκτική θέση (δηλαδή, άτομα κάτω των 25 ετών που δεν έχουν απασχοληθεί για δύο (2) έτη μετά την ολοκλήρωση της εκπαίδευσής τους, άνεργοι αρχηγοί μονογονεϊκών οικογενειών, άνεργοι άνω των 50 ετών, άτομα που είναι μακροχρόνια άνεργα, ήτοι για 12 από 
      -τους 16 προηγούμενους μήνες πριν την πρόσληψή τους, άνεργοι που ολοκλήρωσαν μόνο την υποχρεωτική εκπαίδευση) και
      -στα 14 ευρώ για τις υπόλοιπες κατηγορίες ανέργων.
      Σε περίπτωση μερικής απασχόλησης (4 ώρες και άνω ημερησίως) η επιχορήγηση ανέρχεται στο ήμισυ των ως άνω ποσών.
      Μετά τη λήξη της επιχορήγησης, οι επιχειρήσεις υποχρεούνται να διατηρήσουν το σύνολο του προσωπικού τους για ακόμη 6 μήνες οι Μ.Μ.Ε και 12 μήνες οι μεγάλες επιχειρήσεις (απασχόληση χωρίς επιχορήγηση).
      β) Πρόγραμμα επιχορήγησης 17.000 Ν.Ε.Ε.
      Στο πρόγραμμα αυτό μπορούν να ενταχθούν άνεργοι-ες ηλικίας 18 - 64 ετών για τους οποίους έχει ακολουθηθεί η διαδικασία της εξατομικευμένης προσέγγισης και διαθέτουν δελτίο ανεργίας σε ισχύ μέχρι και την ημερομηνία έναρξης της δραστηριότητας τους, η οποία θα πρέπει να έχει γίνει μετά την εξατομικευμένη προσέγγιση και υποχρεωτικά μετά την 1-1-2004.
      	Στόχος του προγράμματος είναι η ενθάρρυνση των ανέργων για να δημιουργήσουν δική τους επιχείρηση μέσω της οικονομικής ενίσχυσης, που ανέρχεται συνολικά στο ποσόν των 8.400 ευρώ ανά άτομο και διαρκεί δώδεκα (12) μήνες.
      Από τις ως άνω θέσεις:
      Τουλάχιστον 67% θα καλυφθεί στο πλαίσιο της πολιτικής πρόληψης της μακροχρόνιας ανεργίας και θα αφορά:
      -άνεργους νέους και νέες ηλικίας 18-25 ετών, οι οποίοι-ες είναι εγγεγραμμένοι-ες άνεργοι-ες έως 6 μήνες στα μητρώα ανέργων του ΟΑΕΔ.
      -άνεργους-ες ηλικίας 26-60 ετών, οι οποίοι-ες είναι εγγεγραμμένοι-ες άνεργοι-ες έως 12 μήνες στα μητρώα ανέργων του ΟΑΕΔ.
      - Έως 33% θα καλυφθεί στο πλαίσιο της πολιτικής καταστολής της μακροχρόνιας ανεργίας και θα αφορά:
      -άνεργους νέους και νέες 18-25 ετών, οι οποίοι-ες είναι εγγεγραμμένοι-ες άνεργοι-ες τουλάχιστον 6 μήνες στα μητρώα ανέργων του ΟΑΕΔ.
      -άνεργους ηλικίας 26-60 ετών, οι οποίοι-ες είναι εγγεγραμμένοι -ες άνεργοι-ες τουλάχιστον 12 μήνες στα μητρώα ανέργων του ΟΑΕΔ.
      - Το 60% θα καλυφθεί από γυναίκες.
      - Το 50% των θέσεων θα καλυφθεί από νέους ηλικίας 18 έως 25 ετών.
      γ) Πρόγραμμα απόκτησης εργασιακής εμπειρίας στον τομέα πλnροφορικής επικοινωνιών (ηλεκτρονικής) - stage 2003
      Το πρόγραμμα απευθύνεται σε ανέργους ηλικίας μέχρι 35 ετών, πτυχιούχους ΑΕΙ και ΤΕΙ ή ισοτίμων τίτλων σπουδών ημεδαπής ή αλλοδαπής των παρακάτω τμημάτων:
      1 α. Πληροφορικής ή Ηλεκτρονικής.
      1 β. Άλλων Τμημάτων που έχουν παρακολουθήσει στη Σχολή τους μάθημα Πληροφορικής ή Ηλεκτρονικής, διάρκειας τουλάχιστον 300 ωρών.
      1γ. Άλλων τμημάτων που είναι απόφοιτοι Ι.Ε.Κ. με πιστοποίηση από τον Ο.Ε.Ε.Κ. ή απόφοιτοι Τ.Ε.Λ., Ε.Π.Λ., Τ.Ε.Ε. Α΄ και Β΄ κύκλου στον τομέα Πληροφορικής ή Ηλεκτρονικής καθώς και όσοι θα προσκομίσουν βεβαίωση παρακολούθησης προγράμματος κατάρτισης στην Πληροφορική ή στην Ηλεκτρονική από πιστοποιημένο Κ.Ε.Κ. του Ε.Κ.Ε.Π.Ι.Σ., διάρκειας τουλάχιστον 300 ωρών.
      Η διάρκεια του προγράμματος είναι οκτώ (8) μήνες, η δε ημερήσια αποζημίωση των υποψηφίων ανέρχεται στο ποσό των 25 ΕΥΡΩ μεικτά, καταβάλλεται εξ ολοκλήρου από τον ΟΑΕΔ ο οποίος ασφαλίζει τους συμμετέχοντες στο πρόγραμμα για ιατροφαρμακευτική περίθαλψη και κίνδυνο ατυχήματος.
      δ) Πρόγραμμα απόκτησης εργασιακής εμπειρίας σε φορείς του τoμέα υγείας και πρόνοιας (stage 2003) - β΄ σειρά.
      Αφορά ανέργους πτυχιούχους ΑΕ.Ι., Τ.Ε.Ι, διπλωματούχους Ι.Ε.Κ., αποφoίτους Τ.Ε.Λ, Ε.Π.Λ., Τ.Ε.Ε. Α΄ Κύκλου και Τ.Ε.Ε. Β΄ Κύκλου ή ισότιμων τίτλων σπουδών.
      -Το πρόγραμμα επιχορηγεί πλήρως την προσαρμογή στο εργασιακό περιβάλλον, σε Β΄ Σειρά, 2.373 ανέργων, ΑΕ.Ι, Τ.Ε.Ι . και διπλωματούχους Ι.Ε.Κ., αποφοίτους Τ.Ε.Λ, Ε.Π.Λ.,Τ.Ε.Ε. Α΄ Κύκλου και Τ.Ε.Ε. Β' Κύκλου (και ισότιμων τίτλων σπουδών)..
      -Η διάρκεια του προγράμματος ορίζεται στους 18 μήνες, η δε ημερήσια αποζημίωση των ασκούμενων ανέρχεται στα ποσά των: 25 ΕΥΡΩ μεικτά για τους πτυχιούχους Α.Ε.Ι, Τ.Ε.Ι, και 21 ΕΥΡΩ μεικτά για τους διπλωματούχους Ι.Ε.Κ., αποφοίτους Τ.Ε.Λ, Ε.Π.Λ., Τ.Ε.Ε. Α΄ Κύκλου και Τ.Ε.Ε. Β΄ Κύκλου .Η αποζημίωση καταβάλλεται εξ ολοκλήρου από τον ΟΑΕΔ. Οι ασκούμενοι ασφαλίζονται από τον ΟΑΕΔ για ιατροφαρμακευτική περίθαλψη και κίνδυνο ατυχήματος.
      Οι άνεργοι θα πρέπει να είναι ηλικίας μέχρι 35 ετών (γεννημένοι μετά την 1/1/68) οι πτυχιούχοι ΑΕ.Ι, Τ.Ε.Ι. και μέχρι 30 ετών (γεννημένοι μετά την 1/1/73) οι διπλωματούχοι I.E.K., οι απόφοιτοι Τ.Ε.Λ, Ε.Π.Λ.,Τ.Ε.Ε. Α΄ Κύκλου και Τ.Ε.Ε. Β΄ Κύκλου και ισότιμων τίτλων σπουδών), να διαθέτουν δελτίο ανεργίας σε ισχύ και να έχουν συμπληρώσει το Ατομικό Σχέδιο Δράσης. Ειδικά οι άνδρες υποψήφιοι θα πρέπει να έχουν εκπληρώσει τις στρατιωτικές τους υποχρεώσεις ή να έχουν απαλλαγεί νόμιμα.
      Στα ως άνω προγράμματα (NΕE-NEE-STAGE) το 60% των θέσεων θα καλυφθεί από γυναίκες.
      ε) Πρόγραμμα επιχορήγησης επιχειρήσεων για την απασχόληση ανέργων, που βρίσκονται στο στάδιο πλησίον της σύνταξης.
      α) Επιχορηγούνται όλες οι ιδιωτικές επιχειρήσεις που προσλαμβάνουν άνεργους (εγγεγραμμένους στα μητρώα Υπηρεσιών του ΟΑΕΔ επί 21 μήνες ή επιδοτούμενους) που τους υπολείπονται μέχρι 1.500 ένσημα και μέχρι 5 χρόνια για τη συμπλήρωση του ορίου ηλικίας τους για τη συνταξιοδότησή τους.
      β) η διάρκεια επιδότησης καθορίζεται από 1 έως 60 μήνες.
      γ) το ποσό επιχορήγησης για κάθε ημέρα εργασίας πλήρους απασχόλησης καθορίζεται στα 17,61€ για τους 24 μήνες, και στα 20,50 € για τους επόμενους 36 μήνες. Εάν ο μισθωτός απασχολείται με μειωμένο ωράριο από 4 τουλάχιστον ώρες και άνω ημερησίως, το ποσό της επιχορήγησης ανέρχεται στα 10,27 € για τους πρώτους 24 μήνες και στα 11,74 € για τους επόμενους 36 μήνες.
      Το ως άνω πρόγραμμα χρηματοδοτείται από πόρους του Λογαριασμού για την Απασχόληση της Επαγγελματικής Κατάρτισης (ΛΑΕΚ).
      στ) Ο ΟΑΕΔ επίσης το τρέχον έτος πρόκειται να υλοποιήσει νέα προγράμματα ήτοι: Πρόγραμμα επιχορήγησης επιχειρήσεων για την απασχόληση ανέργων και πρόγραμμα επιχορήγησης Νέων Ελευθέρων Επαγγελματιών, τα οποία θα συγχρηματοδοτηθούν από το Επιχειρησιακό Πρόγραμμα των ΠΕΠ (Περιφερειακά Προγράμματα).
      ζ) Το Επιχειρησιακό Πρόγραμμα Απασχόληση και Επαγγελματική Κατάρτιση 2000-2006 πρόκειται να αναμορφωθεί με σκοπό να υλοποιηθούν νέα προγράμματα απασχόλησης και να μεταφερθούν αναπορρόφητοι πόροι από το ένα μέτρο στο άλλο. Με τον τρόπο αυτό θα εγκριθούν για τον ΟΑΕΔ και άλλα χρηματικά ποσά από το Επιχειρησιακό Πρόγραμμα με τα οποία θα υλοποιηθούν νέα προγράμματα.
      η) Σύμφωνα με το ν. 3227/09-02-04 πρόκειται να υλοποιηθούν σε όλη τη χώρα τα προγράμματα επιχορήγησης επιχειρήσεων σχετικά με την εφαρμογή ενεργητικών πολιτικών απασχόλησης (μέτρα για τους επιδοτούμενους άνεργους, κίνητρα για την αύξηση της απασχόλησης των γυναικών, των νέων και των ηλικιωμένων).
      Β. Η Γενική Γραμματεία Διαχείρισης Κοινοτικών και Άλλων Πόρων μας πληροφόρησε για τα Περιφερειακά Προγράμματα της Κεντρικής Μακεδονίας. 
      Ειδικότερα:
      Στα πλαίσια των Περιφερειακών Επιχειρησιακών Προγραμμάτων, από το ΕΚΤ χρηματοδοτούνται μεταξύ άλλων Μέτρα που αφορούν Ολοκληρωμένες παρεμβάσεις για την «Αστική ανάπτυξη» και τις «Τοπικές Πρωτοβουλίες για την Απασχόληση», κύριος άξονας των οποίων είναι η βελτίωση και αύξηση της απασχόλησης σε τοπικό επίπεδο (περιοχές παρέμβασης). Περιλαμβάνονται κυρίως δράσεις κατάρτισης, προώθησης στην απασχόληση (δημιουργία νέων θέσεων εργασίας, νέων ελεύθερων επαγγελματιών, απόκτηση εργασιακής εμπειρίας), συμβουλευτικής και συνοδευτικών υποστηρικτικών υπηρεσιών. Επίσης, στα ΠΕΠ υπάρχει ξεχωριστό Μέτρο Ανάπτυξης Ανθρώπινου Δυναμικού που αφορά την Κατάρτιση καθώς και το Μέτρο των Κοινωνικών Υπηρεσιών που αφορά στη λειτουργία μονάδων και δομών φροντίδας ηλικιωμένων και φύλαξης βρεφών, νηπίων και παιδιών.
      Ειδικότερα για το ΠΕΠ Κεντρικής Μακεδονίας και την περιοχή της Θεσσαλονίκης, σημειώνουμε τα εξής:
      Μέτρο των Τοπικών Πρωτοβουλιών Απασχόλησης (Μέτρο 5.3 στο ΠΕΠ Κ. Μακεδονίας), το οποίο απευθύνεται σε ανέργους, υποαπασχολούμενους και άτομα ευπαθών κοινωνικά ομάδων. Στα πλαίσια του Μέτρου έχουν εγκριθεί Σχέδια Ολοκληρωμένης Παρέμβασης για τις εξής περιοχές της Θεσσαλονίκης:
      1. Τον Δήμο Θεσσαλονίκης, περιοχή Σιδηροδρομικού Σταθμού, με προϋπολογισμό 1.290.980 ευρώ και αριθμό ωφελουμένων 155.
      2. Τις Δυτικές Συνοικίες της πόλης (Δήμοι: Σταυρούπολης, Αμπελοκήπων, Ελευθερίου -Κορδελιού, Ευόσμου, Μενεμένης) με προϋπολογισμό 1.156.053 € και αριθμό ωφελουμένων 160.
      3. Τον Δήμο Πυλαίας με προϋπολογισμό 206.569 ευρώ και αριθμό ωφελουμένων 38.
      4. Τον Δήμο Εχεδώρου και Χαλάστρας (Σχέδιο για την υποστήριξη του αθίγγανου πληθυσμού που διαμένει εκεί) με προϋπολογισμό 385.408 ευρώ και αριθμό ωφελουμένων 43.
      5. Τους Δήμους Συκεών, Αγ. Παύλου, Τριανδρίας, Πολίχνης, Νεάπολης και Κοινότητα Ευκαρπίας με προϋπολογισμό 1.230.197 ευρώ και αριθμό ωφελουμένων 127.
      6. Τον Δήμο Καλαμαριάς με προϋπολογισμό 704.097 ευρώ και αριθμό ωφελουμένων 77. 
      7. Τον Δήμο Λαγκαδά με συναφείς Δήμους (Δήμοι: Σοχού, Μαδύτου, Αγίου Γεωργίου, Βερτίσκου, Καλλινδοίων, Ασήρου, Λαχανά) με προϋπολογισμό 473.147 ευρώ και αριθμό ωφελουμένων 59.
      8. Τέλος, έχει εγκριθεί Σχέδιο της Ν.Α. Θεσσαλονίκης, που περιλαμβάνει τους Δήμους Αγίου Αθανασίου, Αξιού, Καλλιθέας, Κουφαλίων και Χαλκηδόνας με προϋπολογισμό 1.419.136 ευρώ και αριθμό ωφελουμένων 160.
      Μέτρο Ολοκληρωμένων Παρεμβάσεων για την Αστική Ανάπτυξη (Μέτρο 3.9 του ΠΕΠ), το οποίο απευθύνεται σε ανέργους, υποαπασχολούμενους, εργαζόμενους /αυτοαπασχολούμενους και άτομα ευπαθών κοινωνικά ομάδων. Στα πλαίσια του Μέτρου έχουν εγκριθεί 5 Επιχειρησιακά Σχέδια, με περίπου 150 ωφελούμενους ανά Σχέδιο. Σημειώνουμε ότι, στο πλαίσιο του κάθε Επιχειρησιακού Σχεδίου οι παρεμβάσεις του ΕΚΤ λειτουργούν συμπληρωματικά με παρεμβάσεις του ΕΤΠΑ για τις περιοχές παρέμβασης και οι οποίες κατά κύριο λόγο αφορούν έργα αναπλάσεων, δημιουργίας - ενίσχυσης υποδομών, δράσεις επιχειρηματικής ανάπτυξης, δημιουργίας υποδομών υγείας -πρόνoιας και περιβάλλοντος κλπ. Τα εγκεκριμένα Επιχειρησιακά Σχέδια αφορούν τις παρακάτω περιοχές:
      1. Το Βορειοανατολικό Τμήμα του Ιστορικού Κέντρου του Δήμου Θεσσαλονίκης, προϋπολογισμού ΕΚΤ 2.680.434 ευρώ και ΕΤΠΑ 7.224.900 ευρώ
      2. Τις βορειοδυτικές περιοχές της πόλης (Δήμοι: Νεάπολης, Πολίχνης, Αμπελοκήπων, Ελευθερίου Κορδελιού, Ευόσμου Συκεών, Σταυρούπολης, Τριανδρίας, Αγ. Παύλου, Μενεμένης, Κοινότητα Ευκαρπίας) , προϋπολογισμού ΕΚΤ 3.845.860 ευρώ και ΕΤΠΑ 10.359.340 ευρώ
      3. Τον Δήμο Καλαμαριάς, προϋπολογισμού ΕΚΤ 1.286.460 ευρώ και ΕΤΠΑ 3.563.540 ευρώ
      4. Τον Δήμο Θερμαϊκού, προϋπολογισμού ΕΚΤ 1.286.452 ευρώ και ΕΤΠΑ 3.563.507 ευρώ
      5. Τον Δήμο Εχεδώρου (Δ.Δ. lωνίας, Σίνδου, Καλοχωρίου), προϋπολογισμού ΕΚΤ 1.538.450 ευρώ και ΕΤΠΑ 4.114.450 ευρώ.
      Μέτρο για την Ανάπτυξη των Ανθρωπίνων Πόρων (Ενέργειες Κατάρτισης, Μέτρο 5.2 του ΠΕΠ). Κατά τη διάρκεια του Α΄ κύκλου υλοποίησης προγραμμάτων κατάρτισης ο οποίος βαίνει προς ολοκλήρωση, στο Νομό Θεσσαλονίκης έχουν υλοποιηθεί 45 προγράμματα για ανέργους στα οποία καταρτίσθηκαν 720 περίπου άτομα. Σύντομα πρόκειται να ξεκινήσουν και οι διαδικασίες για την προκήρυξη του Β' κύκλου κατάρτισης, όπου προβλέπονται 62 προγράμματα κατάρτισης για το Νομό που αντιστοιχούν σε 1.240 καταρτιζόμενους. Σημειώνουμε ότι σύμφωνα με τα διαθέσιμα στοιχεία δεν είναι δυνατόν να γίνει επιμερισμός προγραμμάτων και καταρτιζομένων στο Πολεοδομικό Συγκρότημα της Θεσσαλονίκης και για το λόγο αυτό η αναφορά είναι σε επίπεδο Νομού.
      Τέλος, στο Μέτρο Ανάπτυξη Κοινωνικών Υπηρεσιών Υποστήριξης (Μέτρο 5.1 του ΠΕΠ), λειτουργούν στο Νομό της Θεσσαλονίκης 54 Δομές και Μονάδες παροχής φροντίδας σε ηλικιωμένους «Βοήθεια στο Σπίτι», Κέντρα Ημερήσιας Φροντίδας Ηλικιωμένων) και φύλαξης παιδιών (Βρεφικοί/Παιδικοί/Βρεφονηπιακοί Σταθμοί καθώς και Κέντρα Δημιουργικής Απασχόλησης Παιδιών) με 203 εργαζόμενους και 2.060 ωφελούμενους (γυναίκες που αποδεσμεύονται για την ένταξη/επανένταξη τους στην αγορά εργασίας).
      Γ. Πέραν των παραπάνω ενεργειών από το ΠΕΠ Κεντρικής Μακεδονίας, στο Νομό Θεσσαλονίκης υπάρχουν και οι παρεμβάσεις από το Επιχειρησιακό Πρόγραμμα «Απασχόληση και Επαγγελματική Κατάρτιση» του Υπουργείου Απασχόλησης και Κοινωνικής Προστασίας. Ειδικότερα:
      - Στα πλαίσια της δράσης «Κατάρτιση ανέργων σε πιστοποιημένα ΚΕΚ» την περίοδο 2001-2002 (Α΄ κύκλος) υλοποιήθηκαν 102 προγράμματα για ανέργους και καταρτίστηκαν 2.102 άτομα. Στα πλαίσια του Β΄ κύκλου (2004-2006) έχουν εγκριθεί 104 προγράμματα για 2.319 άτομα και η υλοποίηση έχει ήδη ξεκινήσει.
      - Υλοποιήθηκαν 33 προγράμματα εκμάθησης της ελληνικής γλώσσας (προκατάρτιση) για 664 άνεργους παλιννοστούντες - μετανάστες - πρόσφυγες (2002 - 2003).
      - Από την ενέργεια «Κατάρτιση σε βασικές δεξιότητες χρήσης τεχνολογιών πληροφορίας και επικοινωνίας» έχουν εγκριθεί 89 προγράμματα με 1.574 ωφελούμενους τα οποία έχουν ξεκινήσει να υλοποιούνται.
      - Στα πλαίσια των ενεργειών «Κατάρτισης ανέργων σε θέματα προστασίας και διαχείρισης περιβάλλοντος» έχουν εγκριθεί 34 προγράμματα για 675 ανέργους και η υλοποίηση τους έχει ξεκινήσει.
      - Τέλος, στο Μέτρο των «Ολοκληρωμένων Παρεμβάσεων υπέρ Ανέργων με Πολιτισμικές Ιδιαιτερότητες» που πρόκειται να υλοποιηθεί, αναμένεται να ωφεληθούν 120 άτομα στα πλαίσια 6 Παρεμβάσεων.
      Οι δράσεις που περιλαμβάνονται σε όλα τα προαναφερθέντα Μέτρα και παρεμβάσεις συμβάλουν γενικά στην προώθηση των ανέργων αλλά και ειδικότερα σε επιμέρους ομάδες όπως:
      1. Νέοι πτυχιούχοι έως 30 ετών (εξειδικευμένα προγράμματα απόκτησης εργασιακής εμπειρίας, προγράμματα κατάρτισης).
      2. Γυναίκες (δράσεις Συμβουλευτικής και Συνοδευτικών Υποστηρικτικών Υπηρεσιών που, μεταξύ άλλων, προωθούν την γυναικεία επιχειρηματικότητα, κοινωνικές υπηρεσίες που τις αποδεσμεύουν από οικογενειακές υποχρεώσεις ώστε να μπορέσουν να ενταχθούν στην αγορά εργασίας κ.α.).
      3. Άνεργοι σε τοπικό επίπεδο (όλες οι Ολοκληρωμένες παρεμβάσεις εφαρμόζονται σε τοπικό επίπεδο και σχεδιάζονται και υλοποιούνται με πρωτοβουλία των τοπικών φορέων που γνωρίζουν τις ανάγκες της περιοχής τους).
      Ειδικές Πολιτισμικές Ομάδες (δράσεις εκμάθησης της ελληνικής γλώσσας ή/και προώθηση στην απασχόληση).
      Ο Υπουργός
      ΠΑΝΟΣ ΠΑΝΑΓΙΩΤΟΠΟΥΛΟΣ»
      14. Στην με αριθμό 277/27-4-04 ερώτηση του Βουλευτή κ. Αθανασίου Λεβέντη δόθηκε με το υπ’ αριθμ. 77/20-5-04 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση του με αριθ. πρωτ. 277/27-04-2004 εγγράφου σας με το οποίο μας διαβιβάστηκε ερώτηση του Βουλευτή κ. Θ. Λεβέντη, που κατατέθηκε στη Βουλή των Ελλήνων, σας γνωρίζουμε τα ακόλουθα:
      1. Με την αριθμ. 22/99 Πράξη της Λιμενικής Επιτροπής Ελευσίνας, εγκρίθηκε η παραχώρηση χρήσης χώρου στη χερσαία ζώνη λιμένα Ελευσίνας για την εγκατάσταση επισκευαστικής βάσης του Λιμενικού Σώματος (Λ.Σ.). Η πράξη αυτή εγκρίθηκε από την Περιφέρεια Αττικής, το Μάιο του 1999 και με το ν. 2987/2002 (Α΄ 27) καθορίστηκαν οι όροι δόμησης.
      2. Σύμφωνα με το γενικό σχέδιο, στα έργα της επισκευαστικής βάσης Λ.Σ. περιλαμβάνονται:
      α) λιμενικά έργα,
      β) βιομηχανικό κτίριο,
      γ) υδραυλικά έργα μεταφοράς ρέματος και
      δ) κτίρια Εκπαιδευτικού Κέντρου Προστασίας Θαλασσίου Περιβάλλοντος και λειτουργιών διοικητικής υποστήριξης βάσης Λ.Σ., διαμόρφωση περιβάλλοντος χώρου. Το Εκπαιδευτικό Κέντρο θα περιλαμβάνει κτίρια διοίκησης, αποθήκη υλικών απορρύπανσης θαλασσίου χώρου, αμφιθέατρα -χώρους προβολών, αίθουσες πολλαπλών χρήσεων, εστιατόριο, ξενώνα κ.λπ. και θα εξυπηρετεί ταυτόχρονα και λειτουργίες εκπαίδευσης σε θέματα προστασίας θαλασσίου περιβάλλοντος φορέων ή ομάδων ιδιωτών.
      Η εκπόνηση των τεχνικών μελετών για τα εν λόγω έργα, έγινε με ευθύνη και δαπάνες του Λιμενικού Ταμείου Ελευσίνας. Πέραν των ως άνω μελετών, για το έργο εκπονήθηκε και μελέτη περιβαλλοντικών επιπτώσεων. Με κοινή απόφαση των Υπουργών ΠΕ.ΧΩ.Δ.Ε. και Εμπορικής Ναυτιλίας εγκρίθηκαν οι περιβαλλοντικοί όροι.
      Η κατακύρωση του αποτελέσματος του τακτικού διαγωνισμού έγινε την 14-10-2003 και η υπογραφή της σχετικής σύμβασης την 05-03-2004.
      3. Για τη δημιουργία της επισκευαστικής βάσης του Λ.Σ. στην περιοχή δικαιοδοσίας του «Οργανισμού Λιμένα Ελευσίνας Α.Ε.», έχουν τηρηθεί όλες οι προβλεπόμενες από την ισχύουσα νομοθεσία διαδικασίες, ενώ όλες οι αποφάσεις που αφορούν στο θέμα, έχουν ληφθεί νομότυπα από το Διοικητικό Συμβούλιο του ανωτέρω Οργανισμού, στο οποίο συμμετέχει και ο εκπρόσωπος του Δήμου Ελευσίνας.
      4. Το μέτωπο του χώρου που έχει παραχωρηθεί προς τη θάλασσα, δεν υπερβαίνει τα 100 μέτρα σε παραλία μήκους 17 - χλμ, ενώ τα κτίρια που θα κατασκευαστούν θα είναι διώροφα. Με την ολοκλήρωση της κατασκευής του έργου της επισκευαστικής βάσης στο χώρο που έχει παραχωρηθεί στο ΥΕΝ, θα καταστεί δυνατή η ορθολογικότερη τεχνική υποστήριξη των πλωτών και χερσαίων μέσων του Λ.Σ., προκειμένου αυτά να ανταποκρίνονται στις επιχειρησιακές ανάγκες του Σώματος. Επίσης, με τη λειτουργία στην εν λόγω περιοχή της επισκευαστικής βάσης (η οποία λειτουργεί σήμερα σε ιδιωτικό χώρο) θα εξοικονομηθούν σημαντικοί πόροι.
      5. Ήδη έχουν ανελκυστεί τα ναυάγια που επιβάρυναν το θαλάσσιο περιβάλλον, ενώ με τη λειτουργία και του Εκπαιδευτικού Κέντρου Προστασίας Θαλασσίου Περιβάλλοντος, θεωρούμε ότι η εν λόγω περιοχή θα αναβαθμιστεί. Όπως είναι άλλωστε γνωστό, το YΕN είναι ευαίσθητο σε θέματα προστασίας θαλασσίου περιβάλλοντος και η πλήρης συμμόρφωσή του με τους περιβαλλοντικούς όρoυς θεωρείται δεδομένη.
      6. Σύμφωνα, με σχετικό έγγραφο της Νομαρχιακής Αυτοδιοίκησης Δυτικής Αττικής, οι βιομηχανίες ελέγχονται κατά καιρούς από την Υπηρεσία της Δ/νσης Υγείας και Δημ. Υγιεινής με λήψη δειγμάτων των επεξεργασμένων λυμάτων ή υγρών αποβλήτων. Επίσης από τις δειγματοληψίες θαλασσινού νερού που διενεργούνται τα τελευταία χρόνια, η ποιότητα της θάλασσας του Κόλπου της Ελευσίνας είναι ικανοποιητική αφού από το έτος 2003 η παραλία της Ελευσίνας (θέση Φονιάς) συμπεριλήφθηκε στις χαρακτηριζόμενες κατάλληλες για κολύμβηση, με απόφαση που εκδίδει κάθε χρόνο το Υπουργείο Υγείας και Πρόνοιας.
      7. Πέραν των ανωτέρω, το ΥΕΝ έχει αναπτύξει ικανοποιητικό σύστημα αστυνόμευσης με εναέρια, πλωτά και χερσαία μέσα και έχει δώσει οδηγίες προς τις Λιμενικές Αρχές για εντατικοποίηση των προβλεπόμενων ελέγχων στα πλοία που καταπλέουν στην περιοχή τους και στις παράκτιες εγκαταστάσεις ξηράς και σε περίπτωση διαπίστωσης παραβάσεων επιβάλλονται οι προβλεπόμενες από την ισχύουσα νομοθεσία κυρώσεις.
      Ο Υπουργός
      ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
      15. Στην με αριθμό 1267/3.6.04 ερώτηση της Βουλευτού κ. Χρύσας Μανωλιά δόθηκε με το υπ’ αριθμ. 330 Β/22.6.04 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της ανωτέρω ερώτησης, σας γνωρίζουμε τα εξής:
      Η εγκύκλιος 27/4-3-04 είναι διευκρινιστική για την εφαρμογή του Τεχνικού Κανονισμού Εσωτερικών Εγκαταστάσεων Φυσικού Αερίου με πίεση λειτουργίας έως και 1 bar. Ο έλεγχος των μελετών και των εγκαταστάσεων Φυσικού Αερίου από την ΕΠΑ προβλέπεται σύμφωνα με τον Τεχνικό Κανονισμό ΚΥΑ/Δ3/Α/11346 στο ΦΕΚ 963 Β/Ι5-7-2003 με τις παρ. 3.1.1 και 3.2.1.1 αυτού.
      Η ρύθμιση αυτή εντάσσεται στο πλαίσιο εξοικονόμησης ενέργειας και οι επιμέρους διατάξεις εφαρμογής της αποσκοπούν στην ασφάλεια του κοινωνικού συνόλου με την εισαγωγή αυστηρών προδιαγραφών και απαιτήσεων, που επιλύουν τα όποια τεχνικά ζητήματα. Εξάλλου είναι οικονομικότερη και τεχνικά αρτιότερη η κατασκευή του δικτύου εσωτερικών εγκαταστάσεων Φυσικού Αερίου κατά την ανέγερση του κτιρίου και όχι μετά την αποπεράτωσή του.
      Ο Νόμος προβλέπει την ανάθεση στην ΕΠΑ του ελέγχου της μελέτης και της εφαρμογής της ώστε να διασφαλίζονται όλες οι απαραίτητες κατασκευές σύμφωνα με τις απαιτήσεις που εισάγει ο Τεχνικός Κανονισμός για τις προδιαγραφές των υλικών και των εξαρτημάτων των εγκαταστάσεων οι οποίες ελέγχονται πριν γίνει η σύνδεση με την παροχή αερίου ώστε να διαπιστώνεται από τον αρμόδιο και εξειδικευμένο φορέα ότι πληρούνται οι προϋποθέσεις που περιγράφονται στον Τεχνικό Κανονισμό, για την ασφάλεια των πολιτών και να προλαμβάνεται ο τυχόν κίνδυνος για το κοινωνικό σύνολο.
      Με την εγκύκλιο 27/04 δίδονται αναλυτικές οδηγίες για την εφαρμογή των διατάξεων που θεσπίσθηκαν με την ΚΥΑ Δ3/Α11 1346 ΦΕΚ 963 Β/Ι5-7-2003 και τις διατάξεις του άρθρου 30 του Ν. 3175/03, καθώς και για τη μεταβατικότητα της εφαρμογής τους.
      Σύμφωνα με τα ανωτέρω δεν τίθεται θέμα αναστολής της Εγκυκλίου 27/04, διότι η υποχρέωση εφαρμογής του ως άνω θεσμικού πλαισίου δεν ρυθμίζεται με την εγκύκλιο αυτή.
      Ο Υφυπουργός
      ΣΤΑΥΡΟΣ ΚΑΛΟΓΙΑΝΝΗΣ»
      16. Στην με αριθμό 1183/28.5.04 ερώτηση του Βουλευτή κ. Παναγιώτου Αντωνακόπουλου δόθηκε με το υπ’ αριθμ. Β-519/21.6.04 έγγραφο από τον Υφυπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 1183/28-5-04, που κατέθεσε στη Βουλή ο Βουλευτής κ. Παναγιώτης Αντωνακόπουλος, σύμφωνα και με το έγγραφο αριθμ. 3343/1057/154/3-6-04 των ΕΛ.ΤΑ., σας πληροφορούμε τα παρακάτω:
      1. Ο ΕΛ.ΤΑ. ως φορέας παροχής Καθολικών Ταχυδρομικών Υπηρεσιών στην Ελλάδα, παρέχει αυτές στα πλαίσια του νόμου 2668/98, «Οργάνωση του τομέα παροχής ταχυδρομικών υπηρεσιών και άλλες διατάξεις» και της με αριθμ. 79293/11-02-2000 απόφασης του Υπ.Μ.Ε. «Καθορισμός των ποιοτικών προδιαγραφών και των όρων παροχής της Καθολικής Ταχυδρομικής Υπηρεσίας».
      2. Η εν λόγω Υπουργική Απόφαση καθορίζει στο άρθρο 8, τις προσήκουσες εγκαταστάσεις διανομής των ταχυδρομικών αντικειμένων, οι οποίες είναι είτε τα γραμματοκιβώτια των κατοικιών (μεμονωμένων ή πολυκατοικιών - άρθρο 32 του Κτιριοδομικού Κανονισμού) στις αστικές περιοχές, είτε συστοιχίες γραμματοθυρίδων, που εγκαθίστανται σε συγκεκριμένα σημεία με τη συνεργασία των τοπικών αρχών, στις ημιαστικές και αγροτικές περιοχές.
      3. Συγκεκριμένα για τις αγροτικές περιοχές προβλέπεται στην παράγραφο β του άρθρου 8, η τοποθέτηση κλειστών σωμάτων γραμματοθυρίδων ύστερα από συνεργασία των τοπικών αρχών με τον φορέα παροχής της καθολικής υπηρεσίας. Με τον τρόπο αυτό εξασφαλίζονται οι προϋποθέσεις για ποιοτική ταχυδρομική εξυπηρέτηση των κατοίκων των εν λόγω περιοχών.
      4. Ο ΕΛ.ΤΑ. τα τελευταία χρόνια προμηθεύεται σύγχρονες Γραμματοθυρίδες κατά τα ευρωπαϊκά και αμερικάνικα πρότυπα, οι οποίες είναι ιδιαίτερα ασφαλείς, καλαίσθητες και λειτουργικές και τις τοποθετεί με τη συνεργασία και σύμφωνη γνώμη των τοπικών αρχών σε ημιαστικές και αγροτικές περιοχές. Το κάθε σώμα γραμματοθυρίδων έχει 20 θέσεις (οικογενειακές θυρίδες) και σε κάθε οικογένεια που διαμένει μόνιμα στην περιοχή χορηγείται δωρεάν από τον ΕΛ.ΤΑ. για χρήση μία γραμματοθυρίδα, η οποία έχει μοναδικό κλειδί (διαφορετικό από τα άλλα) και μοναδικό τριψήφιο ή τετραψήφιο αριθμό, ο οποίος μαζί με την ονομασία του οικισμού, τον Ταχυδρομικό Κώδικα και την Πόλη Θα αποτελούν την ταχυδρομική διεύθυνση του χρήστη.
      5. Για το Νομό Ηλείας, ύστερα από αιτήματα των Δήμων Πηνείας Ιαρδανού και Λασιώνος, έχουν ήδη αποσταλεί και βρίσκονται στη διαδικασία εγκατάστασης κλειστά σώματα Γραμματοθυρίδων για την ταχυδρομική εξυπηρέτηση των κατοίκων των Δημοτικών τους Διαμερισμάτων. Για την υλοποίηση του έργου υπάρχει καλή και τακτική συνεργασία των εκπροσώπων των Δήμων με στελέχη του Οργανισμού μας.
      6. Στα πλαίσια υλοποίησης του προγράμματος και ανάλογα με τα αιτήματα των Δήμων τα οποία ιεραρχούνται σε Πανελλαδικό επίπεδο, χορηγούνται σώματα Γραμματοθυρίδων σύμφωνα με τις δυνατότητες που υπάρχουν από πλευράς αποθεμάτων του συγκεκριμένου υλικού.
      Τέλος, πληροφορούμε ότι σε πολλές αγρότικές περιοχές της χώρας όπου ήδη λειτουργούν Γραμματοθυρίδες, υπάρχει ικανοποίηση των κατοίκων, αφού διασφαλίζεται η ποιοτική παροχή της διανομής της αλληλογραφίας τους.
      Ο Υφυπουργός
      ΑΝΑΣΤΑΣΙΟΣ ΝΕΡΑΝΤΖΗΣ»
      17. Στην με αριθμό 275/3.6.04 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. 332 Β/22.6.04 έγγραφο από τον Υφυπουργό  Περιβάλλοντος, Χωροταξίας και Δημοσίων Έργων η ακόλουθη απάντηση:
      «Απαντώντας στην παραπάνω σχετική ερώτηση, σας πληροφορούμε ότι:
      - Σχετικό αίτημα δεν έχει υποβληθεί στο ΥΠΕΧΩΔΕ.
      - Για την οριοθέτηση του οικισμού Μύλων (αρχική Απόφαση Νομάρχη Εύβοιας ΦΕΚ 513 Δ/86), λήφθηκαν υπ’ όψη οι προδιαγραφές του Π. Δ/τος 24.4.85 (ΦΕΚ 181 Δ) ως ίσχυε. Η δε διεύρυνση του σχετικού ορίου έγινε με την Απόφαση Νομάρχη Εύβοιας ΦΕΚ 474/97, κατόπιν γνωμοδότησης της τότε Κοινότητας Μύλων και πριν την ισχύ του Ν.2508/13.6.97 που με το άρθρο 19 παρ. 1 απαγόρευε ρητά την οποιαδήποτε τροποποίηση-διεύρυνση του αρχικού ορίου με νέα διοικητική πράξη.
      - Τέλος σας ενημερώνουμε ότι μετά την ισχύ του Ν.3044/02 (ΦΕΚ 197 Α), αφού ο συγκεκριμένος οικισμός δεν είναι «παραλιακός» ή παραδοσιακός κλπ. η αρμοδιότητα ασκείται από τον Γενικό Γραμματέα Περιφέρειας Στερεάς Ελλάδας.
      Συμπληρωματικά και για πληρέστερη ενημέρωση σας, σας καταθέτουμε το υπ’ αριθμ. 3338/14.6.2004 έγγραφο της Περιφέρειας Στερεάς Ελλάδας από την οποία ζητήσαμε στοιχεία.
      Ο Υφυπουργός
      ΣΤΑΥΡΟΣ ΚΑΛΟΓΙΑΝΝΗΣ»
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)
      18. Στην με αριθμό 1175/28.5.04 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. Β-560/21.6.04 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμ. πρωτ. 1175β / 28-05-04 που κατέθεσε στη Βουλή ο Βουλευτής κ. Στ. Ματζαπετάκης, σύμφωνα και με το με αριθμ. πρωτ. ΥΠΑ/Δ13/Α/ 23562/ 923 /11-06-04 έγγραφο της Υπηρεσίας Πολιτικής Αεροπορίας, σας πληροφορούμε τα παρακάτω:
      1. Πράγματι, στην Θέση «Δύο Αοράκια» Ηρακλείου Κρήτης λειτουργεί Σταθμός RADAR, ο οποίος, μάλιστα, χαρακτηρίζεται ζωτικής σημασίας για την εξυπηρέτηση της αεροναυτιλίας. Ο χώρος του Σταθμού προστατεύεται από συρμάτινη περίφραξη, με προειδοποιητικές πινακίδες απαγορεύσεως εισόδου.
      2. 0 Σταθμός ευρίσκεται εκτός των ορίων του Κρατικού Αερολιμένα Ηρακλείου-ΚΑΗΚ και η φύλαξή του αποτελεί αρμοδιότητα της Αστυνομικής Διευθύνσεως Ηρακλείου Κρήτης, που εκτελεί συχνές περιπολίες ολοένα εντεινόμενες και πυκνούμενες, εν όψει των Ολυμπιακών Αγώνων 2004.
      3. Για την αποτελεσματικότερη φύλαξη του σταθμού και την άμεση επέμβαση, σε περίπτωση εκδηλώσεως έκνομων ενεργειών, έχει προγραμματισθεί από την Υ.Π.Α η τοποθέτηση κατάλληλου ηλεκτρονικού εξοπλισμού, για την μεταφορά ηχητικού σήματος συναγερμού ή/και εικόνας στον Αερολιμένα και στο αρμόδιο τοπικό Αστυνομικό Τμήμα.
      4. Στον Σταθμό πραγματοποιούνται κατά διαστήματα επισκέψεις κλιμακίων των κατά περίπτωση αρμοδίων Μονάδων του ΚΛΗΚ (ήτοι, του Τμήματος Ηλεκτρονικών και του Γραφείου Ασφαλείας ΚΛΗΚ), προκειμένου να εκτελούνται εργασίες συντηρήσεως και να εξακριβώνεται η ανά πάσα στιγμή υφιστάμενη κατάσταση από άποψη ασφαλείας των εγκαταστάσεων.
      5. Πέραν των ανωτέρω, σημειώνουμε ότι η Υ.Π.Α έχει υπ’ όψιν της το συνολικό πρόβλημα της καθ’ όλον το τόξο του 24ώρου αποτελεσματικής φυλάξεως των ανά την επικράτεια ζωτικής σημασίας εγκαταστάσεων αεροναυτιλίας, στις οποίες συγκαταλέγεται και ο Σταθμός στα «Δύο Αοράκια». Δεδομένου ότι η φύλαξη αυτή δεν μπορεί αντικειμενικά να επιτευχθεί παρά με ένταση της επιτηρήσεως από το τοπικό αστυνομικό προσωπικό, η ΥΠΑ έχει από μακρού χρόνου αποστείλει στην Διεύθυνση Κρατικής Ασφαλείας (ΔΚΑ) του Υπουργείου Δημοσίας Τάξεως και στη Διεύθυνση Ασφαλείας Ολυμπιακών Αγώνων σχετικό έγγραφο, συνοδευόμενο από πλήρη και αναλυτικό Κατάλογο με τις γεωγραφικές συντεταγμένες των εν λόγω εγκαταστάσεων. Ανταποκρινόμενη στις επισημάνσεις μας, η ΔΚΑ με έγγραφό της, που κοινοποιήθηκε στην αρμόδια Υπηρεσία , επέστησε αντιστοίχως την προσοχή στα Αστυνομικά Τμήματα, στην περιοχή ευθύνης των οποίων λειτουργούν τέτοιες εγκαταστάσεις, ώστε ειδικά κατά το επίμαχο Ολυμπιακό τρίμηνο να πυκνώσουν πράγματι οι εκτελούμενες περιπολίες και να ενταθεί η προσοχή των αστυνομικών οργάνων.
      Ο Υπουργός
      ΜΙΧΑΛΗΣ ΛΙΑΠΗΣ»
      19. Στην με αριθμό 1278/3.6.04 ερώτηση του Βουλευτή κ. Λάμπρου Παπαδήμα δόθηκε με το υπ’ αριθμ. Φ21/15/ΑΣ1595/ δις έγγραφο από τον Υπουργό Εξωτερικών η ακόλουθη απάντηση:
      «Σε απάντηση της εν θέματι ερωτήσεως του Βουλευτή κ. Λάμπρου Παπαδήμα, από πλευράς πολιτικής αρμοδιότητας του Υπουργείου Εξωτερικών, επισημαίνουμε τα εξής:
      Κατά την παρούσα φάση, στα πλαίσια του Συμβουλίου Γενικών Υποθέσεων της Ευρωπαϊκής Ένωσης, έχει ξεκινήσει μία προκαταρκτική καταγραφή των απόψεων που έχουν ανταλλαγεί μεταξύ των 25 κρατών-μελών, βάσει των αρχικών προτάσεων της Ευρωπαϊκής Επιτροπής οι οποίες κατατέθησαν σχετικά με τις Νέες Δημοσιονομικές Προοπτικές της Ευρωπαϊκής Ένωσης, γia την χρονική περίοδο 2007 -2013. Δεδομένου ότι, δεν έχει γίνει ακόμη λεπτομερής συζήτηση επιμέρους Θεμάτων, η αναφορά σε πιθανή μείωση των διαρθρωτικών πόρων για την Στερεά Ελλάδα ή για αποκλεισμό της τελευταίας από τον Στόχο Ι των Διαρθρωτικών Ταμείων, δεν μπορεί επί του παρόντος να θεμελιωθεί.
      Είναι προφανές, ότι η νέα κατάσταση που διαγράφεται σχετικά με τις κατανομές των κοινοτικών χρηματοδοτήσεων, οφείλεται αφενός στη σημειωθείσα ανάπτυξη ορισμένων γεωγραφικών περιοχών της Ευρωπαϊκής Ένωσης και αφετέρου, κατά κύριο λόγο, στην εισδοχή των νέων δέκα κρατών- μελών.
      Στο πλαίσιο αυτό, η Ελλάδα, με την σύμπραξη και άλλων κρατών- μελών, υποστηρίζει σθεναρά την άποψη ότι η ενίσχυση των ασθενέστερων οικονομιών των νεοεισελθουσών χωρών δεν μπορεί να γίνει εις βάρος των περιφερειών και των χωρών εκείνων της Ενώσεως, που αντιμετωπίζουν ακόμη αναπτυξιακά και άλλα οικονομικής φύσεως προβλήματα.
      Σημειώνουμε πάντως ότι η τάση, έξι καθαρώς συνεισφερουσών χωρών στον κοινοτικό προϋπολογισμό, είναι ότι ο τελευταίος δεν πρέπει να υπερβαίνει το 1% του κοινοτικού ΑΕΠ κατά την νέα δημοσιονομική επταετία, έναντι 1,27% της τρέχουσας περιόδου.
      Ο Υπουργός
      ΠΕΤΡΟΣ Γ. ΜΟΛΥΒΙΑΤΗΣ»
      20. Στην με αριθμό 1260/3.6.04 ερώτηση του Βουλευτή κ. Βασιλείου Οικονόμου δόθηκε με το υπ’ αριθμ. Β-573/21.6.04 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμ. πρωτ. 1260 /03-06-04 που κατέθεσε στη Βουλή ο Βουλευτής κ. Βασ. Οικονόμου , σύμφωνα με το με αριθμ. πρωτ.: 76619 / 15-06-04 έγγραφο του Οργανισμού Σιδηροδρόμων Ελλάδος, σας πληροφορούμε τα παρακάτω:
      Η ΓΑΙΑΟΣΕ, στα πλαίσια αποφάσεων του Διοικητικού Συμβουλίου του ΟΣΕ και έχοντας ως γνώμονα την πολιτική του Οργανισμού για ισχυροποίηση των δεσμών του με τις τοπικές κοινωνίες, από τις οποίες διέρχεται το σιδηροδρομικό δίκτυο, μέσω του από κοινού σχεδιασμού με τις δημοτικές αρχές για τη διαμόρφωση-αξιοποίηση εκτάσεων του Οργανισμού, προχώρησε στην διερεύνηση των δυνατοτήτων αξιοποίησης του σιδηροδρομικού σταθμού Μεγαρέων.
      Για τον σκοπό αυτό προχώρησε στη σύνταξη και υπογραφή μνημονίου συνεργασίας με τον Δήμο Μεγαρέων, ενώ παράλληλα εκπόνησε με ιδίους πόρους αρχική μελέτη αξιοποίησης των χώρων, η οποία βρίσκεται σε τελικό στάδιο ολοκλήρωσης.
      Στη συγκεκριμένη μελέτη προτείνεται η βελτίωση των υπαρχόντων κτιρίων του σταθμού αλλά και η ανάπτυξη νέων κτιρίων μεικτών χρήσεων (εμπορικών και πολιτιστικών) καθώς και η δημιουργία χώρων στάθμευσης αυτοκινήτων.
      Για την υλοποίηση του έργου κρίνεται σκόπιμη η προσπάθεια εύρεσης εναλλακτικών τρόπων χρηματοδότησης όπου ο ΟΣΕ Θα συμμετέχει στο όλο εγχείρημα με την αξία της γης και τα απαιτούμενα κεφάλαια θα παρασχεθούν από ιδιώτες ή τον Δήμο.
      Προκειμένου να μπορεί να προετοιμασθεί συγκεκριμένο χρονοδιάγραμμα υλοποίησης του έργου είναι απαραίτητη η ολοκλήρωση της διερεύνησης των τρόπων και των δυνατοτήτων χρηματοδότησης του.
      Ο ΥΠΟΥΡΓΌΣ
      ΜΙΧΑΛΗΣ ΛΙΑΠΗΣ»
    21. Στην με αριθμό 1288/4-6-04 ερώτηση του Βουλευτή κ. Δημητρίου Πιπεργιά δόθηκε με το υπ’ αριθμ. Δ15/Γ/11350/28-6-04 έγγραφο από τον Υπουργό Ανάπτυξης η ακόλουθη απάντηση:
      «Σε απάντηση της ανωτέρω σχετικής ερώτησης που κατέθεσε στη Βουλή ο Βουλευτής κ. Δημήτρης Πιπεργιάς, σας πληροφορούμε τα εξής, όσον αφορά αρμοδιότητες του Υπουργείου Ανάπτυξης:
      Σε ότι αφορά την απελευθέρωση των αγορών ηλεκτρισμού, ο ΔΕΣΜΗΕ σε συνεργασία με τη ΡΑΕ και άλλους εμπλεκόμενους φορείς επεξεργάζεται τα κείμενα των νέων Κωδίκων Διαχείρισης του Συστήματος και Συναλλαγών, τα οποία θα επιτρέψουν την υλοποίηση των προβλέψεων του Ν. 3175/2003.
      Η ΡΑΕ έχει εισηγηθεί και περαιτέρω εισηγείται με νεώτερες επεξεργασμένες προτάσεις για θέματα όπως:
      Το νομοθετικό πλαίσιο της αγοράς του ηλεκτρισμού
      Τον Κώδικα Διαχείρισης του Συστήματος και Συναλλαγών Ηλεκτρικής
      Ενέργειας
      Τους Γενικούς όρους Σύμβασης Πελατών Υψηλής Τάσης
      Το θεσμικό πλαίσιο για το φυσικό αέριο
      Με την υπογραφή της συμφωνίας (23-2-2003) με την Τουρκία για το Έργο του αγωγού Φυσικού Αερίου Ελλάδος-Τουρκίας και την επέκταση του αγωγού αυτού από Ελλάδα-Ιταλία δημιουργείται η βάση για τη δημιουργία του ενεργειακού δακτυλίου (Gas ring) Ν.Α. Ευρώπης, με προοπτική επεκτάσεως αυτού στα Δυτικά Βαλκάνια μέσω Σλοβενίας μέχρι την Αυστρία Με αυτό τον τρόπο παρέχεται η δυνατότητα προμήθειας Φυσικού Αερίου τόσο από τις περί την Κασπία χώρες αλλά και το Ιράν. Έχει ήδη εξασφαλισθεί χρηματοδότηση των ως άνω Έργων από τα Διευρωπαϊκά Δίκτυα έχοντας ενταχθεί τα έργα αυτά στα Παραρτήματα έργων πρώτης προτεραιότητας. Επίσης η προμήθεια L.N.G. από Αίγυπτο είναι μέσα στα σχέδια της ΔΕΠΑ.
      Επίσης τα Έργα αυτά έχουν ενταχθεί στα ευρωμεσογειακά Προγράμματα ως έργα πρώτης προτεραιότητας.
      Το Έργο του αγωγού Φυσικού Αερίου Τουρκίας - Ελλάδος, Ελλάδος - Ιταλίας είναι το πιο προχωρημένο έργο στην περιοχή.
      Αναμένεται να αρχίσει η κατασκευή του τμήματος Τουρκίας - Ελλάδος περί το τέλος του έτους. Όσον αφορά το τμήμα Ελλάδος - Ιταλίας, εντός του Ιουλίου ολοκληρώνεται η τεχνική μελέτη και μέχρι το τέλος του φθινοπώρου, η μελέτη οικονομικής και εμπορικής σκοπιμότητας.
      Τέλος επισυνάπτεται το υπ’ αριθ. ΓΔΝΣ 1873/24.6.04 έγγραφο της ΔΕΗ σχετικό με την ερώτηση του βουλευτή Δ. Πιπεργιά.
      Ο Υπουργός
      ΔΗΜΗΤΡΗΣ ΣΙΟΥΦΑΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
    22. Στην με αριθμό 803/17-5-04 ερώτηση του Βουλευτή κ. Αθανασίου Λεβέντη δόθηκε με το υπ’ αριθμ. Δ6/Φ380ΙΚ/10045/8-6-04 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην παραπάνω ερώτηση θέτουμε υπόψη σας ότι στα πλαίσια του Ν. 2773/1999 για την απελευθέρωση της αγοράς ηλεκτρικής ενέργειας και σύμφωνα με τον Κανονισμό Αδειών (Υπουργική Απόφαση 17951/2000, ΦΕΚ Β 1498) το Υπουργείο Ανάπτυξης χορηγεί άδειες ηλεκτροπαραγωγής με χρήση ανανεώσιμων ενεργειακών πηγών στη βάση σχετικών γνωμοδοτήσεων της Ρυθμιστικής Αρχής Ενέργειας πρωτευόντως με κριτήρια ενεργειακής οικονομίας.
      Στα πλαίσια αυτής της διαδικασίας έχουν εκδοθεί για περιοχές του Δήμου Δερβενοχωρίων Βοιωτίας στις οποίες αναφέρεται η παραπάνω ερώτηση οι άδειες παραγωγής ηλεκτρικής ενέργειας 3794/2001 για αιολικό σταθμό ισχύος 36 MW στη θέση Μαυροβούνι/ Μαυροπλαγιά/ Πανόραμα, 3798/2001 για αιολικό σταθμό ισχύος 29,7 MW στη θέση Κρέκεζα/Μουγγουλιός και 15515/2001 για αιολικό σταθμό ισχύος 29,7 ΜW στη Θέση Ραχούλα - Πασχαλιές του Δήμου Δερβενοχωρίων Βοιωτίας. Είναι αυτονόητο ότι άρνηση έκδοσης των εν λόγω αδειών ήτοι σε πρώιμο στάδιο της συνολικής αδειοδοτικής διαδικασίας θα έβρισκε νομιμοποιητική βάση μόνο στην περίπτωση κατάφωρης παραβίασης των περί προστασίας του περιβάλλοντος κειμένων διατάξεων.
      Όσον αφορά την ορθολογική ανάπτυξη του τομέα των ΑΠΕ θέτουμε υπόψη σας ότι με πόρους του Γ΄ Κοινοτικού Πλαισίου Στήριξης χρηματοδοτείται δράση του Επιχειρησιακού Προγράμματος «Ανταγωνιστικότητα» με φορέα διαχείρισης το Υπουργείο Ανάπτυξης, το οποίο σε συνεργασία με τις αρμόδιες υπηρεσίες του Υπουργείου Περιβάλλοντος, Χωροταξίας και Δημοσίων Έργων έχει συμπεριλάβει στο Τεχνικό Δελτίο της δράσης μελέτες με αντικείμενο την εκπόνηση Ειδικού κατά το άρθρο 7 του Ν. 2742/1999 Πλαισίου Χωροταξικού Σχεδιασμού και Αειφόρου Ανάπτυξης. Επίσης έχει περιληφθεί μελέτη αναζήτησης κατάλληλων θέσεων/περιοχών στην Αττική και Λακωνία για την εγκατάσταση αιολικών πάρκων. Το εν λόγω Τεχνικό Δελτίο έχει κατατεθεί, από το περασμένο έτος, στην Ειδική Υπηρεσία Διαχείρισης του Προγράμματος και στη συνέχεια περιήλθε στην αρμόδια Υπηρεσία του Υπουργείου Οικονομίας και Οικονομικών για τη διαδικασία συντονισμού.
      Με βάση το ισχύον θεσμικό πλαίσιο η περιβαλλοντική αδειοδότηση των αιολικών πάρκων πραγματοποιείται σύμφωνα με τις διατάξεις του άρθρου 4 παρ. 6 του Ν. 1650/1986 όπως είχαν τροποποιηθεί με το άρθρο 18 παρ. 4 του Ν. 2742/1999 και ήδη ισχύουν με τη μορφή του άρθρου 2 του Ν. 3010/2002 που εναρμόνισε το Ν. 1650/1986 με τις Οδηγίες 97/11 Ε.Κ. και 96/91 Ε.Κ.. Κατά τις διατάξεις αυτές σε συνδυασμό με το άρθρο 2 του Ν. 2941/2001 η χωροθέτηση εγκαταστάσεων ανανεώσιμης ηλεκτροπαραγωγής είναι επιτρεπτή εντός των προστατευομένων περιοχών του άρθρου 18 του Ν. 1650/1986, εθνικών δρυμών, περιοχών που έχουν ενταχθεί στο Δίκτυο Natura 2000 και τοπίων με ιδιαίτερο φυσικό κάλλος. Μέχρι να εκδοθεί το Ειδικό Πλαίσιο Χωροταξικού Σχεδιασμού η χωροθέτηση γίνεται μετά από γνωμοδότηση της Διεύθυνσης Χωροταξίας του Υπουργείου ΠΕΧΩΔΕ. Για την εγκατάσταση έργων ανανεώσιμης ηλεκτροπαραγωγής ισχύει η προέγκριση χωροθέτησης και ήδη προκαταρκτική περιβαλλοντική εκτίμηση και αξιολόγηση με την έννοια ότι θα πρέπει να εναρμονίζεται με τις γενικές και ειδικές κατευθύνσεις χωροταξικού σχεδιασμού και εάν δεν έχουν εγκριθεί τέτοια σχέδια μέχρι την έγκριση, η εν λόγω πράξη γίνεται μετά από συνεκτίμηση στοιχείων χωροταξικού σχεδιασμού και ιδίως της συμβατότητας με άλλες υφιστάμενες ή προγραμματιζόμενες χρήσεις ώστε να διασφαλίζεται η βιώσιμη ανάπτυξη της ευρύτερης περιοχής.
      Σύμφωνα με το ανωτέρω νομοθετικό πλαίσιο δεν αποτελεί προϋπόθεση για την αδειοδότηση αιολικών σταθμών η ύπαρξη χωροταξικού σχεδιασμού όχι μόνο για τους σταθμούς που βρίσκονται εκτός προστατευομένων περιοχών αλλά και για τους εντός αυτών μέχρι να εκδοθεί το Ειδικό Πλαίσιο για τους τελευταίους. Με την έννοια αυτή δεν παραβιάζεται ούτε το άρθρο 24 του Συντάγματος δεδομένου ότι η προκαταρκτική περιβαλλοντική εκτίμηση και αξιολόγηση παρέχει τις εγγυήσεις για την προστασία του περιβάλλοντος και τη βιώσιμη ανάπτυξη. Αφετέρου η παραγωγή αιολικής ενέργειας δεν ανήκει στις δραστηριότητες που συνεπάγονται επιβάρυνση του περιβάλλοντος αλλά αντίθετα εξυπηρετεί τις ενεργειακές ανάγκες της χώρας κατά τρόπο απόλυτα φιλικό προς αυτό.
      Ο Υφυπουργός
      Γ. ΣΑΛΑΓΚΟΥΔΗΣ»
    23. Στην με αριθμό 813/18-5-04 Βουλευτή κ. Λεωνίδα Γρηγοράκου δόθηκε το υπ’ αριθμ.167/7-6-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Λ. Γρηγοράκος, σας πληροφορούμε τα εξής:
      Οι ζημιές που προξενήθηκαν από την πυρκαγιά της 8ης Αυγούστου 2002 στη Μάνη Λακωνίας, δεν καλύπτονται ασφαλιστικά από τον ΕΛΓΑ και δεν αποζημιώνονται, σύμφωνα με τον Κανονισμό Ασφάλισης Φυτικής Παραγωγής και ούτε εντάσσονται σε πρόγραμμα χορήγησης Κρατικών Ενισχύσεων (αρμοδιότητας ΠΣΕΑ) βάσει των Κοινοτικών Κατευθυντήριων Γραμμών.
      Σημειώνεται ότι για να θεωρηθεί θεομηνία (έκτακτο γεγονός) μια πυρκαγιά και να ενταχθεί σε πρόγραμμα χορήγησης Κρατικών Ενισχύσεων, πρέπει να προκαλέσει εκτεταμένες απώλειες.
      Ειδικότερα σύμφωνα με τις Κοινοτικές Κατευθυντήριες Γραμμές πρέπει το επίπεδο των ζημιών να φθάνει ένα κατώτατο όριο το οποίο έχει καθορισθεί σε 20% της Κανονικής Παραγωγής Του Νομού για τις μειονεκτικές περιοχές και σε 30% για τις λοιπές περιοχές, πράγμα το οποίο δεν συμβαίνει στη συγκεκριμένη περίπτωση των ζημιών από πυρκαγιά στην περιοχή της Μάνης Ν. Λακωνίας.
      Ο Υπουργός
      ΣΑΒΒΑΣ ΤΣΙΤΟΥΡΙΔΗΣ»
    24. Στην με αριθμό 385/30-4-04 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 153/7-6-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Μ. Καρχιμάκης, για τα θέματα της αρμοδιότητάς μας, σας πληροφορούμε τα εξής:
      Η κατασκευή Λιμνοδεξαμενής Αγ. Γεωργίου οροπεδίου Λασιθίου δεν έχει ενταχθεί σε Πρόγραμμα του Υπουργείου Αγροτικής Ανάπτυξης και Τροφίμων.
      Ειδικότερα στο πρόγραμμα Δημοσίων Επενδύσεων (Δ.Ε.) με χρηματοδότηση από Εθνικούς Πόρους δεν ήταν δυνατή η ένταξη του έργου λόγω των περιορισμένων οικονομικών δυνατοτήτων. Προσπάθεια να ενταχθεί το έργο στο Γ΄ ΚΠΣ δεν επετεύχθη, λόγω της μη ωριμότητας του έργου κατά την περίοδο προγραμματισμού εντάξεως των έργων.
      Σημειώνεται ότι το Υπουργείο μας έχει εκπονήσει την οριστική Τεχνική Μελέτη, η οποία όμως χρήζει επικαιροποίησης.
      ο προϋπολογισμός του έργου σε τιμές 1993 ανέρχεται στο ποσό των 4.950.000.000 δρχ. Επίσης έχει εκπονηθεί η Περιβαλλοντική Μελέτη και έχουν εκδοθεί οι Περιβαλλοντικοί Όροι από το ΥΠΕΧΩΔΕ, με την 123859/5-3-2004 ΚΥΑ.
      Ο Υπουργός
      ΣΑΒΒΑΣ ΤΣΙΤΟΥΡΙΔΗΣ»
    25. Στην με αριθμό 1050/26-5-04 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ.49371/ΙΗ/17-6-04 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 1050/26-5-2004, που κατέθεσε ο Βουλευτής κ. Γιώργος Ι. Παπαγεωργίου σχετικά με την Κατασκευή σύγχρονων διδακτηρίων για το 2° Δημοτικό Σχολείο και το Ενιαίο Λύκειο Καρύστου, σας γνωρίζουμε τα ακόλουθα:
      1. Οι Νομαρχιακές Αυτοδιοικήσεις έχουν την αρμοδιότητα για την επιλογή και την απόκτηση οικοπεδικών εκτάσεων, τον προγραμματισμό, τη μελέτη, την κατασκευή και την επίβλεψη των έργων σχολικής στέγης (Ν. 2218/94, Ν. 2240/94 και Π.Δ. 30/1996).
      Οι Νομαρχιακές Αυτοδιοικήσεις σε συνεργασία με τις οικείες Περιφέρειες έχουν την δυνατότητα να εντάξουν τα έργα κατασκευής σχολικών κτιρίων στα αντίστοιχα Π.Ε.Π. (Γ΄.Κ.Π.Σ.).
      Το ΥΠ.Ε.Π.Θ. σε ετήσια βάση επιχορηγεί τις Νομαρχιακές Αυτοδιοικήσεις από το Πρόγραμμα Δημοσίων Επενδύσεων (Σ.Α.Ε. 047) για οικόπεδα και κατασκευές χωρίς περαιτέρω παρέμβαση μέσα στο Νομό.
      Η Νομαρχιακή Αυτοδιοίκηση Ευβοίας στην τετραετία 2000 - 2003 επιχορηγήθηκε με τα κατωτέρω ποσά από τις πιστώσεις του Εθνικού Π.Δ.Ε. του ΥΠ.Ε.Π.Θ. μέσω του ΟΣΚ Α.Ε.
      2000
      Για οικόπεδα - μελέτες - κατασκευές                  350.000.000 Δρχ.
      Για επισκευές                                                       150.000.000 Δρχ.
      2001
      Για οικόπεδα - μελέτες - κατασκευές                    380.000.000 Δρχ.
      2002
      Για οικόπεδα - μελέτες - κατασκευές                        381.511,37     Ευρώ
      2003
      Για οικόπεδα - μελέτες - κατασκευές                            570.000,00    Ευρώ
      Για το έτος 2004 δεν έχουν γίνει ακόμη οι κατανομές
      Αντίστοιχα σε ετήσιες επιχορηγήσεις προς τους ΟΤΑ για επισκευές και συντηρήσεις των σχολικών κτηρίων προβαίνει το ΥΠΕΣΔΔΑ.
      Τέλος σας γνωρίζουμε ότι το ΥΠ.Ε.Π.Θ. έχει ζητήσει από το Υπουργείο Οικονομίας και Οικονομικών αύξηση του προϋπολογισμού και της πίστωσης του έργου από το οποίο επιχορηγούνται οι Νομαρχιακές Αυτοδιοικήσεις, προκειμένου να ανταποκριθεί στις ανάγκες αυτές.
      Η Υπουργός
      ΜΑΡΙΕΤΤΑ ΓΙΑΝΝΑΚΟΥ»
    26. Στην με αριθμό 943/21-5-04 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 193/9-6-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Μ. Καρχιμάκης, σας πληροφορούμε τα εξής:
      Η υποχρέωση Του κράτους-μέλους να διαπιστώσει την αληθή παραγωγή ελαιολάδου και να χορηγήσει ενισχύσεις για την παραγωγή αυτή, υλοποιείται μέσω της διενέργειας πάσης φύσεως ελέγχων που προβλέπονται από τους κοινοτικούς κανονισμούς και εξειδικεύονται από τις οικείες εθνικές διατάξεις.
      Στους ελέγχους αυτούς κατατάσσονται οι διοικητικοί έλεγχοι σι διασταυρωτικοί, οι επιτόπιοι, οι στοχευμένοι κ.λ.π. Στόχος των ελέγχων είναι να επιβεβαιώσουν το ύψος της πραγματικής παραγωγής για την οποία αιτείται ενίσχυσης ο συγκεκριμένος δικαιούχος, άρα εξετάζεται η αξιοπιστία του συγκεκριμένου αιτήματος.
      Δεν αποτελεί στόχο των ελέγχων η διακρίβωση «της εικαζόμενης συνολικής αξιοπιστίας» των αιτημάτων που υποβάλλονται από μια συγκεκριμένη περιοχή ή από έναν συγκεκριμένο φορέα υποβολής.
      Κάθε δικαιούχος υποβάλλει το αίτημά του, το οποίο υπογράφεται από αυτόν, και ευθύνεται για το δικό του αίτημα και όχι για·την αξιοπιστία των αιτημάτων που υπέβαλαν οι συγχωριανοί του ή εξυπηρετούμενοι από τον ίδιο φορέα. Ως εκ τούτου ‚ δεν δημιουργούνται στον ΟΠΕΚΕΠΕ καταγραφές με περιοχές «ισχυρής αξιοπιστίας» ή με περιοχές «αμφισβητούμενης αξιοπιστίας».
      Σημειώνεται ότι υλοποιείται η διαδικασία εξέτασης των ενστάσεων, μετά το τέλος της οποίας θα ολοκληρωθεί και η χορήγηση της προκαταβολής της ενίσχυσης.
      Ο Υπουργός
      ΣΑΒΒΑΣ ΤΣΙΤΟΥΡΙΔΗΣ»)
	(Στο σημείο αυτό την Προεδρική Έδρα καταλαμβάνει η Πρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ)
      ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Παρασκευής 5 Νοεμβρίου 2004.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφο 2 και 3 του Κανονισμού της Βουλής)
      1. Η με αριθμό 377/2.11.2004 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ιωάννη Μαγκριώτη προς τον Υπουργό Πολιτισμού, σχετικά με τη μη πραγματοποίηση του προγράμματος «πάμε σινεμά» τη φετινή χρονιά κλπ.
      2. Η με αριθμό 373/2.11.2004 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Άγγελου Τζέκη προς τον Υπουργό Απασχόλησης και Κοινωνικής Προστασίας, σχετικά με τη λήψη μέτρων επίλυσης των προβλημάτων που αντιμετωπίζουν οι απολυμένοι της εταιρείας ΦΑΝΚΟ ΑΕ κλπ.
      3. Η με αριθμό 374/2.11.2004 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τον Υπουργό Οικονομίας και Οικονομικών, σχετικά με την εξαίρεση της περιφέρειας του νοτίου Αιγαίου από το στόχο 1 των Διαρθρωτικών Ταμείων της Ευρωπαϊκής Ένωσης.
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφοι 2 και 3 του Κανονισμού της Βουλής)
      1. Η με αριθμό 370/2.11.2004 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Αθανασίου Παπαγεωργίου προς τον Υπουργό Υγείας και Κοινωνικής Αλληλεγγύης, σχετικά με την ολοκλήρωση κατασκευής του νέου Νοσοκομείου Κατερίνης.
      2. Η με αριθμό 372/2.11.2004 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τον Υπουργό Αγροτικής Ανάπτυξης και Τροφίμων, σχετικά με την υλοποίηση απόφασης του Νομάρχη Φωκίδας για αναδάσωση περιοχής στην πεδιάδα του Μόρνου κλπ.
      3. Η με αριθμό 375/2.11.2004 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη-Αικατερινάρη προς τον Υπουργό Αγροτικής Ανάπτυξης και Τροφίμων, σχετικά με την εφαρμογή του ν. 3208/2003 για τα δάση, τον αποχαρακτηρισμό εκτάσεων που έχουν κηρυχθεί αναδασωτέες κλπ.
      4. Η με αριθμό 371/2.11.2004 επίκαιρη ερώτηση του Ανεξάρτητου Βουλευτή κ. Ανδρέα Ανδριανόπουλου προς τον Υπουργό Εξωτερικών, σχετικά με τις θέσεις της Κυβέρνησης στην ευρωπαϊκή πορεία της Τουρκίας, την υλοποίηση ή όχι των κεκτημένων του Ευρωπαϊκού Συμβουλίου στο Ελσίνκι κλπ.
      ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, εισερχόμαστε στη συζήτηση των
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Θα προταχθεί, κατόπιν συμφωνίας, η τέταρτη επίκαιρη ερώτηση με αριθμό 362/1.11.2004 του Βουλευτή του Συνασπισμού Ριζοσπαστικής Αριστεράς κ. Φώτη Κουβέλη προς τον Υπουργό Δημόσιας Τάξης, σχετικά με την αμφισβήτηση της νομιμότητας της αστυνομικής δράσης από τους πολίτες και τη λήψη μέτρων για την αντιμετώπισή της.
      Η επίκαιρη ερώτηση του κ. Κουβέλη έχει ως εξής: 
      «Η πρόσφατη έκθεση του Συνηγόρου του Πολίτη, που προέκυψε έπειτα από αναφορές που υπέβαλαν προς αυτόν οι πολίτες, με στόχο να διερευνήσει καταγγελίες σε βάρος των αστυνομικών υπαλλήλων για ανάρμοστη ή βάναυση συμπεριφορά κατά την άσκηση των καθηκόντων τους, κατέληξε μεταξύ άλλων και στα ακόλουθα συμπεράσματα:
      1. Υπάρχει δυσπιστία και αμφισβήτηση στο κατά πόσον ειλικρινά η ΕΛΑΣ επιθυμεί να ελέγξει πειθαρχικά τα στελέχη της.
      2. Ως προς την εσωτερική έρευνα στην ΕΛΑΣ παρατηρήθηκε ότι γίνεται υπέρμετρη χρήση της άτυπης έρευνας (προκαταρκτικής) και όχι της έγγραφης ανακριτικής διαδικασίας (ΕΔΕ).
      3. Δεν γίνεται πλήρης και αιτιολογημένη αξιολόγηση των αποδεικτικών μέσων για ένα ευρύ φάσμα παραβάσεων και
      4. Τέλος, ότι οι κυρώσεις επιβάλλονται μόνο για ιδιαίτερα σοβαρά παραπτώματα, τα οποία έτυχαν σχετικής δημοσιότητας, ενώ στις περισσότερες περιπτώσεις τα πειθαρχικά όργανα συχνά δεν επιβάλλουν κυρώσεις επικαλούμενα το «συμφέρον της υπηρεσίας».
     Εξάλλου η ΕΛΑΣ δεν ενημερώνει το θύμα του παραπτώματος σχετικά με τη διενεργηθείσα έρευνα, επικαλούμενη τον πειθαρχικό χαρακτήρα αυτής και ως εκ τούτου προκαλείται περαιτέρω δυσπιστία των πολιτών.
     Ερωτάται ο κύριος Υπουργός:
     Σε ποιες ενέργειες θα προβεί και ποια μέτρα θα λάβει για τη βελτίωση των όρων της διοικητικής-πειθαρχικής έρευνας στην ΕΛΑΣ, ώστε να αναμορφωθεί το πλαίσιο εσωτερικού ελέγχου ή οργανωτικής λειτουργίας του, το οποίο θα διασφαλίζει μεγαλύτερη αμεροληψία; 
     Προτίθεται να προβεί στη θέσπιση υποχρέωσης ενημέρωσης του καταγγέλλοντος για την έκβαση της πειθαρχικής έρευνας, καθώς και των αποδεικτικών μέσων που ελήφθησαν υπ’ όψιν για την έκδοσή της;»
     Ο κύριος Υφυπουργός Δημόσιας Τάξης έχει το λόγο.
     ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Kυρία Πρόεδρε, κύριοι συνάδελφοι, η περίοδος στην οποία αναφέρεται η έκθεση του Συνηγόρου του Πολίτη και στα συμπεράσματα της οποίας εδράζεται η επίκαιρη ερώτηση του συναδέλφου, ήταν προ ετών, που ασφαλώς ήταν τότε άλλη η πολιτική ηγεσία στο Υπουργείο Δημόσιας Τάξης και ως εκ τούτου για τις εξηγήσεις τις οποίες θα δώσω εγώ, λογικά θα πρέπει να υποθέσει κανείς ότι θα έπρεπε να δοθούν από την τότε πολιτική ηγεσία. 
     Η αλήθεια είναι ότι υπάρχει πρόβλημα στη Δημόσια Διοίκηση και διαφθοράς αλλά και πολλών παρανομιών που γίνονται. Γι’ αυτό άλλωστε και έχουν συσταθεί ανεξάρτητες αρχές, όπως είναι ο Συνήγορος του Πολίτη, οι Επιθεωρητές Δημόσιας Διοίκησης –στην Αστυνομία έχουμε τη Διεύθυνση Εσωτερικών Υποθέσεων- που στόχο έχουν, μαζί με τα άλλα πειθαρχικά όργανα, να πατάξουν αυτά τα φαινόμενα κατά το δυνατόν. 
     Ιδιαίτερα το έργο του Συνηγόρου του Πολίτη είναι σημαντικό και δεν διστάζω εξ αρχής να πω, αγαπητέ συνάδελφε, ότι οι παρατηρήσεις του εν πολλοίς είναι αντικειμενικές και μας έχουν προβληματίσει ιδιαίτερα. Μάλιστα, ενόψει όλων αυτών αλλά και όσων άλλων έχουν διαπιστωθεί κατά την οκτάμηνη περίπου παρουσία μας στο Υπουργείο Δημόσιας Τάξης, ήδη συνεστήθη επιτροπή από αξιωματικούς, η οποία θα εμπλουτισθεί και με παράγοντες εξωυπηρεσιακούς και θα ληφθούν σοβαρώς υπόψη αυτές οι παρατηρήσεις στα πλαίσια μιας αναμόρφωσης του πειθαρχικού δικαίου.
     Δράττομαι της ευκαιρίας να σας πω ότι πράγματι κατά το πρόσφατο παρελθόν υπήρχε τεράστιο πρόβλημα σε ό,τι αφορά τις πειθαρχικές δικογραφίες που είχαν φθάσει να αριθμούνται περίπου στις χίλιες τριακόσιες (1300) και που παρέμεναν επί πολύ χρόνο χωρίς να έχουν προχωρήσει οι διαδικασίες. Έγινε μια προσπάθεια και ταχύτατα ήδη έχουν περιοριστεί στο ελάχιστο. 
     Μπορώ, όμως, να σας εκθέσω προσωπικές μου εμπειρίες, από τις οποίες καταδεικνύεται το μέγεθος των αυθαιρεσιών, στις οποίες πολλές φορές κατέληγαν τα πειθαρχικά συμβούλια, είτε εξοντώνοντας ανθρώπους ως μη έδει είτε χαριζόμενες σε κάποιους άλλους. Θα σας αναφέρω δύο περιστατικά, που δυστυχώς ως πολιτική ηγεσία και ως φυσική ηγεσία δεν μπορούσαμε πλέον να κάνουμε τίποτε:
     Παρετηρήθη το φαινόμενο στη Ξάνθη να υπηρετεί ανθυπαστυνόμος, ο οποίος είχε καταδικαστεί αμετακλήτως σε ποινή φυλάκισης δύο ετών για το αδίκημα της κατάχρησης εξουσίας, συνισταμένου του αδικήματος στο ότι υπήρξε συνεργασία για τη μη καταδίωξη εμπόρων ναρκωτικών και ο άνθρωπος αυτός τιμωρήθηκε, παρακαλώ, με ποινή αργίας δύο μηνών αμετάκλητα, χωρίς καν να διαταχθεί η μετακίνησή του. Ήδη ο κύριος αυτός υπηρετεί ακόμη, μάλλον υπηρετούσε μέχρι πρότινος στην ίδια υπηρεσία όπου διέπραξε το πειθαρχικό αδίκημα, μετεκινήθη δε πρόσφατα, μετά από δική μου παρέμβαση, γιατί βρήκα κάποια διάταξη, που κάπου λέει ότι εάν υπάρχει ποινική καταδίκη, ανεξάρτητα από τα αντικειμενικά κριτήρια που ισχύουν για τις μετακινήσεις των αστυνομικών, μπορεί να γίνει η μετάθεσή του. Αναφέρω άλλη περίπτωση, όπου τρεις αστυνομικοί, ενώ πρωτοβαθμίως τους είχε επιβληθεί η ποινή της απόταξης για σοβαρότατα πειθαρχικά αδικήματα, έρχεται το δευτεροβάθμιο πειθαρχικό συμβούλιο ολίγον προ των εκλογών και με την ίδια αιτιολογία –δεν άλλαξε αιτιολογία, διότι αν και αποδεικνυόταν ότι δεν διεπράχθησαν αυτές οι πράξεις διαφθοράς -ίσως να εδικαιολογείτο- τους επιβάλλει ελαχιστότατη ποινή αργίας και παρέμεναν και αυτοί στην ίδια περιοχή του Κιλκίς, όπου έδρασαν και με την ίδια διαδικασία τελικώς μετεκινήθησαν. 
     ΠΡΟΕΔΡΟΣ ( Άννα Μπενάκη - Ψαρούδα): Παρακαλώ, κύριε Υπουργέ, στη δευτερολογία σας μπορείτε να συμπληρώσετε.
     Το λόγο έχει ο συνάδελφος κ. Κουβέλης.
     ΦΩΤΙΟΣ ΚΟΥΒΕΛΗΣ: Αναμφισβήτητα, κύριε Υπουργέ, οι παρατηρήσεις και οι επισημάνσεις του Συνηγόρου του Πολίτη αφορούν το προηγούμενο χρονικό διάστημα. Αλλά σας αφορούν οι παρατηρήσεις αυτές, με την έννοια ότι εσείς είστε η πολιτική ηγεσία σήμερα του Υπουργείου Δημόσιας Τάξης και καλείστε να αντιμετωπίσετε μια κατάσταση, η οποία περιγράφεται ως έντονα αρνητική σε ό,τι αφορά τον πειθαρχικό έλεγχο των οργάνων της Ελληνικής Αστυνομίας. 
     Είμαι βέβαιος ότι έχετε μελετήσει συστηματικά την έκθεση και θα έχετε διαπιστώσει ότι ο Συνήγορος του Πολίτη μ΄ έναν εξαιρετικά έντονο όσο και εμφατικό τρόπο λέει ότι είναι απαράδεκτη η επικοινωνία, η υπηρεσιακή επαφή του Συνηγόρου του Πολίτη με τα όργανα του εσωτερικού ελέγχου της ΕΛΑΣ. Με άλλα λόγια ο Συνήγορος του Πολίτη λέει ότι δεν του δίνουν σημασία, δεν αναγνωρίζουν το έργο του και δεν ασχολούνται με παρατηρήσεις που έχει κάνει ο Συνήγορος του Πολίτη για ζητήματα που αφορούν στις σχέσεις Ελλήνων πολιτών και οργάνων της Ελληνικής Αστυνομίας.
     Τα ερωτήματα όμως που θέτω, αφορούν -επαναλαμβάνω- εσάς σήμερα, σεις είστε Κυβέρνηση. Και κρατώ ως σημαντικό αυτό που είπατε, ότι θα προχωρήσετε στην αναμόρφωση του πειθαρχικού ελέγχου.
     Αλλά είναι βέβαιο, κύριε Υφυπουργέ, κοιτάξτε τους σχετικούς φακέλους για να διαπιστώσετε ότι οι αναφορές πολιτών που αφορούν σε σημαντικά θέματα, σε ποινικά αδικήματα που έχουν πραχθεί εις βάρος τους από όργανα της Ελληνικής Αστυνομίας, δεν έχουν διερευνηθεί. Και η διερεύνηση αυτή, όπως αντιλαμβάνεται ο οιοσδήποτε καλόπιστος, δεν αφορά ένα τυπικό θέμα διεκπεραίωσης, αφορά στο καίριο ζήτημα των σχέσεων της Ελληνικής Αστυνομίας με τους Έλληνες πολίτες. Και αυτή τη σχέση είμαι βέβαιος ότι τη θέλουν όλοι να είναι δημοκρατική να σέβονται τα όργανα της Ελληνικής Αστυνομίας τα δικαιώματα αλλά και   τις δικονομικές εγγυήσεις, που το Σύνταγμα παρέχει στον Έλληνα πολίτη.
     Το αίτημα και η διεκδίκηση, κύριε Υπουργέ, για το συνεχή εκδημοκρατισμό των Σωμάτων Ασφαλείας είναι επίκαιρο και είναι εξαιρετικά αναγκαίο. Και σ΄ αυτόν τον εκδημοκρατισμό, είμαι βέβαιος ότι θα συμφωνήσετε, βρίσκεται και η αποτελεσματικότητα των οργάνων της Ελληνικής Αστυνομίας.
     Ευχαριστώ. 
     ΠΡΟΕΔΡΟΣ (Άννα Μπενάκη - Ψαρούδα): Ο Υφυπουργός κ. Μαρκογιαννάκης έχει το λόγο.
     ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης και Αποκέντρωσης): Προφανώς ούτε στις προθέσεις σας αγαπητέ συνάδελφε, ούτε κανενός σ΄ αυτήν την Αίθουσα, δεν είναι η γενίκευση, με την έννοια ότι αποδίδουμε στους αστυνομικούς κατηγορίες και μομφές οι οποίες είναι ήκιστα κολακευτικές. Υπάρχουν δυστυχώς ελάχιστες εξαιρέσεις, εκείνες  οι οποίες δημιουργούν το πρόβλημα και αυτές τις εξαιρέσεις εξετάζουμε τώρα, για να δούμε πως αναμορφώνοντας το πειθαρχικό δίκαιο θα τις απαλείψουμε, ούτως ώστε στο μέλλον να μην παρατηρούνται αυτά τα φαινόμενα.
     Θα ήθελα να σας μεταφέρω έναν προβληματισμό του Υπουργείου Δημόσιας Τάξης και να ζητήσω από όλους συμπαράσταση για να βοηθηθούμε, ούτως ώστε φαινόμενα όπως αυτό που θα σας πω στη συνέχεια, να μην τα έχουμε στο μέλλον. 
     Απ’ ό,τι ξέρουμε όλοι και ιδιαίτερα οι εντρυφούντες στη δικαιοσύνη, οι αποδείξεις μετά από κάποια πάροδο χρόνου αμβλύνονται, με αποτέλεσμα, δυστυχώς, για τις υποθέσεις που οδηγούνται μετά από μεγάλο χρονικό διάστημα είτε στα δικαστήρια είτε στα πειθαρχικά συμβούλια να μην έχουν οι αποδείξεις αυτές την αξία που  έχουν όταν ταχύτατα επιλαμβάνονται οι αρμόδιες αρχές. 
     Έτσι, λοιπόν, έχουμε το εξής φαινόμενο. Πάρα πολλές φορές επιλαμβάνονται πειθαρχικά συμβούλια σε χρόνο εγγύτατο σε σχέση με την διάπραξη ενός σοβαρού πειθαρχικού αδικήματος και επιβάλλουν αυστηρότατες ποινές, όπως είναι η απόταξη. Μετά από πάροδο κάποιων ετών η υπόθεση έρχεται στην αίθουσα του ποινικού δικαστηρίου και επειδή έχουν περάσει πολλά χρόνια και υπάρχει είτε από τη μια μεριά η μεγαθυμία των παθόντων είτε η άμβλυνση της αξίας των αποδείξεων, οδηγούνται πολλές φορές τα δικαστήρια σε αθωωτικές αποφάσεις, σε περιπτώσεις που όταν διεπράχθησαν το πανελλήνιο, είχε συνταραχθεί. 
      Υπάρχει, λοιπόν, σχετική διάταξη που προβλέπει ότι σ’ αυτήν την περίπτωση επανεξετάζεται η υπόθεση κι έχουμε το φαινόμενο, μετά από πάροδο πολλών ετών, να επανέρχονται νικητές και τροπαιούχοι στην υπηρεσία άνθρωποι, οι οποίοι στην πραγματικότητα έχουν διαπράξει σοβαρότατα πειθαρχικά αδικήματα, χωρίς να μπορεί η υπηρεσία να κάνει το οτιδήποτε. Είναι κι αυτό ένα πολύ μεγάλο πρόβλημα, γι’ αυτό και χρειάζεται μια ριζική αλλαγή το πειθαρχικό δίκαιο που αφορά την Ελληνική Αστυνομία και τα Σώματα Ασφαλείας γενικότερα.
      Οι στόχοι θα είναι δύο: Από τη μια μεριά να προστατευθεί ο αστυνομικός από αυθαιρεσίες των προϊσταμένων αρχών και των πειθαρχικών συμβουλίων, αλλά και από την άλλη μεριά ο επίορκος, εκείνος που πρέπει να τιμωρηθεί, να τιμωρηθεί. Όσον αφορά δε τον εκδημοκρατισμό των Σωμάτων Ασφαλείας, οφείλω να σας πω ότι ουδείς από την ιεραρχία, τη φυσική και την πολιτική, έχει διάθεση να εμφυσήσει αρχές μη δημοκρατικές. Κάνουμε ό,τι μπορούμε και πιστεύω -το είπα και στην αρχή- ότι γενικότερα για τα Σώματα Ασφαλείας ισχύει και αυτό το ειδικότερο, δηλαδή η δημοκρατική αντίληψη και η δημοκρατική συμπεριφορά.
      ΠΡΟΕΔΡΟΣ (Άννα Μπενάκη-Ψαρούδα): Κύριε Υπουργέ, παρακαλώ ολοκληρώστε. 
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Τελειώνω, κυρία Πρόεδρε.
      Οι αστυνομικοί μας συμπεριφέρονται δημοκρατικά. Βεβαίως μέρα με τη μέρα πηγαίνουμε προς το καλύτερο και εκτιμώ ότι σιγά-σιγά δεν θα παρατηρούνται πλέον φαινόμενα τα οποία δημιουργούν προβλήματα, όπως αυτά που αναφέρατε. 
      ΠΡΟΕΔΡΟΣ (Άννα Μπενάκη-Ψαρούδα): Επόμενη είναι η πρώτη, η με αριθμό 358/1-11-2004 επίκαιρη ερώτηση του Βουλευτή της Νέας Δημοκρατίας κ. Αναστάσιου Καραμάριου προς τον Υπουργό Οικονομίας και Οικονομικών, σχετικά με τη ρύθμιση των οφειλών από κάθε είδους δάνεια σύμφωνα με τις διατάξεις του άρθρου 39 του ν. 3259/2004 κλπ. 
      Η επίκαιρη ερώτηση του κ. Καραμάριου έχει ως εξής:
      «Ως γνωστόν, με τις διατάξεις του άρθρου 39 του ν. 3259/2004 ρυθμίστηκαν οι οφειλές από κάθε είδους συμβάσεις δανείων ή πιστώσεων και από την έναρξη ισχύος του παραπάνω νόμου δεν δύνανται να υπερβαίνουν το τριπλάσιο του ληφθέντος δανείου ή πίστωσης, με την επιφύλαξη των διατάξεων της παραγράφου 4 του αυτού άρθρου, με τις οποίες “στην περίπτωση που το ύψος αυτό κατά τις 31-12-1999 υπερβαίνει το ποσό των 2.201.000 ευρώ (χωρίς ανατοκισμό και λοιπά έξοδα) δεν εφαρμόζονται οι διατάξεις της παραγράφου 1 του α΄ εδαφίου της παραγράφου 2 του παρόντος άρθρου”. 
      Εξαιτίας, όμως, του γεγονότος ότι με τις παραπάνω διατάξεις της παραγράφου 4 του άρθρου 39 του ν. 3259/2004 τέθηκε και ως όριο του αρχικού κεφαλαίου το ποσό των 400.000 ευρώ, στην πράξη ορισμένα πιστωτικά ιδρύματα, εντελώς αυθαίρετα ερμηνεύοντας το νόμο, θεωρούν ότι και αν η συνολική οφειλή δεν υπερβαίνει το ποσό των 2.201.000 ευρώ, δεν υπάγεται στη ρύθμιση του νόμου, όταν το αρχικό κεφάλαιο υπερβαίνει το ποσό των 400.000 ευρώ, ενώ η αληθής βούληση του νομοθέτη ήταν και είναι ότι σε κάθε περίπτωση υπάγονται στη ρύθμιση του νόμου όσες οφειλές δεν υπερβαίνουν είτε το ποσό των 2.201.000 ευρώ είτε τις 400.000 ευρώ.
      Για τους λόγους αυτούς, επειδή τα πιστωτικά αυτά ιδρύματα αρνούνται την υπαγωγή τέτοιων περιπτώσεων στη ρύθμιση του νόμου, ερωτάται ο αρμόδιος Υπουργός να απαντήσει:
      Α. Ποια η αληθής βούληση του νομοθέτη στο παραπάνω πρόβλημα που προέκυψε; 
      Β. Θα δηλώσει πράγματι ερμηνευτικώς ότι η αληθής βούληση του νομοθέτη ήτο και είναι ότι στη ρύθμιση του νόμου υπάγονται όλες οι οφειλές που δεν ξεπερνούν είτε το ποσόν των 2.201.000 ευρώ είτε τις 400.000 ευρώ;»
      Ο κύριος Υφυπουργός Οικονομίας και Οικονομικών έχει το λόγο.
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Κυρία Πρόεδρε, κύριοι συνάδελφοι, νομίζω ότι μετά την ψήφιση του ν. 3259/2004 και αν κάνει κανείς συνδυασμό των διατάξεων του άρθρου 39, αλλά και της παραγράφου 4 του ανωτέρου άρθρου, είναι σαφές ότι διευκολύνεται η διευθέτηση αυτών των διαφορών μεταξύ των πιστωτικών ιδρυμάτων και δίνεται μία λύση σ’ αυτό το πρόβλημα των πανωτοκίων.
      Σε ό,τι αφορά την ερώτηση, κύριε συνάδελφε, οι δύο προϋποθέσεις που υπάρχουν έχουν σωρευτική έννοια. Η πρώτη, το αρχικό δάνειο να μην ξεπερνάει τις τετρακόσιες χιλιάδες (400.000) ευρώ και η δεύτερη προϋπόθεση οροφής -τα δύο εκατομμύρια διακόσιες μία χιλιάδες (2.201.000) ευρώ- έχει σχέση με την κρίσιμη ημερομηνία υπολογισμού -στις 31-12-1999- και με όλες τις επιβαρύνσεις, συμβατικούς τόκους χωρίς ανατοκισμό κλπ., που υπάρχουν.
      Η αληθής βούληση του νομοθέτη, λοιπόν, είναι τα πλαφόν οροφής είτε στην έναρξη είτε στο τέλος στις 31-12-1999, να μην ξεπερνιούνται. Νομίζω ότι είναι σαφές αυτό. 
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει  ο κ. Καραμάριος.
      ΑΝΑΣΤΑΣΙΟΣ ΚΑΡΑΜΑΡΙΟΣ: Κύριε Υφυπουργέ, νομίζω ότι πρέπει να δευτερολογήσετε και να πείτε όχι «σωρευτικώς», αλλά διαζευκτικώς, ότι δηλαδή εάν το αρχικό κεφάλαιο δεν ξεπερνάει τις τετρακόσιες χιλιάδες (400.000) ευρώ ή το ανώτατο όριο των δύο εκατομμυρίων διακόσιες μία χιλιάδων (2.201.000) ευρώ, υπάγονται και οι περιπτώσεις αυτές. Γιατί είπατε «σωρευτικώς» και υπάρχει πάλι παρερμηνεία.
    Πρέπει να πείτε:
    Διαζευκτικά σε κάθε περίπτωση, όταν το αρχικό κεφάλαιο δεν ξεπερνά τις τετρακόσιες χιλιάδες (400.000) ευρώ ή το ανώτατο τα δύο εκατομμύρια διακόσιες μία χιλιάδες (2.201.000) ευρώ, υπάγεται στη ρύθμιση του νόμου, διότι η αληθής βούληση του νομοθέτη είναι το ανώτατο πλαφόν να μην ξεπερνά ποτέ τα δύο εκατομμύρια διακόσιες μία χιλιάδες (2.201.000) ευρώ. 
      Θέλω, λοιπόν, να σας παρακαλέσω να το τονίσετε ξανά, διότι πραγματικά πάλι έχουμε κάποιες παρερμηνείες πιστωτικών ιδρυμάτων, τα οποία πιάνουν αντίθετα αυτήν την έννοια, ότι εάν ξεπερνάει τις τετρακόσιες χιλιάδες (400.000) ευρώ ή τα δύο εκατομμύρια διακόσιες μία χιλιάδες (2.201.000) ευρώ δεν υπάγονται. Το πρόβλημα είναι ότι και στη μία και στην άλλη περίπτωση υπάγονται. Αυτό θα παρακαλέσω πολύ να τονιστεί και δράττομαι της ευκαιρίας να σας πω ότι παρ΄ όλο που εγώ προσωπικά  από το 1997 ξεκίνησα αυτήν τη διαδικασία των πανωτοκίων, η άποψή μου ήταν και είναι ότι δεν έπρεπε να τεθεί καν ανώτατο πλαφόν. Όλοι οι Έλληνες είναι ίσοι ενώπιον του νόμου.
      Εν πάση περιπτώσει, όπως έγινε και με την πρωτοβουλία της Κυβέρνησής μας, όπου πάρα πολύς κόσμος έχει διευκολυνθεί, θα παρακαλέσω να δηλώσετε ξανά ότι στις περιπτώσεις αυτές η αληθής βούληση του νομοθέτη ήταν και προκύπτει από το γράμμα του νόμου όπως έχει ψηφιστεί -ναι μεν τα δικαστήρια έχουν την αυθεντική ερμηνεία, αλλά εμείς οι νομοθέτες είμαστε εκείνοι που εκφράζουμε τη λαϊκή βούληση- ότι σε κάθε περίπτωση υπάγονται στις διατάξεις του νόμου, εάν το αρχικό κεφάλαιο δεν ξεπερνά τις τετρακόσιες χιλιάδες (400.000) ή το ανώτατο τα δύο εκατομμύρια διακόσιες μία χιλιάδες (2.201.000)  ευρώ. 
      ΠΡΟΕΔΡΟΣ (Άννα Ψαρούδα-Μπενάκη): Το λόγο έχει ο Υφυπουργός Οικονομίας και Οικονομικών κ. Ρεγκούζας.
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Κύριοι συνάδελφοι, είναι ξεκάθαρο, υπάρχουν δύο διαφορετικά όρια. Το ένα είναι το όριο στην αφετηρία και το άλλο είναι στο τέρμα, που συνδέονται με συγκεκριμένες ημερομηνίες. Στην αρχή είναι οι τετρακόσιες χιλιάδες (400.000) ευρώ να μην ξεπερνάνε το δάνειο με μια συγκεκριμένη ημερομηνία ως αφετηρία και υπάρχει και το τέρμα, όπου υπάρχει μια άλλη συγκεκριμένη ημερομηνία, η 31.12.1999, αν δεν απατώμαι, που έχει ένα άλλο πλαφόν οροφής.
     Επομένως, και η γραμματική, αλλά και η τελολογική ερμηνεία του νομοθέτη είναι σαφής. Δεν δικαιούμαι εγώ και δεν δικαιούται κανένας, νομίζω, από όλους μας, πολύ περισσότερο δε η Κυβέρνηση, να διαστέλλει αυτές τις διατάξεις, που είναι ήδη σαφέστατα διατυπωμένες. Δεν μπορεί διασταλτικά να ισχύει το ένα και να μην ισχύει το άλλο. Πρέπει να είναι και τα δύο μαζί. 
    Λυπάμαι, κύριε συνάδελφε, που δεν σας ικανοποιώ, αλλά τα πράγματα έτσι έχουν. Και από τη γραμματική ερμηνεία, αλλά και από την τελολογική ερμηνεία της διάταξης, προκύπτει αφετηρία με συγκεκριμένη ημερομηνία και συγκεκριμένο πλαφόν οροφής και υπάρχει και το τέρμα, όπου επίσης υπάρχει ημερομηνία και συγκεκριμένο πλαφόν. 
    ΠΡΟΕΔΡΟΣ ( Άννα Μπενάκη - Ψαρούδα): Κύριε Υφυπουργέ, είστε σαφής. Αν δεν συμφωνεί ο κύριος συνάδελφος, θα το δούμε περαιτέρω το θέμα.
    Προχωρούμε στην επόμενη επίκαιρη ερώτηση, που είναι η με αριθμό 363/1.11.2004 του Βουλευτή του Πανελλήνιου Σοσιαλιστικού Κινήματος κ. Κίμωνα Κουλούρη προς τον Υπουργό Αγροτικής Ανάπτυξης και Τροφίμων, σχετικά με την ανεξέλεγκτη εισαγωγή προϊόντων διατροφής από τρίτες χώρες, τη λήψη μέτρων προστασίας των καταναλωτών κλπ. 
    Η επίκαιρη ερώτηση του κυρίου συναδέλφου έχει ως εξής:
    «Μεγάλη αναστάτωση στους καταναλωτές, αλλά και στον εμπορικό κόσμο, έχουν προκαλέσει οι αθρόες εισαγωγές και παράνομες «ελληνοποιήσεις» πλήθους προϊόντων διατροφής.
    Σύμφωνα με πληροφορίες που έχω, γίνεται εισαγωγή σιταριού από το βομβαρδισμένο Ιράκ, με κίνδυνο να καταναλώνουμε πλέον μέσω του ψωμιού και άλλων ειδών διατροφής καρκινογόνες ή και ραδιενεργές ουσίες. 
    Την ίδια στιγμή σε μεγάλη απόγνωση βρίσκονται οι περισσότερες κατηγορίες αγροτών, όπως των αμπελουργών, αλλά και μεταποιητών, όπως οι οινοποιοί, αφού βλέπουν καθημερινά να προϊόντα τους να σαπίζουν ή να αγοράζονται σε εξευτελιστική τιμή.
    Είναι προφανές πλέον ότι ως συνέπεια της μεγάλης χαλάρωσης όλων των αγορανομικών ελέγχων και των ελέγχων του ΣΔΟΕ, που εξαγγείλατε προεκλογικά ότι θα καταργηθεί, δεν έχουμε μόνο έκρηξη της ακρίβειας και της κερδοσκοπίας! Έχουμε μπροστά μας να αντιμετωπίσουμε κινδύνους για τη δημόσια υγεία! 
    Ερωτάται ο κύριος Υπουργός: 
    1. Αληθεύουν τα περί εισαγωγής σιταριού από το βομβαρδισμένο Ιράκ; 
    2. Ποια συγκεκριμένα μέτρα προτίθεσθε να πάρετε για να σταματήσετε την ανεξέλεγκτη εισαγωγή προϊόντων διατροφής, αμφίβολης ποιότητας, που πιθανόν περιέχουν βλαβερές ουσίες από χώρες κυρίως του τρίτου κόσμου, ώστε να προστατεύσετε την υγεία των καταναλωτών, καθώς και τους αγρότες-παραγωγούς;»
Το λόγο έχει ο Υφυπουργός Αγροτικής Ανάπτυξης και Τροφίμων κ. Κοντός.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κυρία Πρόεδρε, κατ’ αρχάς δεν ευσταθεί ότι υπάρχει χαλάρωση στους αγορανομικούς ελέγχους ούτε ευσταθεί ότι δεν γίνονται σωστοί φυτοϋγειονομικοί έλεγχοι στις εισόδους της χώρας. Πρέπει να πούμε ότι, απεναντίας, ένα σύστημα ελέγχων το οποίο παραλάβαμε και το οποίο βρισκόταν σε μια φάση αβάστακτης χαλαρότητας, το ενεργοποιούμε με τον πλέον αποτελεσματικό τρόπο. Έχουμε εκδώσει αποφάσεις για πρόσθετα φυτοϋγειονομικά μέτρα στις εισαγωγές, για τα δημητριακά, για το κρασί, για τις πατάτες, για μια σειρά αγροτικών προϊόντων. Και μάλιστα πρέπει να πούμε ότι όσον αφορά το καλαμπόκι, οι έλεγχοι εντείνονται, προκειμένου να ανιχνευθεί αν υπάρχουν γενετικώς τροποποιημένοι σπόροι. Με βάση τα στοιχεία που έχουμε συλλέξει μέχρι σήμερα, στα περισσότερα αγροτικά προϊόντα αποδεικνύεται ότι οι εισαγωγές τη χρονιά που διανύουμε, είναι μικρότερες από τις εισαγωγές που γίνονταν τα προηγούμενα χρόνια.
      Όσον αφορά τα ελληνοποιημένα –εντός εισαγωγικών- αμνοερίφια, πρέπει να πούμε ότι αυτό το γεγονός δεν συμβαίνει μόνο τη χρονιά αυτή, αλλά κατά κόρον συνέβαινε τις προηγούμενες χρονιές. Μάλιστα οι εισαγωγές αμνοεριφίων από Βουλγαρία και Ρουμανία αυξήθηκαν κατακόρυφα, όταν υπεγράφη το πρωτόκολλο σύνδεσης μεταξύ της Ευρωπαϊκής Ένωσης και των δύο αυτών χωρών, οπότε έχουν εξαλειφθεί όλοι οι περιορισμοί που υπήρχαν και όλοι οι δασμοί. Άρα δεν μιλούμε για υπόθεση μηνών. Δεν λέμε ότι αυτό συνέβη τους τελευταίους μήνες. Αυτό συνέβαινε τα τελευταία χρόνια κατά κόρον. Απλώς από τον Ιούλιο και μετά έγινε μια πολύ μεγάλη προσπάθεια, μια συντονισμένη ενέργεια, ώστε να περιοριστεί. Και θεωρούμε ότι ένα κύκλωμα που λειτουργούσε παράνομα, που ελληνοποιούσε αμνοερίφια από Βουλγαρία και Ρουμανία, έχει δεχτεί ένα πολύ σοβαρό πλήγμα.
      Όσον αφορά την εισαγωγή δεκαπέντε χιλιάδων τετρακοσίων τόνων σταριού από το Ιράκ που αναφέρεται στην ερώτηση, πρέπει να πούμε ότι τα συγκεκριμένα φορτία έφτασαν στην Ελλάδα στις 20-2-2004, δηλαδή λίγο πριν από τις εθνικές εκλογές του Μαρτίου του 2004. Έχουν γίνει οι προβλεπόμενοι έλεγχοι από το Μπενάκειο και από το Δημόκριτο και τα αποτελέσματα εστάλησαν στο Υπουργείο στις 2-3-2004. Είχαν δε την επισήμανση ότι ελέγχθησαν για ραδιενεργά στοιχεία και βρέθηκαν κατάλληλα για κατανάλωση. Τελικά εισήχθησαν στην Ελλάδα στις 17-3-2004 μετά από θετική εισήγηση και ομόφωνη απόφαση της επιτροπής, της οποίας προΐστατο ο Γενικός Γραμματέας του Υπουργείου Γεωργίας της προηγούμενης κυβέρνησης, ο κ. Κολύρης, ο οποίος μέχρι τότε πρέπει να πούμε ότι δεν είχε αντικατασταθεί.
      Κατά συνέπεια, πρέπει να σας πληροφορήσω ότι γίνονται όλοι οι απαιτούμενοι αυστηροί έλεγχοι με τον πλέον αποτελεσματικό τρόπο, έτσι ώστε να προστατεύονται και οι Έλληνες καταναλωτές και τα ελληνικά αγροτικά προϊόντα.
      ΠΡΟΕΔΡΟΣ (Άννα Μπενάκη-Ψαρούδα): Πριν σας δώσω το λόγο, κύριε Κουλούρη, θα ήθελα να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν σε χώρους του κτηρίου της Βουλής, δεκαεννεά μαθητές και μαθήτριες του Δημοτικού Σχολείου «Ελληνική Παιδεία» και ένας συνοδός.
      Η Βουλή τους καλωσορίζει.
      (Χειροκροτήματα από όλες τις πτέρυγες)
       Το λόγο έχει ο συνάδελφος κ. Κουλούρης.
      ΚΙΜΩΝ ΚΟΥΛΟΥΡΗΣ: Κυρία Πρόεδρε, από την απάντηση του κυρίου Υφυπουργού προκύπτει ένα ξεκάθαρο συμπέρασμα, ότι θεωρήσατε την ερώτησή μου ως μια αντιπολιτευτική κίνηση. Είναι μέγα λάθος σας. Η ερώτησή μου –έτσι συμπεριφερόμουν και έτσι συμπεριφέρομαι πάντοτε- στοχεύει στο πώς όλοι θα ευαισθητοποιηθούμε περισσότερο, προκειμένου να προστατεύσουμε την υγεία των Ελλήνων πολιτών. Άρα οι αντιπολιτευτικές ή κυβερνητικές κορώνες μακρυά από εμένα.
    Η όλη φιλοσοφία της απάντησής σας ήταν φιλοσοφία εφησυχασμού. Όλα πάνε καλά. Όλα ελέγχονται.  Μα, σήμερα είναι κεντρικό θέμα σ΄ όλο τον Τύπο ο μεγάλος διατροφικός εφιάλτης, που αναδείχθηκε πάλι στην Ολλανδία με τα γάλατα, τα αμνοερίφια, τα κρέατα.
      Αυτό που λέω, λοιπόν, στην ερώτησή μου, είναι ότι διάφοροι «καπάτσοι» σ΄ αυτόν τον τόπο, διάφοροι λαθρέμποροι, εισάγουν απίθανες ποσότητες τροφίμων χωρίς ελέγχους, με αποτέλεσμα τα δικά μας προϊόντα να είναι αποθηκευμένα, σαπισμένα και, θα έλεγα, απαξιωμένα. Στα προϊόντα δε που εισάγονται –αναφέρομαι στα σταφύλια, στο ρύζι, στις πατάτες- πρέπει να κάνουμε αυστηρότερους ελέγχους. Η διάλυση του ΣΔΟΕ, που εσείς ανακοινώσατε, έχει δυστυχώς φέρει αυτό το άσχημο αποτέλεσμα, όλοι, δηλαδή να εισάγουν χωρίς ελέγχους.
      Μην επιχειρήσετε για το θέμα του σιταριού που εισήχθη από το Ιράκ –έχω όλα τα στοιχεία στα χέρια μου- να πείτε ότι κάνατε καλά τη δουλειά σας και ότι οι προηγούμενοι δεν έκαναν καλά τη δουλειά τους. Εδώ υπάρχει και θέμα λαθρεμπορίου και θέμα για το αν αυτό το στάρι είναι από την επισιτιστική βοήθεια και διάφοροι με λαθροχειρίες την έφεραν μέσω Συρίας στην Ελλάδα. Έχει σχέση με ελέγχους που υπάγονται στο Υπουργείο Αγροτικής Ανάπτυξης, στο Περιφερειακό Κέντρο Προστασίας Φυτών, και μέχρι τον Ιούνιο αυτού του χρόνου δεν υπήρχε απάντηση αν και κατά πόσον αυτό το στάρι είναι ή όχι ραδιενεργό. Μην μου πείτε ότι το Μπενάκειο αποφάσισε ότι είναι καλό, γιατί δεν ξέρουμε ποιο δείγμα εστάλη. Οι άνθρωποι είναι απατεώνες, οι άνθρωποι είναι «αετοί» στη δουλειά τους αυτή.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΟΣ (Άννα Μπενάκη-Ψαρούδα): Σας παρακαλώ, κύριε Κουλούρη, να συντομεύετε.
      ΚΙΜΩΝ ΚΟΥΛΟΥΡΗΣ: Τελειώνω, κυρία Πρόεδρε.
      Μην επιχειρείτε, λοιπόν, να απαντάτε σ΄ ένα ζήτημα που είναι ανοιχτό. Δεν ξέρω εάν στον ελληνικό λαό στέλνετε το μήνυμα ότι ως προς το στάρι που έρχεται από το Ιράκ, θα πρέπει να είναι ήσυχος ότι δεν έχει ραδιενεργά χημικά. 
      Αυτό που προσπαθήσατε να κάνετε, σας παρακαλώ, κύριε Υπουργέ, να το διορθώσετε με τη δευτερολογία σας.
      ΠΡΟΕΔΡΟΣ ( Άννα Μπενάκη - Ψαρούδα): Ο κύριος Υφυπουργός έχει το λόγο.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κυρία Πρόεδρε, αντιλαμβάνομαι την ευαισθητοποίηση που υπάρχει και από την πλευρά του κ. Κουλούρη και από την πλευρά όλων των συναδέλφων, αλλά και από την πλευρά της ελληνικής κοινωνίας για τα θέματα της διατροφικής αλυσίδας στη χώρα μας. Η υγεία των πολιτών είναι το μεγαλύτερο αγαθό, το οποίο έχουμε υποχρέωση να προστατεύσουμε.
      Βέβαια διαφωνώ με το γεγονός ότι το Μπενάκειο και τα άλλα ινστιτούτα δεν κάνουν καλά τη δουλειά τους.
      ΚΙΜΩΝ ΚΟΥΛΟΥΡΗΣ: Δεν είπα αυτό.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Θεωρώ ότι είναι ινστιτούτα τα οποία έχουν την εμπιστοσύνη της ελληνικής Κυβέρνησης, είναι πιστοποιημένα ινστιτούτα από την Ευρωπαϊκή Ένωση και εκεί γίνεται πολύ καλή δουλειά.
    Ουδέποτε είπα ότι δεν γίνονται εισαγωγές. Κάτι τέτοιο δεν θα ήταν ακριβές. Γίνονται εισαγωγές και μάλιστα γίνονται μεγάλες εισαγωγές αγροτικών προϊόντων. Εκείνο, όμως, που είπα, είναι ότι καταβάλλεται μια πολύ σημαντική προσπάθεια. Έχουν ενταθεί οι φυτουγειονομικοί έλεγχοι, έτσι ώστε να ελέγχονται αποτελεσματικά τα εισαγόμενα αγροτικά προϊόντα. 
    Είναι αλήθεια ότι πλήττεται από τις εισαγωγές η ελληνική αγροτική παραγωγή. Είναι αλήθεια ότι πλήττεται και ο καταναλωτής. Έχουμε δημιουργήσει ένα διυπουργικό όργανο, διότι δεν είναι μόνο θέμα του Υπουργείου Αγροτικής Ανάπτυξης και Τροφίμων, ένα όργανο στο οποίο μετέχει το Υπουργείο Ανάπτυξης και το Σώμα Δίωξης Οικονομικού Εγκλήματος της Ελληνικής Αστυνομίας και γίνονται αυστηροί έλεγχοι, ακόμα και τώρα που συζητούμε, σε πάρα πολλά αγροτικά προϊόντα και όχι μόνο σε αμνοερίφια.
      Πέρα από αυτά, θέλω να σας πω ότι στο Υπουργείο δημιουργούμε μια υπηρεσία, έτσι ώστε να γνωρίζουμε σε καθημερινή βάση τι εισάγεται στη χώρα από όλες τις πύλες εισόδου, για να μπορούμε να προχωρήσουμε σε ελέγχους και στις πύλες εισόδου, αλλά και να παρακολουθούμε πώς διακινούνται τα προϊόντα, διότι το μεγάλο πρόβλημα δημιουργείται, όταν εισαγόμενα προϊόντα από τρίτες χώρες ταυτίζονται και διατίθενται ως ελληνικά.
      Αυτό το φαινόμενο πλήττει σοβαρά την ελληνική αγροτική παραγωγή. Θέλω να πω ότι με μεγάλη υπευθυνότητα αντιμετωπίζουμε τα θέματα αυτά. Θέλω να πω ότι οι υπηρεσίες λειτουργούν αποτελεσματικά. Δεν δέχομαι ότι δεν λειτουργούν οι υπηρεσίες, ότι μπαίνουν ανεξέλεγκτα τα πάντα στη χώρα. 
      Για το σημερινό πρόβλημα που παρουσιάστηκε, θέλω να σας πω ότι η ολλανδική κυβέρνηση και οι Βρυξέλλες με πληροφόρησαν ότι σε δύο φάρμες υπήρξε πρόβλημα και ότι έχουν κλείσει εκατόν σαράντα φάρμες στην Ολλανδία. Έχουμε επικοινωνήσει με την ολλανδική Κυβέρνηση, έχουμε επικοινωνήσει με τις Βρυξέλλες και αναμένουμε εντός της σήμερον να μας πουν εάν προϊόντα τα οποία παρήχθησαν στις φάρμες αυτές, έχουν εισαχθεί στη χώρα μας, έτσι ώστε να πάρουμε όλα τα μέτρα. 
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ, κύριε Υπουργέ.
      Επόμενη είναι η με αριθμό 365/1-11-2004 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Λιάνας Κανέλλη προς τον Υπουργό Πολιτισμού, σχετικά με την επαναπρόσληψη των απολυμένων συμβασιούχων στο Υπουργείο κλπ.
      Η επίκαιρη ερώτηση της κυρίας συναδέλφου έχει ως εξής:
      «Το καθεστώς της ανασφάλειας και της ανεργίας που βιώνουν οι συμβασιούχοι του Υπουργείου Πολιτισμού τους οδηγεί σε κινητοποιήσεις για την εξασφάλιση του δικαιώματος στη μόνιμη και σταθερή δουλειά για όλους. 
      Η Κυβέρνηση της Νέας Δημοκρατίας, συνεχίζοντας την απαράδεκτη αντιλαϊκή πολιτική των κυβερνήσεων του ΠΑΣΟΚ απέναντι στους εργαζομένους–συμβασιούχους του Υπουργείου Πολιτισμού, μέσω του π.δ. 160/2004 και τη λογική των λεγόμενων πάγιων και διαρκών αναγκών, εξαιρεί τη συντριπτική πλειοψηφία από την απόκτηση μόνιμης και σταθερής δουλειάς, οδηγεί μεγάλο αριθμό στην ανεργία και διαιωνίζει το καθεστώς της πολύχρονης ομηρίας που ζουν οι συμβασιούχοι. Επίδραση στην όλη κατάσταση έχουν τα σχέδια και της σημερινής Κυβέρνησης για παραπέρα παραχώρηση στο ιδιωτικό κεφάλαιο σημαντικών κομματιών και υπηρεσιών του Υπουργείου Πολιτισμού, με συνέπεια να μην καλύπτει τις τεράστιες ελλείψεις προσωπικού στις υπηρεσίες του Υπουργείου με την πρόσληψη μόνιμου προσωπικού.
      Ερωτάται ο κύριος Υπουργός εάν θα ικανοποιήσει τα δίκαια αιτήματα των εργαζομένων και συμβασιούχων του ΥΠΠΟ για άμεση απόσυρση του π.δ., άμεση επαναπρόσληψη των απολυμένων συμβασιούχων, σταμάτημα των απολύσεων καθώς και μονιμοποίηση χωρίς όρους και προϋποθέσεις με πλήρη εργασιακά και ασφαλιστικά δικαιώματα όλων των συμβασιούχων και κατάργηση του θεσμού των εκτάκτων;»
      Θα απαντήσει ο Υφυπουργός Πολιτισμού κ. Πέτρος Τατούλης.
      ΠΕΤΡΟΣ ΤΑΤΟΥΛΗΣ  (Υφυπουργός Πολιτισμού): Κυρία Πρόεδρε, είδα με μεγάλη προσοχή την ερώτηση της κυρίας συναδέλφου και θα ήθελα να ξεκινήσω με μία γενική παρατήρηση. 
      Πρώτα, το προεδρικό διάταγμα στο οποίο αναφέρεται η κυρία συνάδελφος, δεν είναι το 160/2004, αλλά είναι το 164/2004. Το δεύτερο στοιχείο που θα ήθελα να αναφέρω, είναι ότι στην ευθύνη τη δική μου δεν εμπίπτει η λογική της απόσυρσης του προεδρικού διατάγματος γιατί είναι, όπως γνωρίζει πολύ καλά η κυρία συνάδελφος, ευθύνη άλλου Υπουργείου, άλλου Υπουργού.
      Θα ήθελα βέβαια να μπω στην ουσία της ερώτησης και θα ήθελα να τονίσω το εξής: Η κυρία συνάδελφος κάνει ένα μεγάλο λάθος. Προσπαθεί να συνταυτίσει την πολιτική της Κυβέρνησης της Νέας Δημοκρατίας με την πολιτική που ακολούθησαν οι κυβερνήσεις του ΠΑΣΟΚ. Αυτό -κατά τη γνώμη μου- δεν είναι δίκαιο και ουσιαστικά δεν αποδίδει με τον καλύτερο τρόπο την πραγματική εικόνα του σημερινού προβλήματος. 
      Όπως γνωρίζουμε όλοι μας, το πρόβλημα των συμβασιούχων είναι  ένα πρόβλημα, το οποίο αποτελεί τεράστιο ζήτημα για το Υπουργείο Πολιτισμού. Αν φανταστεί κανείς ότι οι μόνιμοι υπηρετούντες υπάλληλοι στο Υπουργείο Πολιτισμού είναι γύρω στις πεντέμισι χιλιάδες και οι συμβασιούχοι ξεπερνούν τον αριθμό των πεντέμισι χιλιάδων, αντιλαμβάνεται τι τεράστιο διοικητικό και οργανωτικό πρόβλημα αντιμετωπίζει το Υπουργείο Πολιτισμού.
      Θα ήθελα επίσης να πω ότι αντιλαμβάνομαι την ευαισθησία. Σαφέστατα υπάρχει ένα πρόβλημα. Αλλά είναι ένα γενικότερο πρόβλημα. Θα ήθελα να πω ότι αυτή η έννοια του προστατευτισμού των δικαιωμάτων, έτσι όπως μονομερώς οδηγείται, στέλνει διαφορετικά και λαθεμένα μηνύματα στην ελληνική κοινωνία. Ασφαλώς, έχουν δικαίωμα οι συμβασιούχοι μέσα στη δική τους αγωνία να προσπαθούν να αποκτήσουν μια σταθερότερη εργασιακή σχέση, αλλά δεν μπορεί κανένας να παραγνωρίζει έννομα δικαιώματα όλων των υπολοίπων Ελλήνων πολιτών, όλων των υπολοίπων Ελλήνων νέων πολιτών, όταν τους αποκόπτεις να έχουν δικαίωμα στην πρόσβαση και στη διεκδίκηση της οποιασδήποτε θέσης. Η Κυβέρνηση της  Νέας Δημοκρατίας πήρε σαφή μέτρα για την αντιμετώπιση αυτού του προβλήματος.
     Πρώτα και κύρια δώσαμε τη δυνατότητα στις υπηρεσίες του Υπουργείου Πολιτισμού να προσλάβουν το 20% περίπου από τους συμβασιούχους των οποίων έληγε η σύμβαση.
     Το δεύτερο μέτρο που πήρε η Κυβέρνηση είναι να δώσει, βάσει του προεδρικού διατάγματος, τη δυνατότητα σε όλους τους συμβασιούχους οι οποίοι έχουν θεμελιώσει δικαίωμα να διεκδικήσουν μέσω της διαδικασίας που προβλέπεται με σαφήνεια από το προεδρικό διάταγμα να διεκδικήσουν την αλλαγή της εργασιακής τους σχέσης.
     Το τρίτο ευεργέτημα που έδωσε η Κυβέρνηση αυτή της Νέας Δημοκρατίας είναι το δικαίωμα για μοριοδότηση όλων των συμβασιούχων.
     Μέσα λοιπόν σε αυτό το πλαίσιο νομίζω ότι είναι εντελώς άδικο και δεν αποδίδεται η πραγματική εικόνα όταν θέλουμε να συνταυτίζουμε τις πολιτικές των προηγούμενων κυβερνήσεων με αυτήν την πολιτική.
     Άλλωστε να ήθελα να θυμίσω στην κυρία συνάδελφο πώς αντέδρασε και πώς απάντησε σε προηγούμενη ερώτησή της στις 23.10.2003 ο προηγούμενος Υπουργός Πολιτισμού. Και αυτό νομίζω ότι ασφαλώς δεν είναι στις προθέσεις σας να αδικήσετε τη σημερινή Κυβέρνηση αλλά θα πρέπει τουλάχιστον να λειτουργεί ως οδηγός στην οποιαδήποτε ευκολία για οποιαδήποτε κρίση. 
     ΠΡΟΕΔΡΟΣ (Άννα Μπενάκη - Ψαρούδα):  Το λόγο έχει η συνάδελφος κ. Κανέλλη.
     ΛΙΑΝΑ ΚΑΝΕΛΛΗ: Ευχαριστώ, κυρία Πρόεδρε.
     Έχοντας πολύ λιγότερο χρόνο από τον Υπουργό, δεν μπορώ να διαθέσω τα πολύτιμα δευτερόλεπτα για να αντιπαρέλθω την επισήμανσή σας για το αριθμητικό λάθος 160 στο 164 ούτε να σας επισημάνω ότι χρησιμοποιείτε ευγενέστερα από τον Πρωθυπουργό σας τη λέξη προστατευτισμός για να την αποδώσετε στο Κομμουνιστικό Κόμμα, όταν εκφράζει τις ιδεολογικές και πολιτιστικές του απόψεις. Ωστόσο τα πήρα αυτά τα τριάντα δευτερόλεπτα τη ανοχή της Προέδρου για να απαντήσω σε διαδικαστικά θέματα.
     Επί της ουσίας υπάρχει όντως συνταύτιση της πολιτικής σας. Έχω κάνει ερώτηση στον Υπουργό και ο προηγούμενος προκάτοχός σας του ΠΑΣΟΚ παρέπεμψε την υπόθεση στα δικαστήρια. Να πάτε στα δικαστήρια μου είπε. 
     Εσείς κάνατε κάτι χειρότερο. Διαβεβαιώσατε στη χθεσινή συνάντηση τους εργαζομένους στο Υπουργείο σας ότι θα κάνετε ό,τι περνάει από το χέρι σας για να ισχύσει η ανάκληση που είναι αυθαίρετη και για την οποία οι εργαζόμενοι έχουν καταφύγει κυρία Πρόεδρε, στον Άρειο Πάγο για επαναπρόσληψη των εκτάκτων, των εκατόν δέκα τριών απολυμένων. Κάνατε ακριβώς το ίδιο και μάλιστα ένα βήμα χειρότερο.
     Δεύτερον, εξακολουθείτε να έχετε στο Υπουργείο σας απλήρωτους συμβασιούχους, οι οποίοι έχουν απολυθεί και διεκδικούν τα δεδουλευμένα τους με δικαστικές αποφάσεις. 
     Τρίτον, δεν σας διαφοροποιεί από πλευράς πολιτικής, παρ΄ ότι και η προηγούμενη κυβέρνηση και η τωρινή και μάλιστα με Υπουργό Πολιτισμού τον Πρωθυπουργό κ. Καραμανλή, να μιλάτε λεκτικά και ρητορικά για τη βαριά πολιτισμική βιομηχανία της χώρας, που είναι μεγάλο όπλο και μεγάλη περιουσία, για την οποία δεν διαφωνεί κανείς, πολλώ μάλλον το Κομμουνιστικό Κόμμα, μια περιουσία όμως που ανήκει στο σύνολο του ελληνικού λαού. Και έρχεστε εδώ και λέτε ότι έχετε πεντέμισι χιλιάδες μονίμους υπαλλήλους γι αυτό τον πολιτισμό και πεντέμισι χιλιάδες που χαρακτηρίζονται συμβασιούχοι, όταν ξέρετε ότι το Υπουργείο Πολιτισμού δεν λειτουργεί χωρίς αυτούς τους 5.500 ανθρώπους, διότι καλύπτουν και μόνιμες και πάγιες ανάγκες και γιατί τα προβλήματα που έχουν προκύψει από την έλλειψη ουσιαστικού προσωπικού θα λύνονται με τη μονιμοποίηση. Το κατανοώ ότι η Κυβέρνησή σας βρίσκει το αίτημα το δικό μας έτσι όπως είναι διατυπωμένο μαξιμαλιστικό. Μα δεν θα αλλάξουμε εμείς ιδεολογική τοποθέτηση. Εμείς πιστεύουμε στη μόνιμη και στη σταθερή δουλειά. Δεν πιστεύουμε σε τακτοποιήσεις με προεδρικά διατάγματα και ευρωπαϊκές εντολές των προβλημάτων των συνταξιούχων, ούτε στην υποβάθμιση της δουλειάς τους και της εργασίας τους. Αλλά όταν καταφεύγετε στο να μη δέχεστε ούτε την προσωρινή διαταγή, την οποία έχει βγάλει το Πρωτοδικείο Αθηνών –την πήρε πίσω το Πρωτοδικείο Αθηνών και έχει βγει- για εκατόν δέκα τρεις απολυμένους γιατί έρχεστε και μου λέτε εμένα ότι είμαι ιδιαίτερα προστατευτική, ως Κομμουνιστικό Κόμμα, όταν υπερασπίζομαι δικαιώματα εργαζομένων τα οποία δεν εφαρμόζετε ούτε με προσωρινή διαταγή; Γιατί θα σας βρουν σύμμαχο, κύριε Υπουργέ; Γιατί θα τακτοποιήσετε κάποιους από αυτούς. Θα παραμένει το αίτημα ακόμη και αν τακτοποιείτε μερικούς από αυτούς, από πλευράς Κομμουνιστικού Κόμματος για μόνιμη σταθερή δουλειά μονιμοποίηση όλων των συμβασιούχων. Και ξέρω πάρα πολύ καλά τη δυσχερή θέση στην οποία βρίσκεστε, γιατί αν αυτό το εφαρμόσετε εκεί που είναι ορατές οι μόνιμες και πάγιες και διαρκείς ανάγκες του Υπουργείου και χρειάζεται τους συμβασιούχους, σας δημιουργεί προηγούμενο και ακυρώνει στην πραγματικότητα την πολιτική σας να διαχειριστείτε το δράμα των συνταξιούχων, αφού έχετε τις ίδιες κεντρικές πολιτικές επιλογές με το ΠΑΣΟΚ στα επόμενα χρόνια.
     ΠΡΟΕΔΡΟΣ ( Άννα Μπενάκη - Ψαρούδα):  Ο κύριος Υφυπουργός έχει το λόγο.
     ΠΕΤΡΟΣ ΤΑΤΟΥΛΗΣ ( Υφυπουργός Πολιτισμού): Νομίζω ότι συνεχίζουμε στο ίδιο κλίμα και θεωρώ ότι η ανταπάντηση στις απόψεις αλλά και στα μέτρα που έχει πάρει η Κυβέρνηση, πάλι λειτουργεί ισοπεδωτικά. 
Δεν θα αντιπαρατεθώ σε μια εντελώς διαφορετική ιδεολογική βάση. Αυτό νομίζω ότι είναι στοιχείο του καθένας μας. Εκείνο όμως που θέλω να πω είναι ότι αυτήν η Κυβέρνηση δεν παραπέμπει στα δικαστήρια. Αυτό είναι ένα μεγάλο λάθος.
      ΛΙΑΝΑ ΚΑΝΕΛΛΗ: Παρεμβαίνει στα δικαστήρια.
      ΠΕΤΡΟΣ ΤΑΤΟΥΛΗΣ ( Υφυπουργός Πολιτισμού): Αυτή η Κυβέρνηση κάνει και ασκεί συγκεκριμένη πολιτική. 
      Όπως θα πρέπει να καταλάβει η κυρία συνάδελφος ότι αυτή η Κυβέρνηση παίρνει όλο το ρίσκο για να κάνει μια ευδιάκριτη πολιτική πραγματικότητα. 
    Θα ήθελα πάλι να σημειώσω ότι αυτή η Κυβέρνηση παίρνει όλα τα μέτρα για να προστατεύσει με αντικειμενικά κριτήρια και με αντικειμενικό τρόπο όλη αυτή τη διαδικασία. Αυτή είναι μια εντελώς διαφορετική φιλοσοφία. Θα πρέπει να καταλάβουμε ότι αυτή δεν ήταν δουλειά αυτής της Κυβέρνησης. Αλλά αυτό αποτελεί στοιχείο μιας άλλης πολιτικής πρακτικής. Γιατί έτσι αντιλαμβανόμαστε τα πράγματα. Και ιδιαίτερα στο χώρο του πολιτισμού η αλλαγή στο ύφος και στο ήθος αποτελούν, θα έλεγα, ισχυρό πλεονέκτημα της σημερινής Κυβέρνησης. Θα πρέπει, όμως, να το αντιληφθείτε και εσείς. Και θα πρέπει να καταλάβετε ότι αυτός ο μαξιμαλισμός δημιουργεί σε μια ακραία πολιτική λογική η οποία ουσιαστικά ανατρέπει το ζητούμενο. Και το ζητούμενο είναι πως θα δούμε όλες οι πολιτικές δυνάμεις να αντιμετωπίσουμε συγκεκριμένα προβλήματα τα οποία υπάρχουν.
      Όπως, κυρία συνάδελφε, θα πρέπει να γνωρίζετε ότι δεν είστε εσείς που αγωνιάτε για το μέλλον των ανέργων σ’ αυτόν τον τόπο. Αγωνιούμε όλοι για το μέλλον των ανέργων στον τόπο.
      Θα πρέπει επίσης να καταλάβουμε ότι ευθύνη της Βουλής είναι να παλεύει πάντοτε για την ισονομία και για τη νομιμότητα και την ισχύ των νόμων. Οι κρίσεις σας στη δικαιοσύνη θεωρώ ότι ουσιαστικά παραβιάζουν αυτές τις βασικές αρχές.
      Σας ευχαριστώ.
      ΠΡΟΕΔΡΟΣ (Άννα Μπενάκη - Ψαρούδα): Επίκαιρες ερωτήσεις δεύτερου κύκλου:
    Πρώτη είναι η με αριθμό 367/1.11.2004 επίκαιρη ερώτηση του Βουλευτή της Νέας Δημοκρατίας κ. Ιωάννη Μπούγα προς την Υπουργό Εθνικής Παιδείας και Θρησκευμάτων, σχετικά με την ίδρυση και λειτουργία σχολείων μέσης εκπαίδευσης για μαθητές με ειδικές ανάγκες κλπ.
      Η επίκαιρη ερώτηση του κυρίου συναδέλφου έχει ως εξής:
      «Για τα παιδιά με ειδικές ανάγκες (πάσχοντα από νοητική υστέρηση, σύνδρομο Down προβλήματα λόγου κ.α.) λειτουργούν ειδικά σχολεία πρωτοβάθμιας εκπαίδευσης. Σε επίπεδο δευτεροβάθμιας εκπαίδευσης, ωστόσο, υπάρχουν ελάχιστα γυμνάσια, λύκεια και τεχνικές επαγγελματικές σχολές για τα παιδιά αυτά και μόνο σε  Αθήνα και Θεσσαλονίκη. Οι μαθητές των ειδικών πρωτοβάθμιων σχολείων της περιφέρειας, κατά συνέπεια, μετά την αποφοίτησή τους, υποχρεούνται είτε σε εγκατάλειψη των σπουδών τους είτε σε σχηματική παρακολούθηση μαθημάτων στα κοινά γυμνάσια.
      Εξαιτίας της έλλειψης αυτής τα παιδιά με ειδικές ανάγκες της περιφέρειας αντιμετωπίζουν αβέβαιο μέλλον σχετικά με την περαιτέρω εκπαίδευση, επαγγελματική κατάρτιση και εν συνεχεία αποκατάστασή τους. Λόγω της αδυναμίας της πολιτείας έναντι των παιδιών αυτών να ανταποκριθεί σε στοιχειώδεις υποχρεώσεις της που προκύπτουν από το Σύνταγμα (άρθρο 16 παράγραφο 3 και 4, άρθρο 21 παράγραφος 2 άρθρο 22 παράγραφος 1) οι οικογένειές τους επωμίζονται δυσανάλογα προς τις δυνατότητές τους βάρη και βιώνουν μια δύσκολη πραγματικότητα.
      Κατόπιν τούτων ερωτάται η κυρία Υπουργός: 
      Τι μέτρα προτίθεται να λάβει για την ίδρυση σχολείων μέσης εκπαίδευσης για μαθητές με ειδικές ανάγκες, ώστε να διασφαλιστεί αφ’ ενός η συμμόρφωση της πολιτείας προς τις συνταγματικές της υποχρεώσεις και αφ’ ετέρου το δικαίωμα των παιδιών αυτών στη μόρφωση, επαγγελματική αποκατάσταση και ένταξή τους στην κοινωνία ως ισότιμων μελών;»
      Το λόγο έχει ο Υφυπουργός Εθνικής Παιδείας και Θρησκευμάτων κ. Καλός.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κυρία Πρόεδρε, κυρίες και κύριοι συνάδελφοι, από την πρώτη μέρα αναλήψεως των καθηκόντων της νέας Κυβέρνησης η εντολή του ίδιου του Πρωθυπουργού προς την πολιτική ηγεσία του Υπουργείου Παιδείας ήταν η όσο το δυνατό συντομότερη, ταχύτερη, πληρέστερη και συνεπέστερη, θα έλεγα, προσέγγιση και υλοποίηση του προγράμματος που είχαμε υποσχεθεί όχι απλώς για τη γενική παιδεία στον ελληνικό λαό, αλλά για το μεγάλο κεφάλαιο της εκπαιδεύσεως που αποτελεί η ειδική αγωγή.
      Κύριε συνάδελφε, είναι βέβαιο ότι αυτά που αναφέρετε στην ερώτησή σας συνέβαιναν μέχρι προχθές. Είναι βέβαιο ότι επί παραδείγματι τα δύο προηγούμενα σχολικά έτη με το αιτιολογικό της ελλείψεως επαρκών πόρων καμία μονάδα ειδικής αγωγής δεν ιδρύθηκε και δεν λειτούργησε καινούργια στο επίπεδο ούτε της πρωτοβάθμιας ούτε της δευτεροβάθμιας εκπαίδευσης, πόσο μάλλον στον τομέα της επαγγελματικής κατάρτισης που έρχεται και συμπληρώνει αναγκαστικά -και έτσι πρέπει να είναι- το επίπεδο της παροχής υπηρεσιών στη δευτεροβάθμια εκπαίδευση. 
     Θα ήθελα τώρα από τα στοιχεία που μας έδωσε η υπηρεσία να σας ενημερώσω για το τι ακριβώς κάναμε στο χρόνο από το Μάρτιο μέχρι σήμερα για να προσφέρουμε αποτελεσματικότερη εκπαίδευση στα παιδιά που αντιμετωπίζουν αυτές τις ειδικές ανάγκες ως ένα δύσκολο κομμάτι της ζωής τους. Στον τομέα της πρωτοβάθμιας εκπαίδευσης ιδρύσαμε τριάντα τρία νέα ειδικά δημοτικά σχολεία, δεκατέσσερα ειδικά νηπιαγωγεία. Ακόμη τριακόσια ενενήντα έξι ειδικά τμήματα ένταξης για αυτά τα παιδιά μέσα στα γενικά σχολεία. Αυτά σε επίπεδο πρωτοβάθμιας εκπαίδευσης. 
     Όσον αφορά ειδικώς για τη δευτεροβάθμια εκπαίδευση ιδρύσαμε και λειτουργήσαμε ογδόντα τέσσερα τμήματα ένταξης μέσα στα κοινά σχολεία, δώδεκα εργαστήρια ειδικής επαγγελματικής εκπαίδευσης και κατάρτισης και ένα ολοκληρωμένο ειδικό γυμνάσιο. Τρία χρόνια είχε να δημιουργηθεί ειδική μονάδα δευτεροβάθμιας για παιδιά με ειδικές ανάγκες. Επιχορηγούμε αυτήν τη μονάδα με όλον τον εξοπλισμό που χρειάζεται από το πρόγραμμα ΕΠΕΑΕΚ. 
     Δεν σταματά όμως εδώ το ενδιαφέρον της Κυβέρνησης για την εκπαίδευση των ατόμων με ειδικές ανάγκες. Με οκτακόσιες θέσεις εκπαιδευτικού προσωπικού ειδικώς γι΄ αυτά τα σχολεία εκ των οποίων οι εξακόσιες ήταν για τα σχολεία δευτεροβάθμιας εκπαίδευσης, ήρθαμε και συμπληρώσαμε τα μεγάλα κενά που τα τρία προηγούμενα χρόνια δεν άφηναν να λειτουργήσουν αυτά τα σχολεία. 
     Όσον αφορά τα κέντρα διάγνωσης, τα οποία είναι ο απαραίτητος λειτουργικός σύνδεσμος μεταξύ αυτών των σχολείων και της κοινωνίας για τα λεγόμενα ΚΔΑΥ και για το προσωπικό που δεν έχουν, εμείς επιχορηγήσαμε και τα ιδιαίτερα εργαστήριά τους και τα κέντρα εκπαίδευσης και ειδικής κατάρτισης με 10.000 ευρώ για το πρώτο τρίμηνο λειτουργίας του φετινού σχολικού έτους. Μιλώ για πάνω από πενήντα τέτοιες καταστάσεις και πιστώσεις. Ήδη βρισκόμαστε στην υπογραφή των σχετικών υπουργικών αποφάσεων για να προκηρύξουμε νέες θέσεις ειδικού προσωπικού που θα στελεχώσουν τα ΚΔΑΥ που δεν λειτουργούν σε όλη τη χώρα και που τα παραλάβαμε κενά έργου και περιεχομένου.
     ΠΡΟΕΔΡΟΣ ( Άννα Μπενάκη - Ψαρούδα): Ο κ. Μπούγας έχει το λόγο.
     ΙΩΑΝΝΗΣ ΜΠΟΥΓΑΣ: Είναι πολύ ενθαρρυντικά τα όσα μας είπε σήμερα ο κύριος Υπουργός ότι συνέβησαν στον τομέα της εκπαίδευσης των παιδιών με ειδικές ανάγκες. Θα προσφέρουν ικανοποίηση σε αυτά τα παιδιά και στις οικογένειές τους. Μόνο αν δει κανείς κακόπιστα αυτόν τον τομέα δεν θα αναγνωρίσει το έργο της Κυβέρνησης.
     Ωστόσο, κύριε Υπουργέ, είμαι υποχρεωμένος να επισημάνω όσον αφορά τα εργαστήρια εκπαίδευσης και επαγγελματικής κατάρτισης ασφαλώς και ιδρύθηκαν αυτά τα οποία αναφέρατε, πλην όμως υπάρχει ένα αδιευκρίνιστο και συγκεχυμένο νομικό πλαίσιο, όσον αφορά κυρίως την επιλογή των παιδιών τα οποία πρόκειται να φοιτήσουν σε αυτά τα κέντρα.
     Επίσης, σύμφωνα με το ισχύον καθεστώς οι εκπαιδευτικοί οι οποίοι θα στελεχώσουν αυτά τα σχολεία δεν είναι καθηγητές ειδικής εκπαίδευσης. Θα ήταν χρήσιμο να έχουμε καταρτίσει έναν πίνακα αναπληρωτών ειδικής εκπαίδευσης, από τον οποίο να προσλαμβάνονται όσοι καλούνται να προσφέρουν τις υπηρεσίες τους σε αυτά τα ειδικά σχολεία.
     Ακόμη όσον αφορά τα ειδικά γυμνάσια και ειδικά λύκεια, γνωρίζετε ότι δεν υφίσταται αναλυτικό πρόγραμμα σπουδών με αποτέλεσμα αυτά τα παιδιά να είναι υποχρεωμένα να διδάσκονται τα μαθήματα τα οποία γίνονται στα κοινά γυμνάσια και λύκεια με αποτέλεσμα να μην είναι αντικειμενικά δυνατό αυτά τα παιδιά να τα παρακολουθήσουν. 
     Τέλος, για τα τμήματα ένταξης και εκεί υπάρχει πρόβλημα, δεδομένου ότι εκεί δεν γίνονται δεκτά μόνο παιδιά που αντιμετωπίζουν ειδικές ανάγκες ή μαθησιακές δυσκολίες αλλά και αλλοδαποί μαθητές και μαθητές οι οποίοι βρίσκονται στο όριο της νοημοσύνης που έχουν μαθητές που παρακολουθούν τα κοινά σχολεία.
      Όλα αυτά είναι ζητήματα που στο άμεσο μέλλον πρέπει να αντιμετωπίσει η Κυβέρνηση αν θέλουμε να επιλύσουμε ουσιαστικά το θέμα, γιατί έχουν δικαίωμα και τα παιδιά και οι οικογένειές τους που επικοινωνούμε πολύ συχνά όλοι οι Βουλευτές, να έχουν ισότιμη εκπαίδευση σύμφωνα με τις ικανότητές τους.
      ΠΡΟΕΔΡΟΣ (Άννα Μπενάκη - Ψαρούδα): Ο Υφυπουργός Εθνικής Παιδείας και Θρησκευμάτων, κ. Γεώργιος Καλός έχει το λόγο.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, νομίζω ότι ο συνάδελφος έχει απόλυτο δίκιο και στα δύο θέματα που έθιξε στην εισήγησή του.
    Πρώτα από όλα δεν υπάρχει ειδικευμένο προσωπικό ειδικής αγωγής για τη δευτεροβάθμια εκπαίδευση. Είναι όντως άξιοι συγχαρητηρίων οι καθηγητές ειδικοτήτων που έρχονται και προσφέρουν υπό αντίξοες συνθήκες. Δεν τους παίρνουμε από έναν ειδικό πίνακα, σωστά το σημειώσατε, αλλά από το γενικό πίνακα στον οποίο κατατάσσονται οι καθηγητές των ειδικοτήτων και είναι ΠΕ τάδε και οι οποίοι χωρίς να έχουν τα εφόδια, χωρίς κανένας να τους έχει επιμορφώσει μέχρι σήμερα, προσφέρουν δύσκολο έργο που πιστεύω ότι η κοινωνία και η πολιτεία το αποτιμά θετικά. 
      Θέλω να πω, λοιπόν, ότι είναι στόχος μας να δεσμεύσουμε ένα πρόγραμμα με την έναρξη του νέου έτους του σχολικού τόσο όσον αφορά το ύψος της αμοιβής που θα πρέπει να δίνουμε πρόσθετα και για τους διδάσκοντες στα ΕΕΚ  και γι’ αυτούς που διδάσκουν στα λύκεια και τα γυμνάσια και το πρόγραμμα αυτό θα αναλωθεί κυρίως στην επιμόρφωση αυτών των καθηγητών, γιατί χωρίς αυτήν η δευτεροβάθμια εκπαίδευση των ειδικών αναγκών δεν αποδίδει. 
      Όσον αφορά τα κέντρα διάγνωσης, έχει πει και η Υπουργός Παιδείας και το επαναφέρω λέγοντας πως κάνουμε γιγάντιο αγώνα για να κατορθώσουμε να απεμπλέξουμε τα κέντρα διάγνωσης που τα έχει ανάγκη η ειδική αγωγή από το να είναι απλώς μέχρι σήμερα βραδυπορούντα και γραφειοκρατικά κέντρα διαπίστωσης και μόνο δυσλεξιών.
      Ευχαριστώ.
      ΠΡΟΕΔΡΟΣ (Άννα Μπενάκη-Ψαρούδα): Ακολουθεί η δεύτερη επίκαιρη ερώτηση με αριθμό 357/1.11.2004 της Βουλευτού του ΠΑΣΟΚ κ. Χρύσας Αράπογλου προς τους Υπουργούς Εσωτερικών, Δημόσιας Διοίκησης και Αποκέντρωσης και Περιβάλλοντος, Χωροταξίας και Δημοσίων Έργων, σχετικά με την κατασκευή Χώρου Υγειονομικής Ταφής Απορριμμάτων στη βορειοδυτική Θεσσαλονίκη. 
    Η επίκαιρη ερώτηση της κυρίας συναδέλφου έχει ως εξής:
      Η ασαφής και διφορούμενη στάση της Κυβέρνησης στο θέμα της κατασκευής του Χώρου Υγειονομικής Ταφής Απορριμμάτων στην περιοχή της Μαυροράχης, προκαλεί ερωτηματικά και ανησυχία στους κατοίκους του Νομού Θεσσαλονίκης.
      Με δεδομένο ότι:
      Η νέα καθυστέρηση κατασκευής του έργου (μετά την αναβολή της εκδίκασης των ενστάσεων στο Συμβούλιο Επικρατείας) εγκυμονεί σοβαρό κίνδυνος ματαίωσης του νομαρχιακού σχεδιασμού για τη διαχείριση των απορριμμάτων του Νομού Θεσσαλονίκης και απώλειας ευρωπαϊκών κονδυλίων που είχαν δεσμευτεί γι’ αυτό το έργο.
      Η χωματερή των Ταγαράδων λειτουργεί υπό προθεσμία μέχρι την ημερομηνία εκδίκασης της υπόθεσης.
      Στο Νομό Θεσσαλονίκης λειτουργούν ήδη ενενήντα τρεις ανεξέλεγκτες χωματερές που βάσει των οδηγιών της Ευρωπαϊκής Ένωσης πρέπει να κλείσουν μέχρι τον Ιούνιο του 2005.
      Ερωτώνται οι κύριοι Υπουργοί:
      1. Γιατί η Κυβέρνηση δεν έχει πάρει μέχρι σήμερα σαφή θέση για το θέμα και δεν έχει στείλει στο Συμβούλιο Επικρατείας τους κρίσιμους φακέλους που θα διευκόλυναν τη λήψη απόφασης και πιθανόν θα απέτρεπαν τις όποιες μέχρι σήμερα αναβολές; 
      2. Τι προτίθεται να πράξει σε περίπτωση αποδοχής από το ΣτΕ της ένστασης που κατατέθηκε εναντίον του έργου. Πώς θα αντιμετωπίσει το μεγάλο πρόβλημα των απορριμμάτων στο νομό με δεδομένη την απόφαση του οριστικού κλεισίματος της χωματερής των Ταγαράδων μετά τις 15 Νοεμβρίου;»
      Ο Υφυπουργός Περιβάλλοντος, Χωροταξίας και Δημοσίων Έργων κ. Σταύρος Καλογιάννης έχει το λόγο.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Εργων): Κατ’ αρχάς θέλω να κάνω μία παρατήρηση σε ό,τι αφορά το κείμενο της επίκαιρης ερώτησης της συναδέλφου, γιατί δεν είναι ακριβές ότι βάσει οδηγιών της Ευρωπαϊκής Ένωσης θα πρέπει να κλείσουν οι ανεξέλεγκτες χωματερές μέχρι τον Ιούνιο του 2005. Η αλήθεια είναι ότι μέχρι τότε θα πρέπει, βάσει κοινής υπουργικής απόφασης, να έχουν αδειοδότηση περιβαλλοντική οι χωματερές αυτές των οποίων το σταδιακό κλείσιμο προβλέπεται, βάσει του εθνικού σχεδιασμού, ότι θα γίνει μέχρι το τέλος του 2008.
    Πρέπει να πω ότι το 2001 εδόθη από το Υπουργείο ΠΕΧΩΔΕ η απόφαση χωροθέτησης του έργου, χώρος υγειονομικής ταφής αποβλήτων βορειοδυτικού τομέα Νομού Θεσσαλονίκης στη θέση Μαυροράχη του Δήμου Λαχανά.
      Στη συνέχεια με άλλη κοινή υπουργική απόφαση, το 2002, εγκρίθηκαν οι περιβαλλοντικοί όροι. Κατά των συγκεκριμένων αποφάσεων ασκήθηκαν έξι αιτήσεις ακυρώσεως ενώπιον του Συμβουλίου της Επικρατείας από το Δήμο Ασύρου, την Ιερά Μητρόπολη Λαγκαδά, τον Αγροτικό Συνεταιρισμό του δημοτικού διαμερίσματος Ασύρου, τον Πολιτιστικό Σύλλογο Δορκάδος και το Σύλλογο Μαυροραχητών. 
      Η αρχική δικάσιμος της αίτησης ακυρώσεως είχε οριστεί την 20η Νοεμβρίου 2002. Στη συνέχεια δόθηκε μία αναβολή για την 13 Οκτωβρίου 2004. Ο φάκελος της υπόθεσης σχετικά με τους προβαλλόμενους λόγους ακύρωσης διαβιβάστηκε στο Συμβούλιο της Επικρατείας στις 8 Οκτωβρίου 2002 από τη Διεύθυνση Νομοθετικού Έργου του ΥΠΕΧΩΔΕ. 
      Εδώ πρέπει να παρατηρήσω ότι σύμφωνα με το π.δ. 18/1989 περί Κωδικοποίησης Διατάξεων Νόμων για το Συμβούλιο της Επικρατείας, η αρμόδια υπηρεσία του Υπουργείου οφείλει να διαβιβάσει το σχετικό φάκελο στο δικαστήριο τουλάχιστον τριάντα μέρες πριν από τη δικάσιμο. Στην προκειμένη περίπτωση ο φάκελος διαβιβάστηκε εγκαίρως μέσα στην προθεσμία που ορίζεται από το διάταγμα.
      Όσον αφορά την τελευταία αναβολή της συζήτησης της υπόθεσης κατά την δικάσιμο της 13ης Οκτωβρίου 2004, η αίτηση ακυρώσεως ήταν εγγεγραμμένη με αριθμό 68. Η υπόθεση προγραμματίστηκε για νέα αναβολή από τον εισηγητή. Μάλιστα, οι αιτούντες ζήτησαν πολύ μεγαλύτερη αναβολή, προκειμένου να συνεκδικαστεί η υπόθεση με άλλες συναφείς υποθέσεις και να πάει το Μάιο του 2005, κάτι το οποίο δεν έγινε δεκτό από το δικαστήριο και ορίστηκε ως τελική ημερομηνία η 17η Νοεμβρίου 2004.
      Προκύπτει, δηλαδή, απ’ όσα ανέφερα προηγουμένως ότι η αναβολή της εκδίκασης της υπόθεσης στο δικαστήριο δόθηκε αυτεπάγγελτα από το δικαστήριο. Ο εκπρόσωπος του ΥΠΕΧΩΔΕ δεν είχε καμία δυνατότητα επίσπευσης της δικασίμου. 
      Σας ευχαριστώ.
      ΠΡΟΕΔΡΟΣ (Άννα Μπενάκη - Ψαρούδα): Το λόγο έχει η κ. Αράπογλου.
      ΧΡΥΣΗ ΑΡΑΠΟΓΛΟΥ: Ευχαριστώ, κυρία Πρόεδρε.
      Θα έλεγα ότι ο κύριος Υπουργός αναφερόμενη και εγώ κατ’ αρχήν στην επισήμανση που κάνει μάλλον δεν γνωρίζει απολύτως τίποτα σε ό,τι αφορά στην διαχείριση των απορριμμάτων στο Νομό Θεσσαλονίκης. 
      Οι ενενήντα τρεις ανεξέλεγκτες χωματερές λειτουργούν, η κατάσταση έχει ξεπεράσει το όριο του κινδύνου και αυτό το επισημαίνουν όλοι οι καθηγητές περιβαλλοντολόγοι του Αριστοτελείου Πανεπιστημίου Θεσσαλονίκης. 
      Για τη συγκεκριμένη δε χωματερή των Ταγαράδων που συνεχίζει να λειτουργεί, υπάρχει μείζον πρόβλημα για την υγεία των κατοίκων και από την αέρια και από τη ρύπανση του υδροφόρου ορίζοντα, αλλά φυσικά και από την κατανάλωση των τροφίμων σε μία περιοχή που είναι γεμάτη οπωρώνες και μία περιοχή που είναι ραγδαίας οικιστικής ανάπτυξης. 
      Το ρεπορτάζ, κύριε Υπουργέ, που κάνατε είναι ελλιπές, γιατί μόνο ρεπορτάζ κάνατε. Με την ερώτηση που σας κατέθεσα ρωτώ εκ μέρους των κατοίκων του Νομού Θεσσαλονίκης τι σκοπεύετε να κάνετε στην περίπτωση που η απόφαση του Συμβουλίου της Επικρατείας είναι αρνητική και πώς θα την υπερασπιστείτε. 
      Σας επισημαίνω, λοιπόν, ότι ο εκπρόσωπος των Υπουργείων, ο οποίος παραβρέθηκε, δεν υπερασπίστηκε αυτό το θέμα και μάλιστα σε ερώτηση του προέδρου του Συμβουλίου απάντησε «κατά την κρίση σας, κύριε Πρόεδρε» σε ό,τι αφορά την αναβολή του θέματος. Νομίζω πως δεν υπάρχει πια από πλευράς Κυβέρνησης κανένα περιθώριο στο να μην παίρνει θέση.
      Η Τοπική Ένωση Δήμων και Κοινοτήτων του Νομού Θεσσαλονίκης έχει ζητήσει εδώ και πάρα πολύ καιρό σαφή θέση από τον Υπουργό ΠΕΧΩΔΕ κ. Σουφλιά, την οποία και αναμένουμε. Αυτός ήταν και ο ουσιαστικός ρόλος της κατάθεσης της ερώτησής μου. 
      Επίσης, γνωρίζετε πολύ καλά ότι αυτό είναι ένα από τα πιο ώριμα έργα που υπάρχουν στην περιοχή του Νομού Θεσσαλονίκης. Η χωροθέτηση έχει γίνει από το 1999. Υπάρχει μια δεύτερη χωροθέτηση. Υπάρχει νομαρχιακός σχεδιασμός και έγκριση 26 εκατομμυρίων ευρώ από το Ταμείο Συνοχής της Ευρωπαϊκής Ένωσης, τα οποία κινδυνεύουν να χαθούν εάν δεν ληφθούν αποφάσεις μέχρι το τέλος του χρόνου. 
      Σε όλα αυτά τα ζητήματα, η Κυβέρνηση δεν μπορεί ούτε τον Πόντιο Πιλάτο να παριστάνει ούτε να ακολουθεί την τακτική του Νομάρχη Θεσσαλονίκης, ο οποίος μάλλον δεν γνωρίζει ότι αυτός ο σχεδιασμός -και η ευθύνη υλοποίησής του- είναι νομαρχιακός ούτε βεβαίως του Δημάρχου της Θεσσαλονίκης και Προέδρου της ΤΕΔΚ ο οποίος έχει την απόλυτη ευθύνη να συγκαλέσει ευρεία σύσκεψη που με την ομόφωνη απόφαση της ΤΕΔΚ, του πολιτικού κόσμου και των συναρμοδίων Υπουργών ακόμη δεν έχει προγραμματίσει. 
      Ο χρόνος έφτασε, η 17η Νοεμβρίου είναι πάρα πολύ κοντά. 
      Ευχαριστώ πολύ. 
     ΠΡΟΕΔΡΟΣ (Άννα Μπενάκη - Ψαρούδα): Ο κύριος Υφυπουργός Περιβάλλοντος, Χωροταξίας και Δημοσίων Έργων έχει το λόγο.
     ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Κατ’ αρχάς, επιτρέψτε μου να απαντήσω στην κυρία συνάδελφο ότι γνωρίζω πολύ καλά το θέμα της διαχείρισης των απορριμμάτων στο Νομό Θεσσαλονίκης, απάντησα όμως στην επίκαιρη ερώτηση την οποία κατέθεσε. Δεν ερωτώμαι ποια είναι η κατάσταση στη Θεσσαλονίκη, ερωτάται το ΥΠΕΧΩΔΕ γιατί δεν στείλαμε στο Συμβούλιο Επικρατείας τους κρίσιμους φακέλους που θα διευκόλυναν τη λήψη της απόφασης. Και δεν ήταν ρεπορτάζ αυτό που σας ανέφερα, ήταν τα πραγματικά γεγονότα και όπως έγιναν σας τα παρουσίασα.
     Θέλω να πω για τη Μαυροράχη, η οποία είναι ενταγμένη στο Ταμείο Συνοχής και οι ανειλημμένες δεσμεύσεις είναι μέχρι το τέλος του έτους να έχει λυθεί οριστικά το θέμα, ότι έχει γίνει μια πολύ μεγάλη προεργασία κατ’ αρχήν σε ό,τι αφορά τον εξοπλισμό του έργου. Από τον Απρίλιο του 2004 έχει ενταχθεί στο ενιαίο πρόγραμμα προμηθειών του Υπουργείου Ανάπτυξης όλος ο εξοπλισμός. Τα τεύχη δημοπράτησης είναι έτοιμα για να αποσταλούν στην ΤΥΔΚ Θεσσαλονίκης και στο Υπουργείο Εσωτερικών από το φορέα του έργου που είναι ο Σύνδεσμος ΟΤΑ Μείζονος Θεσσαλονίκης. Τα τεύχη δεν θα υποβληθούν βεβαίως εάν δεν βγει η απόφαση του δικαστηρίου. Ενδεχόμενη νέα αναβολή ή τυχόν αποδοχή από το Συμβούλιο της Επικρατείας της αίτησης ακύρωσης θα δημιουργήσει πραγματικά ένα σοβαρό κίνδυνο για το έργο. 
     (Στο σημείο αυτό την Προεδρική Έδρα  καταλαμβάνει ο  Β΄ Αντιπρόεδρος της Βουλής κ.  ΓΕΩΡΓΙΟΣ ΣΟΥΡΛΑΣ)
     Θα πρέπει όμως να σας πω, κυρία συνάδελφε, ότι υπεύθυνος φορέας για τη διαχείριση των έργων ΟΤΑ δεν είναι το ΥΠΕΧΩΔΕ Ο σχεδιασμός, όπως γνωρίζετε, είναι αποκεντρωμένος. Θα πρέπει, λοιπόν, η Γενική Γραμματεία Περιφέρειας Κεντρικής Μακεδονίας σε συνεργασία με τον αρμόδιο φορέα, που είναι ο Σύνδεσμος ΟΤΑ Μείζονος Θεσσαλονίκης, να καθίσουν και να δουν τι προβλέπει το περιφερειακό πρόγραμμα. Χρειάζεται ή όχι αναθεώρηση; Βάσει των εγκυκλίων του ΥΠΕΧΩΔΕ η αναθεώρηση πρέπει να γίνει το αργότερο εντός του 2005 και από εκεί και πέρα η περιφέρεια και ο Σύνδεσμος να πάρουν τις αποφάσεις για να προχωρήσουν στα έργα που θα δώσουν λύση στο συγκεκριμένο πρόβλημα.
     Ευχαριστώ.
     ΠΡΟΕΔΡΕΥΩΝ (Γεώργιος Σούρλας): Τρίτη είναι η με αριθμό 366/1.11.2004 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τον Υπουργό Αγροτικής Ανάπτυξης και Τροφίμων, σχετικά με τη λήψη μέτρων αποζημίωσης των καπνοπαραγωγών της Επαρχίας Ελασσόνας και του Νομού Πιερίας.
     Η επίκαιρη ερώτηση του κ. Τσιόγκα σε περίληψη έχει ως εξής:
     «Η διάλυση του Οργανισμού Καπνού και η αποδιοργάνωση των υπηρεσιών του Υπουργείου Αγροτικής Ανάπτυξης που παρείχαν κάποια επιστημονική τεχνική στήριξη στους καπνοπαραγωγούς έχει σαν αποτέλεσμα την υποβάθμιση του πολλαπλασιαστικού υλικού και την πλημμελή πρόληψη και καταπολέμηση σημαντικών ασθενειών με συνέπεια να αποδεκατίζουν το εισόδημα των καπνοπαραγωγών. 
     Ο Υπουργός αναγνωρίζοντας τις ευθύνες του κράτους υποσχέθηκε καταβολή αποζημιώσεων στους καπνοπαραγωγούς της Επαρχίας Ελασσόνας και του Νομού Πιερίας για τις ζημιές από τον κηλιδωτό ιό του μαρασμού, όμως αν και πέρασε μεγάλο χρονικό διάστημα από τις υποσχέσεις, ακόμη δεν έγινε η εξατομίκευση των ζημιών με αποτέλεσμα να είναι δικαιολογημένη η αγανάκτηση των καπνοπαραγωγών και η αίσθηση ότι τους εμπαίζει η Κυβέρνηση.
     Ερωτάται ο κύριος Υπουργός: τι μέτρα θα πάρει άμεσα για να αποζημιωθούν οι καπνοπαραγωγοί της Επαρχίας Ελασσόνας και του Νομού Πιερίας»
     Ο κ. Υφυπουργός έχει το λόγο.
     ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, όντως υπήρξε σοβαρό πρόβλημα στις φυτείες καπνού στην Ελασσόνα, σε καπνά ποικιλίας Ελασσόνα, στην Πιερία, σε καπνά ποικιλίας Κατερίνη, αλλά και σε άλλες περιοχές της χώρας μας, όπως στη Θράκη, σε καλλιέργειας ντομάτας και άλλων κηπευτικών από μία ίωση που προήλθε από τον ιό του κηλιδωτού μαρασμού. Ο ιός αυτός πρέπει να πούμε ότι δεν μπορεί να καταπολεμηθεί άμεσα, δηλαδή αφού εκδηλωθεί. Καταπολεμάται όμως είτε προληπτικά με ραντίσματα στα σπορεία ή με έμμεσο τρόπο, δηλαδή γίνεται καταπολέμηση των εντόμων που μεταφέρουν τον ιό για να αποφύγουμε την εξάπλωση της ασθένειας.
      Το πρόβλημα της Ελασσόνας συζητήθηκε σε σύσκεψη που πραγματοποιήθηκε στο Υπουργείο Αγροτικής Ανάπτυξης και Τροφίμων όπου μετείχαν εκπρόσωποι των καπνοπαραγωγών της περιοχής, της Ομάδας Καπνού, της Ένωσης Αγροτικών Συνεταιρισμών Ελασσόνας και ο ερωτών Βουλευτής. Και υπήρξε -αυτή είναι η αλήθεια- δέσμευσή μας ότι εφόσον το επιτρέπουν οι κανονισμοί του ΕΛΓΑ και οι κανονισμοί της Ευρωπαϊκής Ένωσης, θα δοθούν αποζημιώσεις στους πληγέντες αγρότες.
      Την επομένη ημέρα από τη σύσκεψη δόθηκε εντολή στο διοικητή του ΕΛΓΑ από το Υπουργείο να προβεί στην άμεση αποστολή συνεργείων στις περιοχές όπου επλήγησαν, έτσι ώστε να διερευνηθούν οι δυνατότητες αποζημιώσεων αλλά και οι συνθήκες οι οποίες προκάλεσαν τα προβλήματα στους καπνοπαραγωγούς.
      Δυστυχώς, παρά το γεγονός ότι υπήρξε και υπάρχει η πολιτική βούληση για να αποζημιωθούν οι αγρότες, κάτι τέτοιο δεν είναι εφικτό αφού όσον αφορά τον ΕΛΓΑ δεν προβλέπεται από τον κανονισμό η αποζημίωση για ζημιές από τον ιό του κηλιδωτού μαρασμού, αλλά ούτε και συντρέχουν οι λόγοι -δηλαδή δεν είχαμε δυσμενείς καιρικές συνθήκες- που να τεκμηριώνουν την αποζημίωση επιστημονικά.
      Όσον αφορά δε τα ΠΣΕΑ -διότι έγινε μία προσπάθεια να ενταχθούν οι ζημιές και να αποζημιωθούν από τα ΠΣΕΑ- για να υπάρξουν αποζημιώσεις απαιτείται να αποδειχθεί ότι οι όποιες καταστροφές προκλήθηκαν ήταν αποτέλεσμα δυσμενών καιρικών συνθηκών. Και αυτό θα πρέπει να επιβεβαιώνεται από τα μετεωρολογικά δελτία της περιοχής.
      Κατόπιν του γεγονότος αυτού, δυστυχώς, δεν μπορούν να αποζημιωθούν οι αγρότες οι οποίοι επλήγησαν από τον ιό στην Ελασσόνα, διότι δεν προβλέπεται από τον Κανονισμό Ασφάλισης της φυτικής παραγωγής του ΕΛΓΑ, αλλά, όπως προανέφερα, δεν μπορούν να ενταχθούν και στα ΠΣΕΑ.
      Εκείνο, όμως, που διαβεβαιώνουμε τους αγρότες είναι ότι εκ βάθρων αναδιοργανώνεται το ΕΘΙΑΓΕ, το οποίο είναι το Κέντρο που κάνει έρευνες για την αγροτική παραγωγή, έτσι ώστε να πραγματοποιεί πλέον εφηρμοσμένη έρευνα -διότι το ΕΘΙΑΓΕ μέχρι τώρα έκανε έρευνα για την έρευνα και όχι έρευνα η οποία θα είχε άμεση εφαρμογή για τη στήριξη των αγροτών- και να μπορούν άμεσα και αποτελεσματικά να καταπολεμούνται τέτοιας μορφής προβλήματα.
      ΠΡΟΕΔΡΕΥΩΝ (Γεώργιος Σούρλας): Ο ερωτών Βουλευτής κ. Δημήτριος Τσιόγκας έχει το λόγο.
      ΔΗΜΗΤΡΙΟΣ ΤΣΙΟΓΚΑΣ: Ευχαριστώ, κύριε Πρόεδρε.
      Η Κυβέρνηση αθετεί τις υποσχέσεις της απέναντι στους καπνοπαραγωγούς της Επαρχίας Ελασσόνας αλλά και των άλλων περιοχών που έχουν πληγεί από τον «θρίπα», τον κηλιδωτό ιό του μαρασμού των καπνών, διότι δεσμεύτηκε η Κυβέρνηση απέναντι στους καπνοπαραγωγούς της Επαρχίας Ελασσόνας σε σύσκεψη που κάναμε στο Υπουργείο. Και βεβαίως πρέπει να πούμε ότι αυτές οι δεσμεύσεις δεν τηρούνται.
      Στις 5 Οκτωβρίου, όμως, η Κυβέρνηση και το Υπουργείο Αγροτικής Ανάπτυξης ανακοίνωσε ότι θα αποζημιώσει τους σταφυλοπαραγωγούς και ροδακινοπαραγωγούς οι οποίοι έχουν πληγεί από ασθένειες που δεν καλύπτονται από τον ΕΛΓΑ. Η Κυβέρνηση καλά κάνει και αποζημιώνει και τους αμπελουργούς από τον περονόσπορο και τους ροδακινοπαραγωγούς. Αδικούνται, όμως, κατάφωρα οι καπνοπαραγωγοί επειδή με αστήρικτα -πιστεύω- επιχειρήματα, όπως επιχειρήθηκε από την κυβερνητική πλευρά, δεν αποζημιώνονται οι καπνοπαραγωγοί.
      Αυτό το λέμε γιατί το πρόβλημα δεν είναι καινούργιο. Με τη διάλυση του Οργανισμού του Καπνού δεν υπάρχει φροντίδα και προστασία. Δεν υπάρχει δηλαδή επιστημονική και τεχνική στήριξη στους καπνοπαραγωγούς, με αποτέλεσμα οι καπνοπαραγωγοί να βρίσκονται αντιμέτωποι από μόνοι τους με όλες τις ασθένειες χωρίς να μπορούν να τις αντιμετωπίσουν. Δεν έχουν κάποια στήριξη από έναν επιστημονικό φορέα. Και εδώ υπάρχουν ευθύνες και στην προηγούμενη κυβέρνηση και στη σημερινή Κυβέρνηση.
      Βεβαίως πρέπει να πούμε ότι υπάρχουν καπνοπαραγωγοί οι οποίοι εγκατέλειψαν φέτος και δεν μάζεψαν καθόλου καπνό, υπάρχουν άλλοι οι οποίοι καταχρεώθηκαν με δάνεια κλπ. Και, βεβαίως, υπάρχουν καπνοπαραγωγοί οι οποίοι ό,τι μάζεψαν ούτε ποιότητας είναι ούτε ποσότητας και κυριολεκτικά βρίσκονται απροστάτευτοι. Η αποζημίωση θα τους κρατούσε κάπως και θα κάλυπτε ένα μέρος του χαμένου εισοδήματος.
      Γι’ αυτό εμείς επιμένουμε και ξαναφέρνουμε το θέμα στη Βουλή, ούτως ώστε η Κυβέρνηση να το ξαναδεί. Διότι η φετινή σπορά του καπνού, η φυτεία δηλαδή, έγινε κάτω από τις χειρότερες καιρικές συνθήκες.
    Δηλαδή γινόταν κάτω από συνεχείς βροχοπτώσεις, σταματούσαν, ξαναέβγαιναν και χαλούσαν τα φυτά επειδή τα ξαναφύτευαν την άλλη μέρα. Όσοι γνωρίζουν από τη φυτεία του καπνού, καταλαβαίνουν ότι αυτή η κατάσταση είναι καταστροφική. Δηλαδή η φυτεία είναι το ήμισυ του παντός. Επομένως, δεν μπορούσε να γίνει. Συνεπώς υπάρχει λόγος και νομίζουμε ότι η Κυβέρνηση πρέπει να φροντίσει να δώσει αποζημιώσεις και στους καπνοπαραγωγούς.
      ΠΡΟΕΔΡΕΥΩΝ (Γεώργιος Σούρλας): Ο Υφυπουργός κ. Κοντός έχει το λόγο.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Εγώ πρέπει να σας πω ότι γνωρίζω πολύ καλά τον καπνό και γνωρίζω πόσο δύσκολη είναι η καλλιέργειά του. Όμως στη συγκεκριμένη περίπτωση τα μετεωρολογικά δελτία της περιοχής δεν αποδεικνύουν του λόγου το αληθές. 
    Πρέπει δε να πούμε ότι δεν υπάρχει καμιά διαφορετική αντιμετώπιση των καπνοπαραγωγών της Ελασσόνας με τους αγρότες άλλων περιοχών. Απλώς σε άλλες περιοχές αποδεικνύεται ότι οι ασθένειες και οι ιώσεις προήλθαν από ακραία καιρικά φαινόμενα. Στην Ελασσόνα δεν μπορεί να αποδειχθεί αυτό.
      Σας είπα, λοιπόν, όταν είχαμε τη σύσκεψη, ότι εφόσον αυτό αποδειχθεί, οπότε θα μας έδινε τη δυνατότητα να αποζημιώσουμε τους καπνοπαραγωγούς Ελασσόνας, αμέσως θα προχωρούσαμε στην αποζημίωσή τους. 
    Βάλατε όμως ένα πολύ μεγάλο θέμα, της επιστημονικής στήριξης των Ελλήνων αγροτών. Κακώς διελύθη ο Εθνικός Οργανισμός Καπνού. Μετά μανίας το πολεμήσαμε στην Αίθουσα  και εκτός Αιθούσης, αλλά δεν μας άκουσε η προηγούμενη κυβέρνηση. Διότι ο ΕΟΚ ήταν ο Οργανισμός που στήριζε το προϊόν, που στήριζε τον καπνοπαραγωγό. Ήταν ένας απαραίτητος σύμβουλος κάθε κυβέρνησης. 
      Δυστυχώς σήμερα δεν υπάρχει επιστημονικός σύμβουλος για τον αγρότη στην καθημερινή του προσπάθεια. Γι’ αυτό και δημιουργούμε τα τοπικά κέντρα αγροτικής ανάπτυξης, έτσι ώστε σε κάθε περιοχή της Ελλάδας να υπάρχουν επιστήμονες γεωπόνοι ή κτηνίατροι, που θα στηρίζουν τον αγρότη στις προσπάθειές του. 
      Πρέπει δε να πούμε ότι δυστυχώς αυτοί οι γεωπόνοι που υπάρχουν στις νομαρχιακές αυτοδιοικήσεις, έχουν καταλήξει να είναι διεκπεραιωτές εγγράφων. Δεν ασχολούνται στο χωράφι και στο στάβλο, αλλά με τα χαρτιά που πρέπει να διεκπεραιώσουν, προκειμένου να εισπράξουν τις επιδοτήσεις τους οι αγρότες.
      Πέρα από τα τοπικά κέντρα αγροτικής ανάπτυξης και τροφίμων, σας είπα ότι αναδιοργανώνουμε  το ΕΘΙΑΓΕ. Δυστυχώς το ΕΘΙΑΓΕ, όπως σας είπα, έκανε έρευνα για την έρευνα. Δεν είχε δηλαδή εφαρμογή η έρευνα στη στήριξη των αγροτών. Αναδιοργανώνεται, λοιπόν, το ΕΘΙΑΓΕ και ασχολείται με τα πραγματικά προβλήματα των αγροτών. Επίσης προχωρούμε στην αναδιοργάνωση του «ΔΗΜΗΤΡΑ». Ξεκίνησαν οι εκπαιδευτικές ημερίδες, έτσι ώστε οι νέοι αγρότες να εκπαιδεύονται σε σύγχρονα μέσα παραγωγής αγροτικών προϊόντων, για να μειώσουμε το κόστος και να παράγουμε ανταγωνιστικά προϊόντα. Γενικά γίνεται μια ουσιαστική προσπάθεια, έτσι ώστε να στηρίζονται αποτελεσματικά οι αγρότες μας.
      ΠΡΟΕΔΡΕΥΩΝ (Γεώργιος Σούρλας): Τέταρτη είναι η με αριθμό 361/1.11.04 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη, προς τον Υπουργό Περιβάλλοντος, Χωροταξίας και Δημοσίων Έργων, σχετικά με τη διαχείριση της λάσπης που έχει συσσωρευτεί στην Ψυττάλεια κλπ.
    Η επίκαιρη ερώτηση του κυρίου συναδέλφου έχει ως εξής: 
      «Τα έργα της Ψυττάλειας ως γνωστόν δεν έχουν ολοκληρωθεί. Το δε εργοστάσιο ξήρανσης της λάσπης καρκινοβατεί, με συνέπεια τη συσσώρευση χιλιάδων τόνων της σε ένα στενό και εντελώς ακατάλληλο χώρο. Κατά καιρούς η λάσπη μεταφέρεται και αναμιγνύεται με τα κοινά απορρίμματα στην τριτοκοσμική χωματερή των Άνω Λιοσίων. Οι κατολισθήσεις του προηγούμενου έτους ανέστειλαν προσωρινά τη μεταφορά, αλλά οι Ολυμπιακοί Αγώνες απετέλεσαν πρόσχημα για να υπερκεραστούν οι όποιες αντιδράσεις και έκτοτε οι λάσπες μεταφέρονται σταθερά στο συνήθη τόπο των αποθέσεων παντός ρύπου της πρωτεύουσας στα Άνω Λιόσια.
      Πρόσφατα προκηρύχθηκε μειοδοτικός διαγωνισμός, προκειμένου να επιλεγεί ο μειοδότης, που θα αναλάβει τη μεταφορά της λάσπης, χωρίς να έχει προσδιοριστεί ο χώρος εναπόθεσής της. Δημοσιογραφικές και άλλες πληροφορίες φέρουν σαν δεδομένη επιλογή την εξαιρετικά επιβαρημένη και υποβαθμισμένη περιοχή των Άνω Λιοσίων.
      Με βάση τα παραπάνω δεδομένα, ερωτάται ο κύριος Υπουργός:
      Έχει προσδιορίσει η Κυβέρνηση το χώρο εναπόθεσης της λάσπης της Ψυττάλειας και με ποια κριτήρια; Αληθεύει ότι θα είναι η εξαιρετικά  υποβαθμισμένη περιοχή των Άνω Λιοσίων; Δεν υπάρχουν άλλοι τρόπο διαχείρισης και τόποι διάθεσης;
      Γιατί καθυστερεί, παρά τις τόσες χρηματοδοτήσεις και τις ανειλημμένες υποχρεώσεις της χώρας μας η λειτουργία του εργοστασίου ξήρανσης, που θα ελάττωνε σημαντικά τον όγκο της παραγόμενης λάσπης, αλλά θα έδινε και άλλες εναλλακτικές λύσεις διαχείρισής της;»
      Ο Υφυπουργός κ. Καλογιάννης έχει το λόγο.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων):  Κύριε Πρόεδρε, κύριοι συνάδελφοι, πράγματι το θέμα της διαχείρισης της λάσπης στην Ψυττάλεια είναι ένα από τα μεγάλα περιβαλλοντικά θέματα, που αφορούν την ευρύτερη περιοχή της Αττικής.
      Επιτρέψτε μου να πάω λίγα χρόνια πίσω και να πω ότι ο πρωτοβάθμιος καθαρισμός των αστικών λυμάτων της μείζονος περιοχής των Αθηνών, στις εγκαταστάσεις της Ψυττάλειας, ξεκίνησε να λειτουργεί το 1993. Προϊόν καθαρισμού τότε ήταν η παραγωγή τριακοσίων περίπου κυβικών μέτρων ημερησίως, μερικώς αφυδατωμένης λάσπης, η οποία μέχρι προ έτους μεταφερόταν στον ΧΥΤΑ Άνω Λιοσίων βάσει της από 5.2.1999 σχετικής σύμβασης δεκαετούς διάρκειας μεταξύ ΕΥΔΑΠ και Ενιαίου Συνδέσμου Κοινοτήτων Αττικής.
      Το Μάρτιο του 2003 συνέβη η γνωστή κατολίσθηση των πρανών στο ΧΥΤΑ, με αποτέλεσμα να περιοριστεί δραστικά και στη συνέχεια να διακοπεί η υποδοχή της λάσπης στο χώρο. Η άρνηση υποδοχής συνεχίστηκε και μετά την πλήρη αποκατάσταση του ΧΥΤΑ μέχρι τα τέλη Νοεμβρίου του 2003. 
      Σε πρόσφατο έγγραφό του προς το  ΥΠΕΧΩΔΕ ο Πρόεδρος του Ενιαίου Συνδέσμου αναφέρει ότι σύντομα ο  ΕΣΔΚΝΑ θα είναι σε θέση να παραλάβει μεγάλες ποσότητες ιλύος για διάθεση και στο εργοστάσιο ανακύκλωσης για την παραγωγή κομπόστ. Το εργοστάσιο αυτό, ως γνωστόν, έχει υποστεί ζημιές από την κατολίσθηση και μόνο πρόσφατα άρχισε να λειτουργεί δοκιμαστικά και με περιορισμένες ποσότητες αποβλήτων. 
      Μέχρι το Μάρτιο του 2004 δεν υπήρξε αποτελεσματική επικοινωνία μεταξύ ΥΠΕΧΩΔΕ και Ενιαίου Συνδέσμου  με συνέπεια τη συνέχιση της προσωρινής «αποθήκευσης» της ιλύος σε χώρο της Ψυττάλειας. Είναι ένας χώρος ο οποίος ουσιαστικά βρίσκεται σε κατάσταση κορεσμού. Είναι περιορισμένη η χωρητικότητα  και έχουν ήδη συσσωρευθεί περίπου εκατόν χιλιάδες κυβικά μέτρα ιλύος. 
      Μετά από πιέσεις προς τον Ενιαίο  Σύνδεσμο Δήμων και Κοινοτήτων για την τήρηση των συμβατικών του υποχρεώσεων, αλλά και κατόπιν σχετικής απόφασης του Συμβουλίου της Επικρατείας, πρόσφατα άρχισε εκ νέου η μεταφορά ιλύος προς το Δήμο Άνω Λιοσίων, οι δυνατότητες του οποίου είναι και αυτές περιορισμένες. Επί πέντε και πλέον χρόνια κατασκευάζονται εγκαταστάσεις για δευτεροβάθμιο και τριτοβάθμιο καθαρισμό των λυμάτων στην Ψυττάλεια και τα έργα ολοκληρώθηκαν πολύ πρόσφατα, μόλις τον Ιούνιο του 2004. Προβλέπεται σταδιακά αυξανόμενη ποσότητα παραγόμενης ιλύος, η οποία το Δεκέμβριο εκτιμάται ότι θα φθάσει τα οκτακόσια κυβικά μέτρα περίπου ημερησίως. 
      Η απαράδεκτη αμέλεια και το ασυγχώρητο περιβαλλοντικό λάθος, που έγινε τη δεκαετία 1994-2004, συνοψίζεται στο γεγονός ότι δεν αντιμετωπίστηκε επί της ουσίας το τεράστιο πρόβλημα διάθεσης της παραγόμενης λάσπης στην Ψυττάλεια στο πλαίσιο ενός ολοκληρωμένου σχεδιασμού για τα στερεά και υγρά απόβλητα του Λεκανοπεδίου, όπως άλλωστε είχαμε υποχρέωση από την κοινοτική και την ελληνική νομοθεσία. Το ΥΠΕΧΩΔΕ έχει δρομολογήσει τις λύσεις, κύριε συνάδελφε, και στη δευτερολογία μου θα δώσω ορισμένα στοιχεία.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας):  Το λόγο έχει ο ερωτών Βουλευτής κ. Αθανάσιος Λεβέντης.
      ΑΘΑΝΑΣΙΟΣ ΛΕΒΕΝΤΗΣ: Κύριε Πρόεδρε, κύριοι συνάδελφοι, ο κύριος Υπουργός ήταν ειλικρινής. Παράγονταν τριακόσιοι τόνοι, τώρα θα παράγονται οκτακόσιοι τόνοι και βέβαια ο ΕΣΔΚΝΑ έχει αποφασίσει να πηγαίνουν εκεί, στη χωματερή Άνω Λιοσίων, γιατί έχει υπογράψει σύμβαση τη στιγμή που η σύμβαση που ισχύει για τη χωματερή Άνω Λιοσίων, όταν δημιουργήθηκε -και απ’ όσο ξέρω δεν έχει αλλάξει- είναι να δέχεται πεντακόσιους τόνους απορρίμματα ημερησίως συνολικά και τώρα δέχεται πάνω από έξι χιλιάδες τόνους. Μάλιστα πηγαίνουν επιπλέον και όλες αυτές οι λάσπες. Και ακόμη είχε ανασταλεί μετά την κατολίσθηση να πηγαίνουν εκεί, πλην όμως βαφτιστήκανε και αυτές οι ολυμπιακές λάσπες τώρα με τους Ολυμπιακούς Αγώνες και πήγαν όχι μόνο αυτές που παράγονταν κατά τη διάρκεια των Ολυμπιακών Αγώνων, αλλά και οι αποθηκευμένες, όπου εξακολουθούν έκτοτε να πηγαίνουν. Αυτό σημαίνει ότι σε λίγο θα έχουμε και καινούργιες κατολισθήσεις. 
      Βέβαια υπάρχει ένα πρόβλημα τι θα γίνει από δω και πέρα; Πρέπει να βρούμε μια λύση. Και βέβαια τι πιο φυσικό να ψάξουμε να βρούμε ένα μόνιμο χώρο. Μα, πού θα τον ψάξουμε αυτόν; Εκεί που είναι η αποδοχή παντός ρύπου αυτού του τόπου, Άνω Λιόσια, Θριάσιο Πεδίο! 
     Προκηρύχθηκε ένας διαγωνισμός ο οποίος κηρύχθηκε άγονος και λέει ότι θα πρέπει κάποιος που θα αναλάβει εκεί τη διαχείριση κάπου να το πηγαίνει. Πού θα πηγαίνει, όμως, δεν προσδιορίστηκε. Όμως όλα τα τροχιοδεικτικά δείχνουν Άνω Λιόσια - Νταμάρι - Μουσαμά. Δεν υπάρχουν σε αυτόν τον τόπο άλλοι χώροι, για να πάνε τα σκουπίδια, οι λάσπες, ό,τι τέλος πάντων είναι ανεπιθύμητο σ’ αυτόν τον τόπο; Μόνο σε αυτόν τον περιορισμένο χώρο; Ένα πυρηνικό εργοστάσιο αν θέλαμε να φτιάξουμε αύριο το πρωί, είμαι σίγουρος ότι θα έλεγαν όλοι, και οι κυβερνήσεις -οι προηγούμενες και η τωρινή- και οι πολίτες αυτού του τόπου που το έχουν αποδεχθεί ότι εκεί είναι πολίτες τρίτης κατηγορίας και ότι εκεί τα παιδιά είναι ενός άλλου θεού. 
     Πριν από λίγες μέρες ανατρίχιασε το πανελλήνιο, γιατί οι αγελάδες έβοσκαν δίπλα σε μια χωματερή. Ανατρίχιασε και δικαιολογημένα όλος ο κόσμος με τον κίνδυνο το γάλα αυτό των αγελάδων να το πιουν τα παιδιά τους. Τα παιδιά, όμως, που ζουν πάνω σε αυτήν τη χωματερή, τα παιδιά που τους φτιάξαμε αυτές τις χωματερές όπου εξακολουθούμε να στέλνουμε τα πάντα, ό,τι είναι επικίνδυνο και ρυπαρό, αυτά τα παιδιά δεν έχουν ψυχή; Αυτοί οι άνθρωποι δεν πρέπει να ζήσουν; Είναι νομίζω στοιχειώδης ευθιξία μιας ευνομούμενης πολιτείας να κοιτάξει να βρει και άλλες λύσεις. Δεν μπορεί να συνεχίσουμε σε αυτό το μοτίβο.
     Σήμερα υπεγράφη σύμβαση, λέει, για να πάνε τα σκουπίδια στη χωματερή της Φυλής και αυτό είναι ανάσα για την πρωτεύουσα. Πού είναι η χωματερή της Φυλής; Μα, κολλητά με τη χωματερή των Άνω Λιοσίων. Έλεος επιτέλους! Οι επτά πληγές του Φαραώ είναι λίγες γι’ αυτόν τον τόπο. Νομίζω ότι η πολιτεία κάποτε πρέπει να συγκινηθεί και εμείς οι πολιτικοί και όλοι οι πολίτες να δούμε πώς θα βρεθούν και άλλες λύσεις και όχι να τα φορτώνουμε όλα στις αδύναμες πλάτες αυτών των ανθρώπων, οι οποίοι είναι από κάθε άποψη δυστυχισμένοι μ' αυτήν τη συμπεριφορά που έχουν αντιμετωπίσει τόσα χρόνια.
     ΠΡΟΕΔΡΕΥΩΝ (Γεώργιος Σούρλας):  Το λόγο έχει ο Υφυπουργός κ. Καλογιάννης.
     ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Το πρόβλημα είναι υπαρκτό. Για τα επόμενα τρία περίπου χρόνια, έως ότου δηλαδή χρηματοδοτηθεί από εθνικούς πλέον πόρους -διότι οι κοινοτικοί πόροι έχουν εξαντληθεί- η ανάθεση της κατασκευής του απολύτως απαραίτητου και αναγκαίου έργου της ξήρανσης της ιλύος ή έως ότου εξευρεθεί μια λύση προηγμένης τεχνολογίας, θα πρέπει να μεταφέρονται ημερησίως τα οκτακόσια κυβικά μέτρα της παραγόμενης λάσπης σε χώρους κατάλληλους, οι οποίοι ασφαλώς είναι δυσεύρετοι, με ό,τι αυτό συνεπάγεται τόσο από οικονομικής όσο και από περιβαλλοντικής σκοπιάς. Η ΕΥΔΑΠ προκήρυξε ήδη τον ανοικτό διαγωνισμό για τη διαχείριση της ιλύος και ο διαγωνισμός αυτός κρίθηκε άγονος. 
     Θέλω να σημειώσω δύο θέματα. Η πολιτική ηγεσία του ΥΠΕΧΩΔΕ δρομολόγησε ήδη την κατασκευή της εγκατάστασης ξήρανσης της ιλύος με όλες τις απαιτούμενες περιβαλλοντικές προδιαγραφές. Ειδικότερα έχουν υποβληθεί προσφορές για το έργο μετά από διεθνή διαγωνισμό και εξετάζονται από τις αρμόδιες υπηρεσίες. Παράλληλα, η ΕΥΔΑΠ, η οποία είχε και την ευθύνη διάθεσης της ιλύος, εξετάζει άλλες τεχνολογικά προηγμένες λύσεις για το συγκεκριμένο θέμα έτσι ώστε να μπορέσουμε να επιλέξουμε εγκαίρως τη βέλτιστη λύση τόσο από τεχνικοοικονομικής όσο και από περιβαλλοντικής πλευράς. Οι τρόποι οι οποίοι εξετάζονται –τους αναφέρω ενδεικτικά- είναι η ξηρή ή η υγρή διάθεση στις τσιμεντοβιομηχανίες ή στους θερμοηλεκτρικούς σταθμούς της παραγόμενης ιλύος ή ο συνδυασμός μονάδος συμπαραγωγής ηλεκτρικής και θερμικής ενέργειας με ενδιάμεσες μονάδες ξήρανσης και καύσης της ξηράς ιλύος. 
     ΑΘΑΝΑΣΙΟΣ ΛΕΒΕΝΤΗΣ: Μέχρι τότε τι θα γίνει;
     ΠΡΟΕΔΡΕΥΩΝ (Γεώργιος Σούρλας):  Κύριε Λεβέντη, θα τα πείτε ιδιαιτέρως τα άλλα. 
     Σας ευχαριστώ.
     ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, εισερχόμαστε στην ημερήσια διάταξη της
     ΝΟΜΟΘΕΤΙΚΗΣ ΕΡΓΑΣΙΑΣ
     Συνέχιση της συζήτησης επί των σχεδίων νόμων του Υπουργείου Οικονομίας και Οικονομικών: 
     α. Κύρωση του Απολογισμού του Κράτους οικονομικού έτους 2002. και 
     β. Κύρωση του Ισολογισμού του Κράτους οικονομικού έτους 2002».
     Πρέπει να θυμίσω ότι βάσει της ομόφωνης απόφασης της Διάσκεψης των Προέδρων η συζήτηση σήμερα θα είναι διάρκειας τεσσάρων ωρών. Σ’ αυτό θα προστεθεί και ο χρόνος που θα διατεθεί για τους δύο Υφυπουργούς που θα πάρουν το λόγο. Επομένως η διάρκεια της σημερινής συνεδρίασης θα είναι μεγάλη.
Το λέω αυτό γιατί θα πρέπει όχι μόνο να μην υπερβούμε το χρόνο που έχει οριστεί για τον κάθε Βουλευτή, βάσει της κατανομής που έγινε στα κόμματα, αλλά αν μπορείτε να συντομεύετε. Εκτιμάται ότι θα χρειαστεί, όπως και χθες, να περιορίσουμε στην πορεία το χρόνο ή κάποιοι συνάδελφοι να μη μιλήσουν. Και να είναι πάρα πολύ άδικο όταν προετοιμάζονται και εγγράφονται στον κατάλογο να μη μιλήσουν γιατί αυτοί που έχουν προτεραιότητα θέλουν να εξαντλήσουν το χρόνο. 
      Παράκληση, λοιπόν, να είμαστε όχι μόνο στα πλαίσια του χρόνου, αλλά και συντομότεροι. Αυτό ισχύει και για τον πρώτο ομιλητή που θα πάρει το λόγο, τον κ. Λέγκα.
      ΓΙΑΝΝΟΣ ΠΑΠΑΝΤΩΝΙΟΥ: Πόσα λεπτά είναι ο χρόνος, κύριε Πρόεδρε;
      ΠΡΟΕΔΡΕΥΩΝ (Γεώργιος Σούρλας): Ο χρόνος κυμαίνεται από δώδεκα μέχρι επτά λεπτά. Εξαρτάται πώς τα κόμματα έχουν κατανείμει το χρόνο. Το ΠΑΣΟΚ έχει μέχρι δέκα λεπτά, η Νέα Δημοκρατία έχει μέχρι δώδεκα και Ανεξάρτητος Βουλευτής έχει μέχρι επτά λεπτά, όπως ορίζει ο Κανονισμός.
    Κύριε Λέγκα, έχετε το λόγο.
      ΝΙΚΟΛΑΟΣ ΛΕΓΚΑΣ: Κύριοι συνάδελφοι, συζητάμε σήμερα για δεύτερη φορά στη Βουλή των Ελλήνων τον Ισολογισμό και τον Απολογισμό του Κράτους για το έτος 2002. Είναι  μια σημαντική, νομίζω, διαδικασία καθώς η διαφάνεια της δημοσιονομικής διαχείρισης αποτελεί -και αν δεν αποτελεί, θα πρέπει να αποτελεί- κεντρικό ζήτημα της πολιτικής. Και αυτό για δύο λόγους: Πρώτον, γιατί είναι δεδομένη, αναμενόμενη και λογική η ευαισθησία του Έλληνα πολίτη για μία διαφανή και αποτελεσματική δημοσιονομική διαχείριση. Δεύτερον, γιατί έχουμε υποχρέωση να κοιτάμε, αν όχι να σεβόμαστε, το Σύμφωνο Σταθερότητας και ανάπτυξης  της Ευρωπαϊκής Ένωσης.
      Επιπλέον, με τη συζήτηση και εξέταση του Ισολογισμού και του Απολογισμού δίνεται η δυνατότητα να κριθεί η κυβερνητική πολιτική, όχι μόνο στο επίπεδο τήρησης των ποσών που προβλέφθηκαν, αλλά και -γιατί όχι;- της απόδοσης και της αποτελεσματικότητάς τους. Στο επίπεδο επίσης της μόχλευσης και των πολλαπλασιαστικών οφελών που δημιούργησαν, στο επίπεδο επίσης της ποιότητας και του μεγέθους των στόχων που κάλυψαν.
      Θα μου επιτρέψετε ακόμη, κύριοι συνάδελφοι, να σχολιάσω τη λειτουργία της ειδικής επιτροπής που συστήθηκε για τον έλεγχο του Απολογισμού και του Ισολογισμού. Είπαν κάποιοι συνάδελφοι -θα συμφωνήσω κι εγώ μαζί τους- ότι το έργο αυτής της ειδικής επιτροπής θα πρέπει να έχει την κατάλληλη τεχνική υποστήριξη. Οι λόγοι είναι προφανείς και δεν θα ήθελα να τους επαναλάβω. Αν θέλουμε, όμως, να γίνει ουσιαστική δουλειά, πρέπει να προχωρήσουμε σ’ αυτήν την κατεύθυνση.
      Τώρα όσον αφορά στην ουσία της συζήτησης και της διαδικασίας:
      Τέθηκε ένα καθοριστικό θα έλεγα -έτσι τουλάχιστον φάνηκε από την αρχή- ερώτημα: Πόσο είναι συμβατό, παραδείγματος χάρη, η Νέα Δημοκρατία  από τη μία να ψηφίζει τον Ισολογισμό και τον Απολογισμό και από την άλλη να απορρίπτει τα βασικά στοιχεία που προέκυψαν από την απογραφή; Το ερώτημα αυτό υπό τη μορφή επιχειρήματος επεξετάθη -θεωρώ- αρκετά χθες για να καλύψει την αντιπολιτευτική αναγκαιότητα των συναδέλφων μας του ΠΑΣΟΚ, οι οποίοι υποστήριξαν χθες ότι, αφού η Νέα Δημοκρατία ψηφίζει τον Απολογισμό και τον Ισολογισμό του 2002, κατ’ επέκταση αποκηρύσσει τα ευρήματα της απογραφής, ευρήματα τα οποία βεβαίως δεν συμφωνούν με τα στοιχεία του Ισολογισμού.
      Κύριοι συνάδελφοι, νομίζω ότι δεν αντέχει στη σοβαρότητα αυτό το επιχείρημα ή μάλλον είναι τόσο σοβαρό όσο σοβαρό θα ήταν αν η Νέα Δημοκρατία  δεν ψήφιζε τον Ισολογισμό και τον Απολογισμό του 2002.
      Κυρίες και κύριοι συνάδελφοι, νομίζω ότι εδώ έχει παρεξηγηθεί η ανοχή μας, ότι έχει παρεξηγηθεί η πρόθεση να μην αναζητούμε φαντάσματα ή θύματα για να τα καταδικάσουμε. Νομίζω ότι έχει παρεξηγηθεί επίσης η άποψή μας ότι η μη ψήφιση του Απολογισμού και του Ισολογισμού της προηγούμενης κυβέρνησης από τη σημερινή Πλειοψηφία, θα δημιουργούσε κοινοβουλευτική αταξία. Αυτό βεβαίως δεν μπορεί να ακυρώσει σε καμία των περιπτώσεων την πολιτική ουσία. Πρέπει να γίνει αντιληπτό ότι οι προσαρμογές δεν έχουν σχέση με την πραγματική αποτύπωση των στοιχείων. Πέρα όμως απ’ αυτό θα πρέπει να επισημανθεί ότι όταν συζητούσε η επιτροπή τον Απολογισμό, δεν είχε ολοκληρωθεί και η απογραφή. Επιπλέον, η έκθεση αυτή ήταν προσαρμοσμένη στα απολογιστικά στοιχεία, βάσει των οποίων είχε γίνει ο προϋπολογισμός του 2002, για να μπορεί δηλαδή να γίνονται οι συγκρίσεις και να διαπιστώνονται οι υπερβάσεις των δαπανών και οι αποκλίσεις των εσόδων.
      Πέρα, όμως, από αυτό, θα πρέπει να γίνει σαφές ότι άλλο πράγμα είναι η εφαρμογή των λογιστικών κανόνων της EUROSTAT και άλλο ο Απολογισμός που συζητάμε. Γι’ αυτό άλλωστε στη σελίδα 16 της έκθεσης αναφέρεται ότι η εφαρμογή λογιστικών κανόνων της EUROSTAT δεν είναι υποχρεωτική για τον προϋπολογισμό, η κατάρτιση και η εκτέλεση του οποίου διέπεται από το δημόσιο λογιστικό. Για το λόγο αυτό, επισημαίνεται στην έκθεση, στις αναφορές που υποβάλλονται από όλα τα κράτη-μέλη για το έλλειμμα και το χρέος, προβλέπεται να γίνουν όλες οι αναγκαίες προσαρμογές, οι οποίες, με αφετηρία τα στοιχεία του προϋπολογισμού, καταλήγουν σε εθνικολογιστικά στοιχεία.
      Τίθεται προφανώς το ερώτημα: Εμείς θα έπρεπε να κάνουμε αυτές τις αλλαγές; Μήπως θα έπρεπε εμείς να κάνουμε καινούργιο απολογισμό για την προηγουμένη κυβέρνηση;
      Κυρίες και κύριοι συνάδελφοι, από την πρώτη στιγμή της νέας διακυβέρνησης –είμαστε αναγκασμένοι να επαναλάβουμε ορισμένα πράγματα- σταθήκαμε ευθέως απέναντι στα προβλήματα της οικονομίας μας, μη περιμένοντας ως τυπικοί διαχειριστές και υπόλογοι, την ώρα της αποκάλυψης και των απρόβλεπτων συνεπειών. Αποκλείσαμε το ενδεχόμενο μιας νέας υποχρεωτικής, για τη χώρα μας, αναθεώρησης. Απορρίψαμε την προσποίηση άγνοιας, που οδηγεί σε δεσμευτικές καταστάσεις και τη χώρα και την κοινωνία και τον κάθε πολίτη. Επιλέξαμε τη δημιουργία συνθηκών αξιοπιστίας, εμπιστοσύνης, σταθερότητας, παράγοντες που αναμφισβήτητα συνθέτουν μια ουσιαστική δημοσιονομική εξυγίανση. Επιλέξαμε το αυτονόητο, να γνωρίζουμε, δηλαδή, πού πατάμε και πού βρισκόμαστε, να γνωρίζουμε αυτά που είναι κανόνας και για τη μικρότερη επιχείρηση, την ακριβή, δηλαδή, γνώση των εσόδων, των εξόδων και των υποχρεώσεων.
      Κυρίες και κύριοι συνάδελφοι, μας αναγκάζετε να σας θυμίσουμε για την ιστορία ότι το Μάρτιο του 2000, το Μάρτιο του 2001, το Μάρτιο του 2002, το Σεπτέμβριο του 2001, το Σεπτέμβριο, επίσης, του 2002, η Ευρωπαϊκή Στατιστική Υπηρεσία είχε καταλήξει είτε στη μη πιστοποίηση στοιχείων για την Ελλάδα είτε στη μονομερή αναθεώρησή τους.
      Θυμίζουμε ότι οι πλεονασματικοί προϋπολογισμοί για τις χρήσεις 2001 έως 2003 κατέληξαν σε πλασματικούς και ελλειμματικούς, ενώ το δημόσιο χρέος μόνο το 2002 αναθεωρήθηκε προς τα πάνω κατά επτά ποσοστιαίες μονάδες. Θυμίζουμε ότι είχε δημιουργηθεί, όπως επισημαίνει ο Γενικός Διευθυντής της EUROSTAT, ένα μεγάλο ιστορικό αναθεωρήσεων και επιφυλάξεων, αναφορικά με την ποιότητα των ελληνικών στοιχείων. Κοντά σε όλα αυτά μια σειρά χρεών, όπως των νοσοκομείων και μέρος των αμυντικών δαπανών, είχαν αποφασιστεί να μην καταγραφούν με καμία μέθοδο. 
      Με λίγα λόγια, οι κυβερνήσεις του ΠΑΣΟΚ είχαν αποφασίσει να μεταφέρουν στο μέλλον τα έξοδα και να καταναλώνουν τα μελλοντικά έσοδα. Υπ’ αυτήν την έννοια η δημοσιονομική απογραφή, η αποτύπωση δηλαδή της πραγματικής δημοσιονομικής κατάστασης της χώρας, ήταν αν όχι αναπόφευκτη, επιβεβλημένη. Ήταν απογραφή που επικύρωσε με τον πλέον κατηγορηματικό τρόπο τις υπόνοιες που είχαν εκδηλωθεί από πολλές πλευρές. Είναι σαφές ότι η ψήφιση του Απολογισμού του 2002 που γίνεται για λόγους κοινοβουλευτικής ευταξίας, δεν απαλλοτριώνει τις ευθύνες που καταγράφηκαν από τα μη αμφισβητήσιμα στοιχεία της απογραφής. Αυτά όσον αφορά στο λογιστικό κομμάτι του Απολογισμού.
      Κάποιοι συνάδελφοι υποστήριξαν, και ορθώς θα έλεγα, ότι υπάρχει και το πολιτικό κομμάτι. Ίσως γιατί υπάρχει, και δεν πρέπει να το κρύψουμε, η αδυναμία μας να προσεγγίζουμε τους πολυδαίδαλους λογιστικούς μηχανισμούς. Ίσως γιατί μια γενικόλογη πολιτική συζήτηση είναι πιο ευχάριστη σε όλους μας. Όσο, βεβαίως, πιο γενικόλογη είναι αυτή η συζήτηση τόσο είναι αναμενόμενο να υπάρχουν και πιο πενιχρά αποτελέσματα. Τουναντίον, μια πιο εξειδικευμένη κουβέντα στο ποιοτικό, θα ονόμαζα, κομμάτι του Απολογισμού, και όχι στο γενικόλογο πολιτικό, θα έδινε την ευκαιρία να δούμε την ποιότητα της δημοσιονομικής διαχείρισης με μετρήσιμους και συγκρίσιμους δείκτες.
      Νομίζω, κυρίες και κύριοι συνάδελφοι, ότι είναι ανάγκη να αρχίσουμε να μετράμε τους στόχους, να μετράμε τα αποτελέσματα, να μετράμε την απόδοσή μας γενικότερα.
      Θα ήταν χρήσιμο σήμερα, παραδείγματος χάρη, να κάναμε μια κουβέντα και αυτή η κουβέντα να μην εστιαζόταν στους ξερούς αριθμούς. Να βλέπαμε, παραδείγματος χάρη, αν έπιασαν τόπο οι κοινωνικές δαπάνες, που προβλέφθηκαν στους προηγούμενους προϋπολογισμούς, αν βοήθησαν και με ποιο τρόπο και σε ποιο βαθμό τους Έλληνες πολίτες, αν δημιουργήθηκαν οι προβλεπόμενες θέσεις εργασίας από τις ιδιωτικές επενδύσεις, αν επίσης, αντί να εμμένουμε στην ευτελέστερη των υποχρεώσεων μας που σήμερα έχει καταλήξει να είναι η απορρόφηση των πόρων του Γ΄ Κοινοτικού Πλαισίου Στήριξης, θα είχαμε την ευκαιρία να ελέγξουμε, να μετρήσουμε την ποιότητα, την αποτελεσματικότητα των δράσεων και των ενεργειών. Τότε, πιστεύω ότι η διαδικασία του απολογισμού θα αποκτούσε και αξία, θα αποκτούσε και ουσία. Θα μας έδινε χρήσιμα συμπεράσματα για τους επόμενους προϋπολογισμούς. Αλλά κυρίως θα έδινε το δικαίωμα στη Βουλή των Ελλήνων να ελέγχει τους προϋπολογισμούς όχι μόνο τυπικά αλλά και ουσιαστικά, όχι μόνο τους αριθμούς, αλλά και την ποιότητά τους. 
      Πριν κλείσω, κύριε Πρόεδρε, θα μου επιτρέψετε μία παρατήρηση. Ειπώθηκε από τον εισηγητή της Αξιωματικής Αντιπολίτευσης ότι μία πιθανή απώλεια πόρων από το Ταμείο Συνοχής ή από το Γ΄ Κοινοτικό Πλαίσιο Στήριξης θα είναι δικό μας έργο, ότι θα φέρουμε εμείς απολύτως την ευθύνη. Μα, είναι δυνατόν να λέγονται τέτοια πράγματα, όταν ακόμη και σήμερα πληρώνουμε επιστροφές; Όταν καθημερινά, κυρίες και κύριοι συνάδελφοι, απεντάσσονται έργα από το Γ΄ Κοινοτικό Πλαίσιο Στήριξης, επειδή δεν είχαν τα τυπικά προσόντα, κατά την ένταξή τους. Όταν τα αυτοχρηματοδοτούμενα έργα, ενώ εντάχθηκαν, παραμένουν ανώριμα ακόμα και σήμερα; Όταν για το Κτηματολόγιο, για τα νοσοκομεία, για το γεωργικό ταμείο, για το ΦΕΟΓΚΑ συνεχίζουμε να πληρώνουμε επιστροφές. Όταν μέχρι σήμερα, και παρά την επιτάχυνση των βηματισμών που έγινε τους τελευταίους μήνες στο Γ΄ Κοινοτικό Πλαίσιο Στήριξης, έχει δαπανηθεί το 27% της δημόσιας δαπάνης, ενώ το αντίστοιχο ποσό για τις κοινοτικές πρωτοβουλίες δεν ξεπερνά το 10%. Όταν αυτό σημαίνει ότι, για να μη χάσουμε λεφτά, το Γ΄ Κοινοτικό Πλαίσιο Στήριξης θα πρέπει να τρέξει το επόμενο χρονικό διάστημα μέχρι το τέλος με τριπλάσιους ρυθμούς, οι δε κοινοτικές πρωτοβουλίες με εννιαπλάσιους. 
      Επειδή, λοιπόν, κυρίες και κύριοι συνάδελφοι του ΠΑΣΟΚ, έχετε ευθύνες, σημαντικές και καταγεγραμμένες, καλό θα ήταν να σιωπάτε σε αυτά τα θέματα και να μην πιστεύετε ότι με τις εκλογές έχουν παραγραφεί αυτές οι ευθύνες. Διαφορετικά, θα μας αναγκάζετε να σας τις θυμίζουμε. 
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Το Προεδρείο ευχαριστεί τον κ. Λέγκα, διότι κινήθηκε στα πλαίσια του χρόνου που είπαμε και μάλιστα μίλησε λιγότερο απ’ όσο είχε δικαίωμα.
      Έχω την τιμή να ανακοινώσω στο Σώμα ότι οι Υπουργοί Εθνικής Άμυνας, Οικονομίας και Οικονομικών, Εξωτερικών, Δικαιοσύνης, Δημόσιας Τάξης και Εμπορικής Ναυτιλίας κατέθεσαν σχέδιο νόμου: «Κύρωση της Συμφωνίας μεταξύ της Ελληνικής Δημοκρατίας και του Οργανισμού για την Απαγόρευση των Χημικών Όπλων (ΟΑΧΟ) για τα προνόμια και τις ασυλίες του ΟΑΧΟ».
      Δεύτερον, οι Υπουργοί Ανάπτυξης, Οικονομίας και Οικονομικών, Εξωτερικών κατέθεσαν σχέδιο νόμου: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και του Ευρωπαϊκού Οργανισμού Διαστήματος αναφορικά με την ένταξη της Ελλάδας στη Συνθήκη του Ευρωπαϊκού Οργανισμού Διαστήματος  και τους συναφείς όρους και προϋποθέσεις».
      Τρίτον, οι Υπουργοί Εξωτερικών και Οικονομίας και Οικονομικών κατέθεσαν σχέδιο νόμου «Κύρωση της Συμφωνίας μεταξύ της Ελληνικής Δημοκρατίας και της Κυπριακής Δημοκρατίας για την εκπροσώπηση της Κυπριακής Δημοκρατίας στη Σαουδική Αραβία αναφορικά με τη χορήγηση κυπριακών θεωρήσεων».
      Παραπέμπονται στις αρμόδιες Διαρκείς Επιτροπές. 
      Ακόμη, η Διαρκής Επιτροπή Εθνικής Άμυνας και Εξωτερικών Υποθέσεων καταθέτει τις εκθέσεις της στα σχέδια νόμων του Υπουργείου Εθνικής Άμυνας: α) «Κύρωση του Πρωτοκόλλου αριθμ. 13 στην Ευρωπαϊκή Σύμβαση για την Προστασία των Δικαιωμάτων του Ανθρώπου και των Θεμελιωδών Ελευθεριών, σχετικά με την κατάργηση της θανατικής ποινής σε όλες τις περιστάσεις» και β) «Κύρωση της Συμφωνίας μεταξύ του Υπουργείου Εθνικής Άμυνας της Ελληνικής Δημοκρατίας και του Υπουργείου Εθνικής Άμυνας της Ρουμανίας που αφορά τη συνεργασία στον τομέα της στρατιωτικής ιατρικής».
      Το λόγο έχει ο κ. Γιάννος Παπαντωνίου.
     ΓΙΑΝΝΟΣ ΠΑΠΑΝΤΩΝΙΟΥ: Κυρίες και κύριοι συνάδελφοι, είναι εξαιρετικά ενδιαφέρουσα ιδιαίτερα στη σημερινή πολιτική και οικονομική συγκυρία η συζήτηση που γίνεται σήμερα για τον Ισολογισμό και τον Απολογισμό του 2002, γιατί συμπίπτει αυτή η συζήτηση, όπως επισημάνθηκε και από συναδέλφους του ΠΑΣΟΚ αλλά και της Νέας Δημοκρατίας μόλις προ ολίγου, με την δήθεν απογραφή την οποία προώθησε η Κυβέρνηση της Νέας Δημοκρατίας. Εδώ ακριβώς αναδεικνύονται τα αδιέξοδα στα οποία οδήγησε αυτή η δήθεν απογραφή. 
     Το ερώτημα το οποίο τέθηκε και κυρίως το άκουσα και από τον κ. Μάνο χθες, είναι ποια στοιχεία τελικώς ισχύουν. Ισχύουν τα στοιχεία του 2002 τα οποία είχε υιοθετήσει η κυβέρνηση του ΠΑΣΟΚ και τα οποία είχε δώσει στους διεθνείς οργανισμούς, στην EUROSTAT, στον Οργανισμό Οικονομικής Συνεργασίας και Ανάπτυξης, στο Διεθνές Νομισματικό Ταμείο ή ισχύουν οι νέες στατιστικές σειρές τις οποίες κατασκεύασε ο κ. Αλογοσκούφης;
     Νομίζω ότι η Ελλάδα θα αποτελέσει παγκόσμια πρωτοτυπία και ιδιαίτερα μια ευρωπαϊκή πρωτοτυπία και θα είναι η μόνη χώρα η οποία προβάλλει δύο διαφορετικές στατιστικές σειρές για βασικά οικονομικά μεγέθη, για βασικά μεγέθη της εθνικής μας οικονομίας. Και αυτό φοβάμαι ότι θα ενισχύσει ακόμα περισσότερο το κλίμα αναξιοπιστίας, το οποίο έχει δημιουργήσει η σημερινή Κυβέρνηση με τους άφρονες χειρισμούς της.
     Τώρα αρχίζουν να προσμετρώνται, κυρίες και κύριοι συνάδελφοι, οι άμεσες και μακροχρόνιες συνέπειες της κυβερνητικής αφροσύνης.
     Το πρώτο είναι το μεγάλο πλήγμα στο διεθνές κύρος της χώρας. Εδώ θέλω να σημειώσω ανοίγοντας μια παρένθεση για τη δήθεν απογραφή ότι δεν έχω και δεν έχουμε καμία αντίρρηση, με συνεχείς νέες μετρήσεις και βελτιώσεις των στατιστικών στοιχείων. Αυτό είναι επιβεβλημένο. Θυμίζω ότι εγώ ο ίδιος, ως Υπουργός Οικονομίας και Οικονομικών, το 2001 προχώρησα μαζί με άλλες έξι ευρωπαϊκές χώρες σε σημαντικές αναπροσαρμογές των ελλειμμάτων προς το χειρότερο, προς μεγαλύτερα ελλείμματα ανταποκρινόμενος σε σχετικές υποδείξεις της Ευρωπαϊκής Στατιστικής Υπηρεσίας. Ξαναμετρήσαμε την άσπρη τρύπα, ξαναμετρήσαμε διάφορες άλλες δαπάνες και έσοδα και διορθώσαμε και βελτιώσαμε τις στατιστικές σειρές. Και θα ήταν πραγματικά ευπρόσδεκτο εάν η Νέα Δημορκατία και τώρα ακολουθούσε μια παρόμοια τακτική, αναθέτοντας την απογραφή σε αντικειμενικούς εμπειρογνώμονες και στην Τράπεζα της Ελλάδος και προχωρούσε σε νέες μετρήσεις και βελτιώσεις. Αλλά, δυστυχώς, δεν επελέγη αυτή η μέθοδος. Αντίθετα η Νέα Δημοκρατία έκανε μια απογραφή μόνη της και πέρα από τις αυθαίρετες βελτιώσεις ή μετρήσεις στις οποίες προχώρησε, έκανε και μια μεγάλη κίνηση πολιτικού χαρακτήρα, αλλάζοντας τον τρόπο καταγραφής των αμυντικών δαπανών. 
     Αυτό προκάλεσε ένα σεισμό στα ελλείμματα. Και ιδιαίτερα στα ελλείμματα της περιόδου 2000-2002. Οδηγηθήκαμε σε διπλασιασμό των ελλειμμάτων την περίοδο αυτή, ο οποίος είναι πάρα πολύ κοντά στο χρόνο τον ενταξιακό του 1999. Και το ερώτημα το οποίο τέθηκε στην Ευρωπαϊκή Ένωση όταν είδε αυτήν την εκτίναξη του ελλείμματος το 2000 από το 2,5% στο 5%, είναι εάν πράγματι το 1999 εκπληρώσαμε τα κριτήρια της Συνθήκης του Μάαστριχτ. Τέθηκε για πρώτη φορά μετά την ένταξη της Ελλάδας στην ευρωζώνη ερώτημα σε ό,τι αφορά τη νομιμότητα της συμμετοχής μας στην ευρωζώνη. Αυτό κλόνισε σοβαρότατα την αξιοπιστία της χώρας.
     Ο κ. Αλογοσκούφης ασφαλώς κόπτεται και λέει, επαναλαμβάνοντας δική μου παλαιότερη δήλωση ότι η Ελλάδα μπήκε στην ΟΝΕ με το σπαθί της. Πράγματι μπήκε η Ελλάδα στην ΟΝΕ με το σπαθί της, κυρίες και κύριοι συνάδελφοι, γιατί σύμφωνα με τους καταγεγραμμένους τρόπους δημοσιονομικής καταγραφής δαπανών που ίσχυαν τότε, η Ελλάδα εκπλήρωσε απόλυτα τα κριτήρια του Μάαστριχτ.
     Η απόφαση της Νέας Δημοκρατίας να αλλάξει μονομερώς και αυθαίρετα τους τρόπους λογιστικής καταγραφής των δαπανών, παραβιάζοντας σχετικές υποδείξεις της Ευρωπαϊκής Ένωσης, για να ικανοποιήσει τις δικές της πολιτικές ανάγκες και μάλιστα αναδρομικά, κλόνισε με καίριο τρόπο την αξιοπιστία της χώρας. Διότι οι ξένοι δεν ξεχωρίζουν ΠΑΣΟΚ και Νέα Δημοκρατία. Και μεις αν ερωτηθούμε ποια είναι η κυβέρνηση της Φινλανδίας ίσως να μη γνωρίζουμε με ακρίβεια ποιος συνασπισμός κυβερνά τη Φινλανδία. Εάν συμπεριφέρεται λάθος ή σωστά η Φινλανδία αφορά τη χώρα στο σύνολό της και το ίδιο ισχύει φοβάμαι και για την Ελλάδα. Η Ελλάδα ζημιώθηκε. Υπήρξε πλήγμα στην εθνική μας αξιοπιστία. 
     Η πρώτη, λοιπόν, παρενέργεια της άφρονος πολιτικής της Κυβέρνησης υπήρξε αυτή. Η δεύτερη είναι ακόμα πιο σημαντική ενδεχομένως. 
     Ασκείται ισχυρότατη πίεση στην Ελλάδα σήμερα να εφαρμόσει περιοριστική οικονομική πολιτική, για να κατεβάσει τα ελλείμματα από τα ύψη, στα οποία τα ανέβασε η Νέα Δημοκρατία, στο όριο της Συνθήκης του Μάαστριχτ. Και ο λόγος της ισχυρής αυτής πίεσης είναι προφανής. Πρώτα από όλα οι χειρισμοί σας εξόργισαν την Ευρωπαϊκή Στατιστική Υπηρεσία και την Ευρωπαϊκή Επιτροπή, η οποία εμφανίστηκε συνένοχος σε κάτι το οποίο δεν ήταν σωστό.
Βεβαίως ήταν σωστή η τακτική τους, στη διεθνή όμως κοινή γνώμη, την οικονομική, παρουσιάστηκε σαν μια ασυνέπεια. Και ασφαλώς και τα στελέχη της Ευρωπαϊκής Στατιστικής Υπηρεσίας αλλά και της Ευρωπαϊκής Επιτροπής δεν έχουν θετικές διαθέσεις απέναντί μας.
      Ο δεύτερος λόγος της ισχυρής σκίασης είναι το γεγονός ότι τώρα μπήκαν στην Ευρωπαϊκή Ένωση δέκα νέες χώρες και αυτές έχουν δημοσιονομικά προβλήματα. Άρα η Ελλάδα προσφέρεται ως μία σχετικά μικρή χώρα σαν ένα θύμα της ευρωπαϊκής αδιαλλαξίας για παραδειγματισμό των νέων χωρών. 
      Η πίεση για άσκηση περιοριστικής πολιτικής έχει συγκεκριμένες συνέπειες πάνω στον προϋπολογισμό του 2005. Θα υπάρξει μια αυξητική τάση στα φορολογικά έσοδα. Θα υπάρξουν δραστικές περικοπές στα εισοδήματα και τις κοινωνικές δαπάνες και ακόμη δραστικότερες περικοπές στο πιο ελαστικό στοιχείο του προϋπολογισμού που είναι το πρόγραμμα δημοσίων επενδύσεων.
      Τι θα συμβεί; Ένα από δύο ενδεχόμενα: Ο προϋπολογισμός όπως τον είδαμε στο προσχέδιο δεν επιτυγχάνει το στόχο τον οποίο θέτει. Δεν πρόκειται να πέσει το έλλειμμα από το 5,3% στο 2,8% του ΑΕΠ το 2005. Και ένα παράδειγμα θα πω της αναξιοπιστίας του προϋπολογισμού: Προβλέπεται αύξηση του ΑΕΠ κατά 3,8% και τα έσοδα κατά περίπου  8%. Αυτά είναι τελείως αναξιόπιστα και εξωπραγματικά.
      Τα έσοδα θα αυξηθούν με πολύ χαμηλότερους ρυθμούς και η εκτίμησή μου είναι ότι το έλλειμμα του 2005 δεν θα πέσει κάτω από 4% του ΑΕΠ. 
      Άρα στη διάρκεια του 2005 δύο εναλλακτικές λύσεις υπάρχουν: Είτε θα αναγκαστείτε μετά το Μάρτιο, του θα εκλεγεί ο νέος Πρόεδρος της Δημοκρατίας, να λάβετε νέα περιοριστικά μέτρα είτε φορολογικά είτε περαιτέρω μείωση των δαπανών ή και τα δύο μαζί, άρα να κάνετε ένα νέο προϋπολογισμό πολύ πιο αυστηρό ανταποκρινόμενοι στην πίεση που θα συνεχίζει να ασκείται από την Ευρωπαϊκή Ένωση. Είτε να αφήσετε τα πράγματα να τρέξουν, όπως τρέχουν, να ξεπεράσει η Ελλάδα το στόχο στο τέλος του 2005 και στη διάρκεια του 2006 να επιβληθεί στη χώρα μας πρόστιμο με αφαίρεση πόρων από το Ταμείο Συνοχής.
      Το πρόστιμο αυτό είναι ένα βαρύτατο πλήγμα σε μια χώρα. Διερωτώμαι αν η Κυβέρνηση της Νέας Δημοκρατίας θα μπορέσει να αντέξει μια τέτοια προσβολή στη χώρα. Ουδέποτε χώρα της Ευρωπαϊκής Ένωσης της ευρωζώνης έχει υποστεί πρόστιμο στη διάρκεια λειτουργίας της Ευρωπαϊκής Οικονομικής και Νομισματικής Ένωσης. Θα είμαστε η πρώτη χώρα που θα υποστεί αυτή τη μεταχείριση και θα πρέπει να μετρήσετε τις συνέπειες, πολιτικές και οικονομικές μιας τέτοιας εξέλιξης.
      Τέλος, η τρίτη συνέπεια της δήθεν απογραφής -είναι ίσως ακόμη σημαντικότερο- είναι η κάμψη των προσδοκιών, είναι η επιδείνωση του κλίματος στην οικονομία. Και εδώ θα θέλω να κάνω μια παρατήρηση.
      Έχετε υπόψη σας ότι το κλίμα στην οικονομία είναι ο βασικός συντελεστής της οικονομικής ανάπτυξης. Αν η Αμερική για παράδειγμα έχει διπλάσιους ρυθμούς ανάπτυξης από την Ευρώπη ένας βασικός λόγος είναι ότι το κλίμα το ψυχολογικό της αμερικάνικης οικονομίας είναι θετικότερο από την ευρωαπαισιοδοξία που χαρακτηρίζει, δυστυχώς, τις ευρωπαϊκές οικονομίες. Εκεί οι άνθρωποι ξοδεύουν, οι καταναλωτές, οι επενδυτές ανοίγονται γιατί έχουν εμπιστοσύνη στο μέλλον της αμερικάνικης οικονομίας. Στην  Ευρώπη αντίθετα με αιχμή τη Γερμανία, αλλά και άλλες χώρες υπάρχει μια αντίστροφη κατάσταση όπου υπάρχει μια συγκράτηση ακριβώς λόγω της απαισιοδοξίας σε ό,τι αφορά τις εξελίξεις.
      Αυτό φοβάμαι, λοιπόν, ότι θα συμβεί και στη χώρα μας. Ξαφνικά μετά την επιτυχία της ΟΝΕ και την επιτυχή διεξαγωγή των Ολυμπιακών Αγώνων, όπου υπήρχε μια ευφορία στη χώρα, το κλίμα επιδεινώνεται, οι άνθρωποι μαζεύονται, οι καταναλωτές δεν ξοδεύουν ή δεν έχουν αρκετά χρήματα να ξοδέψουν, οι επενδυτές είναι πολύ συγκρατημένοι.
      Άρα ο φόβος μου είναι, κύριε Υπουργέ, ότι το 2005 αλλά και το 2006 για όλους τους λόγους που ανέφερα και τα περιοριστικά μέτρα που λαμβάνετε και θα συνεχίσετε να λαμβάνετε αλλά και την κάμψη του κλίματος και των προσδοκιών, η Ελλάδα μπαίνει σ’ ένα τούνελ οικονομικό, το οποίο θα έχει χαρακτήρα ύφεσης, αλλά και λιτότητας. Θα πάμε σε πολύ χαμηλότερους ρυθμούς οικονομικής ανάπτυξης της τάξεως του 3% ή του 2,5% ή και ακόμη χαμηλότερα και αυτό θα σημαίνει κάτι πολύ σημαντικό και για τα εισοδήματα τα πραγματικά και τις συντάξεις και τις κοινωνικές δαπάνες, αλλά και για την πραγματοποίηση δημοσίων έργων υποδομής.
      Τα πράγματα όμως είναι αντίθετα από τις προσδοκίες που είχατε δημιουργήσει προεκλογικά. Και αν τολμήσετε να πάτε σε εκλογές με ευκαιρία τη νέα εκλογή του Προέδρου της Δημοκρατίας, να γνωρίζετε ότι ο λαός θα έχει συνείδηση για το τι θα συμβεί.
      Θα πάτε στις εκλογές, για να εφαρμόσετε το πρόγραμμα λιτότητας και για να ανταποκριθείτε στις πιέσεις, οι οποίες θα συνεχίσουν να ασκούνται από την Ευρωπαϊκή Ένωση, όσον αφορά στην οικονομική πολιτική. Γι΄ αυτόν το λόγο δεν νομίζω ότι είναι τόσο εύκολη η απόφαση του κυρίου Πρωθυπουργού. Ας το σταθμίσει πολύ προσεκτικά, διότι η Ελλάδα χρειάζεται ένα νέο ξεκίνημα. Το ΠΑΣΟΚ είναι σε θέση να το προσφέρει.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Ο κ. Μάνος έχει το λόγο.
      ΣΤΕΦΑΝΟΣ ΜΑΝΟΣ: Κύριε Πρόεδρε, θα επανέλθω στη χθεσινή μου επιχειρηματολογία, η οποία έμεινε αναπάντητη.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Θα σας απαντήσω τώρα.
      ΣΤΕΦΑΝΟΣ ΜΑΝΟΣ: Παρατήρησα χθες από τα Πρακτικά ότι ο κ. Δούκας μιλώντας προς τον κ. Βρεττό, τον ρώτησε αν έχει αντιληφθεί τις επιπτώσεις, που θα είχε, αν η Νέα Δημοκρατία καταψήφιζε τον Ισολογισμό του 2002. Ελπίζω να μας εξηγήσει τις επιπτώσεις ο κ. Δούκας.
    Πριν φτάσει εκεί, θα ήθελα εγώ να εξηγήσω τις επιπτώσεις που θα έχει η ψήφιση από τη Νέα Δημοκρατία αυτής της έκθεσης, που μας έφερε για τον Ισολογισμό. Στη σελίδα 74 της έκθεσης αναφέρεται το ύψος του δημοσίου χρέους την 31.12.2002 ήταν 150,7 δισεκατομμύρια ευρώ. Εάν η Βουλή σήμερα ψηφίσει τον Ισολογισμό, δηλαδή δεχθεί ως ακριβή αυτόν τον αριθμό, αυτός θα γίνει νόμος του κράτους.  Εφεξής θα ισχύει ο αριθμός, τον οποίο θα ψηφίσει η Βουλή με εισήγηση της Κυβέρνησης ή θα ισχύουν τα όσα λέει ο κ. Αλογοσκούφης σε συνεργασία με την EUROSTAT; Είναι δυνατόν να δεχθεί οποιοσδήποτε ότι τα στοιχεία που δίνει ο Υπουργός είναι σοβαρότερα από αυτό που λέει ο νόμος; Αυτό είναι το ερώτημά μου. Ελπίζω η απλότητά του να μη δημιουργεί σε κανέναν δυσκολία να το κατανοήσει. Απευθύνεται κυρίως προς τους συναδέλφους της Νέας Δημοκρατίας. Πώς είναι δυνατόν να ζουν σ΄ αυτό το περίεργο καθεστώς, όπου ο Υπουργός λέει τόσα, ο Πρωθυπουργός τα ίδια και η Βουλή με την εισήγηση των δύο Υφυπουργών να λέει τελείως διαφορετικά; 
    Εφεξής ποιον θα πιστεύουμε; Τους δύο Υφυπουργούς, που επιμένουν ότι θα πρέπει να ψηφιστεί αυτός ο αριθμός ή τον Υπουργό, ο οποίος σήμερα απουσιάζει και λέει ότι αυτός ο αριθμός είναι μεγαλύτερος;
    Προειδοποιώ την Κυβέρνηση ότι εντός των ημερών πρέπει να καταθέσει την αίτηση για το επόμενο έτος. Θα επιμείνει εκεί στο χρέος, όπως είχε διαμορφωθεί ή θα το αναθεωρήσει; Και αν το αναθεωρήσει για το 2003, γιατί δεν το κάνει και για το 2002; Γιατί δεν ακολουθεί μια ορθόδοξη και έντιμη μέθοδο; Να έρθει η Κυβέρνηση και να πει ότι αυτοί οι αριθμοί δεν είναι σωστοί και να οι αριθμοί που υποστηρίζω ότι είναι σωστοί. Αυτούς τους αριθμούς να κληθούμε να ψηφίσουμε και όχι να καλούμεθα να ψηφίσουμε κάτι, που η ίδια η Κυβέρνηση σε άλλες ευκαιρίες λέει ότι είναι απολύτως ψευδές. Δεν είναι δυνατόν με αυτήν τη διαδικασία να εξευτελίζεται η Βουλή.
     Στην πραγματικότητα η Βουλή θα ψηφίσει αυτό το κείμενο για να τακτοποιηθεί τυπικά η διαδικασία που προβλέπει το Σύνταγμα, ο δε αρμόδιος Υπουργός θα περιφέρεται στις διάφορες διεθνείς επιτροπές και θα λέει, αυτά μην τα λαμβάνετε υπόψη, είναι νέοι αριθμοί βελτιωμένοι, καλύτεροι ή χειρότεροι, όπως θέλετε πέστε το. Με τη σημερινή ψήφο θα έχει συμπράξει η Βουλή στον εξευτελισμό της. 
     Χθες είχα πει και το ξαναλέω και τώρα ότι εν όψει αυτής της απλής πραγματικότητας που περιγράφω, δεν μπλέκω τους Απολογισμούς. Βέβαια το ίδιο το προεδρείο έπρεπε κατά τη γνώμη μου -ο κ. Χατζηγάκης μου είπε ότι κακώς το λέω- να ζητήσει να ξανασυνέλθει η αρμόδια επιτροπή να επανεξετάσει τους αριθμούς όπως νεώτερα στοιχεία τους διαμόρφωσαν και επ’ αυτών να λάβουμε θέση. 
     Τώρα  μιλάμε για κάτι το οποίο ψηφίζει η Νέα Δημοκρατία τη στιγμή που μας λέει ότι όλα αυτά τα στοιχεία είναι ψεύτικα. Αυτό μας λέτε κάθε μέρα. Πώς θα το ψηφίσουμε αυτό; Πώς μετέχουμε σ’ αυτήν τη διαδικασία; Δεν το καταλαβαίνω και δεν θέλω να μπω στην ουσία των στοιχείων. Επιμένω πώς είναι δυνατόν η Κυβέρνηση να φέρνει για ψήφιση μεγέθη τα οποία η ίδια έχει πει ότι είναι ψεύτικα;Θέλω μια απάντηση επ’ αυτού κύριε Πρόεδρε, αν είναι δυνατόν απλή. 
     ΠΡΟΕΔΡΕΥΩΝ (Γεώργιος Σούρλας): Κύριε Μάνο, πριν προβούμε σε χαρακτηρισμούς περί εξευτελισμού της Βουλής, πρέπει να ακούσουμε και την άλλη πλευρά, στην οποία απευθυνθήκατε και που είναι η Κυβέρνηση. 
     Επομένως θα δοθεί η δυνατότητα να πάρετε απαντήσεις.
     Κύριε Υφυπουργέ, έχετε το λόγο.
     ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Κύριε Πρόεδρε, κυρίες και κύριοι συνάδελφοι, συζητάμε σήμερα τον Απολογισμό του 2002 ένα προϋπολογισμό και Απολογισμό που συνέταξε η προηγούμενη κυβέρνηση, που όμως εμείς έχουμε την ευθύνη της ολοκλήρωσης της συζήτησης και της ψήφισης  ή καταψήφισης του προϋπολογισμού.
     Έχουμε πει και στο παρελθόν με την έναρξη της διαδικασίας του Απολογισμού με τη διαδικασία που συζητάμε σήμερα αποτελεί πραγματικά μια κατάκτηση για τα κοινοβουλευτικά πράγματα και ταυτόχρονα μια ευκαιρία για να διορθώσουμε τα κακώς κείμενα και να μην επιτρέψουμε ξανά να διαμορφωθούν τέτοιες καταστάσεις, που οδηγούν σε εικονική πραγματικότητα και όχι στην αποτύπωση των πραγματικών μακροοικονομικών μεγεθών της οικονομίας μας. Είναι βέβαιο και είναι αποδεκτό από όλους ότι τα στοιχεία που καταγράφονται και στους προϋπολογισμούς των τελευταίων ετών και στους δύο απολογισμούς είναι πλασματικά. Και είναι πλασματικά γιατί υπάρχουν χίλια δυο επιχειρήματα όσο και αν η σημερινή Αντιπολίτευση και χθεσινή κυβέρνηση προσπαθεί με μια ιδιότυπη επίθεση να ακυρώσει την ουσία και το περιεχόμενο όλων αυτών των αλλοιώσεων. Όμως, και οι πολίτες, περισσότερο δε εμείς στο Κοινοβούλιο και μάτια και νου έχουμε και δεν μπορούμε να παραπλανηθούμε από τις αιτιάσεις και την προσπάθεια αναζήτησης από την προηγούμενη κυβέρνηση πολιτικών άλλοθι για να συγκαλύψει την ούτως ή άλλως αριθμητική αλλά και ουσιαστικά πολιτική αλήθεια γύρω από τα δημοσιονομικά πράγματα της χώρας. 
     Ενοχλείτε η Αντιπολίτευση όταν της επισημαίνουμε ότι τα πλαστογραφημένα μεγέθη  της οικονομίας  δεν οδηγούν ούτε στο σχεδιασμό πολιτικών αποτελεσματικών ούτε στην ανάκτηση της χαμένης αξιοπιστίας του κράτους και της κυβέρνησης, ούτε βέβαια πείθουν τους διεθνείς οικονομικούς οργανισμούς και την Ευρωπαϊκή ‘Ενωση στην οποία βεβαίως υπάρχει ένα είδος λογοδοσίας. 
     Θα θυμίσω ότι με το άρθρο 79 παράγραφος 2 του Συντάγματος, όλα τα έσοδα και έξοδα του κράτους πρέπει να αναγράφονται στον ετήσιο προϋπολογισμό και Απολογισμό. Ταυτόσημες είναι και οι σχετικές διατάξεις  των άρθρων 5 παράγραφος 72 και 73 του ν. 2362/95 περί δημοσίου λογιστικού.
Επομένως οι αποκρύψεις κυρίως πιστωτικών εσόδων από τον προϋπολογισμό και Απολογισμό αποσύρουν τη νόμιμη υπόστασή τους και στοιχειοθετούν τριπλή ευθύνη των αρμοδίων διοικητικών οργάνων, Υπουργών Οικονομίας κλπ, όπως πολιτική, αστική και ποινική ευθύνη.
      Η απόδειξη αυτής της πλαστογράφησης μπορεί να περιγραφεί χωρίς αναλύσεις προεισπράξεις -τιτλοποιήσεις τις είχε ονομάσει η προηγούμενη Κυβέρνηση- και μάλιστα πολλών ετών 2007, 2010, 2019 και βέβαια αυτές οι διατάξεις όλοι γνωρίζουμε ότι είναι αντισυνταγματικές. 
      Αυτό βεβαίως γιατί διασπάται η αυτοτέλεια των χρήσεων που πρέπει να διέπει τη βασική αρχή σύνταξης των προϋπολογισμών και απολογισμών. Για παράδειγμα, τα προμέτοχα που χρησιμοποίησε με τόση μεγάλη ευκολία η προηγούμενη κυβέρνηση είναι τίτλοι διάθεσης κρατικής περιουσίας ή δανεισμού. 
      Άρα, λοιπόν, επηρεάζουν το δημόσιο χρέος. Και βέβαια, η επιλεκτική ή η αποφυγή καταγραφής των δαπανών –αναφέρομαι στα εξοπλιστικά προγράμματα- μπορεί ενδεχομένως να μην επηρεάζουν το δημόσιο χρέος, αλλά σίγουρα πλαστογραφούν το δημόσιο έλλειμμα.
      Υπήρξαν περιπτώσεις ακόμη και αποφυγής καταγραφής δανεισμών, κυρίως για αγορά εξοπλισμών, όταν αυτό γινόταν με εκχώρηση του δανείου στο εξωτερικό χωρίς την καταγραφή στα πιστωτικά έσοδα. Είναι μία διαδικασία, που όπως ανέφερα πριν, η μη αναγραφή πιστωτικών εσόδων επισύρει ποινικές ποινές και άλλα, άρα, λοιπόν, είναι καθαρό ότι υπάρχει πλαστογράφηση. 
      Επίσης είναι καθαρό και κάτι ακόμη για να ακούσει και ο κ. Μάνος επειδή έκανε τις παρατηρήσεις. Συζητάμε τον Απολογισμό του 2002, ενός Προϋπολογισμού που συνέταξε η προηγούμενη κυβέρνηση και ενός Απολογισμού που επίσης συνέταξε η προηγούμενη κυβέρνηση.
      Το γεγονός ότι σήμερα συζητάμε μετά από δύο χρόνια τον Απολογισμό του 2002 οφείλεται στο γεγονός της διαδικασίας που υπάρχει από το νόμο και το Σύνταγμα, δηλαδή ότι οι Απολογισμοί κατατίθενται εντός του επομένου έτους από τη χρήση για την οποία αναφέρονται και συζητούνται στη Βουλή εντός ενός έτους από την ημερομηνία κατάθεσης.
      Άρα, δηλαδή, σήμερα συζητάμε έναν Απολογισμό δύο ετών πριν που δεν υπήρχε το πρόβλημα ακόμα και της δημοσιονομικής απογραφής που έχει θέσει η σημερινή Κυβέρνηση και βέβαια δεν γνωρίζαμε τις διαφορές εκείνη την εποχή.
      Θα πω, όμως, και κάτι ακόμη, κύριε Μάνο, και θέλω να με προσέξετε. Επειδή αναφερθήκατε στη σελίδα 17 του Απολογισμού και Ισολογισμού του 2002, κάτω κάτω στο σημείο που αναφέρεται το δημόσιο χρέος, αναφέρεται ότι το δημόσιο χρέος είναι 157, 508, 509, 350 δισεκατομμύρια δραχμές. Αυτό αφορά το δημόσιο χρέος. Αυτή είναι η λογιστική αποτύπωση του δημόσιου χρέους.
      Η λογιστική αποτύπωση, κύριε Μάνο, του δημόσιου χρέους δεν αλλάζει ούτε και σήμερα. Αυτό που γίνεται με την Ευρωπαϊκή Ένωση και που ανακύπτει βεβαίως με την ανάδειξη του ζητήματος της δημοσιονομικής απογραφής σήμερα, είναι οι προσαρμογές που πρέπει να γίνουν στην Ευρωπαϊκή Ένωση. Το λογιστικό αποτέλεσμα εξακολουθεί να υφίσταται και δεν αλλάζει. Πολύ περισσότερο δε, το ίδιο γίνεται στον Ισολογισμό του κράτους. Ο Ισολογισμός του κράτους αποτυπώνει τα χρεωστικά και πιστωτικά υπόλοιπα των λογαριασμών και τίποτα περισσότερο.
      Βεβαίως εκεί υπάρχει ένα άλλο πρόβλημα που πολλοί λογαριασμοί δεδουλευμένων δαπανών παραμένουν ανοιχτοί, ενώ όλοι γνωρίζουμε ότι μία από τις βασικότερες αρχές της λογιστικής είναι ότι οι αποτελεσματικές δαπάνες κλείνουν στο  τέλος του χρόνου. 
      Η Κυβέρνηση, λοιπόν, μας έχει κληρονομήσει αυτά τα χρεωστικά και τα πιστωτικά υπόλοιπα που πρέπει να αποτελέσουν πραγματικά ένα είδος προβληματισμού από εδώ και στο εξής αν θα μείνουν ανοιχτά ή αν πρέπει να κλείσουν και με ποιο τρόπο να κλείσουν. 
      Εκείνο που έχει σημασία είναι ότι γίνεται μια προσπάθεια –μου θυμίζει δηλαδή το ότι η καλύτερη άμυνα είναι η επίθεση- από την Αντιπολίτευση εννοώ να εμφανιστούμε εμείς -τα στελέχη της Κυβέρνησης, οι Υπουργοί μεταξύ τους ή ο Υπουργός Οικονομίας με τον Υφυπουργό, όπως αναφέρθηκε και σε χθεσινό δημοσίευμα- ότι δήθεν έχουμε διαφορετικές απόψεις, επειδή ακριβώς αυτό που αναγράφεται στον Απολογισμό του 2002 που το έγραψε ο κ. Χριστοδουλάκης και που ήταν υποχρεωμένος ο σημερινός Υπουργός Οικονομίας και Οικονομικών και εγώ που συμμετείχα στην Ειδική Επιτροπή του Απολογισμού του 2002 να το καταγράψουν. 
      Η τυχόν άρνηση, κύριε Μάνο και η μέθοδος της αναθεώρησης των λογιστικών στοιχείων ή της απόρριψης του απολογισμού κατά τη γνώμη μας δημιουργεί τεράστια προβλήματα κοινοβουλευτικής και άλλης ευταξίας. Γιατί ακριβώς αυτό θα οδηγούσε στην επαναπομπή του Απολογισμού στην ειδική επιτροπή στις προσαρμογές με όλες τις αιτιάσεις και τις διαφορές που θα μπορούσαν να εμφανισθούν εκεί…
      ΣΤΕΦΑΝΟΣ ΜΑΝΟΣ: Κύριε Υπουργέ, μου επιτρέπετε;
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Βεβαίως, κύριε Μάνο.
      ΣΤΕΦΑΝΟΣ ΜΑΝΟΣ: Όπως αντιλαμβάνεσθε, το μείζον θέμα είναι ότι εμφανίζονται αναθεωρημένα τα στοιχεία σε όλες τις διεθνείς στατιστικές.
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Όχι για το 2002, κύριε Μάνο.
      ΣΤΕΦΑΝΟΣ ΜΑΝΟΣ: Και για το 2002.
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Για το 2002 πηγαίνουμε προς τα πίσω, για να δούμε αν ισχύουν τα ακριβή…
      ΣΤΕΦΑΝΟΣ ΜΑΝΟΣ: Κύριε Υπουργέ, με συγχωρείτε. Σε όλες τις διεθνείς σειρές θα εμφανίζονται άλλοι αριθμοί για το 2002. Σας ρώτησα και ακόμη δεν πήρα την απάντηση, εάν το δημόσιο χρέος είναι αυτό που αναγράφεται στη σελίδα 74. Σας ξαναλέω, το μείζον πρόβλημα είναι αυτό που έχει ήδη γεννηθεί. Εγώ λέω ότι πρέπει και η Βουλή να προσαρμοσθεί σε αυτά που λέτε σήμερα ότι είναι η πραγματικότητα.
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Πάντως να ξέρετε, κύριε Μάνο, ότι αυτή είναι η αποτύπωση του λογιστικού υπολοίπου του δημοσίου χρέους. 
      ΣΤΕΦΑΝΟΣ ΜΑΝΟΣ: Σε ευρώ.
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Σε ευρώ.
      Εάν πάμε στην αναθεώρηση και στην αναζήτηση της πραγματικής διάστασης του δημοσίου χρέους, εδώ υπάρχουν μικρότερες πιθανότητες θα έλεγε κανείς να βρει διαφορές, γιατί υπάρχουν συγκεκριμένα στοιχεία που υπήρξαν εκταμιεύσεις δανείων που ελήφθησαν για αγορά εξοπλιστικών δαπανών, για την πληρωμή εξοπλιστικών δαπανών, χωρίς να γραφούν στα πιστωτικά έσοδα. Εάν έχει γίνει πράγματι αυτό, είναι πλαστογραφημένο ουσιαστικά και το δημόσιο χρέος.
      Εκείνο πάντως που σε κάθε περίπτωση είναι πλαστογραφημένο είναι το δημόσιο έλλειμμα. Και επειδή και η Αντιπολίτευση σήμερα σε όλες τις εμφανίσεις προσπαθεί να μπερδέψει τους Έλληνες, οι οποίοι βεβαίως δεν μπορούν να διακρίνουν τις οικονομικές έννοιες, τι διαφορά υπάρχει μεταξύ δημόσιου χρέους και δημοσίου ελλείμματος, προσπαθούν ακουμπώντας πάνω στο δημόσιο χρέος που είναι δυσκολότερο να πλαστογραφηθεί σε σχέση με το δημόσιο έλλειμμα, να εγκαλέσουν ουσιαστικά τη σημερινή Κυβέρνηση ότι δήθεν ψεύδεται για τις αναθεωρήσεις αυτές. Σε κάθε περίπτωση, όμως, οι αναθεωρήσεις και οι αναπροσαρμογές που γίνονται στο επίπεδο της Ευρωπαϊκής Ένωσης δεν αποτυπώνουν και λογιστικές εγγραφές κατ’ ανάγκην στα βιβλία του κράτους.
      Εκείνο που έχει σημασία, είναι ότι διαπιστώνεται ότι και στον Απολογισμό του 2002 υπήρξαν σοβαρές δημοσιονομικές και λογιστικές αλχημείες. Γιατί στην αποτύπωση των δαπανών, όπως αυτές προσδιορίζονται από τις παρατηρήσεις και του προηγούμενου χρόνου αλλά και του χρόνου που συζητάμε, του 2002, υπάρχει ο ορθόδοξος δημοσιονομικός δρόμος στην καταγραφή των δοσοληψιών του κράτους, υπάρχουν οι μεγάλες υπερβάσεις σε πιστώσεις.
      Και βέβαια εδώ, επειδή αναφέρθηκε και χθες, γεννάται ένα θέμα ασάφειας του νόμου πότε είναι σοβαρές αυτές οι αποκλίσεις ή οι υπερβάσεις, που να οδηγούν υποχρεωτικά ουσιαστικά στη σύνταξη και ψήφιση στη Βουλή συμπληρωματικού προϋπολογισμού. Ο νόμος δεν ορίζει ποιο είναι το σοβαρό. Για εμάς βεβαίως, όταν οι υπερβάσεις αυτές ξεπερνούν το 50%, όπως παρατηρείται στον απολογισμό που συζητάμε, είναι σοβαρή υπέρβαση. Αλλά για να οδηγηθούμε στην πραγματική αποτύπωση πηγαίνουμε προς τα πίσω από το 2004 που είμαστε σήμερα, γιατί αν δεν γινόταν η συζήτηση σήμερα, δεν θα είχε εγερθεί το ζήτημα της δημοσιονομικής απογραφής, άρα δεν θα υπήρχε θέμα συζήτησης αναπροσαρμογών και δεν θα είχε τεθεί αυτό το ζήτημα και από την Ευρωπαϊκή Ένωση. Γιατί η EUROSTAT έχει θέσει το θέμα της αναπροσαρμογής των στοιχείων και όχι της αλλαγής στη λογιστική αποτύπωσή τους.
      Οι αιτιάσεις εκείνες που λένε ότι είναι θέμα λογιστικής αποτύπωσης, όπως παραδείγματος χάρη στην αποτύπωση των δημοσίων δαπανών που έθεσε η EUROSTAT κι εκεί ακριβώς πάτησε η σημερινή Αξιωματική Αντιπολίτευση για να σπεκουλάρει κοινώς, είναι οι εξής: Υπάρχουν δύο τρόποι λογιστικής αποτύπωσης, κατά τη λήψη του δανείου και τη σύναψη της σύμβασης προμήθειας μέσω των εξοπλιστικών προγραμμάτων και της τμηματικής παραλαβής αυτών των εξοπλισμών. Η Κυβέρνηση δεν ακολουθούσε ούτε τον έναν τρόπο ούτε τον άλλον, ή αν ακολουθούσε το δεύτερο δρόμο, το έκανε πολύ επιλεκτικά για κάποιες από αυτές τις εξοπλιστικές δαπάνες, ενώ συστηματικά προσπαθούσε να αποφύγει την καταγραφή δαπανών για να ωραιοποιήσει την κατάσταση, να εμφανίζει περίσσευμα αντί για έλλειμμα και ταυτόχρονα να εξαπατά από τη μια μεριά τους Έλληνες αλλά και τους διεθνείς οικονομικούς οργανισμούς και να εξασφαλίζει τις προϋποθέσεις πλαστογραφημένα βεβαίως του Συμφώνου Σταθερότητας της Ευρωπαϊκής Ένωσης.
     Κατ’ αρχάς η δική μας ενέργεια το να δώσουμε ψήφο ανοχής δεν προβλέπεται τέτοιες ώρες στην κοινοβουλευτική πρακτική, αλλά να στηρίξουμε τον προϋπολογισμό έχει νόημα με την έννοια ότι δεν θέλουμε να δημιουργήσουμε κοινοβουλευτική αταξία, να πάμε πίσω το κοινοβουλευτικό έργο, να εντείνουμε και να οξύνουμε τις αντιπαραθέσεις ή να οδηγήσουμε την πολιτική σε άλλους δρόμους. Αυτή είναι η πραγματική αποτύπωση. Όμως, αποτελεί πλεονασμό να έρχεται η σημερινή Αντιπολίτευση και από κατηγορούμενη να μετατρέπεται σε κατήγορο. 
     Ε, λοιπόν, οι Έλληνες πολίτες γνωρίζουν ότι αυτά τα τεχνάσματα δεν πείθουν κανέναν και πολύ περισσότερο δεν δίνουν διέξοδο στα σημερινά αδιέξοδα. Γιατί εμείς, κύριε Μάνο, δεν κυνηγάμε μάγισσες πλέον, εμείς κοιτάμε πώς θα πορευτούμε από εδώ και πέρα, κοιτάμε πώς το καράβι του κράτους θα το οδηγήσουμε σε ασφαλή λιμάνια. Γιατί ακριβώς μέσω μιας νέας οικονομικής πολιτικής, ενός νέου μείγματος οικονομικής πολιτικής που έχει βασικό στόχο την ενίσχυση της ανταγωνιστικότητας της ελληνικής οικονομίας και την ανάπτυξή της κοιτάμε πώς θα μπορέσουμε να δώσουμε διεξόδους να ωθήσουμε τον εξαγωγικό τομέα προς τα εμπρός, να προσελκύσουμε νέες επενδύσεις, να προσδιορίσουμε με τη δυνατότερη ταχύτητα να φθάσουμε στο δρόμο της ανάπτυξης. 
     Από εκεί και πέρα οι υπόλοιπες ατιάσεις νομίζω είναι δικαιολογίες αλλά με ένα φύλο συκής σ΄ ένα γυμνό Ερμή. Επομένως να σταματήσει η Αξιωματική Αντιπολίτευση, να παρεξηγεί ουσιαστικά την ανοχή της σημερινής Κυβέρνησης σε ό,τι αφορά τον Απολογισμό του 2002 και να προσπαθεί να τον μετατρέψει σε δήθεν αδυναμία. 
     Εμείς δεν έχουμε καμία αδυναμία, εμείς θέλουμε να πορευθούμε από εδώ και στο εξής και να κτίσουμε πάνω σε ό,τι θετικό έκανε η προηγούμενη κυβέρνηση, γιατί δε μηδενίζουμε τις πράξεις της. Να πορευθούμε, όμως, με ρεαλισμό και να κτίσουμε όχι σε ερείπια που είναι ετοιμόρροπα να καταρρεύσουν αλλά σε σταθερές βάσεις το μέλλον της χώρας μέσα από μια πολιτική περιστολής των δαπανών, μέσα από μια πολιτική που θα οδηγεί και θα επιτυγχάνει το στόχο της ανάπτυξης. Μια πολιτική που θα δίνει την ευκαιρία να ασκηθεί δικαιότερη κοινωνική πολιτική στη χώρα για τις ομάδες του πληθυσμού κυρίως που την έχουν ανάγκη.
     Είμαστε αποφασισμένοι να προχωρήσουμε προς αυτήν την κατεύθυνση. Η εικονική πραγματικότητα ανήκει στο παρελθόν. Η νέα σελίδα που άνοιξε αυτή η Κυβέρνηση ανήκει στο μέλλον. Και εμείς είμαστε αποφασισμένοι να πορευθούμε με τον καλύτερό μας εαυτό γιατί η πολιτική είναι μια συνεχής διαδικασία προσφοράς και όχι προσπορισμού αυτών που ασχολούνται με την πολιτική. Και κυρίως οι Έλληνες πολίτες δικαιούνται να έχουν την πραγματική εικόνα της οικονομίας, να γνωρίζουν ποια είναι η κατάσταση στη χώρα, γιατί ακριβώς αυτό οδηγεί τους Έλληνες στην πραγματική ανοχή τους στις υπόλοιπες πολιτικές. Και κυρίως οδηγεί στην ανάκτηση της χαμένης αξιοπιστίας της πολιτικής και βέβαια του κύρους της χώρας στην Ευρωπαϊκή Ένωση και στους διεθνείς οργανισμούς.
     Η Ευρωπαϊκή Ένωση όπως απεδείχθη με τις ανακοινώσεις του Γενικού Διευθυντού της EUROSTAT είπε τώρα μπορούμε να έχουμε εμπιστοσύνη στα στοιχεία της ελληνικής οικονομίας που δίνει η σημερινή Κυβέρνηση. Αν κάποιοι νομίζουν ότι η αποκάλυψη της πραγματικότητας είναι ιστορικά και πολιτικά καταδικαστέα πράξη, θα μείνουν απομονωμένοι στο παρελθόν. Το μέλλον απαιτεί καθαρές λύσεις, ξεκάθαρες κουβέντες, αποτελεσματικό μείγμα πολιτικής και κυρίως συμμάχους όλους τους Έλληνες γνώστες της πραγματικότητας και όχι κοιμούμενους στο σκοτάδι. Ευχαριστώ.
     (Στο σημείο αυτό την Προεδρική Έδρα καταλαμβάνει ο Δ΄ Αντιπρόεδρος της Βουλής κ. ΦΙΛΙΠΠΟΣ ΠΕΤΣΑΛΝΙΚΟΣ)
     ΠΡΟΕΔΡΕΥΩΝ (Φίλιππος Πετσάλνικος): Ο κ. Βαρβιτσιώτης έχει το λόγο για δώδεκα λεπτά. 
     ΜΙΛΤΙΑΔΗΣ ΒΑΡΒΙΤΣΙΩΤΗΣ: Κύριε Πρόεδρε, κυρίες και κύριοι συνάδελφοι, η σημερινή συζήτηση πραγματικά δεν καταλαβαίνω, γιατί έχει σηκώσει θύελλα αντιδράσεων από τα στελέχη και τους Βουλευτές του ΠΑΣΟΚ, ιδιαίτερα δε απ’ αυτούς οι οποίοι διαχειρίστηκαν τα δημόσια οικονομικά και των οποίων τα αποτελέσματα στη διαχείριση περιγράφονται στην έκθεση του Απολογισμού για το έτος 2002. Δεν καταλαβαίνω, λοιπόν, πού βρίσκεται η διαφωνία, δεν καταλαβαίνω γιατί θα κληθούμε αργότερα να ψηφίσουμε έστω και με ονομαστική ψηφοφορία γι’ αυτό το θέμα.
     Αρνούνται τα στελέχη του ΠΑΣΟΚ, οι άνθρωποι που διαχειρίστηκαν τα δημόσια οικονομικά, αυτά τα οποία περιγράφονται σε αυτήν την έκθεση;
     ΘΕΟΔΩΡΟΣ ΠΑΓΚΑΛΟΣ: Εσείς τα αρνείστε. 
     ΜΙΛΤΙΑΔΗΣ ΒΑΡΒΙΤΣΙΩΤΗΣ: Εμείς δεν τα αρνούμαστε. Γι’ αυτό και τα καταθέτουμε, γι’ αυτό και τα δεχόμαστε. Και όπως σας εξήγησε μόλις τώρα ο Υφυπουργός Οικονομικών κ. Ρεγκούζας, αυτά αποτελούν την αποτύπωση έτσι όπως διαχειρίστηκαν αυτά τα χρήματα. Αυτό το οποίο κάναμε ήταν μία απογραφή του δημοσίου χρέους για το 2003, το οποίο και βρήκαμε εντελώς διαφορετικό από τα στοιχεία, τα οποία εσείς μέχρι τώρα παρουσιάζατε στη δημοσιότητα.
     Κυρίες και κύριοι συνάδελφοι, υπάρχει ένα τεράστιο θέμα που ανακύπτει από όλη αυτήν τη συζήτηση και είναι το θέμα της διαφάνειας στα δημόσια οικονομικά, πώς θα μπορέσουμε επιτέλους να βρούμε έναν τρόπο, να κάνουμε μία συμφωνία για το πώς θα αποτυπώνονται τα δημόσια οικονομικά, όχι μόνο για τη χρήση του πολιτικού συστήματος, αλλά πρώτα απ’ όλα για να μπορέσουμε να δώσουμε στον πολίτη το αίσθημα ασφάλειας στην κρίση του, για το ποια κυβέρνηση τα πάει καλά και για το ποια δεν τα πάει καλά, ποιος θα είναι αυτός ο τρόπος με τον οποίον θα αποτυπώνονται τα δημόσια οικονομικά και θα είναι κοινά παραδεκτός, γιατί δεν θέλουμε να καταλήξουμε τα δημόσια οικονομικά να είναι στη λογική του Μοναστηρακίου, εκεί που βρίσκονται τα διάφορα ραφτάδικα, όπου ο ράφτης όταν σου ράβει ένα κουστούμι σε ρωτά αν θα το κάνει πιο στενό ή πιο φαρδύ. Και τούτο, κύριοι συνάδελφοι, διότι αυτό που συνέβαινε μέχρι σήμερα ήτο ότι απέναντι στα κελεύσματα της πολιτικής ηγεσίας, απέναντι στις διάφορες αιτήσεις των Υπουργών για το πώς θα ήθελαν να παρουσιάσουν τα δημόσια οικονομικά στη χώρα, έτσι λειτουργούσαν και οι υπηρεσίες και έβγαζαν τα αποτελέσματα.
     Αποφασίσαμε από το 2001, από τη συνταγματική μεταρρύθμιση να βάλουμε περισσότερους περιορισμούς στη διαμόρφωση του Απολογισμού και του προϋπολογισμού. Αποφασίσαμε να αποκτήσει η Βουλή ουσιαστικότερο ρόλο. Και αυτόν τον ουσιαστικό ρόλο θα πρέπει πρώτα απ’ όλα εμείς οι ίδιοι να τον τιμήσουμε αποφασίζοντας να βρούμε έναν τρόπο πλήρους, απόλυτης και συνεπούς καταγραφής των βασικών δημοσιονομικών μεγεθών.
     Κυρίες και κύριοι συνάδελφοι, είναι αναμφισβήτητο ότι τα τελευταία χρόνια η οικονομική μας πολιτική βρέθηκε στη σκιά της εισόδου μας στην ΟΝΕ. Από εκεί και πέρα, όμως, μετά την επιτυχή είσοδο της χώρας μας στην ΟΝΕ όλα τα  βασικά μεγέθη της οικονομίας βρέθηκαν σε μια διαρκή φθορά. Αυξήθηκε η ανεργία, αυξήθηκε το δημόσιο χρέος, μειώθηκαν οι επενδύσεις, μειώθηκε η απασχόληση, μειώθηκαν οι εξαγωγές. Απέναντι σε αυτήν την κατάσταση την οποία αντιμετωπίζει σήμερα η Κυβέρνηση -και την αντιμετωπίζει με ιδιαίτερα μεγάλη προσοχή- οι κυβερνήσεις του ΠΑΣΟΚ δεν έχουν να προσθέσουν τίποτε στο δημόσιο διάλογο. Δεν έχουν να προσθέσουν τα στελέχη του ΠΑΣΟΚ στο δημόσιο διάλογο για τα ποια άλλη πολιτική θα πρέπει να υιοθετηθεί, πώς θα μπορέσουμε να τονώσουμε την απασχόληση σ’ αυτήν τη χώρα, πώς θα μπορέσουμε να τονώσουμε τις εξαγωγές, πώς θα μπορέσουμε να στηρίξουμε κλάδους της εθνικής οικονομίας, οι οποίοι φθίνουν καθημερινά.
     Κυρίες και κύριοι συνάδελφοι, για να μπορέσουμε να συμφωνήσουμε στις πολιτικές που σήμερα έχει ανάγκη ο τόπος, για να μπορέσουμε πραγματικά να στηρίξουμε ένα έργο αναπτυξιακό που πρέπει να γίνει απ’ αυτήν την Κυβέρνηση -και η μοίρα αυτής της Κυβέρνησης και αυτής της παράταξης είναι να παράγει αναπτυξιακή πολιτική σ’ αυτόν τον τόπο- θα πρέπει να αποφασίσουμε για το ποια είναι τα βασικά οικονομικά μεγέθη πάνω στα οποία καταρτίζεται και ο προϋπολογισμός αλλά ασκούνται και οι επιμέρους οικονομικές πολιτικές.
     Κυρίες και κύριοι συνάδελφοι, νομίζω ότι αυτό που θα έπρεπε να καταλήξουμε σήμερα, είναι αφ’ ενός να δώσουμε την ψήφο μας συνολικά σ’ αυτό τον Απολογισμό και από εκεί και πέρα να μπορέσουμε, μέσα από τη σύσταση κάποιας ad hoc επιτροπής, να βρούμε μια κοινή συμφωνία σ’ ένα δημοσιονομικό λεξιλόγιο, για το τι περιλαμβάνεται, πού περιλαμβάνεται, πώς καταγράφεται και με ποιο τρόπο γίνεται και από ποιους αυτή η καταγραφή. Για να μπορέσουμε να προσφέρουμε στους Έλληνες πολίτες, να προσφέρουμε στους εταίρους μας, στην Ευρωπαϊκή Ένωση αλλά και να προσφέρουμε και στον υπόλοιπο κόσμο ο οποίος παρακολουθεί τις εξελίξεις και τη μετεξέλιξη των οικονομικών μεγεθών σε όλη την παγκόσμια οικονομική κοινότητα να προσφέρουμε μια πλήρη, ειλικρινή και σαφή αποτύπωση των δημοσίων οικονομικών. Δεν πάμε ούτε να κρύψουμε στη ντουλάπα σκελετούς ούτε πάμε να βρούμε τα άπλυτα τα οποία είναι χωμένα σε κάποιο ντουλάπι. Αυτό θα πρέπει να είναι μια πρακτική που θα πρέπει να έχει ημερομηνία λήξης. Και η ημερομηνία λήξης είναι η σημερινή, γιατί πιστεύουμε ότι ο επόμενος απολογισμός του κράτους θα πρέπει να γίνει αφού συμφωνήσουμε -κι εγώ αν θέλετε το προτείνω- με τον τρόπο καταγραφής των βασικών δημοσιονομικών μεγεθών.
     Ευχαριστώ, κύριε Πρόεδρε.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Φίλιππος Πετσάλνικος):  Σας ευχαριστώ κι εγώ, κύριε Βαρβιτσιώτη, γιατί εκτός των άλλων δεν εξαντλήσατε το χρόνο σας, έτσι ώστε να μπορέσουμε, στα όρια που έχουν συμφωνηθεί, να ολοκληρώσουμε τη συζήτηση αυτή.
    Το λόγο έχει τώρα ο συνάδελφος Βουλευτής του ΠΑΣΟΚ κ. Χρίστος Βερελής. 
      ΧΡΙΣΤΟΣ ΒΕΡΕΛΗΣ: Κύριε Πρόεδρε η Κυβέρνηση αποφάσισε να ξαναγράψει τη δημοσιονομική ιστορία του τόπου. Και φοβάμαι ότι το γράψιμο αυτό θα επαναληφθεί αρκετές φορές. Και αυτό διότι όχι μόνο οι παρελθούσες χρήσεις αλλά και τη χρήση του 2004 και τη χρήση του 2005 θα βρεθεί η Κυβέρνηση στην ανάγκη να τις αναθεωρήσει. 
    Την ίδια στιγμή που γίνεται αυτή η διαδικασία η Κυβέρνηση φέρνει τον Απολογισμό του 2002, μας λέει ότι η λογιστική αποτίμηση η οποία έχει για την περίοδο εκείνη είναι ορθή. Μας λέει ταυτοχρόνως με μια αντιφατικότητα ότι υπάρχουν διαφοροποιήσεις μόνο στα στοιχεία του ελλείμματος και του χρέους και ότι αυτά δεν επηρεάζουν τη χρονιά εκείνη και μας ζητά να το υπερψηφίσουμε. Και εμείς βεβαίως θα το υπερψηφίσουμε.
    Το θέμα γεννάται για την αντιφατικότητα της στάσης της Κυβέρνησης η οποία δημιουργεί και μια εικόνα η οποία νομίζω διεθνώς γεννά ερωτηματικά. Και τα ερωτηματικά αυτά ήδη έχουν αρχίσει και αποδίδουν κύριε Υπουργέ. Και αποδίδουν πρώτα απ’ όλα με βάση τις εκτιμήσεις που κάνουν οι διεθνείς οργανισμοί.
    Πριν από λίγο καιρό οι STANDARDS και POORS και οι FITCH έβαλαν την Ελλάδα στο λεγόμενο negative watch, σε αρνητική παρατήρηση δηλαδή. Είναι πρώτη φορά που συμβαίνει αυτό το πράγμα, μετά από πολλά χρόνια. Και ήρθαν εδώ πριν από μερικές μόνο ημέρες, την περασμένη εβδομάδα και ανακοίνωσαν ότι το Μάρτιο πρόκειται να βγάλουν τις εκθέσεις τους, αλλά διατηρούν πάρα πολλές επιφυλάξεις. Και όποιος ξέρει να διαβάζει αυτά τα οποία λέγονται, νομίζω ότι μπορεί να καταλάβει τι επέρχεται.
    Ταυτόχρονα, για πρώτη φορά επίσης, ανεβαίνει το άνοιγμα ανάμεσα στα επιτόκια με τα οποία δανείζεται η Γερμανία και η Ελλάδα. Πάντοτε η Γερμανία για όποιον δεν γνωρίζει, είναι σημείο αναφοράς. Και μέχρι τώρα τα επιτόκια διαρκώς είχαν μία σύγκλιση και για πρώτη φορά έχουν απόκλιση. Και μάλιστα σε μία περίοδο όπου δεν γίνονται μεγάλοι δανεισμοί. Οι μεγάλοι δανεισμοί θα γίνουν στις αρχές του έτους. Εκεί θα υπάρξουν τα μεγάλα ποσά και εκεί θα δούμε, πως αποτιμά η διεθνής αγορά, πως αποτιμούν τα διεθνή χαρτοφυλάκια την κατάσταση της ελληνικής οικονομίας, σύμφωνα με αυτά τα οποία εσείς δηλώνετε.
    Παράλληλα κάνετε μία σειρά από εκτιμήσεις. Κάνετε μία εκτίμηση στο σχέδιο προϋπολογισμού το οποίο υπήρχε, ότι τα έσοδα για το 2004 θα υπερβούν τα έσοδα του 2003 κατά 8,5 μονάδες.
      Και τι βλέπουμε; Στο πρώτο επτάμηνο -και η ενδιάμεση έκθεση του Διοικητή της Τραπέζης Ελλάδος βεβαιώνει αυτό το οποίο λέω- καταφέρατε να έχετε μόνο 4,5%. Θα καταφέρετε μέχρι το τέλος της χρονιάς να έχετε 8,5%; Δηλαδή θα καταφέρετε ένα ρυθμό τους επόμενους πέντε μήνες μέχρι το τέλος του 2004 να φτάσει στο 13% και 14%, προκειμένου να έχετε το μέσο όρο; Βεβαίως, όχι. Άρα το 5,3% το οποίο έχετε δηλώσει εσείς ότι θα υπάρχει ως έλλειμμα για το 2004 ήδη δεν υπάρχει. Υπάρχει ένα ποσοστό το οποίο θα είναι πάνω από το 6%. Και δεν ξέρω αν θα είναι 6,2%, 6,3%, 6,4%, 6,5%. Υπάρχουν πάρα πολλά πράγματα. Αν σ’ αυτά αθροίσετε και το γεγονός ότι θα είστε σ’ ένα άνοιγμα άνω του ενός δισεκατομμυρίου ευρώ (1.000.000.000) από αυτά που έχετε λαμβάνειν από την Ευρωπαϊκή Ένωση –γιατί ακόμα μέχρι σήμερα δεν έχετε κάνει τις σχετικές αιτήσεις- θα δείτε ότι αυτό το άνοιγμα θα υπερβεί κατά πολύ τη μία μονάδα στο έλλειμμα, δηλαδή θα πάμε στις 6,5 μονάδες και πλέον. Και αν σκεφτείτε ότι με τις δικές σας ενέργειες, με όλη αυτήν τη φιλολογία την οποία είχατε σε ό,τι αφορούσε τον τρόπο αναδοχής των δημοσίων έργων -αντί να είστε έτοιμοι από την πρώτη στιγμή να κάνετε το δικό σας μοντέλο που θα δείτε ότι θα αποτύχει και αυτό, διότι οι πρώτοι διαγωνισμοί που έγιναν έδωσαν εκπτώσεις 42%, και αν γίνει έργο 42 %, εδώ θα είμαστε να μας εξηγήσετε πώς θα γίνει- αν λοιπόν έχετε μια περίοδο αδράνειας στα δημόσια έργα η οποία θα υπερβεί τους δεκαοκτώ μήνες, μπορείτε να μας πείτε πώς θα έχετε απορροφήσεις στα κοινοτικά κονδύλια; Δεν θα έχετε απορροφήσεις. Θα έχετε δραματικές υστερήσεις σ’ αυτές τις απορροφήσεις. 
      Σε ό,τι αφορά τη δική σας στάση –γιατί θέλω να διευκολύνω τη διαδικασία- και την αντιφατικότητα που επιδεικνύετε, αγαπητέ κύριε Υπουργέ, στον Απολογισμό του 2002 δείχνει τη στάση της Κυβέρνησης που είναι αντιφατική σε πάρα πολλά ζητήματα. Και αυτή η αντιφατικότητα δεν υπάρχει μόνο στο χώρο των δημοσίων οικονομικών. Υπάρχει στο χώρο της αναπτυξιακής σας πολιτικής, στο χώρο της διαδικασίας την οποία εσείς αναφέρετε ως διαδικασία διαφάνειας. Ακόμα δεν έχετε φέρει αυτά τα στοιχεία που έχετε πει ότι θα κάνετε, για να εξυγιάνετε τον τόπο, και διαρκώς έχετε μια υποσχεσιολογία, γιατί στο μυαλό σας έχετε άλλα πράγματα. Τα γεγονότα όμως, τρέχουν και η Kυβέρνησή σας παραμένει στην προσπάθεια να ξαναγράψει τη δημοσιονομική ιστορία. 
      Και θα ήθελα πάρα πολύ σήμερα, αν ήταν εδώ κάποιος στη Βουλή, να μας εξηγήσει τι έγινε χθες με το Σκοπιανό. Υπάρχει κάποιος από την Κυβέρνηση που να πληροφορήσει υπεύθυνα το Σώμα ή θα μαθαίνουμε από κουτσομπολιά και από πληροφορίες και από τον Αμερικάνο πρόξενο στα Σκόπια;
      Νομίζω ότι υπάρχουν σημαντικά θέματα και το μόνο που έχετε κάνει είναι να αλλοιώσετε αυτά τα οποία έχουν γίνει μέχρι σήμερα. Νομίζω, όμως, ότι αυτή η ιστορία δεν θα πάει μακριά. Σύντομα θα έχετε τα επίχειρα.
      ΠΡΟΕΔΡΕΥΩΝ (Φίλιππος Πετσάλνικος): Σας ευχαριστώ, κύριε Βερελή, γιατί και εσείς δεν εξαντλήσατε το χρόνο που εδικαιούστο και έτσι διευκολύνετε την ολοκλήρωση της συζήτησης.
      Το λόγο έχει ο κ. Απόστολος Κωστόπουλος. Ο κ. Κωστόπουλος δεν είναι εδώ. 
      Προχωρούμε τότε στο συνάδελφο κ. Γεωργακόπουλο. Έχετε το λόγο για δέκα λεπτά.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, η σημερινή συζήτηση πραγματικά παρουσιάζει πόσο λάθος ήταν αυτή η υπόθεση της απογραφής. Έχει δε φέρει τους συναδέλφους της Νέας Δημοκρατίας σε κατάσταση σχιζοφρένειας, γιατί ή θα πρέπει να δεχτούν ότι τα στοιχεία του Απολογισμού είναι σωστά και τα ψηφίζουν ή ότι είναι λάθος σύμφωνα με την απογραφή και τα καταψηφίζουν. Το να λένε ότι είναι λάθος και τα ψηφίζουν νομίζω ότι αποτελεί παγκόσμια πρωτοτυπία. Δηλαδή ουσιαστικά, κύριοι συνάδελφοι της Νέας Δημοκρατίας, έρχεστε εδώ και λέτε: «Τα στοιχεία που έχουν καταγραφεί εδώ είναι λάθος, γιατί τα είχατε μαγειρέψει, τα είχατε κάνει έτσι ή αλλιώς. Παρ’ όλα αυτά εμείς τα ψηφίζουμε. Από την άλλη μεριά, τα έχουμε αναθεωρήσει όλα τα στοιχεία αυτά και τα σερβίρουμε στον ελληνικό λαό. Και λέμε ότι τα αληθινά δεν είναι αυτά που ψηφίζει η Βουλή. Τα αληθινά είναι αυτά που λέμε εμείς.». Αυτά μπορείτε να τα λέτε στους ψηφοφόρους της Νέας Δημοκρατίας  και όχι σε όλους, μόνο στους κουτούς ψηφοφόρους της Νέας Δημοκρατίας. Αν νομίζετε ότι με τέτοια κόλπα και τέτοια τερτίπια θα πείσετε τον ελληνικό λαό ότι σωστά έγινε η απογραφή, κάνετε μεγάλο λάθος.
      Ποια είναι η αξιοπιστία της χώρας μετά τα όσα κάνετε και τα όσα δεν κάνετε; Το είδατε σήμερα -το είπε ο κ. Βερελής- με το Σκοπιανό. Ήρθε η καρπαζιά την επόμενη ημέρα από τη διοίκηση Μπους. Εάν δεν το ξέρατε και σας έπιασαν στον ύπνο, είστε επικίνδυνοι. Εάν το ξέρατε και δεν κάνατε τίποτα, τότε είστε ανίκανοι. Πρέπει να αποφασίσετε: Ή επικίνδυνοι ή ανίκανοι στο προκείμενο θέμα το οποίο έχει προκύψει, κύριοι συνάδελφοι. Διότι δεν είναι δυνατόν να μαθαίνονται από τα ραδιόφωνα και από τις δηλώσεις σε άλλο κράτος κάποιου πρόξενου των Ηνωμένων Πολιτειών. Αυτά είναι απαράδεκτα  πράγματα.
      Τι έκανε η Κυβέρνηση; Που ήταν; Ξέρουμε ότι είναι ανύπαρκτη. Δεν περιμέναμε, όμως, ότι είναι σε τέτοιο βαθμό ανύπαρκτη η Κυβέρνηση που να μην παίρνει χαμπάρι ούτε ένα τόσο μεγάλο εθνικό θέμα.
      Και αυτά μην επιχειρήσετε πάλι να τα φορτώσετε στις προηγούμενες κυβερνήσεις και για τις ενδιάμεσες συμφωνίες κ.ο.κ., γιατί γνωρίζετε πάρα, πάρα πολύ καλά ποιος έχει την ευθύνη στη συγκεκριμένη στιγμή της συγκεκριμένης απόφασης των Ηνωμένων Πολιτειών.
      Λέτε για τα στοιχεία ότι είναι σωστά. Ξέρετε, κύριε Υπουργέ, τα έσοδα φέτος θα καταρρεύσουν. Και ξέρετε γιατί; Είσαστε υπεύθυνοι όταν αλλάζετε τους διακόσιους πενήντα εφόρους. Διακόσιοι πενήντα έφοροι και δεν έμεινε ούτε ένας στη θέση του. Και ποιους βάλατε εκεί; 
      Αλλάξατε ακόμα και όσους Νεοδημοκράτες εφόρους είχε βάλει το ΠΑΣΟΚ. Και αυτούς τους αλλάξατε γιατί τους θεωρήσατε προδότες, ότι δέχθηκαν να γίνουν διευθυντές επειδή τους θεώρησε ικανούς το ΠΑΣΟΚ και τους έβαλε να είναι έφοροι. Αλλάξατε και αυτούς. Και τους αλλάξατε με ποιους; Με ανθρώπους των οποίων το μόνο προσόν ήταν ότι ήταν Νεοδημοκράτες. Ούτε ικανοί ήταν. Οι εβδομήντα πέντε από αυτούς δεν είχαν ασκήσει ποτέ ούτε διοίκηση τμηματάρχη. Δημοσιεύτηκαν την Κυριακή. Ούτε διοίκηση τμηματάρχη. Και εσείς τους κάνατε διευθυντές στις εφορίες. Και περιμένετε να πιάσετε έσοδα. Άμα τα πιάσετε, να μου γράψετε.
      Σας πληροφορώ ότι το 4,5%, που είναι τα έσοδα τώρα, το Δεκέμβρη θα είναι ακόμα χαμηλότερο. Είναι 4,5% γιατί μέχρι πρότινος υπήρχαν οι διευθυντές στις εφορίες. Τώρα που δεν υπάρχουν αυτοί οι διευθυντές και μπήκαν τα τσιράκια σας, θα δείτε ποια είναι η ικανότητά τους να συλλάβουν τη φορολογητέα ύλη. 
      Τι περιμένετε να αποδώσει η Δημόσια Διοίκηση όταν διακόσιους πενήντα διευθυντές τους κάνετε απλούς υπαλλήλους, κλητήρες, τους βάζετε στη γωνία, στην άκρη; Θα έχετε την απαίτηση να αποδώσουν αυτοί οι άνθρωποι λόγω της υπερβολικής χρησιμοποίησης της αξιοκρατίας, την οποία επαγγέλλεσθε; Εάν αυτή είναι η αξιοκρατία σας, εμείς σας τη χαρίζουμε, κύριοι συνάδελφοι και κύριοι Υπουργοί.
      Πρέπει να γνωρίζετε, όμως, ότι δεν μπορείτε να μας πείσετε ότι τον Απολογισμό αυτόν εδώ τον ψηφίζετε αλλά είναι λάθος. Αυτό μας είπε ο κ. Ρεγκούζας. Έγινε αυτό γιατί έπρεπε να γραφτούν κλπ.. Και ποιος σας είπε ότι δεν είχατε δικαίωμα να τον αναθεωρήσετε; Ποιος σας εμπόδισε; Λέει καμία διάταξη, υπάρχει κανένας νόμος, κανένας Κανονισμός της Βουλής, το Σύνταγμα, ότι απαγορεύεται άπαξ και έχει κατατεθεί ένας απολογισμός και ένας ισολογισμός να αναθεωρηθεί; Εσείς αναθεωρήσατε το σύνολο των στοιχείων.
      Να σας πω και κάτι άλλο, κύριοι Υπουργοί; Σας το έχω πει δύο φορές στις κοινοβουλευτικές επιτροπές, σας το λέω τρίτη και τελευταία φορά, διότι μετά θα απευθυνθώ στην Πρόεδρο της Βουλής. Από τις 16 Σεπτέμβρη σας έχω ζητήσει να καταθέσετε στη Βουλή τα επίσημα στοιχεία της απογραφής, αυτό που εσείς ονομάζετε δημοσιονομική απογραφή, η οποία να είναι επιβεβαιωμένη από την Τράπεζα της Ελλάδος και δεν έχετε καταθέσει τίποτα. Ποιος είναι ο λόγος που δεν τα καταθέτετε αυτά τα στοιχεία; Απαντήστε μου γιατί δεν καταθέτετε τα στοιχεία της Απογραφής, να τα δούμε και εμείς, να τα ελέγξουμε και να πούμε, μπράβο κάνατε μία σωστή δουλειά και απογράψατε το κακό παρελθόν και τώρα βαδίζουμε μπροστά, στο μέλλον, όπως λέτε.
      Πώς θα πάτε μπροστά και στο μέλλον και θα κάνετε επενδύσεις -όπως άκουσα τον κ. Ρεγκούζα να λέει προηγουμένως- κύριε Υπουργέ, όταν δεν υπάρχει αναπτυξιακός νόμος;
      Τι είπατε; Είπατε ότι ο αναπτυξιακός νόμος θα ψηφιστεί μέχρι τις 31 Ιουλίου. Δεν τα έλεγα εγώ. Ο Αλογοσκούφης τα έλεγε. Ψηφίστηκε κανένας νόμος;
Τώρα λέτε ότι θα κατατεθεί μέχρι τέλος του έτους, δηλαδή θα ψηφιστεί στην αρχή του επόμενου έτους. Δηλαδή η χώρα βρίσκεται ένα χρόνο εκτός επενδύσεων. Και από την άλλη μεριά λέτε «αυξάνουμε την αξιοπιστία της χώρας για να προσελκύσουμε ξένους επενδυτές». Ποιους επενδυτές θα προσελκύσετε; Έρχονται οι επενδυτές εδώ και ρωτούν ποιος είναι ο αναπτυξιακός νόμος που ισχύει στην Ελλάδα; Και τι τους λέτε; «Περιμένετε στο ακουστικό σας. Δεν ισχύει ο αναπτυξιακός νόμος. Εμείς έχουμε αναιρέσει τον προηγούμενο που είχε ψηφιστεί. Θα φέρουμε εμείς κάποιο νόμο, θα τον ψηφίσουμε και τότε θα υπάρξουν οι επενδύσεις για να αυξηθεί η ανταγωνιστικότητα, να μειωθεί η ανεργία, να αυξηθεί η απασχόληση» και όλα τα άλλα ηχηρά, τα οποία λέτε.
      Ξέρετε κάτι; Είχατε συνηθίσει σ’ αυτή τη γλώσσα γιατί ήσαστε Αντιπολίτευση. Νομίζετε ότι μπορείτε να λέτε ό,τι θέλετε. Μπορείτε να λέτε ό,τι θέλετε, αρκεί αυτά που λέτε να έχουν και κάποιο αντίκρισμα. Τώρα είσαστε Κυβέρνηση. 
      Αυτά τα οποία, όμως, λέτε, κύριοι συνάδελφοι, δεν έχουν κανένα απολύτως αντίκρισμα, γιατί τίποτα δεν προχωράει. Και ξέρετε και κάτι ακόμα; Ο χρόνος που χάνεται στην οικονομία -είστε και οι δύο οικονομολόγοι, κύριε Υπουργέ και κύριε Υφυπουργέ, και το γνωρίζετε πάρα πολύ καλά- δεν αναπληρώνεται με τίποτα. Ένας χρόνος χαμένος. Μετά λέτε ότι θα αυξηθούν οι δημόσιες επενδύσεις και θα είμαστε με αύξηση 3,9% του ΑΕΠ. Μα πώς θα αυξηθούν οι επενδύσεις και ιδιαίτερα οι δημόσιες, όταν στο προσχέδιο του προϋπολογισμού το οποίο μας καταθέσατε, είναι μειωμένο; Είναι στο 1/3 περίπου το πρόγραμμα δημοσίων επενδύσεων. Δηλαδή με αυτά που λέτε και με αυτά που κάνετε απορεί κανένας πώς είναι δυνατόν να μπορέσει να προχωρήσει αυτή η χώρα στον τομέα της οικονομίας.
      Εμείς το μόνο που μπορούμε να κάνουμε είναι να σας επισημαίνουμε τα λάθη σας, να ασκούμε την κριτική μας και να σας περιμένουμε. Και αν βεβαίως ψηφιστεί αναπτυξιακός και φορολογικός νόμος, όπως λέτε, δεν θα είναι υπέρ των μικρομεσαίων. Τους μικρομεσαίους τους έριξε στο πυρ το εξώτερον ο διοικητής της Εθνικής Τράπεζας. Και βγήκε η Κυβέρνηση και τι μας είπε; «Ξέρετε; Δεν είναι κυβέρνηση». Μα ποιος τον διόρισε εκεί; Ποιος διόρισε το διοικητή της Εθνικής Τράπεζας; Η Κυβέρνηση. Άρα, αυτός απολογείται στην Κυβέρνηση. Όταν, λοιπόν, έρχεται και λέει ότι κάποιες μικρομεσαίες επιχειρήσεις δεν είναι ανταγωνιστικές, δεν λέει να βοηθήσουμε τις μικρομεσαίες επιχειρήσεις να γίνουν ανταγωνιστικές. Όσες δεν είναι ανταγωνιστικές, να κλείσουν.
      Είναι πολύ σκληρή η θέση αυτή, την οποία παίρνει ο διοικητής της μεγαλύτερης εμπορικής τράπεζας της χώρας και μπορεί να οδηγήσει σε νέο κύμα απολύσεων, να οδηγήσει σ΄ ένα κύμα πραγματικά φτώχειας και κλεισίματος των μικρομεσαίων επιχειρήσεων. Εάν, παραδείγματος χάρη, είχε τολμήσει το ΠΑΣΟΚ να το πει αυτό, εσείς οι ίδιοι θα είχατε ξεσηκωθεί. Αλλά το ΠΑΣΟΚ έχει σταθερή πολιτική απέναντι στους μικρομεσαίους. Τους στήριζε, τους στηρίζει και θα τους στηρίζει. Εμείς θέλουμε η μικρομεσαία επιχείρηση να αποκτήσει ανταγωνιστικότητα. Όχι όποια δεν είναι ανταγωνιστική, να πάει στο πυρ το εξώτερον. Να αποκτήσει ανταγωνιστικότητα και τότε πραγματικά η ελληνική οικονομία μπορεί να πάει μπροστά.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Φίλιππος Πετσάλνικος): Κυρία και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν σε χώρους του κτιρίου της Βουλής, δεκαεννέα μαθήτριες και μαθητές και δύο δάσκαλοι από το 20ο Δημοτικό Σχολείο Ιλίου.
    Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
    Το λόγο έχει ο κύριος Υφυπουργός για τρία λεπτά.
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Κυρίες και κύριοι συνάδελφοι, διαπιστώνω σήμερα πλεόνασμα αμνησίας και ιδιαίτερο έλλειμμα πολιτικής αυτογνωσίας από την Αξιωματική Αντιπολίτευση.
    Υπάρχει, όμως, και ένα θετικό στην όλη εξέλιξη: Καλωσορίζουμε την προσχώρηση στην πραγματικότητα και την έξοδό του από την εικονική πραγματικότητα του κ. Βερελή.
Ο κ. Βερελής αναγνώρισε ότι η διαμόρφωση του ελλείμματος του 2004 θα ξεπεράσει το 5,3% έκανε και πλειοδοσία. Αυτό το θεωρούμε μια θετική εξέλιξη.
      ΧΡΙΣΤΟΣ ΒΕΡΕΛΗΣ: Με τα δικά σας στοιχεία, κύριε Υφυπουργέ. Μην διαστρέφετε τα στοιχεία.
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Πάρτε τα Πρακτικά και δείτε τι είπατε.
      Επίσης, διαπίστωσα ότι ο κ. Γεωργακόπουλος κάνει κασσανδρινές προβλέψεις. Οι κασσανδρινές προβλέψεις αποτυπώνουν ίσως την πολιτική ευχή κάποιου, αλλά δεν αποτυπώνουν και την πραγματικότητα. Εμείς και αναπτυξιακό νόμο θα καταθέσουμε και θα ψηφίσουμε μέχρι το τέλος του έτους και φορολογικό νομοσχέδιο θα φέρουμε, να μην έχετε καμία αμφιβολία. 
      Όταν κάνετε την κριτική σας για τον αναπτυξιακό νόμο, θυμηθείτε ότι με τον αναπτυξιακό νόμο που ψηφίστηκε λίγο πριν τις εκλογές για να επιδαψιλέψει την ακοή των πολιτών εν όψει των εκλογών και ο οποίος ήταν ανεφάρμοστος, δεν έγινε ούτε μια επένδυση. Αυτό δεν μπορεί να χρεωθεί στα αρνητικά της δικής μας Κυβέρνησης. Κάντε την αυτοκριτική σας. Γι’ αυτόν το λόγο μίλησα για έλλειμμα αυτοκριτικής.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Όταν βγαίνετε εσείς και λέτε ότι θα ψηφίσετε νέο νόμο;
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Πήγαμε και στα εθνικά και θέσατε και το θέμα με τις εξελίξεις στο Σκοπιανό. Μετά από δώδεκα χρόνια, εφόσον αφυπνιστήκατε πολιτικά για να ασχοληθείτε με το θέμα, είναι κάτι καλό, γιατί δώδεκα χρόνια είναι σε χειμερία νάρκη αυτό το ζήτημα.
      (Διαμαρτυρίες από την πλευρά του ΠΑΣΟΚ)
      Ήσασταν Κυβέρνηση και έχετε ευθύνες. Αντί, λοιπόν, να απολογείστε, μην προσπαθείτε να βγείτε και στην επίθεση.
      ΘΕΟΔΩΡΟΣ ΠΑΓΚΑΛΟΣ: Βγήκε από τη νάρκη με τον τρόπο που βγήκε. Καταλαβαίνετε τι λέτε;
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Σε κάθε περίπτωση, όμως, τα ιστορικά γεγονότα και η ιστορία των εθνών καταγράφονται από τους πολίτες και ερμηνεύονται από τους πολίτες.
      ΘΕΟΔΩΡΟΣ ΠΑΓΚΑΛΟΣ: Αυτό τώρα τι είναι αποκάλυψη; Μας έχετε πεθάνει στις κοινωνικές αποκαλύψεις.
      ΠΡΟΕΔΡΕΥΩΝ (Φίλιππος Πετσάλνικος): Ο Κοινοβουλευτικός Εκπρόσωπος του ΠΑΣΟΚ κ. Καστανίδης έχει ζητήσει το λόγο.
      Κύριε Καστανίδη, ζητάτε το λόγο για την πρωτολογία σας; Δηλαδή χρειάζεστε όλο το χρόνο για την τοποθέτησή σας;
      ΧΑΡΑΛΑΜΠΟΣ ΚΑΣΤΑΝΙΔΗΣ: Θα χρειαστώ ελάχιστο χρόνο, κύριε Πρόεδρε. Άλλωστε, μου έδωσε την αφορμή και ο μόλις, αφοπλιστικά για την αφέλειά του, ομιλήσας Υφυπουργός των Οικονομικών.
      ΠΡΟΕΔΡΕΥΩΝ (Φίλιππος Πετσάλνικος): Επομένως, τρία λεπτά είναι αρκετά;
      ΧΑΡΑΛΑΜΠΟΣ ΚΑΣΤΑΝΙΔΗΣ: Βεβαίως, κύριε Πρόεδρε.
      Από χθες το βράδυ μέχρι και αυτήν την ώρα εξελίσσεται εξαιρετικά δυσμενώς για τη χώρα και τα εθνικά μας δίκαια η υπόθεση του γειτονικού κράτους των Σκοπίων και της ονομασίας του. Ήδη σήμερα το πρωί η αμερικανική κυβέρνηση ενεχείρησε στην κυβέρνηση των Σκοπίων σχετική δήλωσή της με την οποία αναγνωρίζει το γειτονικό κρατίδιο με την ονομασία Μακεδονία.
      Αντιλαμβάνεστε, κύριε Πρόεδρε, όπως υποθέτω ότι αντιλαμβάνονται και όλοι οι συνάδελφοι, ότι η εξέλιξη είναι εξαιρετικά δυσμενής και μάλιστα προέκυψε αιφνιδίως. Είτε η Κυβέρνηση υπνώττουσα αιφνιδιάστηκε, είτε, ακόμα χειρότερο -ως ερώτημα το διατυπώνω- μπορεί να γνώριζε και δεν έκρινε σκόπιμο να ενημερώσει τον ελληνικό λαό διά της Εθνικής Αντιπροσωπείας.
      Ως εκ τούτου, η Αξιωματική Αντιπολίτευση, και θέλω να πιστεύω και το σύνολο του πολιτικού κόσμου, εκφράζει τη βαθύτατη ανησυχία της για τη μονομερή κίνηση της αμερικανικής κυβέρνησης. Εκφράζει, επίσης, τη βαθιά της ανησυχία για παραλείψεις και αστοχίες στις οποίες υπέπεσε η Κυβέρνηση της χώρας. Τούτη την ώρα οι Έλληνες πολίτες, το ελληνικό Κοινοβούλιο, τα πολιτικά κόμματα, έχουν ανάγκη μιας άμεσης και πλήρως διαφωτιστικής ενημέρωσης.
      Η Αξιωματική Αντιπολίτευση, θεωρώντας ότι πρόκειται για μείζονος σημασίας εθνικό θέμα, όπως άλλωστε μείζον εθνικό θέμα είναι οι ελληνοτουρκικές σχέσεις, οι συνεχείς παραβιάσεις του εναέριου χώρου μας από τα τουρκικά αεροσκάφη και οι πληροφορίες που μας έρχονται για μεταβολή στο FIR Αθηνών σε ό,τι έχει σχέση με το search and rescue, θεωρώντας επίσης ότι όλα αυτά εγείρουν σοβαρά ερωτηματικά, γι’ αυτό, κυρίως με αφορμή τις δυσμενείς εξελίξεις στο θέμα των Σκοπίων, καλεί την Κυβέρνηση το ταχύτερο δυνατό να ενημερώσει το ελληνικό Κοινοβούλιο και τα πολιτικά κόμματα, ώστε να γνωρίζουμε τι ακριβώς συμβαίνει.
      Ευχαριστώ πολύ, κύριε Πρόεδρε.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Φίλιππος Πετσάλνικος): Κύριε Υφυπουργέ, ζητάτε πάλι μία σύντομη παρέμβαση;
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Όχι, δεν ζητάω σύντομη παρέμβαση. Ζητώ το λόγο για τη φράση που χρησιμοποίησε ο κύριος Κοινοβουλευτικός Εκπρόσωπος της Αξιωματικής Αντιπολίτευσης περί αφέλειας. Ούτε ο ομιλών, κύριε Καστανίδη, είναι αφελής ούτε η Κυβέρνηση είναι αφελής στην αντιμετώπιση του συγκεκριμένου θέματος και να είστε βέβαιος ότι θα το αντιμετωπίσει με τον καλύτερο δυνατό τρόπο χωρίς την αμνησία που διακατέχει τη σημερινή Αξιωματική Αντιπολίτευση.
      ΘΕΟΔΩΡΟΣ ΠΑΓΚΑΛΟΣ:  Πότε; Γνωρίζετε;
      (Θόρυβος στην Αίθουσα)
      ΠΡΟΕΔΡΕΥΩΝ (Φίλιππος Πετσάλνικος): Ο Κοινοβουλευτικός Εκπρόσωπος της  Νέας Δημοκρατίας κ. Βύρων Πoλύδωρας έχει ζητήσει το λόγο για μία σύντομη παρέμβαση.
      ΒΥΡΩΝ ΠΟΛΥΔΩΡΑΣ:  Μία ελάχιστη παρέμβαση σε ευθεία απάντηση των όσων έθεσε ο κ. Καστανίδης, τα οποία είδα από το εσωτερικό κύκλωμα της τηλεόρασης.
      Έχει άδικο ο κ. Καστανίδης, διότι ερμηνεύει βιαστικά και χωρίς να είναι αυτό προς όφελος και της Βουλής και της συνολικότερης εκτίμησης των εθνικών συμφερόντων, διότι αυτό που προέχει είναι η ψυχραιμία για τις στιγμές και όχι η εναγώνια προσπάθεια να εκμεταλλευτεί μια πτέρυγα της Βουλής κάτι από την Κυβέρνηση εις βάρος της άλλης πτέρυγας της Βουλής. 
      Καλώ, λοιπόν, με κάθε σοβαρότητα να αντιμετωπίσουμε και το πρόσθετο αυτό εμπόδιο με ψυχραιμία και με ένα πνεύμα εθνικής ομοθυμίας. Άλλωστε, το πνεύμα της εθνικής ομοθυμίας συνοδεύει -ευτυχώς- όλη την υπόθεση της ιστορίας του Σκοπιανού. Να μη διαταραχθεί με μία σπουδή για πολιτική κερδοσκοπία αυτές τις ώρες και με τέτοια -θα έλεγα- βιασύνη και ακρισία. Να μην επιχειρηθεί η διατάραξη του πνεύματος της εθνικής ομοψυχίας για την αντιμετώπιση του εθνικού θέματος ή αλλιώτικα του πρόσθετου εμποδίου που προστίθεται. Να επικρατήσει ένα πνεύμα ψυχραιμίας και φυσικά εθνικής ευθύνης και ομοθυμίας για την αντιμετώπιση και του πρόσθετου αυτού εμποδίου.
      Το αντιμετωπίζει η Κυβέρνηση. Καλώ και εγώ τις πτέρυγες της Βουλής…
      ΘΕΟΔΩΡΟΣ ΠΑΓΚΑΛΟΣ:  Κανείς δεν πρόκειται…
      ΒΥΡΩΝ ΠΟΛΥΔΩΡΑΣ: Με συγχωρείτε, δεν θέλω να το θέσουμε σε βάση αντιδικίας! Γιατί αυτό ακριβώς είναι το νόημα της παρεμβάσεώς μου. Kανένας δεν πρόκειται να κερδοσκοπήσει από το εμπόδιο αυτό! 
      ΘΕΟΔΩΡΟΣ ΠΑΓΚΑΛΟΣ:  Ο κ. Ρεγκούζας, ο Υπουργός μόλις εκερδοσκόπησε!
      ΒΥΡΩΝ ΠΟΛΥΔΩΡΑΣ:  Και αν το επιχειρεί ή αν του αρέσει του κ. Παγκάλου, τον παρακαλώ να κοιτάξει όλο το ιστορικό των Σκοπίων!
      Συνεπώς ψυχραιμία επικαλούμαι και ζητώ από όλες τις πτέρυγες της Βουλής! Όσοι δεν την επιδεικνύουν, απλά εκτίθενται!
      (Χειροκροτήματα από την πτέρυγα της  Νέας Δημοκρατίας)
      ΘΕΟΔΩΡΟΣ ΠΑΓΚΑΛΟΣ:  Έπρεπε να το είχατε πει πριν!
      ΠΡΟΕΔΡΕΥΩΝ (Φίλιππος Πετσάλνικος): Ο Κοινοβουλευτικός Εκπρόσωπος του ΠΑΣΟΚ κ. Καστανίδης έχει ζητήσει το λόγο. 
      Φαντάζομαι ότι αντιλαμβάνεστε όλοι, κυρίες και κύριοι συνάδελφοι, ότι έχουμε κάνει μία παρένθεση σε σχέση με το αντικείμενο της σημερινής συζήτησης λόγω της μεγάλης σπουδαιότητας του θέματος που ανέκυψε.
      ΕΥΑΓΓΕΛΟΣ ΒΕΝΙΖΕΛΟΣ:  Να τη γενικεύσουμε τη συζήτηση! Αυτή είναι η ουσία της Βουλής! 
      ΠΡΟΕΔΡΕΥΩΝ (Φίλιππος Πετσάλνικος): Πριν δώσω το λόγο στον κ. Καστανίδη, πράγματι θα ήθελα να υπογραμμίσω ότι είναι μια πάρα πολύ αρνητική εξέλιξη, όπως όλοι διαπιστώνουμε, η εξέλιξη αυτή. Είναι αρνητική για ολόκληρο τον Ελληνισμό. Αλλά αντιλαμβάνεστε επίσης, ακόμη και συναισθηματικά, τι σημαίνει για όλους εμάς που ζούμε και εκλεγόμαστε στη Μακεδονία. Υπάρχει και μια έντονη διάσταση για όλους τους Έλληνες και ακόμη πιο έντονη για όλους εμάς από τη Μακεδονία.
      Το λόγο έχει ο κ. Καστανίδης.
      ΧΑΡΑΛΑΜΠΟΣ ΚΑΣΤΑΝΙΔΗΣ:  Κύριε Πρόεδρε, επιθυμώ να δηλώσω το αυτονόητο μετά τα όσα είπε ο Κοινοβουλευτικός Εκπρόσωπος της  Νέας Δημοκρατίας. Δεν κατενόησα την παρέμβαση και για ποιο λόγο την έκανε. 
      Με αίσθημα ευθύνης η Αξιωματική Αντιπολίτευση, εν όψει κρισίμων εθνικών εξελίξεων, ζήτησε και ζητά από την Κυβέρνηση την άμεση ενημέρωση του πολιτικού κόσμου, του ελληνικού Κοινοβουλίου και του ελληνικού λαού. Αυτό το αίσθημα ευθύνης δεν μας καθοδηγεί μόνο σε μία εθνική υπόθεση, αλλά σε όλες τις υποθέσεις που αγγίζουν είτε τα όρια της εξωτερικής μας πολιτικής είτε αποτελούν μεγάλες εσωτερικές μας υποθέσεις. Αυτό το αίσθημα ευθύνης μας υποχρεώνει να ζητήσουμε, ασφαλώς, την ευρύτερη δυνατή εθνική συνεννόηση και για την αντιμετώπιση αυτών των δυσμενών εξελίξεων.
      Δεν αντιλαμβάνομαι συνεπώς τις συστάσεις. Θα ήταν χρήσιμο αν η Νέα Δημοκρατία ως Κυβέρνηση μπορούσε αμέσως να απαντήσει επί του αιτήματος, που διατύπωσε η Αξιωματική Αντιπολίτευση, να υπάρξει δηλαδή άμεση ενημέρωση του ελληνικού Κοινοβουλίου. Διότι τα περί πολιτικής κερδοσκοπίας μπορούν, ενδεχομένως, να μην αφορούν κανέναν σ΄ αυτήν την Αίθουσα,  αλλά να αφορούν εξωγενείς παράγοντες, που θα κερδοσκοπούν στο διεθνές διπλωματικό πεδίο εν αγνοία του ελληνικού λαού, των ελληνικών πολιτικών κομμάτων. Και ιδιαίτερα φοβάμαι μήπως η Κυβέρνηση δεν διαθέτει όσα ανακλαστικά πρέπει να διαθέτει, για να αποτρέπει δυσμενείς εξελίξεις στα εθνικά μας θέματα. Και είναι πολλές δυστυχώς οι αρνητικές εξελίξεις την τελευταία περίοδο στα εθνικά μας θέματα, κύριε Πρόεδρε.
      ΠΡΟΕΔΡΕΥΩΝ (Φίλιππος Πετσάλνικος): Ο Κοινοβουλευτικός Εκπρόσωπος της Νέας Δημοκρατίας κ. Βύρων Πολύδωρας έχει ζητήσει το λόγο για μία σύντομη παρέμβαση.
      ΒΥΡΩΝ ΠΟΛΥΔΩΡΑΣ: Ελπίζω να ερμηνεύω σωστά και την αντίδραση του κ. Καστανίδη στα όσα είπα σε πρώτη τοποθέτηση. Συναντώμεθα στην έννοια της ψυχραιμίας και της εθνικής συνεννόησης. 
    Ο βαθμός εκτιμήσεως της άμεσης αντίδρασης διαφέρει και κυρίως της αντίδρασης της Κυβέρνησης της Νέας Δημοκρατίας να ενημερώσει το ελληνικό Κοινοβούλιο. Και αυτό είναι στοιχείο του όλου ζητήματος, ο χρόνος, η στιγμή. Δηλαδή η ένταση και η βιασύνη δεν είναι από τα πλεονεκτήματα στην υπόθεση.
      ΠΡΟΕΔΡΕΥΩΝ (Φίλιππος Πετσάλνικος): Δύο συνάδελφοι, ο κ. Βενιζέλος και ο κ. Βερελής έχουν ζητήσει το λόγο επί του Κανονισμού.
      Σε τι συνίσταται η αίτηση, κύριε Βενιζέλο;
      Ορίστε, έχετε το λόγο.
      ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, ζήτησα το λόγο επί του Κανονισμού, παίρνοντας ως αφορμή την παρατήρησή σας ότι εδώ έχουμε διαμορφώσει μία παρένθεση στο κύριο θέμα, που είναι η συζήτηση του νομοσχεδίου. 
    Όμως το Σύνταγμα προβλέπει ότι ο Κανονισμός της Βουλής οργανώνει τον τρόπο της ελεύθερης και δημοκρατικής λειτουργίας της στο πλαίσιο των αρχών της λαϊκής κυριαρχίας και του αντιπροσωπευτικού συστήματος. Δηλαδή πρέπει η Βουλή να καταξιώνεται ως ο πραγματικός τόπος, στον οποίο διεξάγεται ο δημόσιος διάλογος.
      Άρα, λοιπόν, υπάρχει ουσιαστική παραβίαση του Κανονισμού, όταν η Βουλή δεν μπορεί να συζητήσει αμέσως και ανέτως όλα τα μεγάλα θέματα της επικαιρότητας, που απασχολούν τα Μέσα Ενημέρωσης και τον Έλληνα πολίτη. Αυτά που συζητούμε τώρα, η τύχη των θεμάτων της εξωτερικής πολιτικής, το ζήτημα των Σκοπίων, οι ελληνοτουρκικές σχέσεις, το ερώτημα αν η Κυβέρνηση έχει την ικανότητα και την αντοχή να χειριστεί αποτελεσματικά τα θέματα αυτά, είναι θέματα που ο Κανονισμός πρέπει να μας διασφαλίζει το δικαίωμα να τα συζητούμε. Διότι η θεωρία της ψυχραιμίας, που ανέπτυξε ο κ. Πολύδωρας, απέχει πάρα πολύ λίγο από τη θεωρία της αμηχανίας. Γιατί η ψύχραιμη κυβέρνηση μπορεί να είναι και η αμήχανη κυβέρνηση, που βλέπει να περνούν μπροστά από τα μάτια της, αδρανώντας όλα τα μεγάλα θέματα, από την οικονομία μέχρι τα ελληνοτουρκικά και το Σκοπιανό. 
      Άρα, λοιπόν, εμείς είμαστε έτοιμοι να πούμε ναι, ψύχραιμη, υπεύθυνη και συναινετική αντιμετώπιση, βασισμένη όμως στην πληροφόρηση και βασισμένη στη βεβαιότητα ότι έχουμε μία Κυβέρνηση, που διαθέτει στρατηγική, διαθέτει στόχο, διαθέτει ρυθμό και τόνο και δεν παρακολουθεί απλώς ως Βούδας να μεταβάλλονται αρνητικά όλα τα δεδομένα της εξωτερικής, αλλά και της λοιπής γενικής πολιτικής της χώρας. 
      ΠΡΟΕΔΡΕΥΩΝ (Φίλιππος Πετσάλνικος): Κύριε Βενιζέλο, η συζήτηση για το θέμα αυτό έγινε μετά από την τοποθέτηση και του εκπροσώπου της Κυβέρνησης, του κ. Ρεγκούζα, και τις τοποθετήσεις των Κοινοβουλευτικών Εκπροσώπων και κατετέθησαν συγκεκριμένες προτάσεις για μία πλήρη και σε βάθος ενημέρωση του Σώματος. 
      Επανερχόμεθα τώρα στη συζήτηση…
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, υπάρχει ένα θέμα.
      ΠΡΟΕΔΡΕΥΩΝ (Φίλιππος Πετσάλνικος): Παρακαλώ, κύριε Καστανίδη.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, ετέθη ένα ερώτημα, κατετέθη ένα αίτημα από την Αξιωματική Αντιπολίτευση.
    Οι μεν παριστάμενοι Υφυπουργοί της Κυβέρνησης ουδεμία απάντηση έδωσαν. Επισημαίνω ότι και ο Κοινοβουλευτικός Εκπρόσωπος της Νέας Δημοκρατίας ουδεμία απάντηση έδωσε.
      Θέλω δε να σας ενημερώσω, κύριε Πρόεδρε, ότι σε απευθείας μετάδοση πριν από λίγη ώρα και ο Κυβερνητικός Εκπρόσωπος μας ανησύχησε ιδιαιτέρως, διότι σε συνεχείς ερωτήσεις δημοσιογράφων, σχετικά με το τι προτίθεται να κάνει η Κυβέρνηση τόσο διεθνώς, όσο και εσωτερικώς προκειμένου να διαχειριστεί την υπόθεση, απαντούσε: «δεν είμαι έτοιμος να σας απαντήσω, θα σας απαντήσουμε όταν είμαστε έτοιμοι!!».
    Ανησυχούμε, κύριε Πρόεδρε. Και το ερώτημα που θέτω είναι το εξής: Αν δεν μπορεί να απαντήσει αυτήν την ώρα το κόμμα που κυβερνά, δεσμεύεται το Προεδρείο ότι θα μεταφέρει το σχετικό αίτημα της Αξιωματικής Αντιπολίτευσης;
      ΒΥΡΩΝ ΠΟΛΥΔΩΡΑΣ: Κύριε Πρόεδρε, το λόγο.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, το λόγο.
      ΠΡΟΕΔΡΕΥΩΝ (Φίλιππος Πετσάλνικος): Έχει ζητήσει το λόγο ο κ. Πολύδωρας. Αν έχετε την καλοσύνη να ακούσουμε και τον Κοινοβουλευτικό Εκπρόσωπο της Νέας Δημοκρατίας που ζήτησε το λόγο και αμέσως μετά θα σας δώσω το λόγο.
      ΑΠΟΣΤΟΛΟΣ ΚΑΚΛΑΜΑΝΗΣ: Όχι, κύριε Πρόεδρε. Έχετε τον Κανονισμό μπροστά σας.
      ΠΡΟΕΔΡΕΥΩΝ (Φίλιππος Πετσάλνικος): Απ’ ό,τι μου λένε και οι υπηρεσίες, στην περίπτωση αυτή προηγείται ο πρώην Πρόεδρος της Βουλής.
      ΒΥΡΩΝ ΠΟΛΥΔΩΡΑΣ: Κύριε Πρόεδρε, δεν αντιλέγω. 
      ΠΡΟΕΔΡΕΥΩΝ (Φίλιππος Πετσάλνικος): Κύριε Πρόεδρε, δεν υπάρχει πρόβλημα. Και ο κ. Πολύδωρας θέλει να σας ακούσει.
      ΒΥΡΩΝ ΠΟΛΥΔΩΡΑΣ: Κύριε Κακλαμάνη, ζήτησα το λόγο για την αμεσότητα…
      ΑΠΟΣΤΟΛΟΣ ΚΑΚΛΑΜΑΝΗΣ: Να υπενθυμίσω στο Προεδρείο τον Κανονισμό.
      ΠΡΟΕΔΡΕΥΩΝ (Φίλιππος Πετσάλνικος): Κύριε Πολύδωρα, να δώσουμε το λόγο στον κ. Κακλαμάνη;
      ΑΠΟΣΤΟΛΟΣ ΚΑΚΛΑΜΑΝΗΣ: Παραχωρώ τη θέση μου για να ολοκληρωθεί ο διάλογος.
      ΒΥΡΩΝ ΠΟΛΥΔΩΡΑΣ: Μόνο γι’ αυτό, για την αμεσότητα του λόγου και όχι για τον Κανονισμό ή την αξία στο προβάδισμα. Για την αμεσότητα του λόγου ζήτησα να μιλήσω τώρα, σε απάντηση του κ. Καστανίδη.
      Δεν υπεκφεύγει, ούτε αποφεύγει φυσικά η Κυβέρνηση να ενημερώσει και τη Βουλή και τη κοινή γνώμη και την Εθνική Αντιπροσωπεία όπως είναι το αίτημα. Θα εκτιμηθεί ο χρόνος. Και είπα εγώ στην πρώτη εκτίμησή μου και πρώτη αντίδρασή μου τις λέξεις: Ψυχραιμία, εθνική ομοψυχία. Συμφωνούμε σ’ αυτά. Και είπα ότι και ο χρόνος και η ένταση είναι στοιχεία του ζητήματος ή του προβλήματος.
      Ασφαλώς και σας παρακαλώ να διαβιβάσετε στην Κυβέρνηση το αίτημά μας -ενώνομαι και εγώ στο αίτημα γιατί δεν μπορώ να θεωρήσω τη Βουλή ότι θα είναι στα σκότη- για την ενημέρωση του θέματος.
      Επαναλαμβάνω: Ψυχραιμία, εθνική ομοψυχία. Η ένταση και ο χρόνος είναι στοιχεία του ζητήματος.
      Ευχαριστώ.
      ΠΡΟΕΔΡΕΥΩΝ (Φίλιππος Πετσάλνικος): Ο κ. Κακλαμάνης έχει το λόγο.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, το αίτημα το οποίο ετέθη ασφαλώς το Προεδρείο θα το διαβιβάσει στην Κυβέρνηση και η Κυβέρνηση θα απαντήσει όπως είναι ο κανόνας και οι διαδικασίες οι γνωστές από το παρελθόν του Κανονισμού.
      Εσείς σωστά αναφερθήκατε και στην ιδιαίτερη ευαισθησία που έχετε οι Μακεδόνες, αλλά η ευαισθησία αυτή είναι όλων των Ελλήνων.
      ΠΡΟΕΔΡΕΥΩΝ (Φίλιππος Πετσάλνικος): Το είπα και αυτό, κύριε Πρόεδρε.
      ΑΠΟΣΤΟΛΟΣ ΚΑΚΛΑΜΑΝΗΣ: Να σημειώσουμε κάτι το οποίο είναι πολύ χρήσιμο σε όλους μας: Πριν καλά-καλά περάσουν είκοσι τέσσερις ώρες αφ’ ης οι περισσότεροι από τους Ελληνοαμερικανούς -πολίτες των ΗΠΑ, ελληνικής καταγωγής- οι οποίοι όπως ξέρουμε ψήφισαν, η πλειονότητά τους, τον κ. Μπους, εκδηλώνεται για άλλη μια φορά η κυνικότητα, ο κυνισμός της εξωτερικής πολιτικής της αμερικανικής κυβερνήσεως. Είμαι βέβαιος ότι αυτό δεν εκφράζει αισθήματα ούτε της ελληνοαμερικανικής κοινότητας που στήριξε κατά κύριο λόγο την εκλογή του κ. Μπους αλλά ούτε του ίδιου του αμερικανικού λαού. Αυτό νομίζω ότι πρέπει να είναι αρκετά διδακτικό για όλους μας.
      Στις έντεκα το πρωί ώρα Ελλάδος, δηλαδή τέσσερις τη νύχτα, ώρα Ουάσιγκτον ο Αμερικανός πρέσβης έλαβε την εντολή, νύκτωρ ή ακόμη χειρότερα την είχε πριν από τις εκλογές. Και αφού ψήφισαν και οι Ελληνοαμερικανοί τον κ. Μπους, επιδόθηκε και η notam στη σκοπιανή κυβέρνηση.
      Ασφαλώς γνωρίζουν οι εγκέφαλοι του Υπουργείου Εξωτερικών και ο μέχρις αντικαταστάσεώς του Υπουργός κ. Πάουελ ότι δημιουργούν ένα πρόσθετο πρόβλημα και μια πρόσθετη δυσκολία στην προσπάθεια που καταβάλλουν οι δύο χώρες και με την προηγούμενη Κυβέρνηση και με τη σημερινή να βρουν στο πλαίσιο της απόφασης του ΟΗΕ -μια ακόμα περίπτωση που η αμερικανική κυβέρνηση αγνοεί το λόγο του ΟΗΕ- μία λύση κοινά αποδεκτή που δεν θα θίγει ούτε την ιστορία ούτε τον πολιτισμό του ενός και του άλλου λαού. Νομίζω ότι αυτό πρέπει να σημειωθεί και να μας γίνει κάποτε μάθημα, ώστε να μιλάμε με όλους ως ίσοι προς ίσους, διότι είμεθα μια χώρα ανεξάρτητη, κυρίαρχη και δεν μπορεί να προσβάλλεται αυτή η χώρα και ο λαός της κατ’ αυτόν τον κυνικό τρόπο.
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο ειδικός αγορητής του ΚΚΕ κ. Γκατζής.
      ΝΙΚΟΛΑΟΣ ΓΚΑΤΖΗΣ: Κύριε Πρόεδρε, πρέπει να σας ενημερώσω ότι σ’ αυτές τις συνεδριάσεις παρίσταμαι ως Κοινοβουλευτικός Εκπρόσωπος.
      Επί του συγκεκριμένου θέματος θέλω να πω ότι παρουσιάζονται σαν αιφνιδιασμένα και τα δύο κόμματα από την είδηση της αναγνώρισης από την Κυβέρνηση των ΗΠΑ σαν Δημοκρατία της Μακεδονίας της FYROM. Αν διαβάσετε τις σημερινές εφημερίδες «ΒΗΜΑ» ή «ΚΑΘΗΜΕΡΙΝΗ» -δεν θυμάμαι- περιέχουν δηλώσεις του κ. Παπανδρέου που λένε ότι είναι πιθανόν αύριο το State Department να αναγνωρίσει τη FYROM ως Δημοκρατία της Μακεδονίας. 
      Κύριε Πρόεδρε, τη στιγμή που είχε συμφωνηθεί μεταξύ της ελληνικής Κυβέρνησης και της Κυβέρνησης της FYROM να πάει το πρόβλημα στον ΟΗΕ για να βρεθεί μια συμφέρουσα κατάληξη και για τις δύο χώρες, έρχεται η Κυβέρνηση των ΗΠΑ υπονομεύοντας τη διαδικασία για να αναγνωρίσει μονομερώς την  FYROM ως Δημοκρατία της Μακεδονίας. Το ΚΚΕ είχε τοποθετηθεί πριν από χρόνια πάνω στο πρόβλημα της FYROM. Όταν όλα τα κόμματα είχαν κάνει τότε τα εθνικά συλλαλητήρια και μάλιστα ορισμένοι εξ αυτών έλεγαν ότι είμαστε όλοι εδώ πλην Λακεδαιμονίων εννοώντας το ΚΚΕ -ευτυχώς υπάρχουν Λακεδαιμόνιοι για να φυλάττουν Θερμοπύλες- τότε εμείς βάζαμε σαν όρο ότι δεν θα πρέπει το κύριο θέμα να είναι η ονομασία, αλλά η μη παραβίαση των συνόρων, δηλαδή η αναγνώρισή τους και η άρση από το Σύνταγμά τους των αλυτρωτικών τάσεων.
      Για ακόμη μία φορά επιβεβαιώνεται πως όταν εναποθέτουμε τα εθνικά μας συμφέροντα στις ιμπεριαλιστικές δυνάμεις ΗΠΑ, ΝΑΤΟ και Ευρωπαϊκή Ένωση μόνο προς τη διαφύλαξη των συνόρων δεν μπορούμε να είμαστε ήσυχοι και πολύ περισσότερο για τη διαφύλαξη της ειρήνης. Εμείς καλούμε τον ελληνικό λαό να επαγρυπνεί γύρω από την κατάσταση που πάει να δημιουργηθεί. Μακριά από εθνικιστικές κορώνες να δούμε το πρόβλημα στην ουσία του, δηλαδή πόσο ο ελληνικός λαός μαζί με άλλους λαούς θα παλέψουν για να απεμπλακούν από τα δεσμά τα οποία επιβάλλουν ΗΠΑ, ΝΑΤΟ, Ευρωπαϊκή Ένωση για την κατοχύρωση της ειρήνης και της ευημερίας των λαών.
      Για όλα αυτά, κύριε Πρόεδρε, θέλουμε κι εμείς ενημέρωση στη Βουλή. Δεν είναι δυνατόν αυτά τα θέματα να περνάνε μέσα από τις εφημερίδες και από τις ειδήσεις των καναλιών και από τα παράθυρα που θα γίνονται οι διάφορες συζητήσεις. Ζητάμε επειγόντως ενημέρωση στη Βουλή.
      ΠΡΟΕΔΡΕΥΩΝ (Φίλιππος Πετσάλνικος): Ο Κοινοβουλευτικός Εκπρόσωπος του Συνασπισμού Ριζοσπαστικής Αριστεράς έχει το λόγο.
      ΦΩΤΗΣ ΚΟΥΒΕΛΗΣ: Κύριε Πρόεδρε, κυρίες και κύριοι συνάδελφοι, όσο και αν δεν αποτελεί κεραυνό εν αιθρία αυτό που συνέβη, είναι ένα σημαντικό γεγονός, είναι μία σημαντική εξέλιξη. Και βεβαίως, επιβεβαιώνει τη στρατηγική των ΗΠΑ, η οποία επιδιώκει την αποδιάρθρωση των διεθνών σχέσεων, πολύ δε περισσότερο όταν κάποιες απ’ αυτές τις σχέσεις βρίσκονται ενώπιον του Οργανισμού Ηνωμένων Εθνών, όπως το συγκεκριμένο ζήτημα. Και επιβεβαιώνει ακόμη την εκτίμηση ότι οι Ηνωμένες Πολιτείες της Αμερικής επιδιώκουν να ρευστοποιήσουν το χώρο των Βαλκανίων, να έχουν έντονη την παρουσία τους μέσα στη Βαλκανική, προκειμένου να προωθούν τα δικά τους σχέδια, πολύ δε περισσότερο όταν η Βαλκανική αποτελεί το μαλακό υπογάστριο της Ενωμένης Ευρώπης. 
      Η επιλογή της ψυχραιμίας όμως, κύριε Πρόεδρε, σε καμία περίπτωση δεν συνιστά απομάκρυνση από το αίτημα όσο και τη διεκδίκηση να ενημερωθεί η Βουλή χωρίς καθυστέρηση άμεσα γι’ αυτήν την εξέλιξη η οποία έχει επισυμβεί και καταγράφεται.
      (Στο σημείο αυτό την Προεδρική Έδρα  καταλαμβάνει ο Α΄ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ)
      Νομίζω ότι το ελληνικό Κοινοβούλιο έχει και δικαίωμα και υποχρέωση να πληροφορηθεί όλα αυτά τα οποία εξελίσσονται και τα οποία αποτελούν αναμφισβήτητα ένα εξαιρετικά σημαντικό μέγεθος για τη χώρα μας. 
      Ο Συνασπισμός της Ριζοσπαστικής Αριστεράς υποστηρίζει και θέλει να υπάρξει εξαιρετικά άμεση ενημέρωση της Βουλής γι’ αυτό το θέμα. 
      Σας ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο κ. Μιχάλης Γιαννάκης.
      ΜΙΧΑΛΗΣ ΓΙΑΝΝΑΚΗΣ: Κύριε Πρόεδρε, κύριοι συνάδελφοι, τόσο χθες όσο και σήμερα στην Αίθουσα αυτή από πολλούς συναδέλφους ακούστηκαν πάρα πολλά ζητήματα τα οποία στις περισσότερες περιπτώσεις ήταν εκτός θέματος του Απολογισμού οικονομικού έτους 2002 που συζητάμε. Και δεν αναφέρομαι φυσικά στην προηγούμενη παρένθεση, η οποία πιστεύω ήταν χρησιμότατη, γιατί το εθνικό θέμα της Μακεδονίας, αλίμονο αν δεν απασχολήσει την ελληνική Βουλή. Δόθηκαν οι απαντήσεις, έγινε η συζήτηση που έπρεπε να γίνει. Πιστεύω ότι σύντομα και η Κυβέρνηση θα έχει ενημερώσει έγκαιρα τη Βουλή και τον ελληνικό λαό.
      Θα ήθελα, λοιπόν, για το συγκεκριμένο θέμα που κουβεντιάζουμε, από την αρχή να τονίσω και να υπογραμμίσω με έμφαση ότι ο Απολογισμός και Ισολογισμός του 2002 σε καμία περίπτωση δεν αφορά τη Νέα Δημοκρατία. Η μόνη ευθύνη για την Κυβέρνηση είναι το διαδικαστικό μέρος που το Σύνταγμα και ο Κανονισμός της Βουλής υπαγορεύουν, να εφαρμοστεί, δηλαδή, η ανάλογη διαδικασία που προβλέπεται για συζήτηση και λήψη απόφασης από την Ολομέλεια της Βουλής και δεύτερον το πολιτικό μέρος, να ζητήσουμε, δηλαδή, από τη Βουλή την ψήφιση ή την καταψήφιση της έκθεσης του Απολογισμού και Ισολογισμού του οικονομικού έτους 2002.
      Πιστεύω και νομίζω ότι θα συμφωνήσουμε όλοι στην Αίθουσα, πως η πολιτική πλευρά του θέματος που δύο μέρες τώρα συζητάμε έχει ιδιαίτερη σημασία και αξία και αυτό γιατί ενώ η συντριπτική πλειοψηφία των συναδέλφων είναι βέβαια ότι θα ψηφίσει την έκθεση, η Αξιωματική Αντιπολίτευση ή μάλλον κάποιοι από τους συναδέλφους του ΠΑΣΟΚ, όπως χθες ο κ. Βρεττός και σήμερα ο ανεξάρτητος Βουλευτής κ. Μάνος και άλλοι συνάδελφοι, προκαλούν την παράταξή μας, κατηγορώντας μας για ανακολουθία. Πώς δηλαδή θα ψηφίσουμε τον Απολογισμό και Ισολογισμό του 2002, ενώ αφ’ ενός μεν έχουμε καταψηφίσει τον προϋπολογισμό του ανάλογου έτους και αφ’ ετέρου έχουμε καταγγείλει τα οικονομικά στοιχεία ως πλασματικά και εικονικά; Δεν είναι αυτό ανακολουθία; Απαντώ, λοιπόν, ότι η θετική μας ψήφος ούτε συγχωροχάρτι δίνει στην οικονομική διαχείριση από την κυβέρνηση του ΠΑΣΟΚ του οικονομικού έτους 2002 ούτε διαφοροποιεί στο ελάχιστο τις θέσεις μας για την περίοδο αυτή.
      Αντίθετα, βρίσκεται σε πλήρη αρμονία με τις ιδεολογικές μας αρχές, με την πίστη μας στην κοινοβουλευτική δημοκρατία, τις κοινοβουλευτικές διαδικασίες, καθώς και στη συνέχεια με ομαλότητα της λειτουργίας του κράτους και της οικονομίας.
      Γιατί λοιπόν προκαλείτε; Θέλετε να καταψηφιστεί η παρούσα έκθεση; Θέλετε να προκαλέσει η Νέα Δημοκρατία κοινοβουλευτικό πραξικόπημα, γιατί περί αυτού θα πρόκειται. Θέλετε να διαλύσετε κάθε έννοια πολιτικής συνεννόησης; Θέλετε να εκτινάξετε στον αέρα την ομαλή συνέχεια της κρατικής λειτουργίας; Θέλετε να προκαλέσετε αναστάτωση και χάος στην οικονομία; Τι θέλετε επιτέλους; 
	Έχετε αναλογιστεί, κύριοι συνάδελφοι, από την Αντιπολίτευση, που μας κατηγορείτε για τη θετική ψήφο ανοχής που δίνουμε τις τεράστιες παρενέργειες ενδεχόμενης καταψήφισης της παρούσας έκθεσης;
	Κυρίες και κύριοι συνάδελφοι, η παράταξή μας κοιτάζει μπροστά. Εφαρμόζει πιστά το προεκλογικό μας πρόγραμμα και παρουσιάζει με ειλικρίνεια τα πραγματικά στοιχεία της οικονομίας, τόσο στους Ευρωπαίους εταίρους μας όσο και στην ελληνική κοινωνία. Δεν έχουμε να κρύψουμε και να φοβηθούμε τίποτα. 
      Αντίθετα, επιδιώκουμε τον έλεγχο από την Αντιπολίτευση,  την Ευρωπαϊκή Ένωση και θέλουμε την αυστηρή κριτική σας αλλά και τις προτάσεις σας για να γίνουμε αποτελεσματικότεροι και χρησιμότεροι στον Έλληνα πολίτη και την ελληνική κοινωνία. Κρύβει την πραγματικότητα και φοβάται όποιος έχει λερωμένη τη φωλιά του, γιατί την αλήθεια δεν επιτρέπεται να την καλύπτει καμιά πολιτική σκοπιμότητα και κανένα επιχείρημα. 
	Σίγουρα, το μεγαλύτερο πρόβλημα της ελληνικής οικονομίας σήμερα είναι το δημοσιονομικό. Τα τεράστια ελλείμματα, η έλλειψη επενδύσεων, η μηδενική ανταγωνιστικότητα, η χαμηλή απορρόφηση των κοινοτικών πόρων, η ανεργία, η γραφειοκρατία, η διαφθορά, η σπατάλη, οι μεγάλες περιφερειακές ανισότητες είναι ανοικτές πληγές στο σώμα της ελληνικής οικονομίας τις οποίες πρέπει να θεραπεύσουμε. 
	Προχωρήστε, κύριοι Υπουργοί, γρήγορα και αποφασιστικά στις μεγάλες αλλαγές που έχει ανάγκη η ελληνική οικονομία και αποτελούν προγραμματικές μας δεσμεύσεις. Οι εργαζόμενοι, οι μικρομεσαίοι, οι επιχειρηματίες, η αγορά και το σύνολο της ελληνικής κοινωνίας αγκάλιασε και στηρίζει την Κυβέρνηση της Νέας Δημοκρατίας, της μόνης πολιτικής παράταξης που μπορεί σήμερα να δώσει λύσεις στα αδιέξοδα του παρελθόντος.
      Οι τελευταίες δημοσκοπήσεις δείχνουν ξεκάθαρα την εμπιστοσύνη των πολιτών στον Πρωθυπουργό Κώστα Καραμανλή και την Κυβέρνησή μας. Έχουμε λοιπόν χρέος, κύριοι Υπουργοί, κυρίες και κύριοι συνάδελφοι της Συμπολίτευσης, να ενισχύουμε καθημερινά την εμπιστοσύνη της κοινωνίας, δίνοντας πρώτοι εμείς το παράδειγμα, γιατί στην οικονομία η εμπιστοσύνη και η θετική ψυχολογία παίζουν πρωταρχικό ρόλο για μια ανοδική πορεία.
	Πριν όμως κλείσω τη σύντομη παρέμβασή μου, κυρίες και κύριοι συνάδελφοι, δεν μπορώ να μην αναφερθώ στο χθεσινό παραλήρημα, θα έλεγα, του κ. Μάνου ο οποίος κατηγόρησε τη Νέα Δημοκρατία ότι με τη θετική της ψήφο στην παρούσα έκθεση γελοιοποιεί τη Βουλή και καταρρακώνει την αξιοπιστία της πολιτικής και των πολιτικών.
      Αν κάτι γελοιοποιεί τη Βουλή και τον πολιτικό κόσμο, κύριε Μάνο, αυτό είναι η συνδιαλλαγή, το παζάρεμα της βουλευτικής έδρας τρεις εβδομάδες πριν από τις εθνικές εκλογές με μια εκλόγιμη θέση στο ψηφοδέλτιο Επικρατείας, η ευκαιριακή μεταπήδηση και όχι η υπεύθυνη και σταθερή θέση της Νέας Δημοκρατίας. 
	Με αίσθημα πολιτικής και εθνικής ευθύνης, παρά το γεγονός ότι δεν είχαμε ψηφίσει τον προϋπολογισμό του 2002 για λόγους πολιτικής τάξης και επειδή δεν επιθυμούμε να δημιουργήσουμε πολιτικά ζητήματα που θα ζημίωναν την οικονομία της χώρας μας και θα δημιουργούσαν πρόσθετα προβλήματα στην ασκούμενη κυβερνητική πολιτική που ακολουθούμε και επειδή δεν αναζητούμε φαντάσματα του παρελθόντος, θα δώσουμε ψήφο ανοχής εμμένοντας στις θέσεις μας για την οικονομική πολιτική της προηγούμενης κυβέρνησης το έτος 2002. 
Ευχαριστώ.
(Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε συνάδελφε.
      Το λόγο έχει ο κ. Τσακλίδης. Απών. 
      Το λόγο έχει ο κύριος Υπουργός. 
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Κύριε Πρόεδρε, θα επανέλθω και εγώ στο θέμα του Απολογισμού.
      Αγαπητοί συνάδελφοι, κατά τη διάρκεια της συζήτησης για τον Απολογισμό του 2002, πολλοί συνάδελφοι ξέφυγαν από το 2002 και βρήκαν την ευκαιρία να ασχοληθούν με θέματα της τρέχουσας επικαιρότητας, όπως ο αναπτυξιακός νόμος, οι δηλώσεις Αράπογλου, η απογραφή και άλλα.
     Βέβαια, θα αποφύγω τον πειρασμό να ασχοληθώ με την τρέχουσα επικαιρότητα, όπως ήταν σήμερα στις εφημερίδες τα αποτελέσματα της έρευνας που έκανε η Ευρωπαϊκή Ένωση για την πορεία προς τους στόχους της Λισσαβόνας.
     Σας πληροφορώ, λοιπόν, ότι σύμφωνα με την έρευνα, η χώρα μας μπορεί να υπερηφανεύεται ότι είναι σταθερή είτε στην τελευταία είτε στην προτελευταία θέση. Καμία απόκλιση. Ούτε τρίτοι από το τέλος δεν έχουμε έρθει σε κανένα από τα δεκατέσσερα κριτήρια. Είμαστε προτελευταίοι στους ρύπους του θερμοκηπίου που εκπέμπουμε. Είμαστε τελευταίοι στην παραγωγικότητα ανά εργαζόμενο. Είμαστε όμως προτελευταίοι στο εισόδημα στην Ευρώπη. Είμαστε λίγο πιο μπροστά από τους Πορτογάλους, αλλά δεν πρέπει να ξεχνάμε ότι οι Πορτογάλοι χρωστούν τα μισά περίπου λεφτά απ’ ό,τι χρωστάει η χώρα μας. Η χώρα μας πυροδότησε την ανάπτυξή της με δανεικά, με χρέη που έχουν περάσει με διαφορά πλέον τα 186 δισεκατομμύρια ευρώ.
     ΑΠΟΣΤΟΛΟΣ ΚΑΚΛΑΜΑΝΗΣ: Δεν είναι κακό αν γίνει ανάπτυξη.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Έγινε ακόμη αναφορά σε μία δική μου δήλωση, ότι τάχα είναι ευκαιρία με την άνοδο της τιμής του πετρελαίου να συμμαζέψει ο κόσμος τις δαπάνες του για καύσιμα. Αυτό ήταν μία κακοηθέστατη διαστροφή αυτών που είπα εδώ στη Βουλή και κάποιοι συνάδελφοι δεν έκαναν τον κόπο να διαβάσουν τα Πρακτικά της συγκεκριμένηςσυνεδρίασης, εκτός από ένα συνάδελφο του ΠΑΣΟΚ -τον οποίον και ευχαριστώ, μόλις βγήκε από την Αίθουσα. Εκεί σε απάντηση ερώτησης του Συνασπισμού είναι ότι η αύξηση της τιμής του πετρελαίου μειώνει την κατανάλωση και έτσι δεν αυξάνονται τα έσοδα του δημοσίου. Μάλιστα το Σεπτέμβριο τα έσοδα από τον ειδικό φόρο κατανάλωσης καυσίμων ήταν πεσμένα σε σχέση με το Σεπτέμβριο του 2003.
     Θα έρθω και στα θέματα της απογραφής, αφού οι περισσότεροι συνάδελφοι της Αξιωματικής Αντιπολίτευσης τα έθεσαν, αν και δεν καταλαβαίνω από πού και ως πού η Αντιπολίτευση θεωρεί ότι αυτό το θέμα τη βολεύει να το συζητήσουμε. Θα επανέλθουμε σ’ αυτό.
     Θα ήθελα όμως να διευκρινίσω και κάποια πράγματα που συζητήθηκαν χθες, διότι αρκετοί συνάδελφοι δήλωσαν πως έχει δημιουργηθεί μία περίεργη κατάσταση, δηλαδή μία επόμενη κυβέρνηση -η δική μας- να καλείται να εγκρίνει ή να απορρίψει, να καταψηφίσει, τον Απολογισμό μιας προηγούμενης κυβέρνησης. Εάν τον ψηφίσει ως έχει, όπως τον κατέθεσε ο προηγούμενος Υπουργός το Νοέμβριο του 2003, θα μπορεί η Αντιπολίτευση να ισχυριστεί ότι έτσι παίρνει μία άφεση αμαρτιών, ότι εμείς εγκρίνουμε ό,τι και να έκανε παρά την απογραφή που κάναμε.
     Δεύτερον, αν τον αναθεωρήσει με κάποια νέα στοιχεία, όπως με αυτά τα στοιχεία της απογραφής, τότε θα φτάσουμε σε μία κατάσταση, όπου εμείς η κυβερνητική πλειοψηφία θα εγκρίνει έναν Απολογισμό, αναθεωρημένο, μιας προηγούμενης κυβέρνησης και οι Βουλευτές της προηγούμενης κυβέρνησης θα καταψηφίσουν το δικό τους Απολογισμό, Ας σημειώσουμε ότι μία τέτοια αναθεώρηση από το νόμο δεν φαίνεται να είναι επιτρεπτή, δεν φαίνεται να προβλέπεται.
     Αν τον καταψηφίσουμε, τότε δημιουργείται μία ακόμη πιο σύνθετη κατάσταση. Πώς φέρνει, δηλαδή, η Βουλή ένα νόμο, που είναι ο Απολογισμός και συνέχεια να καταψηφίζει αυτή το δικό της νόμο. Και αυτόν το νόμο εδώ τον φέρνουμε με βάση το άρθρο 72 και το άρθρο 79 του Συντάγματος και το ν. 2362/95.
     Και όμως, κάποιος και κάποιοι συνάδελφοι από την Αξιωματική Αντιπολίτευση μας προκάλεσαν και μας είπαν, καταψηφίστε το νόμο. Και τους ρώτησα εάν αυτό είναι επίσημη θέσει του κόμματός τους, δηλαδή, εάν το ΠΑΣΟΚ επισήμως μας ζητά να καταψηφίσουμε τον Απολογισμό ή ήταν αυτοσχεδιασμός των συγκεκριμένων Βουλευτών. Δεν πήρα κάποια συγκεκριμένη απάντηση. Επίσης τους ρώτησα εάν γνωρίζουν τις συνέπειες αυτού του πράγματος, δηλαδή του εάν καταψηφίζαμε εμείς το δικό τους Απολογισμό.
     Με βάση τον ορισμό που δίνει ο νόμος, που ανέφερα πρωτύτερα για το δημόσιο λογιστικό -σας διαβάζω σχετικά- «ο Απολογισμός του κράτους είναι ο νόμος στον οποίον εμφανίζονται τα αποτελέσματα της εκτέλεσης του προϋπολογισμού των εσόδων και των εξόδων του κράτους κάθε οικονομικού έτους και με τον οποίον εγκρίνονται οι κατά το ίδιο έτος πραγματοποιηθείσες πληρωμές καθ’ υπέρβαση των πιστώσεων».
     Ποιες λοιπόν θα ήταν οι επιπτώσεις; Κάθε υπέρβαση έστω και ενός (1) ευρώ που έκανε η κυβέρνηση του ΠΑΣΟΚ εκείνη την περίοδο θα θεωρείτο παράνομη και μάλιστα με τη σφραγίδα της Βουλής των Ελλήνων. Και κάθε διατάκτης Υπουργός κάθε δαπάνης και κάθε πληρωμής θα ήταν ακάλυπτος και έκθετος. Δηλαδή με το νόμο του Απολογισμού εγκρίνονται, τακτοποιούνται και νομιμοποιούνται οι δαπάνες που έκανε τότε η δική σας Κυβέρνηση καθ’ υπέρβαση του δικού σας προϋπολογισμού.
     Θα σας θυμίσω, κύριοι συνάδελφοι, ότι το δικό σας προϋπολογισμό του 2002 τον αναθεωρήσατε εσείς οι ίδιοι και από πλεόνασμα 0,8% το κάνατε αργότερα με δικές σας αναθεωρήσεις να έχει έλλειμμα 1,4%. Ακόμα και με τη δική σας απογραφή θα ήσασταν έκθετοι και παράνομοι αν δεν ψηφίσουμε το συγκεκριμένο Απολογισμό.
     Επαναλαμβάνω ότι τακτοποιούμε τις υπερβάσεις του δικού σας προϋπολογισμού. Αν δεν τις τακτοποιήσουμε κάθε ευρώ υπέρβασης θα είναι παράνομο και οι Υπουργοί που υπέγραψαν τις συγκεκριμένες υπερβάσεις θα είναι έκθετοι. Και ρωτώ, μήπως το ΠΑΣΟΚ θα ήθελε να ξανασκεφτεί τη πρόταση που μας έκανε χθες;
     Τέθηκε επίσης ένα θέμα ότι τάχα ο συνάδελφος κ. Ρεγκούζας στην έκθεση για τον Απολογισμό υιοθέτησε το σύστημα καταγραφής των δαπανών για τα εξοπλιστικά προγράμματα που χρησιμοποιήθηκαν το 2002.
     Επαναλαμβάνω πως όλες οι σχετικές απαντήσεις επί των ερωτημάτων διατυπώθηκαν από τα μέλη της επιτροπής και κατατέθηκαν από τον κ. Ρεγκούζα το Μάιο του 2004, ακριβώς όπως τις είχε περιλάβει στην εισηγητική έκθεση για τον απολογισμό και τον ισολογισμό ο τότε Υπουργός των Οικονομικών το Νοέμβριο του 2003. Δεν άλλαξε τίποτα από αυτά τα οποία κατέθεσε για τους εξής λόγους: Πρώτον, η απογραφή ήταν σε εξέλιξη, δεύτερον, γιατί οι αριθμοί αυτοί από το νόμο δεν μπορεί να αλλάξουν. Δεν έχουμε την ευχέρεια να πηγαίνουμε σε προηγούμενους απολογισμούς και ισολογισμούς και να τους αλλάζουμε. Και εσείς, κύριοι συνάδελφοι, του ΠΑΣΟΚ όταν κάνατε τις αναθεωρήσεις το 2002 για προηγούμενα χρόνια, δεν πήγατε πίσω στα προηγούμενα χρόνια να αλλάξετε τους απολογισμούς σας. Και θα φτάναμε στο σημείο να καταθέταμε δικούς μας αναθεωρημένους αριθμούς, να ψηφίζαμε εμείς τη δική σας χρήση και να καταψηφίζατε εσείς τη δική σας χρήση.
     Έρχομαι τώρα στο θέμα της απογραφής, επειδή κατά κόρον και σχεδόν χωρίς εξαίρεση όλοι οι συνάδελφοι από την Αξιωματική Αντιπολίτευση αναφέρθηκαν σε αυτό.
     Το θέμα της απογραφής έχει γενικά ως εξής. Μπορεί να ισχυριστεί κάποιος συνάδελφος από την Αντιπολίτευση ότι οι αριθμοί που δημοσιοποιήσαμε και βγάλαμε δεν είναι σωστοί, είναι υπερβολικοί ή λανθασμένοι -κι εδώ επισημαίνω ότι οι διαφορές μας στο πως καταγράφονται τα εξοπλιστικά προγράμματα είναι, δυστυχώς, ένα μικρό κομμάτι των διαφορών των οποίων έχουμε- ή αν θεωρείτε ότι, πράγματι, η απογραφή η δική μας είναι κάλπικη ή πλαστογράφηση της πραγματικότητας. Τότε όμως γιατί δεν μας καταγγέλλετε στην Ευρώπη; Έχουν περάσει πάνω από δύο μήνες από τότε που κάναμε την απογραφή. Γιατί δεν πήγατε στους Ευρωπαίους εταίρους και να τους πείτε ότι η Νέα Δημοκρατία, σας λέει άλλα αντί άλλων να τους πείσετε ότι τα πράγματα είναι καλύτερα έστω και κατά 1%; Ή εναλλακτικά μπορεί να πει κανείς ότι η απογραφή είναι σωστή, αλλά κακώς τη δημοσιοποιήσαμε, ότι βάλαμε αυτογκόλ, υπονομεύσαμε το κύρος της χώρας μας. Και χρησιμοποιώ σε εισαγωγικά εκφράσεις που ελέχθησαν από τους Βουλευτές της Αντιπολίτευσης. Ότι προκαλούμε την Ευρωπαϊκή Ένωση να μας επιβάλλει μέτρα.
     Μα, κύριοι συνάδελφοι, δεν είναι η απογραφή που έπληξε το κύρος της οικονομίας μας. Είναι η πραγματικότητα που κληρονομήσαμε. Είναι το γεγονός ότι η κατάσταση εκτροχιάστηκε. Χάσατε τον έλεγχο συνειδητά ή ασυνείδητα. Εσείς πλήξατε το κύρος της χώρας στην κατάσταση που μας παραδώσατε την οικονομία. 
     Δεν θέλω να σας θυμίσω το περίφημο άρθρο του Economist που έλεγε ότι η Ελλάδα είναι παράδειγμα προς αποφυγήν για όλα τα νέα υπό ένταξη κράτη.
     Πρέπει επομένως, κύριοι συνάδελφοι, της Αντιπολίτευσης να μας ξεκαθαρίσετε αν θεωρείτε ότι τα νούμερα της απογραφής είναι λάθος ή αν κακώς τα δημοσιοποιήσαμε. Πρέπει επίσης να κατανοήσουμε ότι δεν μπορούμε να θεωρούμε εθνικό συμφέρον το ψέμα. Αυτό που μας βολεύει πρόσκαιρα είναι η αλήθεια; Αυτό θα διδάσκουμε στα παιδιά μας; «Αλήθεια είναι ό,τι μας βολεύει»; Είναι κάποιοι που ισχυρίζονται ότι έπρεπε να περιμένουμε δειλοί μοιραίοι και άβουλοι να σκάνε ένα ένα τα κανόνια, αφού θα σκάγανε ούτως ή άλλως; Η μηχανή κάπνιζε. Ήταν αδύνατο να κρυφτούν πλέον αυτοί οι αριθμοί. Ήταν αδύνατο να κρυφτούν τα ελλείμματα.
    Έχουμε αναφέρει ότι έγινε μια προσπάθεια εξωραϊσμού της αποτύπωσης της δημοσιονομικής κατάστασης της χώρας. Έτσι οι προηγούμενες χρήσεις εμφανιζόντουσαν να είναι πολύ καλύτερες απ’ αυτές που, πραγματικά, ήταν.
    Δημιουργήθηκε μια εικονική πραγματικότητα. Είναι όμως ανάγκη να ξέρουμε ποια είναι ακριβώς η πραγματικότητα για να μπορούμε να πορευτούμε στο μέλλον σε στέρεα βάση.
    Πώς θα γνωρίζουμε τα πραγματικά όρια των δυνατοτήτων μας για να βοηθήσουμε τους ασθενέστερους όταν δεν ξέρουμε πού ακριβώς βρισκόμαστε. 
    Λέω, λοιπόν, ότι η απογραφή είναι όρος επιβίωσης, η απογραφή ήταν προεκλογική μας δέσμευση, οι αποκλίσεις από την πραγματικότητα ήταν τόσο μεγάλες που ήταν αδύνατο να καλυφθούν. Έβγαινε από παντού καπνός.
    Δεν χρειάζεται για παράδειγμα να έχει κανείς σπουδαίες οικονομικές γνώσεις για να καταλάβει ότι τα ελλείμματα μεγάλωναν με έναν άλφα ρυθμό και τα χρέη μεγάλωναν με πολλαπλάσιο ρυθμό. Και θα έρθω σε πιο συγκεκριμένους αριθμούς.
    Η Ευρωπαϊκή Επιτροπή μας έστειλε γράμμα τον Μάιο και μας είπε ότι εάν δεν συμμορφωθείτε στο πώς καταγράφουν τις αμυντικές σας δαπάνες, θα κάνουμε δική μας απογραφή και θα καταγράφουμε όπως εμείς θέλουμε τις δαπάνες για τα εξοπλιστικά προγράμματα. Μας απείλησε ότι με βάση της γνωστές πληρωμές θα προχωρούσε μονομερώς. Από στις δικές της εκτιμήσεις. Αυτό θα ήταν διεθνής προσβολή για τη χώρα!
     Επιπλέον εσείς, κύριοι συνάδελφοι της Αντιπολίτευσης, είχατε κάνει πολλές δικές σας απογραφές. Για παράδειγμα  το έλλειμμα του 1,2% για το 2000 το μετατρέψατε σε έλλειμμα 2%. Το έλλειμμα του 0,5% που είχε ο προϋπολογισμός σας το 2001 το αναθεωρήσατε σε μείον 1,4%. Το πλεόνασμα του 0,8% που εμφανίζατε για το 2002 το αναθεωρήσατε σε έλλειμμα 1,4% για το 2002. το έλλειμμα του 0,9% του 2003 το μετατρέψατε σε 1,7%. Το χρέος που ήταν 124 εκατομμύρια ευρώ το 2000, το αναθεωρήσατε στα 130 εκατομμύρια ευρώ και τον επόμενο χρόνο έφθασε στα 148 εκατομμύρια ευρώ με βάση τους δικούς σας αριθμούς, τις δικές σας απογραφές. Μέσα σε ένα χρόνο  το χρέος ανέβηκε κατά 14% του ΑΕΠ. Είναι πολλοί οι αριθμοί τους οποίους θα μπορούσα να αναφέρω, αλλά όσον αφορά τα εξοπλιστικά προγράμματα, στη τετραετία 2000-2004 δαπανήσαμε για εξοπλισμούς περίπου 13 δισεκατομμύρια ευρώ. Απ’ αυτά τα 13 δισεκατομμύρια ευρώ μόνο τα 3,6 δισεκατομμύρια γράφτηκαν στον προϋπολογισμό. Η κατάσταση ήταν χειρότερη για το 2004.
    Στο δικό σας προϋπολογισμό, για το 2004 κύριοι συνάδελφοι, λέγατε ότι θα πληρώσετε για αμυντικές δαπάνες 2,3 δισεκατομμύρια ευρώ. Κάνατε μια πρόβλεψη μόνο 750 εκατομμυρίων ευρώ γι’ αυτές τις δαπάνες από την οποία πρόβλεψη ούτε ένα ευρώ δεν καταγράφηκε στον προϋπολογισμό στις πρωτογενείς δαπάνες για να πάει αντίστοιχα και στα πρωτογενή ελλείμματα. Αυτά δεν χρειαζόταν πολύ κόπο για να τα πάρει χαμπάρι η Ευρώπη και να μας στείλει τα γράμματα τα οποία μας έστειλε με τα οποία μας απειλούσε ότι αν δεν κάνουμε εμείς τη δουλειά θα την κάνει αυτή. Έχω πολλούς αριθμούς εδώ. Δεν θέλω να αναφερθώ παραπάνω.
    Θα ήθελα όμως να σας θυμίσω, κύριοι συνάδελφοι, ότι το 2002 και το 2003 είχαμε το θράσος να κάνουμε συστάσεις στους Γερμανούς να συνεφέρουν τα οικονομικά τους και να ακολουθήσουν το καλό δικό μας παράδειγμα.
    Εκτός από αυτά τα προβλήματα, έχουμε πάρα πολλά κρυφά χρέη τα οποία καλείται η νέα Κυβέρνηση να αντιμετωπίσει. Πέρα από τα ανοίγματα τα οποία έχουμε στα στρατιωτικά, υπάρχουν πολλές κρυμμένες υποχρεώσεις. Έχουμε μιλήσει κατ’ επανάληψη για τα νέα τοκομερίδια, για δαπάνες τόκων ύψους 6,8 δισεκατομμύρια. Πήγαινε η τότε κυβέρνηση και έλεγε στις τράπεζες στις οποίες χρωστούσε αυτούς τους τόκους, και τους έδιδε αντί για χρήματα ομόλογα. Τα βάφτισε όμως νέα τοκομερίδια ώστε να μη θεωρούνται ομόλογα, αλλά να θεωρούνται μελλοντικοί τόκοι και επομένως, ως μελλοντικοί τόκοι να καταγραφούν όταν πληρωθούν οι τόκοι. Μ’ αυτήν την έννοια θα μπορούσαμε όλα τα ομόλογα του δημοσίου που  κυκλοφορούν να μη τα θεωρήσουμε ομόλογα, να τα λέμε μελλοντικοί ότι είναι τόκοι και να μειώσουμε και το έλλειμμα, το δημόσιο χρέος στο μηδέν. Απ’ αυτά ήδη έχουμε αρχίσει να τα ξεπληρώνουμε, αλλά και αυτά δεν ήταν δυνατό να κρυφτούν, διότι  διαβάσατε σε μια εφημερίδα πριν λίγες εβδομάδες ότι όταν κάποιοι Ολλανδοί που πήγαν σε μια τράπεζα να τα καταθέσουν για ενέχυρο για να πάρουν κάποιο δάνειο η κεντρική Ολλανδική Τράπεζα, τους απαντήσατε ότι αυτά δεν είναι καταγεγραμμένα πουθενά, για μας δεν υπάρχουν αυτά τα ομόλογα. Και εκτέθηκε η χώρα μας διεθνώς γιατί; Διότι θα μπορούσε πλέον να αμφιβάλλει κανείς ποια ομόλογα δικά μας είναι σωστά και καλά και ποια δεν είναι.
      Δημιουργήθηκε μια ολόκληρη αρνητική εικόνα, αλλά τέλος πάντων αυτό είναι κάτι το οποίο συζητάμε εδώ σε αυτή την αίθουσα, αλλά το έχουμε κρατήσει σε πολύ χαμηλούς τόνους έξω, ακριβώς για να μην επηρεάζεται αρνητικά η δική μας εικόνα.
      Ας δούμε και κάποια από τα χρέη:
      Χρέη προς τα νοσοκομεία: 2,2 δισεκατομμύρια ακάλυπτα. Δεν εμφανίζονται σε κανένα έλλειμμα, σε καμία πρωτογενή δαπάνη.
      Χρέη προς την Αγροτική Τράπεζα: πάνω από 500 εκατομμύρια ευρώ.
      Χρέη προς το Ταμείο Νομικών: πάνω από 400 εκατομμύρια ευρώ. Δεν εμφανίζονται πουθενά, σε κανένα λογαριασμό του δημοσίου.
      Δεν θα αναφερθώ σε λεπτομέρειες για τα χρέη προς τους ΟΤΑ. Δεν θα αναφερθώ στις υποχρεώσεις μας για επιστροφές του ΦΠΑ που δεν έχουν τακτοποιηθεί ακόμη. Δεν θα αναφερθώ στο γεγονός ότι μας έστειλε γράμμα η ΕΥΔΑΠ ότι της χρωστά το δημόσιο -χωρίς να είναι πουθενά καταγεγραμμένα αυτά- κάπου 250 εκατομμύρια ευρώ ή ότι τα Ελληνικά Ταχυδρομεία μας στέλνουν κάθε λίγο απλήρωτους -εννοώ για πριν από το 2004, όχι για τρέχοντα θέματα- λογαριασμούς. Χρέη προς τα Ελληνικά Πετρέλαια, προς τον ΟΤΕ, υποχρεώσεις για πληρωμές αναδρομικών του ΛΑΦΚΑ. Χρέη ακόμα και προς διάφορες υπηρεσίες των Ηνωμένων Εθνών. Ακόμη έρχονται ταξιτζήδες και ΚΤΕΛ να τους πληρώσουμε για μεταφορές μαθητών που έγιναν το 2002 και 2003 και έμειναν απλήρωτοι. Χρέη που συμποσούνται σε 18.000 ευρώ για κάθε Έλληνα και για κάθε Ελληνίδα περιλαμβανομένων και των νεογέννητων 72.000 ευρώ χρέος για κάθε ελληνική τετραμελή οικογένεια.
      Δεν θέλω να μακρηγορήσω. Θα επανέλθουμε στο θέμα της απογραφής, γιατί βλέπω ότι είναι κάτι που έχει ζήτηση. Ο κόσμος θέλει να μάθει περισσότερα και θα δώσουμε ακόμη περισσότερες πληροφορίες. Σας τα είπα αυτά ενδεικτικά, για να μη νομίζει κανείς ότι αυτή η απογραφή ήταν κάλπικη. Οποιοσδήποτε άλλος ερχόταν να κάνει αυτήν την απογραφή, να είστε σίγουροι ότι δεν θα έβρισκε λιγότερα.
      Επιπλέον, θέλω να τονίσω ότι δεν μπορεί κανείς να απονείμει στον εαυτό του το μονοπώλιο της κοινωνικής ευαισθησίας. Η Κυβέρνηση κάνει αυτά που πρέπει να κάνει. Προσπαθεί να συμμαζέψει τα δημόσια οικονομικά. Είναι πρώτη προτεραιότητα να κατεβάσουμε το έλλειμμα το ταχύτερο δυνατόν εδώ και τώρα. Όλοι σκοτιζόμαστε και ενδιαφερόμαστε για τις ασθενέστερες τάξεις. Όλοι θέλουμε να δείξει η χώρα μας και να αναδείξει τις αρετές της και νομίζω ότι σ’ αυτό η πορεία όλων μας είναι κοινή. Και ίσως στο τέλος καταλήξουμε ότι παρά τις οξύτητες που δημιουργούνται στις συζητήσεις σ’ αυτήν την Αίθουσα αυτά που μας χωρίζουν είναι λιγότερα από αυτά που μας ενώνουν.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ ( Σωτήρης Χατζηγάκης): Ο κ. Δερμεντζόπουλος έχει το λόγο.
      ΑΛΕΞΑΝΔΡΟΣ ΔΕΡΜΕΝΤΖΟΠΟΥΛΟΣ: Κύριε Πρόεδρε, κύριοι Υπουργοί, κύριοι συνάδελφοι, βρισκόμαστε σήμερα εδώ, για να κυρώσουμε τον Απολογισμό και τον Ισολογισμό του οικονομικού έτους 2002. Ξεκινώντας θα ήθελα να επισημάνω την ορθή τοποθέτηση του Υφυπουργού κ. Ρεγκούζα στη συνεδρίαση της αρμόδιας επιτροπής για το διαχωρισμό του θέματος σε δύο σκέλη, το έχον πολιτικοϊδεολογικά χαρακτηριστικά και το καθαρά τεχνοκρατικό σκέλος της συζήτησης. Αποδεχόμενοι, λοιπόν, αυτήν την επισήμανση δεν έχουμε παρά να κινηθούμε σε πολύ γνωστά σε όλους μας μονοπάτια.
      Στο μεν πρώτο σκέλος, να εκφράσει ο καθένας από εμάς ανάλογα με τον κομματικό του χώρο, με την ιδεολογική του τοποθέτηση τη στήριξη ή τις αντιρρήσεις του για τον τρόπο σύνταξης του προϋπολογισμού αυτού του έτους για το χειρισμό των οικονομικών θεμάτων εκείνη την περίοδο και για την υλοποίηση, την εκτέλεση και εν τέλει την καθαρή, όπως προκύπτει μέσα από τους αριθμούς, απολογιστική εικόνα.
      Στο δεύτερο σκέλος, στο τεχνοκρατικό, τα περιθώρια είναι πάρα πολύ στενά. Είναι μια τυπική, όπως ειπώθηκε χθες, συζήτηση που περιλαμβάνει τα πεπραγμένα και έχει έναν καθαρά τυπικό χαρακτήρα.
      Εδώ δεν υπάρχουν, δυστυχώς, περιθώρια διαφυγής από τον παραλογισμό, όπως εύστοχα πριν από λίγο επεσήμανε και ο Υφυπουργός, ο κ. Δούκας, του άλλη κυβέρνηση κάτω από άλλη οπτική γωνία με μία άλλη διαχειριστική λογική και άποψη να συντάσσει τον προϋπολογισμό προηγούμενης χρονιάς και να τον εκτελεί μία άλλη κυβέρνηση και μία άλλη κυβέρνηση να φέρνει τον απολογισμό του ιδίου έτους και να είναι υποχρεωμένη μάλιστα η τελευταία να τον υπερασπιστεί.
      Αυτό, λοιπόν, που κρίνεται σκόπιμο σε αυτόν εδώ το χώρο, για να διατηρήσουμε και την προσωπική μας πολιτική -και όχι μόνο- ισορροπία, είναι να αποδυναμώσουμε την επιχειρηματολογία μας όσον αφορά το τεχνοκρατικό μέρος της κουβέντας, να το υπερψηφίσουμε, την ανάγκη φιλοτιμία ποιούντες και να εστιάσουμε τις τοποθετήσεις μας, κυρίως, στο πολιτικό κομμάτι του θέματος. Διότι είμαστε υποχρεωμένοι να διατηρήσουμε την ομαλή λειτουργία στη δημοσιονομική διαχείριση. Είμαστε, όμως, πιο πολύ υποχρεωμένοι, πολιτικοί όντας, να δώσουμε μία άλλη προοπτική στη διαχείριση.
      Κυρίες και κύριοι συνάδελφοι, πριν από λίγες ημέρες συζητήθηκε στην Επιτροπή Οικονομικών Υποθέσεων το προσχέδιο του προϋπολογισμού για το 2005. Εκεί είχα επισημάνει ότι ο πρώτος προϋπολογισμός που κατατίθεται από τη σημερινή Κυβέρνηση, έχει τρομακτικές δυσκολίες στη σύνταξή του προσπαθώντας μέσα από την ήπια προσαρμογή να εξισορροπήσει τη δεινή οικονομική κατάσταση, που αποκαλύφθηκε, τελικά, μέσα από την απογραφή, με την ανάγκη μιας νέας αναπτυξιακής μα και συνάμα κοινωνικής θεώρησης.
      Έχει, όμως, αυτό το σχέδιο του προϋπολογισμού του 2005 και ένα σημαντικότατο πλεονέκτημα. Έχει σαν υποδείγματα και παραδείγματα, προς αποφυγή, όλους αυτούς τους προϋπολογισμούς που επί σειρά ετών παρουσιαζόντουσαν σαν πλεονασματικοί και προέκυπταν ελλειμματικοί.
      Είχαμε υπερεκτίμηση εσόδων και εισροών πόρων από την Ευρωπαϊκή Ένωση, είχαμε δαπάνες και ανειλημμένες υποχρεώσεις που ποτέ δεν ενεγράφοντο με αποτέλεσμα να εμφανίζονται απολογισμοί που πιστοποιούσαν το πόσο εικονικοί ήταν οι προϋπολογισμοί, όπως αυτός του 2002. Και αλίμονο σε αυτόν που περιμένουμε του χρόνου, του 2003.
      Κατά την κατάθεση του προϋπολογισμού του 2002, που συνέταξε τότε η κυβέρνηση του ΠΑΣΟΚ, κυρίες και κύριοι της Αξιωματικής Αντιπολίτευσης, για να δούμε πολιτικά το θέμα, ομιλούσατε για πλεονασματικό προϋπολογισμό. Σήμερα, που απαντούν αδυσώπητα οι αριθμοί, αποδεικνύεται η ελλειμματικότητά του και επιβεβαιώνονται οι κρίσεις της τότε Αξιωματικής Αντιπολίτευσης και σημερινής Κυβέρνησης. 
      Εκεί, λοιπόν, προβλέπατε μείωση της ανεργίας. Από 9%, που ήταν, την είχατε αυξήσει στο 10%. Προβλέπατε δημόσιο χρέος 97,8%. Και με στοιχεία δικά σας, όχι της απογραφής, έφτασε το 101% παρά τη μαζική εισροή πόρων που είχαμε από την Ενωμένη Ευρώπη. Ας μην ξεχνάμε ότι από το 1996 έως το 2003 εισέρευσαν 14,5 τρισεκατομμύρια δραχμές. 
      Προβλέπατε αύξηση των ξένων επενδύσεων και πετύχατε τη μεγαλύτερη μείωση στη χώρα μας, μόλις 1,3 δισεκατομμύρια δολάρια, κατατάσσοντάς τες στις τελευταίες θέσεις απ’ όλες τις υπόλοιπες χώρες της Ενωμένης Ευρώπης. 
      Προβλέπατε προσέγγιση της αγοραστικής δύναμης του Έλληνα πολίτη στο 65%, που ήταν ο μέσος όρος της αγοραστικής δύναμης των υπολοίπων χωρών-μελών της Ευρωπαϊκής Ένωσης και το φτάσατε στο 62%.
      Αυτή είναι η αντιστοιχία προϋπολογισμού και Απολογισμού για το 2002.
      Επειδή δε, πολύς λόγος έγινε και πολύ αγωνία υπάρχει για τον αναπτυξιακό νόμο, θα ήθελα να τονίσω ότι με τους αναπτυξιακούς νόμους που το ΠΑΣΟΚ το ίδιο ψήφισε και ιδίως με την τελευταία του τροποποίηση, η ανεργία -θα μιλήσω για την ανατολική Μακεδονία και Θράκη- μαστίζει την περιοχή. Και σε όλη αυτήν την περιφέρεια κατά την τελευταία περίοδο διακυβέρνησης του ΠΑΣΟΚ μόνο δύο αιτήσεις υπαγωγής έγιναν σε αυτόν από επίσημα στοιχεία.
      Για τέτοιους αναπτυξιακούς νόμους και τέτοια θεώρηση για την ανάπτυξη, συζητάτε, κύριοι συνάδελφοι;
      Δίνουμε, λοιπόν, ψήφο ανοχής γιατί λογικά θα έπρεπε να καταψηφίσουμε. Αλλά δεν είναι στις προθέσεις μας να δημιουργήσουμε πολιτικά ζητήματα που ζημιώνουν τη χώρα, που δημιουργούν προβλήματα στην πολιτική, που θέλουμε τόσο εμείς, αλλά κυρίως όλος ο ελληνικός λαός να ακολουθήσουμε. Και συν τοις άλλοις αποδεικνύουμε για άλλη μια φορά την πολιτική μας υπευθυνότητα. Δίνουμε ψήφο ανοχής, αλλά παράλληλα καταδικάζουμε τις πρακτικές της ανακολουθίας προϋπολογισμών-απολογισμών, τις δημιουργικές λογιστικές, τις αλχημείες του παρελθόντος, της ωραιοποίησης, που οδήγησαν πιστοποιημένα πια μέσα από την απολαβή, που πολύς λόγος γίνεται για τη χρησιμότητά της, προσέξτε όμως κανείς δεν αμφισβητεί την ακρίβεια των αποτελεσμάτων της. Γίνεται από εσάς.
      Στα όρια, λοιπόν, όλη αυτή η ιστορία των ωραιοποιημένων καταστάσεων, μας έφεραν στα όρια της οικονομικής τραγωδίας και στο δημοσιονομικό εκτροχιασμό. Και είναι πια καιρός, κυρίες και κύριοι συνάδελφοι του ΠΑΣΟΚ, να κατανοήσετε και να παραδεχθείτε την αναγκαιότητα της αλλαγής πλεύσης στην οικονομική διαχείριση. Να αποδεχθείτε την πραγματικότητα και να συμπλεύσετε μαζί μας στην προσπάθεια ανόρθωσης και βελτίωσης που εμείς επιδιώκουμε και να είσθε βέβαιοι θα την πετύχουμε. Και στη σημερινή μας ψήφο ανοχής για το δικό σας Απολογισμό, συμπορευθείτε μαζί μας με τη θετική σας ψήφο στον προϋπολογισμό του 2005, στο φορολογικό, στο αναπτυξιακό και σε όποιο άλλο νομοσχέδιο αφορά οικονομική διαχείριση, θα έλθει σ’ αυτήν τη Βουλή, γιατί στόχος μας είναι πρώτα να κλείσουμε τις πληγές του παρελθόντος.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε συνάδελφε.
      Ο κ. Παναγιώτης Σγουρίδης έχει το λόγο.
      ΠΑΝΑΓΙΩΤΗΣ ΣΓΟΥΡΙΔΗΣ: Κύριε Πρόεδρε, αγαπητοί συνάδελφοι, δυστυχώς είμαστε υποχρεωμένοι να συζητούμε το εγγεγραμμένο θέμα στην ημερησία διάταξη της Βουλής, ενώ άλλα σημαντικότερα θέματα τρέχουν. Πριν από περίπου δέκα ώρες οι ΗΠΑ και η νέα κυβέρνηση έσπευσαν να αναγνωρίσουν τα Σκόπια με το όνομα Μακεδονία.
      Εγώ ένα σχόλιο μόνο θα κάνω επ’ αυτού και θα προχωρήσω μετά στο θέμα το οποίο συζητάμε. Το σχόλιό μου είναι το εξής: Ότι η εξωτερική πολιτική του καναπέ δεν αποδίδει. Η εξωτερική πολιτική είναι εν δυνάμει πολιτική, διαμορφώνεται στις πρωτεύουσες των εθνικών κρατών στην Ευρωπαϊκή Ένωση, στους διεθνείς οργανισμούς και δεν διαμορφώνεται στρογγυλοκαθισμένη σε έναν καναπέ.
      Κύριοι συνάδελφοι, σήμερα είναι η δεύτερη και τελευταία μέρα μιας πράξης ενός θεάτρου του παραλόγου το οποίο παίχτηκε μέσα στη Βουλή. Και θα εξηγήσω γιατί. Όσοι εξ υμών είχαν σχέση με κάποιες επιχειρήσεις ή είχαν επιχείρηση και τις άφησαν λόγω του ασυμβιβάστου -ένα τρικ που θεωρώ ότι δεν απέδωσε στην πολιτική ζωή του τόπου, ίσως σε μια μελλοντική αναθεώρηση ξαναδούμε το θέμα- όσοι ασχολούνται με επιχειρήσεις και αυτήν τη στιγμή μας ακούν είτε από την ψηφιακή είτε από την αναλογική τηλεόραση που μεταδίδεται από το κανάλι της Βουλής ή θα διαβάσουν τα Πρακτικά της Βουλής, ξέρουν πολύ καλά όλοι αυτοί ότι σ’ αυτά που θα πω θα έχω δίκιο, ότι όλοι πριν το κλείσιμο του οικονομικού έτους των επιχειρήσεών τους, το οικονομικό κλείσιμο της χρονιάς όπως λέμε, έχουν συσκέψεις με τους λογιστές τους για την οικονομική απεικόνιση της επιχείρησης. Η οικονομική απεικόνιση της επιχείρησης δεν σημαίνει ότι κάποιος κλέβει, δεν σημαίνει ότι παραποιεί οικονομικά στοιχεία,  δεν σημαίνει ότι «μαϊμουδίζει» και διαμορφώνει διαφορετικά τα οικονομικά στοιχεία της επιχείρησης, δε σημαίνει ότι αποκρύπτει.
Απλώς λαμβάνει κάποιες αποφάσεις και σύμφωνα με αυτές σε συνεργασία με το λογιστήριό του και το λογιστή του τα απεικονίζει σύμφωνα με τους παραδεκτούς λογιστικούς κανόνες.
    Παραδείγματος χάρη, αν κάποια επιχείρηση -εσείς είστε και οικονομολόγος- θέλει να πάρει ένα δάνειο από τράπεζα και θέλει να παρουσιάσει τα στοιχεία της ότι είναι καλά, ανθηρά, παρουσιάζει όλα της τα κέρδη γιατί αποσκοπεί στο να πάρει ένα δάνειο. Παρουσιάζεται δηλαδή η επιχείρηση ότι είναι εύρωστη. Αν στοχεύει κάπου αλλού,  είτε αποδίδει τα κέρδη είτε -αν θέλετε- τα αποθεματοποιεί. Αν πάλι αγοράσει κάποιο πάγιο περιουσιακό στοιχείο ή το αποσβένει σε πέντε χρόνια ή το αποσβένει σε δέκα χρόνια. Είναι θέμα δικής της απόφασης. Αν θέλει, το αποσβένει και αμέσως. Και δεν μπορώ να καταλάβω γιατί θα πρέπει οι πάγιες ολυμπιακές εγκαταστάσεις, οι οποίες είναι περιουσία του ελληνικού λαού, να αποσβεστούν σε ένα χρόνο. Αν πάλι θέλουν οι επιχειρήσεις να ενταχτούν σε κάποιον αναπτυξιακό νόμο, παρουσιάζουν τα στοιχεία τους έτσι. Δεν παρανομούν, αλλά κινούνται στους αποδεκτά νόμιμους κανόνες. Δεν αλλάζουν τα οικονομικά μεγέθη.
      Το κράτος κατά βάση, από απόψεως οικονομικής διαχείρισης, είναι μία επιχείρηση. Η κυβέρνησή του είναι το διοικητικό του συμβούλιο. Το Υπουργείο Οικονομικών του είναι ο λογιστής του και η EUROSTAT είναι ο ελεγκτής του. Το προηγούμενο διοικητικό συμβούλιο του κράτους με την επωνυμία «Επιχείρηση ΕΛΛΑΣ», δηλαδή η Κυβέρνηση του ΠΑΣΟΚ, είχε άλλες προτεραιότητες: αναπτυξιακές, προτεραιότητες της διοργάνωσης των Ολυμπιακών Αγώνων, τα μεγάλα έργα. Έτσι στόχευσαν και σχεδίασαν και παρουσίασαν τα οικονομικά μεγέθη με κάποιο συγκεκριμένο τρόπο παραδεκτό από την Ευρωπαϊκή Ένωση, σύμφωνα με αυτά που γράφονται κιόλας στις εκθέσεις.
      Το νέο διοικητικό συμβούλιο του κράτους, δηλαδή η Νέα Δημοκρατία, με την επωνυμία «Επιχείρηση ΕΛΛΑΣ», μη έχοντας σαφή προσανατολισμό, συναισθανόμενο αδυναμία εκπληρώσεως προεκλογικών υποσχέσεων, αποφάσισε να κερδίσει χρόνο. Ουδέν μεμπτό. Να μιλήσει για καμένη γη θα ήταν ανακόλουθο μετά τους πανηγυρισμούς που έγιναν για τους Ολυμπιακούς Αγώνες. Ήταν δυνατόν για τη χώρα που διοργάνωσε Ολυμπιακούς Αγώνες, που κατασκεύασε αυτά τα μεγάλα έργα, να μιλήσουμε για καμένη γη; Άρα, λοιπόν, το σλόγκαν του 1989-1990 δεν έπιανε τόπο.
      Προχώρησαν, λοιπόν, σε κάτι άλλο: Ζήτησαν αλλαγή του τρόπου απεικόνισης -αυτό κάνατε- χωρίς να αλλάξουν τα οικονομικά μεγέθη. Ούτε τα έσοδα του κράτους αλλάζουν ούτε τα έξοδα του κράτους αλλάζουν. Ούτε αυτά που χρωστούνται στα δημόσια ταμεία ή σε κάποιους άλλους οργανισμούς δεν αλλάζουν. Απλώς καταγράφονται με κάποιο διαφορετικό τρόπο.
      Δια του λογιστού, λοιπόν, του Υπουργείου Οικονομικών δηλαδή, απλώς μετέτρεψε, ανακάτεψε και μετέθεσε τα οικονομικά στοιχεία και ζήτησε από τον ελεγκτή της EUROSTAT να τα αποδεχθεί. Ο ελεγκτής της EUROSTAT είπε: «Αφού το θέλετε έτσι, αφού θέλετε να πάτε σε δημοσιονομική μέγγενη, με γεια σας με χαρά σας. Εγώ δέχομαι τον τρόπο που εσείς αποδέχεστε να απεικονίσετε τα οικονομικά στοιχεία».
      Κι επειδή πολλές φορές λέτε ότι όσα σας λέμε είναι αποσπασματικά κι επειδή πολλές φορές είτε, αν θέλετε, από το INTERNET είναι κομμάτι αυτών των δηλώσεων, εγώ θα καταθέσω στα Πρακτικά το πλήρες κείμενο των δηλώσεων του Γενικού Διευθυντή της EUROSTAT,  του κ. Μισέλ Κβάντεν Αμπέλε, δημοσιευμένο στην οικονομική «ΚΑΘΗΜΕΡΙΝΗ» -έγκριτη εφημερίδα- το οποίο λέει: «Το ιστορικό των αναθεωρήσεων. Γιατί μια τέτοια αναθεώρηση;»
    Θα σας διαβάσω μόνο ένα απόσπασμα, το πιο χαρακτηριστικό. Τα υπόλοιπα είναι σαφέστατα γιατί μιλάνε για τους εξοπλισμούς, για τη μετάθεση των εσόδων από το ΦΠΑ, για το θέμα της εγγραφής του Ταχυδρομικού Ταμιευτηρίου κλπ.
    Διαβάζω, λοιπόν, το απόσπασμα: «Εάν προσθέσουμε τα στοιχεία στα προηγούμενα χρόνια, το σύνολο των δαπανών για στρατιωτικό εξοπλισμό και άλλα, είναι το ίδιο, όποια και αν είναι η μέθοδος καταγραφής». Και συνεχίζει: «Αντίθετα, το ποσό των ετησίων πληρωμών μπορεί να διαφέρει, ανάλογα με τη μέθοδο εγγραφής, ανάλογα επίσης με το αν πρόκειται για ένα έτος όπου παραδόθηκε, ή πληρώθηκε πολύς στρατιωτικός εξοπλισμός». Σαφέστατο! Εάν εσείς θέλετε να τα αποσβέσετε αμέσως και τα βάλετε όλα, σαφώς θα αυξηθεί το έλλειμμα. Αυτό δεν σημαίνει ότι οι υπόλοιποι έκαναν «μαϊμουδιές».
    Θα μου πείτε: «Μα, τι μας τα λέτε αυτά, κύριε Σγουρίδη; Αυτά είναι γνωστά εν πολλοίς». Τα λέω, πρώτον, για να τα ακούσουν οι μέτοχοι που άλλαξαν το διοικητικό συμβούλιο, να ακούσουν οι μέτοχοι δια του Βήματος αυτού τι ακριβώς συμβαίνει -και οι μέτοχοι είναι ο λαός- και δεύτερον, για να αιτιολογήσω γιατί είπα ότι συμβαίνει σήμερα εδώ στην Αίθουσα το θέατρο του παραλόγου με την κύρωση του οικονομικού Απολογισμού του έτους 2002 και του Ισολογισμού του 2002.
    Και αν αλλάξετε τα στοιχεία, ο Απολογισμός δεν αλλάζει. Αλλάζει, όμως, ο Ισολογισμός και έπρεπε να κατατεθεί άλλος ισολογισμός. Δεν μας κάνετε καμία χάρη, ούτε μας δίνετε ψήφο ανοχής. Απλώς δεν μπορείτε να κάνετε διαφορετικά.
    Θα σας πω, αγαπητοί συνάδελφοι, γιατί είναι το θέατρο του παραλόγου. Είναι το θέατρο του παραλόγου, γιατί εσείς με την έκθεση αυτή ουσιαστικά αποδέχεστε τους κανόνες που η προηγούμενη κυβέρνηση είχε θέσει ως προς το θέμα του τρόπου καταγραφής των στοιχείων. Αυτούς τους κανόνες, ψηφίζοντας την έκθεση αυτή, τους κάνετε αποδεκτούς.
    Ακόμα, αν θέλετε, η καθ’ όλα  έγκριτη Έκθεση του Ελεγκτικού Συνεδρίου επικυρώνει πανηγυρικά την ορθότητα των οικονομικών χειρισμών της κυβερνήσεως του ΠΑΣΟΚ, ακόμα και το κομμάτι που ο κ. Ρεγκούζας διάβασε και μας παρέπεμψε στη σελίδα 16. «Η εφαρμογή των λογιστικών κανόνων της EUROSTAT, δεν είναι υποχρεωτική για τον προϋπολογισμό, η κατάρτιση και η εκτέλεση του οποίου διέπεται από το δημόσιο λογιστικό. Για το λόγο αυτό στις αναφορές που υποβάλλονται από όλες τις χώρες-μέλη για το έλλειμμα και το χρέος προβλέπεται να γίνονται όλες οι αναγκαίες προσαρμογές, οι οποίες με αφετηρία τα στοιχεία του προϋπολογισμού καταλήγουν σε εθνικολογιστικά στοιχεία».
    Ούτως ή άλλως τι είπατε; Ότι απλώς η καταγραφή είναι αυτή που γίνεται. Εσείς δεν δέχεστε την καταγραφή, γιατί εφόσον δεν μπορείτε να πείτε για καμένη γη, προσπαθείτε να μεταθέσετε αυτά τα οποία υποσχεθήκατε στο μέλλον.
    Αγαπητοί κύριοι συνάδελφοι της Νέας Δημοκρατίας και αγαπητοί κύριοι Υπουργοί, λυπάμαι πολύ, διότι κάθε μέρα προχωράτε από λάθος σε λάθος. Και τα λάθη στην οικονομία διορθώνονται. Τα λάθη στα εθνικά μας ζητήματα είναι επικίνδυνα.
    (Χειροκροτήματα από την πτέρυγα του ΠΑ.ΣΟ.Κ)
    ΠΡΟΕΔΡΕΥΩΝ (Σωτήριος Χατζηγάκης): Ευχαριστούμε, κύριε Σγουρίδη.
    Ο κύριος Γκατζής έχει το λόγο.
    ΝΙΚΟΛΑΟΣ ΓΚΑΤΖΗΣ: Ευχαριστώ, κύριε Πρόεδρε.
    Σήμερα γίνεται, όπως επισημάναμε και χθες, ένας ανούσιος καυγάς ανάμεσα στα δύο κόμματα, που ακολουθούν την ίδια ακριβώς πολιτική, αλλά προσπαθούν να βρουν ορισμένες αφορμές για να πουν ότι το ένα θα είχε καλύτερη διαχείριση από το άλλο. Όπως είπα και χθες, η συναίνεση της Νέας Δημοκρατίας στην ψήφιση του Ισολογισμού και του Απολογισμού, δεν έχει στην ουσία, παρά το ότι αιτιολόγησε ανάγκες της αλλαγής της Κυβέρνησης να ψηφίσει τον Ισολογισμό, αυτήν την αιτία. Η αιτία είναι ότι δεν υπάρχει διαφορετική πολιτική ανάμεσα στα δύο κόμματα.
     Παραδείγματος χάρη, για τα θέματα της κοινωνικής  πολιτικής δεν διαφώνησε ούτε για τις τρομερές περικοπές που έγιναν γύρω απ’ αυτά, στην υγεία, στην παιδεία, στους αγρότες, στους μικρομεσαίους. Δεν διαφώνησε ουσιαστικά για τα μεγέθη του χρέους, για τις περικοπές που έγιναν από τις δημόσιες δαπάνες, δεν διαφώνησε με την αντίληψη του προϋπολογισμού. Από την άποψη αυτή, λοιπόν, τα σημεία είναι κοινά. Συνεχίζεται η ίδια πολιτική που ακολούθησε το ΠΑΣΟΚ.
     Από την άλλη μεριά, επειδή γίνεται πολλή συζήτηση μετά την τοποθέτηση του κ. Μάνου «τι θα ψηφίσουμε και αν θα ψηφίσουμε αυτά τα νούμερα ενώ η Κυβέρνηση έχει άλλα» και από εκεί και πέρα όλοι οι συνάδελφοι του ΠΑΣΟΚ ισχυρίζονται και φέρνουν αυτό το επιχείρημα, θα ήθελα να πω και στον κ. Παπαντωνίου, ότι αν τελικά δεν υπήρχε αυτή η αιτία κατά του ΠΑΣΟΚ, θα είχαμε μια καλή φιλολαϊκή πολιτική από τη Κυβέρνηση της Νέας Δημοκρατίας; Αν ήταν οι ίδιοι στην κυβέρνηση θα ακολουθούσε μια διαφορετική πολιτική από αυτήν που ακολουθεί σήμερα η Νέα Δημοκρατία και την οποία έχει εξαγγείλει με διάφορους τρόπους;
    Παραδείγματος χάρη, όταν βγαίνει ο πρόεδρος της Εθνικής Τράπεζας, όταν βγαίνει ο διοικητής της Τράπεζας της Ελλάδας, ο οποίος ήταν διοικητής επί ΠΑΣΟΚ και παραμένει και επί Νέας Δημοκρατίας και τότε μιλούσε πάλι για σφιχτή εισοδηματική πολιτική και περικοπές κοινωνικών δαπανών και τα επαναλαμβάνει και σήμερα που είναι επί Κυβέρνησης της Νέας Δημοκρατίας, όταν βγαίνει ο Πρωθυπουργός και κάνει δηλώσεις στο Ελληνοαμερικανικό Επιμελητήριο και προσκαλεί τους ξένους λέγοντας τους ότι εδώ υπάρχει φορολογικός παράδεισος, «ελάτε να επενδύσετε, έχουμε και τα Βαλκάνια δίπλα» και ότι η Κυβέρνηση θα δώσει και με τον αναπτυξιακό νόμο νέες δυνατότητες ανάπτυξης του επιχειρηματικού κεφαλαίου ή όταν επικαλείται την ανταγωνιστικότητα των επιχειρήσεων, που όλοι ξέρουμε για τα νέα προνόμια στους επιχειρηματίες χωρίς -θα αποδειχθεί- και με τα νέα προνόμια να κάνουν νέες επενδύσεις και όταν μάλιστα αποδεσμεύει τις επιχορηγήσεις στο κεφάλαιο από αυτό που ήταν δεσμευμένη προηγούμενα να κάνει προσλήψεις εργαζομένων ανάλογα με το ποσοστό ή το ποσό της επιχορήγησης, όταν τελικά οι ίδιοι Υπουργοί, διάφοροι Υπουργοί, βγαίνουν και κάνουν παρόμοιες δηλώσεις, όταν έρχεται το προσχέδιο του προϋπολογισμού και εξαγγέλλεται και εκεί λιτότητα στην εισοδηματική πολιτική, περικοπές δαπανών, ιδιωτικοποίηση σε ότι έχει απομείνει από αυτά τα οποία είχε αφήσει το ΠΑΣΟΚ, για ποια κοινωνική πολιτική και για ποιο κοινωνικό πρόσωπο μιλάει και η Νέα Δημοκρατία; Δηλαδή, άραγε, μπορεί να ξεγελάσει τα εργατικά συνδικάτα, τα λαϊκά γενικότερα στρώματα, τα μεσαία, τα μικρομεσαία, τα αγροτικά στρώματα αλλά και της πόλης όταν λέει ότι με ήπια προσαρμογή και χωρίς περικοπές -δήθεν- θα λύσει τα προβλήματα της οικονομίας, αυτά τα οποία κληρονόμησε από το ΠΑΣΟΚ; Αυτά είναι ερωτήματα τα οποία όχι μόνο δεν μπορείτε να απαντήσετε, γιατί δεν θέλετε να απαντήσετε και δεν μπορείτε, γιατί θα είναι καταφανέστατο και θα φανεί σε όλο τον ελληνικό λαό ότι και τα δυο κόμματα, απαντώντας σε αυτό το ερώτημα, θα είστε εκτεθειμένοι σε αυτά τα οποία λέτε.
     Και το λέω με την εξής έννοια, κύριοι συνάδελφοι. Η συνάντηση αρχηγών, Υπουργών κλπ. της Ευρωπαϊκής Ένωσης που έγινε στις 15 του Μάη είχε επισημάνει μια παρατήρηση στην ελληνική Κυβέρνηση ότι δεν έχει εφαρμόσει τις αποφάσεις της Λισσαβόνας. Πριν ενάμισι μήνα ακριβώς συνήλθε το ελληνικό Εθνικό Συμβούλιο Δράσης για την Απασχόληση. Και αποφάσισε, τελικά, στις προτάσεις αυτές να πάρει ορισμένα μέτρα για να υλοποιήσει τις αποφάσεις της Λισσαβόνας και έτσι να φύγει από τον έλεγχο και τον βραχνά των παρατηρήσεων που κάνει η Ευρωπαϊκή Ένωση για τη μη εφαρμογή τους.
     Τι έλεγαν αυτές; Ιδιωτικοποίηση σε ότι έχει απομείνει, ιδιωτικοποίηση των πάντων, πλήρη απελευθέρωση της αγοράς εργασίας, γενίκευση της μερικής απασχόλησης, παραπέρα απελευθέρωση της ελαστικοποίησης του ωραρίου. Μπήκε το θέμα του ασφαλιστικού, του συνταξιοδοτικού και ας λέει η Κυβέρνηση ότι δεν είναι στην ατζέντα της να συζητήσει το ασφαλιστικό.
     Ας λέει ότι δεν είναι στις προθέσεις της να συζητήσει για το συνταξιοδοτικό, παρόλο που από τις οδηγίες και τις αποφάσεις της Λισαβώνας μπαίνει ότι η αύξηση του εργάσιμου χρόνου των εργαζομένων θα πάει πάνω από τα εξήντα πέντε το οποίο ισχύει σήμερα και για τις συντάξεις και για τις περικοπές τα οποία λέγονται. Αυτά δεν είναι ελληνικά μόνο μέτρα είναι γενικότερα μέτρα τα οποία αποφασίζουν οι αρχηγοί των κρατών σύμφωνα με την ατζέντα που τους πηγαίνουν τα ισχυρά μονοπώλια, τα παγκόσμια μονοπώλια και γίνονται νόμοι του κράτους. Το ίδιο δεν γίνεται στη Γερμανία, στη Γαλλία, στην Ιταλία; Είναι ξεσηκωμένοι οι Γερμανοί για τις κοινωνικές περικοπές για την ανατροπή των εργασιακών σχέσεων. Οι δημόσιοι υπάλληλοι εκεί από τις τριάντα οκτώ ώρες πήγαν στις σαράντα δύο. Πιέζουν οι μεγάλες επιχειρήσεις με την απειλή της απόλυσης να δεχθούν οι εργαζόμενοι περικοπή στο εισόδημα και περισσότερες ώρες εργασίας. 
     Αυτή είναι η πολιτική της Ευρωπαϊκής Ένωσης την οποία ομονοούν και ψηφίζουν τα δύο μεγάλα κόμματα μη εξαιρουμένου και του Συνασπισμού. Γι αυτό, λοιπόν λέμε ότι το πρόβλημα όπως φαίνεται και από αυτόν τον προϋπολογισμό είναι καθαρά πολιτικό είναι καθαρά ταξικό και η προηγούμενη κυβέρνηση και αυτή ακολουθούν καθαρά μία αντιλαϊκή ταξική πολιτική η οποία πλήττει τα πλατιά λαϊκά στρώματα και ωφελεί τους λίγους. 
     Επειδή αναφέρθηκε ο κ. Παπαντωνίου στην Αμερική ότι έχει ανάπτυξη θα ήθελα να πω ότι δεν μας είπε ότι πενήντα εκατομμύρια του λαού της Αμερικής ζουν κάτω από το όριο της φτώχειας, ότι σαράντα πέντε εκατομμύρια Αμερικανών δεν έχουν ασφάλιση. Για τέτοια ανάπτυξη μιλάμε; Μιλάμε για ανάπτυξη, τελικά, του κεφαλαίου όπως είχαμε και εδώ όπου ελληνικές επιχειρήσεις είναι πρώτες σε ποσοστό κερδών και δεύτερες στον κόσμο μετά τους Αμερικανούς; Τέτοια ανάπτυξη να την χαίρεστε!
     Εμείς την ανάπτυξη την κρίνουμε με το πόσο αυτή εξυπηρετεί βασικά λαϊκά κοινωνικά προβλήματα, έχει στόχο τον άνθρωπο, τις ανάγκες του, την ποιότητα ζωής και στρέφεται ενάντια στα μεγάλα συμφέροντα, τα οποία, τελικά, καταδυναστεύουν την οικονομία και το λαό. 
     Έρχομαι τώρα και σε ορισμένα άλλα που ακούστηκαν με την ευκαιρία και του γεγονότος της αναγνώρισης της FYROM σαν Δημοκρατία της Μακεδονίας από τους Αμερικάνους. Θα ήθελα να σχολιάσω αυτά που ειπώθηκαν.
     Κύριοι Βουλευτές, είναι γνωστό ότι ήταν ενημερωμένοι, τουλάχιστον, οι δύο αρχηγοί. Η δήλωση του κ. Παπανδρέου χθες στους δημοσιογράφους αυτό, τουλάχιστον, επιβεβαιώνει. Πιστεύουμε ότι ήταν γνωστό και στην Κυβέρνηση. Το θέμα είναι –να σχολιάσω και αυτά που είπε ο κ. Σγουρίδης- ότι η εθνική εξωτερική πολιτική όπως είπε δεν καθορίζεται μέσα από τους καναπέδες. Δεν καθορίζεται όμως και από τις δημόσιες σχέσεις που είπε, ότι καθορίζεται μέσα στις πρωτεύουσες των χωρών. Η εθνική ανεξάρτητη πολιτική καθορίζεται, τελικά, από το τι πολιτική ακολουθεί, εφαρμόζει η κάθε κυβέρνηση που βρίσκεται στη χώρα μας, ή σε κάθε χώρα. Είναι πολιτική η οποία θα εξυπηρετεί τα λαϊκά συμφέροντα ή είναι πολιτική που θα υπηρετεί τα μεγάλα συμφέροντα εις βάρος των λαϊκών συμφερόντων; Από εκεί εξαρτώνται όλα. Ο πατριωτισμός έχει άμεση σχέση με την πολιτική που ακολουθείται στο εσωτερικό της χώρας.
     Πολύ σωστά είχε πει κάποιος ότι δεν μπορεί να υπάρχει ανεπτυγμένη δημοκρατία στη χώρα μας όταν δεν έχουμε κερδίσει την εθνική μας ανεξαρτησία στην οικονομία. Και δεν μπορεί να έχουμε κερδίσει την εθνική ανεξαρτησία της χώρας όταν δεν έχουμε κατακτήσει την ανεξαρτησία της οικονομίας. 
     Εδώ, λοιπόν, οι πολιτικές όλων των κυβερνήσεων μέχρι τώρα καθορίζονται μέσα στα πλαίσια ξένων κέντρων αποφάσεων όπως είναι το ΝΑΤΟ, όπως είναι η Ευρωπαϊκή Ένωση, οι διάφοροι άλλοι οργανισμοί να μην τους αναφέρω, Διεθνές Νομισματικό Ταμείο κλπ. και από τον άσπονδο φίλο μας, τις ΗΠΑ. Εκεί, λοιπόν, καθορίζονται οι πολιτικές και με τη σύμφωνη γνώμη των κυβερνήσεων, ενάντια στα αισθήματα του λαού. Είδαμε τι έγινε στην Γιουγκοσλαβία, είδαμε τι έγινε με το θέμα του Αφγανιστάν, του Ιράκ κλπ. Παρά τη θέληση των λαών καθορίζεται αυτή η πολιτική.
      Όταν οι λαοί δεν είναι στο προσκήνιο, όταν δεν συμμετέχουν, όταν αυτοί δεν διαμορφώνουν την πολιτική, όταν  η πολιτική είναι έξω από τα δικά τους συμφέροντα, όταν αυτοί δεν έχουν τον έλεγχο της οικονομίας και της διακυβέρνησης της χώρας, θα έχουμε αυτά τα φαινόμενα που έχουμε και σήμερα και που εγκυμονούν και παραπέρα κινδύνους.
      Στην πρωτολογία μου μίλησα μόνο για τον Απολογισμό και είχα αποδείξει με στοιχεία και με πίνακες, τους οποίους κατέθεσα, πόσο αντιλαϊκός ήταν ο προϋπολογισμός του 2002 και έγινε πολύ πιο αντιλαϊκός με τις περικοπές που έγιναν από διάφορες κοινωνικές δαπάνες και Υπουργεία. Να αναφερθώ όμως στον Ισολογισμό.
      Στον Ισολογισμό του κράτους, κύριοι συνάδελφοι, υποτίθεται ότι εμφανίζονται όλοι οι λογαριασμοί του προϋπολογισμού καθώς και οι εκτός προϋπολογισμού λογαριασμοί που έχουν σχέση με τη χρηματική διαχείριση του δημοσίου, ενώ περιλαμβάνονται σ’ αυτόν και η αξία της ακίνητης και κινητής περιουσίας του κράτους. 
      Το ύψος του Ισολογισμού στις 31.12.2002 ήταν 194,5 δισεκατομμύρια ευρώ. Σ’ αυτό συμπεριλαμβάνεται το ύψος του δημόσιου χρέους καθώς και οι εγγυήσεις του δημοσίου για δάνεια που χορηγήθηκαν. Να μην αναφέρω νούμερα όμως.
      Στον Ισολογισμό του κράτους αποτυπώνεται κάθε φορά το αποτέλεσμα της πολιτικής που εφαρμόζεται, το περιεχόμενο και ο προσανατολισμός, της οποίας είναι δεδομένα. Κινείται σε αντιλαϊκή φιλομονοπωλιακή κατεύθυνση. Ωστόσο ακόμη και έτσι οι κυβερνώντες καταφεύγουν σε μια σειρά λογιστικά τερτίπια προκειμένου να αμβλύνουν τεχνικές πλευρές αυτής της πολιτικής. Η περίπτωση του χρέους των Ενόπλων Δυνάμεων είναι πολύ χαρακτηριστική. Και έγινε μάλιστα συζήτηση για την απογραφή κλπ. Εγώ όμως πιάνω την ουσία, αφού η εκάστοτε κυβέρνηση εμφανίζει μόνο ένα μέρος του χρέους των Ενόπλων Δυνάμεων. Χαρακτηριστικοί είναι και οι ειδικοί λογαριασμοί, οι οποίοι δεν αναφέρονται και που λειτουργούν και από την κυβέρνηση του ΠΑΣΟΚ, προηγούμενα, αλλά και από την Κυβέρνηση της Νέας Δημοκρατίας.
      Θα μας φέρετε στοιχεία, κύριε Υπουργέ, που να λένε ότι τόσα χρήματα διαχειρίζονται οι ειδικοί λογαριασμοί, από πού προέρχονται αυτά και πώς κατανέμονται; Γιατί δεν ξέρω αν θα τα γράψετε στον προϋπολογισμό.
      Δεν ξέρω με ποιο δικαίωμα ασκεί κάποιος μια τέτοια εξουσία, να διαχειρίζεται άνω των 5 τρισεκατομμυρίων δραχμών εκτός Βουλής, εκτός ελέγχου, εκτός παρέμβασης όχι μόνο της Βουλής και του μαζικού κινήματος, αλλά γενικότερα καμιά δυνατότητα προσέγγισης ελέγχου αυτών των χρημάτων και της διάθεσής τους. Και τα περισσότερα απ’ αυτά πηγαίνουν για μικροκομματικούς σκοπούς και εξυπηρετήσεις.
     Η Νέα Δημοκρατία που έκανε αναφορά σ’ αυτά, θα τηρήσει πάλι ειδικούς λογαριασμούς και θα συνεχίσει το ίδιο παιχνίδι;
      Εμείς λέμε ότι όλα πρέπει να εγγράφονται στον κρατικό προϋπολογισμό. Καμία δαπάνη έξω απ’ αυτόν.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Θα έχετε όλη την πληροφόρηση.
      ΝΙΚΟΛΑΟΣ ΓΚΑΤΖΗΣ: Το εύχομαι, κύριε Υπουργέ.
     Να μην αναφέρω τι λέει το Ελεγκτικό Συνέδριο, ότι αυτά έπρεπε να είχαν εγγραφεί, ότι υπήρχε η δυνατότητα και βάση νόμου να γίνει συμπληρωματικός προϋπολογισμός γι’ αυτά που δεν είχαν γραφτεί κλπ.
      Να πω όμως ορισμένες δικές μας σκέψεις στα θέματα αυτά. Για το Κομμουνιστικό Κόμμα Ελλάδας το ζήτημα του προϋπολογισμού δεν είναι ένα τεχνικοοικονομικό ζήτημα. Είναι ζήτημα βαθύτατα πολιτικό. Κρίνει τον κρατικό προϋπολογισμό, τον Απολογισμό και τον Ισολογισμό του 2002 με κριτήρια, ποιά ταξικά συμφέροντα αυτός εξυπηρετεί, εάν δηλαδή εξυπηρετεί τα λαϊκά συμφέροντα ή τα συμφέροντα των μονοπωλίων.
      Το κόμμα μας καταψήφισε τον προϋπολογισμό του 2002 και καταψηφίζει και τον Απολογισμό και τον Ισολογισμό του 2002. Γιατί είναι ένας μηχανισμός υλοποίησης της αντιλαϊκής αυτής πολιτικής που εξυπηρετεί συμφέροντα λίγων, πλουτοκρατίας. Εκτιμά το κόμμα μας ότι τα λαϊκά προβλήματα μπορούν να αντιμετωπιστούν όταν ανατραπούν αυτές οι οικονομικές πολιτικές και δημιουργηθούν οι προϋποθέσεις που θα αναφέρω παρακάτω.
      Αυτό έχει ωριμάσει μέσα στην καπιταλιστική ανάπτυξη της ελληνικής κοινωνίας. Είναι ανάγκη να γίνει ο κοινωνικός πλούτος λαϊκή ιδιοκτησία, να διευθύνεται η κοινωνική εργασία στη βάση της κοινωνικής ιδιοκτησίας των μέσων που χρησιμοποιεί. Αυτό είναι το βαθύτερο λαϊκό συμφέρον, η καρδιά αν θέλετε της λαϊκής οικονομίας.
    Επομένως, η διαχείριση του υποπροϊόντος των δημοσίων εσόδων, ο σχεδιασμός, έχουν ριζικά διαφορετικό ταξικό περιεχόμενο. Θεμελιώδης αρχή της οικονομικής πρότασης του ΚΚΕ είναι ότι η κοινωνική εργασία είναι η μόνη πηγή παραγωγής νέου προϊόντος. Επομένως, το αποτέλεσμά της είναι κοινωνικός πλούτος που διανέμεται ανάλογα με την προσφορά εργασίας και ανάλογα με τις κοινωνικές ανάγκες. Η λύση αυτού του προβληματος του οικονομικού προβλήματος για τις εργατικές και λαϊκές δυνάμεις εξαρτάται από τη λύση του προβληματος της εξουσίας.
      Σ’ αυτήν την ανάγκη και προοπτική αντιδρούν τα μονοπώλια, ο ιμπεριαλισμός και οι πολιτικές τους εξουσίες. Ξέρουμε ότι η ανατροπή αυτής της εξουσίας δεν θα είναι μονόπρακτο έργο μιας κοινοβουλευτικής περιόδου, μιας εκλογικής μάχης. Όμως, η κάθε μάχη μπορεί να έχει τη συμβολή της στην διαμόρφωση ενός πλατιού κινήματος αμφισβήτησης, σύγκρουσης, ρήξης με την αντιλαϊκή πολιτική και με τα κόμματα που την εφαρμόζουν ή την στηρίζουν. Η κάθε επιμέρους μάχη από την κινητοποίηση, την εκδήλωση, την στάση εργασίας, την απεργία μέχρι τη ψήφο βάζει το δικό της λιθαράκι στην οικοδόμηση του λαϊκού κοινωνικού μετώπου της εκμεταλλευόμενης κοινωνικής τάξης και των καταπιεζόμενων από τα μονοπώλια λαϊκών στρωμάτων.
      Η αντιμονοπωλιακή, η αντιιμπεριαλιστική γραμμή συσπείρωσης και πάλης είναι η μόνη πραγματική διέξοδος όχι μόνο για τους μισθωτούς και τους εργαζόμενους, αλλά και για εκείνα τα φτωχά λαϊκά στρώματα της πόλης και της υπαίθρου που συνθλίβονται από τη μεγάλη ιδιοκτησία στα μέσα παραγωγής, στην αναρχία και στον ανταγωνισμό της καπιταλιστικής παραγωγής. 
      Η κάθε μέρα λαϊκής διεκδίκησης είναι που δυσκολεύει και θα δυσκολεύει περισσότερο στο μέλλον την εφαρμογή αντιλαϊκών μέτρων και τον κλονισμό από τα θεμέλιά τους. Το ΚΚΕ θα κάνει και στο μέλλον ό,τι μπορεί για τον ενιαίο αγώνα και την κοινωνική συμμαχία και πολιτική που στρέφεται ενάντια στην κυρίαρχη πολιτική που εφαρμόζεται τόσα χρόνια στη χώρα μας ενάντια στα λαϊκά στρώματα. 
      Δίχως αλλαγή στον πολιτικό συσχετισμό δυνάμεων δεν μπορεί να υπάρχει ελπίδα για ματαίωση των αντιλαϊκών σχεδίων και εφαρμογών που ξεδιπλώνονται και θα ξεδιπλωθούν με μεγαλύτερη ένταση στο μέλλον από τις δυνάμεις των εκπροσώπων του συστήματος.
      Μ’ αυτές τις σκέψεις, αυτές τις προτάσεις κάνει το ΚΚΕ στους εργαζόμενους και στο λαϊκό κίνημα για να παλέψουν ώστε να αλλάξει ριζικά η κατάσταση και να μην έχουμε την επιδείνωση από χρόνο σε χρόνο με όλο και περισσότερο  αντιλαϊκά και αντιδημοκρατικά μέτρα. Καταψηφίζουμε τον ισολογισμό όπως καταψηφίσαμε και τον απολογισμό.
      ΠΡΟΕΔΡΕΥΩΝ (Σωτήρης Χατζηγάκης):  Ο κ. Βασιλείου έχει το λόγο.
      ΘΕΟΦΙΛΟΣ ΒΑΣΙΛΕΙΟΥ: Κύριε Πρόεδρε, κατ’ αρχήν θέλω να εκφράσω τη θλίψη μου για την άκρως αρνητική εξέλιξη στο ζήτημα των Σκοπίων που είχαμε σήμερα το πρωί. Είμαι πεπεισμένος ότι η Κυβέρνησή μας χειρίζεται με απόλυτη ψυχραιμία το ζήτημα. Εκτιμώ ότι η Εθνική Αντιπροσωπεία και ο ελληνικός λαός εγκύρως και συντόμως θα ενημερωθούν. Πιστεύω ότι η Κυβέρνησή μας με συνεργασία  σε εθνικό επίπεδο θα πράξει τα απαραίτητα. 
      Συζητάμε αυτό το διήμερο τον Ισολογισμό και Απολογισμό του έτους 2002. Η Κυβέρνηση της Νέας Δημοκρατίας ψηφίζει τη λογιστική διατύπωση των μεγεθών στον ισολογισμό και το ΠΑΣΟΚ που έχει μάστερ στην τέχνη της παραπλάνησης προσπαθεί να μας πείσει ότι αυτή η ψήφιση συνηγορεί υπέρ της άποψης ότι κακώς έγινε η απογραφή, ότι υπάρχει συμφωνία με τα δεδομένα εκείνης της εποχής και ότι περίπου κατεγράφη η λογική της συμφωνίας μας με την οικονομική πολιτική η οποία ασκήθηκε. Αν είναι δυνατόν. Με καταπλήσσει το θράσος σας. 
      Το χειρότερο είναι ότι το τελευταίο  8μηνο της διακυβέρνησης της Νέας Δημοκρατίας παρατηρείται έντονα μια προσπάθεια απόδοσης ευθύνης για τη μη τήρηση δεσμεύσεων κυρίως στον οικονομικό τομέα.
     Λέτε και έχουμε εκλογές τα Χριστούγεννα. Λέτε και η θητεία της Κυβέρνησης τελειώνει αυτόν το χρόνο. Δεν ακούσατε ποτέ ή δεν καταγράφηκε στη συνείδηση των πολιτών ότι κάθε κυβέρνηση εκλέγεται και εφαρμόζει το πρόγραμμά της με ορίζοντα τετραετίας ή της οκταετίας που θα είναι ο ορίζοντας της Κυβέρνησης Καραμανλή; Προσπαθείτε να πείσετε τον ελληνικό λαό ότι η Κυβέρνηση της Νέας Δημοκρατίας και ο Πρωθυπουργός δεν τηρούν τα υπεσχεμένα μέσα σε τρεις έως πέντε ή έξι μήνες. Τέτοιου είδους πολιτικός αμοραλισμός πού μπορεί να φθάσει;
     Δεν απολογούμαστε για τα πεπραγμένα του οκταμήνου, θα απολογηθούμε για τα πεπραγμένα της τετραετίας. Αυτό ξέρει ο ελληνικός λαός και αυτό σχεδιάζει η Κυβέρνησή μας και πολύ περισσότερο όταν το τοπίο στο οποίο εξελίσσεται η κυβερνητική πολιτική είναι ένα τοπίο τοις πάσι γνωστό. 
     Αναφέρθηκαν και από τον εισηγητή της μείζονος Αντιπολίτευσης και από πάρα πολλούς πρωτοκλασάτους πρώην Υπουργούς οι ύβρεις σχετικά με την απογραφή. Εδώ που τα λέμε η απογραφή έγινε μόνο για να συμφωνήσουμε με την Ευρωπαϊκή Ένωση; Υπάρχουν χώρες που δεν δίνουν καθόλου στοιχεία στην Ευρωπαϊκή Ένωση. Αυτό νομίζετε πως είναι το πρόβλημά μας; Το πρόβλημα μας, αγαπητοί συνάδελφοι, είναι ότι πρέπει απαραίτητα ο έλληνας πολίτης να γνωρίζει το μέγεθος του προβλήματος. Αυτός είναι ο ιδιοκτήτης του κράτους και την περιουσία του διαχειριζόμαστε. Οφείλουμε να του λέμε ότι δεν πρέπει να κάνουμε απογραφή για την πραγματική διάσταση της οικονομίας και των μεγεθών της, μήπως και οι ευρωπαίοι μας ψέξουν γι’ αυτό; Στον ελληνικό λαό απολογούμαστε και του οφείλουμε αυτές τις εξηγήσεις. Γιατί, λοιπόν, αυτή η παρατήρηση; Θα έπρεπε, λοιπόν, να υπάρχει εθνική ομοψυχία και αντί αυτού έχουμε τεράστιες προσπάθειες παραπλάνησης συνειδητής και αυτό είναι μέγα πολιτικό έγκλημα εις βάρος του ελληνικού λαού σχετικά με την απογραφή. Την απογραφή έπρεπε να την είχατε κάνει εσείς σε πραγματικές διαστάσεις. Δεν μπορέσατε, όμως, γιατί δεν σας επέτρεψε η πολιτική της δημιουργικής λογιστικής. Εμείς την χρωστάγαμε και αν θέλετε να μιλήσουμε για τους ευρωπαίους προλάβαμε τις αρμόδιες υπηρεσίες της Ευρωπαϊκής Ένωσης, για να μη μας ψέξουν για την απόλυτη συμφωνία μας σε ένα φανταστικό πλαίσιο λειτουργίας της οικονομίας.
     Δεν θα αναφερθώ στις διάφορες παρατηρήσεις του αγαπητού εισηγητού της Αξιωματικής Αντιπολίτευσης σχετικά με τις εξεταστικές επιτροπές. Μια μικρή μόνο παρατήρηση. Γιατί κάθε αναφορά σε τέτοια επιτροπή που είναι κυρίαρχη αρμοδιότητα της Βουλής ντε και καλά εδώ καταβάλλεται προσπάθεια, να πεισθεί ο Έλληνας, ότι ποινικοποιείται η πολιτική ζωή του τόπου; Είναι έξω από την ποινική ευθύνη, την αστική ή την πολιτική ο Βουλευτής και ο Υπουργός; Αυτό το λόγο θα δώσουμε στους Έλληνες πολίτες; Πρέπει να ανεβάσουμε την ευθύνη προς κάθε κατεύθυνση.
     Αγαπητοί συνάδελφοι, εμείς μιλάμε για αποτύπωση μεγεθών. Ο Έλληνας μπορεί να είναι υπερήφανος για την οικονομική πολιτική της παρελθούσης εικοσαετίας ή για να είμαι πιο σαφής της παρελθούσης οκταετίας; Πάντως με εξέπληξε ο Υφυπουργός κ. Δούκας όταν είπε ότι δεν εγγράψατε στον προϋπολογισμό και χρωστάτε ακόμη τριάντα (30) εκατομμύρια ευρώ στους ταξιτζήδες που μετέφεραν μαθητές στο σχολείο. Και είναι ντροπή για το ελληνικό κράτος. Κάνατε μπαταχτσή το ελληνικό κράτος.
Πού αλλού να αναφερθούμε; Στο Κτηματολόγιο; Το αναφέρω ενδεικτικά, πέρα από το ότι είχαμε ιδιαίτερα ειρωνικά χαμόγελα στην Ευρωπαϊκή Ένωση σχετικά με τη διαχείριση του ζητήματος.
      «Το μεγαλύτερο από τα μεγάλα έργα» διεκήρυσσε η κυβέρνηση του ΠΑΣΟΚ και ο τότε Υπουργός κ. Λαλιώτης. Ας ακούσουν οι Έλληνες πολίτες τα νούμερα! Η αρχική πρόβλεψη ήταν να καλυφθούν τριάντα πέντε (35) χιλιάδες τετραγωνικά χιλιόμετρα. Συμμετείχε η Ευρωπαϊκή Ένωση με εκατόν εβδομήντα δύο (172) εκατομμύρια ευρώ, δηλαδή στο 75% του μεγαλύτερου μεγάλου έργου! Ο Έλληνας πολίτης στη συμμετοχή του συμμετείχε με χίλια διακόσια είκοσι εννέα (1.229) ευρώ.
      Πού είμαστε σήμερα; Για τις ανωμαλίες -με τη λίαν επιεική έκφραση του όρου- η Ευρώπη μας πήρε το μεγαλύτερο ποσό πίσω. Μας ζητάει ακόμη τόκους και σήμερα έχουν καλυφθεί οκτώμισι χιλιάδες τετραγωνικά χιλιόμετρα -το 1/4 περίπου, το 25%- το κόστος έχει ανέβει στα 277,4 εκατομμύρια ευρώ και ο Έλληνας πολίτης πληρώνει για τη συμμετοχή του αντί για χίλια διακόσια είκοσι εννέα (1.229) ευρώ που είχε προϋπολογιστεί τριάντα δύο χιλιάδες εξακόσια τριάντα πέντε (32.635) ευρώ ανά τετραγωνικό χιλιόμετρο. Θα απολογηθείτε ποτέ γι’ αυτά καμιά φορά ή νομίζετε ότι οι εκλογές της 7ης Μαρτίου σας έδωσαν άφεση αμαρτιών;
      Είναι τεράστιο το πρόβλημα και είναι τεράστιο πολιτικό λάθος να χρησιμοποιείτε ως Κολυμπήθρα του Σιλωάμ την 7η Μαρτίου. Οφείλετε και θα οφείλετε να δίνετε στον ελληνικό λαό απόλυτες εξηγήσεις! 
      Το τραγικό, όμως, της ιστορίας είναι ότι σήμερα δυστυχώς -και αυτό δεν είναι πολιτική της Νέας Δημοκρατίας- κάθε παιδί που γεννιέται χρωστάει δεκαοκτώ χιλιάδες (18.000) ευρώ. Μια τετραμελής οικογένεια για το δημόσιο χρέος χρωστάει εβδομήντα δύο χιλιάδες (72.000) ευρώ. Εάν υποθέσει κανείς και την επιβάρυνση από τις τράπεζες -γιατί όλα τα ελληνικά νοικοκυριά είναι υπερχρεωμένα- που στατιστικά έρχεται περίπου στα έντεκα χιλιάδες (11.000) ευρώ κάθε ελληνική οικογένεια χρωστάει ογδόντα τρεις χιλιάδες (83.000) ευρώ. Ποιανού δημιούργημα ήταν αυτό; Της οκτάμηνης διάρκειας της Κυβέρνησης της Νέας Δημοκρατίας; Επιτέλους, κάποιοι πρέπει να πείσουν κάποιους με λογικά όμως επιχειρήματα! 
      Είδαμε και έργα! Εμείς που πάμε στην Αχαΐα περνοδιαβαίνουμε καθημερινά την ΠΑΘΕ! Κόρινθος-Πάτρα. Από το Μάιο του 2000 ο κ. Λαλιώτης και στη συνέχεια η κ. Παπανδρέου τότε, με είχε διαβεβαιώσει μέσα στην Εθνική Αντιπροσωπεία εδώ, ότι το έργο βρισκόταν σε εξέλιξη. Πέντε όμιλοι είχαν υποβάλει τα χαρτιά τους.
      Σήμερα, έχει αποδειχθεί στο ΥΠΕΧΩΔΕ ότι δεν υπάρχει ούτε καν η χάραξη, η αναγνωριστική γραμμή! Μια προμελέτη υπάρχει αυτήν την ώρα και δυστυχώς δεν μπορεί να βγάλει άκρη η αρμόδια επιτροπή που έχει θέσει ο αρμόδιος Υπουργός ΠΕΧΩΔΕ.
      Για ελάτε στην Αχαΐα να ρίξουμε μια ματιά για τα έργα! Τι θα πούμε για το Διακονιάρη; Τι θα πούμε για τα λιμάνια των Πατρών και του Αιγίου; Τι θα πούμε για το οδικό δίκτυο Πατρών-Χαλανδρίτσας-Καλαβρύτων; Τι θα πούμε για το εσωτερικό οδικό δίκτυο που το ξέρουμε πολύ καλά και αφορά και άλλους νομούς; Βέβαια, εγώ συζητώ για την εκλογική μου περιφέρεια, την Αχαΐα.
      ΑΝΔΡΕΑΣ ΜΑΚΡΥΠΙΔΗΣ: Δεν μας είπατε για την περιμετρική της Πάτρας που στοίχισε όσο η γέφυρα Ρίου-Αντιρρίου!
      ΘΕΟΦΙΛΟΣ ΒΑΣΙΛΕΙΟΥ: Ακούστε, κύριε εισηγητά της Πλειοψηφίας, για την περιμετρική εγώ έχω να πω ένα μπράβο, για ό,τι τελειώνει και δεν με απασχολεί πού το απευθύνω. Σας το λέω επισήμως από το Βήμα της Βουλής. Τι άλλο θέλετε; Ένα μπράβο για ό,τι γίνεται! Αλλά δεν μπορείτε να στηρίζεστε στο 2% που φτιάχνετε,-ενώ οφείλατε να κάνετε δέκα και να ψέγετε τους άλλους που δεν έχουμε καλά καλά ούτε οκτώ μήνες στη διακυβέρνησης της χώρας και να μας φορτώνετε -υποτίθεται για σας- με άγχος ότι έπρεπε όλα αυτά με μαγικές λύσεις να τα λύσει μέσα σε οκτώ μήνες. Στα οκτώ χρόνια θα τα έχουμε λύσει αυτά. Ο Έλληνας πολίτης έχει την υπομονή και τα γνωρίζει και σας διαβεβαιώνω ότι στηρίζει με απόλυτη εμπιστοσύνη, πίστη και αισιοδοξία αυτήν την πολιτική.
      Φίλες και φίλοι, επιτέλους σ’ αυτήν την Αίθουσα θα πρέπει να συνεννοηθούμε. Να μιλήσουμε για τα πραγματικά προβλήματα. Σήμερα, εμείς είμαστε περήφανοι για την οκτάμηνη διακυβέρνηση. Ανακουφίσαμε τεράστιο μέρος της κοινωνίας μας με απόλυτες παρεμβάσεις που μπορούσαν να γίνουν. 
      Το μεγαλύτερο κομμάτι των μικρομεσαίων επιχειρήσεων πανηγυρίζει για τις ρυθμίσεις του νέου νόμου. Έρχεται ο αναπτυξιακός και φορολογικός νόμος μέσα στον Οκτώβριο πριν από τον προϋπολογισμό.
     Διαμορφώνουμε προοπτική κυβερνητικής λειτουργίας και απόδοσης των δεσμεύσεών μας προς τον ‘Έλληνα πολίτη και ήδη ο Έλληνας πολίτης αρχίζει και το κατανοεί. Σταματήστε, λοιπόν, αυτήν την απόλυτη -επιτρέψτε μου να πω- πολιτικά συκοφαντία για την πολιτική μας, την απόλυτη άρνηση, γιατί μάλλον θα εκτεθείτε.
     Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ο κ. Κουτμερίδης έχει το λόγο.
    ΕΥΣΤΑΘΙΟΣ ΚΟΥΤΜΕΡΙΔΗΣ: Με όλα αυτά πραγματικά τα αρνητικά στοιχεία που μόλις άκουσα από τον αγαπητό συνάδελφο, προκύπτει ένα πολύ λογικό ερώτημα: Γιατί άραγε η Κυβέρνηση της Νέας Δημοκρατίας θα ψηφίσει τον Απολογισμό και τον Ισολογισμό του κράτους για το 2002 με τόσα αρνητικά στοιχεία;
    Συζητούμε σήμερα τον Απολογισμό και τον Ισολογισμό του κράτους για το Οικονομικό έτος 2002, μια διαδικασία ούτως ή άλλως υποβαθμισμένη. Σήμερα, όμως, υποβαθμίζεται ακόμα περισσότερο, γιατί η συζήτηση αυτή γίνεται κάτω από το βάρος μιας αρνητικής εξέλιξης για τα εθνικά μας θέματα.
    Η αναγνώριση του κράτους των Σκοπίων από τη νέα Κυβέρνηση των Ηνωμένων Πολιτειών με το όνομα «Μακεδονία», δείχνει πως η Κυβέρνηση της Νέας Δημοκρατίας δεν έχει πρόγραμμα και πυξίδα και για την εξωτερική πολιτική της χώρας μας και απλώς με αμηχανία και παθητική ουδετερότητα παρακολουθεί όλες τις αρνητικές εξελίξεις για τα εθνικά μας θέματα, όπως είναι το Κυπριακό, οι Ελληνοτουρκικές σχέσεις, αλλά και το θέμα της ονομασίας του κράτους των Σκοπίων. Αλλά εμείς δεν ήμασταν προετοιμασμένοι γι’ αυτήν την αρνητική εξέλιξη και γι’ αυτό πρέπει να μπούμε στη συζήτηση της ημερήσιας διάταξης. 
    Κυρίες και κύριοι συνάδελφοι, είναι γεγονός πως σε όλες τις ανεπτυγμένες οικονομίες του κόσμου η καταγραφή, η αποτελεσματικότητα και η διαφάνεια της δημοσιονομικής διαχείρισης σε μια οικονομία αποτελεί κεντρικό πολιτικό ζήτημα με την άσκηση της οικονομικής πολιτικής μιας κυβέρνησης. Για το λόγο αυτό σε πολλές χώρες τα τελευταία χρόνια πραγματοποιούνται σημαντικές μεταρρυθμίσεις όσον αφορά στον τρόπο διαχείρισης των δημοσίων οικονομικών και έχουν καθιερωθεί διάφορες νέες μέθοδοι ελέγχου πιο αποτελεσματικές, όπως προκύπτει και από τα στοιχεία του ΟΑΣΑ. Παράλληλα, όμως, το ενδιαφέρον αυτό για τα δημόσια οικονομικά μιας χώρας αυξήθηκε και λόγω της πίεσης των συμφώνων σταθερότητας που υπάρχουν για τον περιορισμό και τη συγκράτηση των δημοσίων δαπανών ως ποσοστό του ΑΕΠ.
    Σήμερα, μετά και την αναθεώρηση του Συντάγματος του 2001 προβλέπεται η σύσταση από τη Βουλή μιας ειδικής επιτροπής, ως επιτροπή ελέγχου, η οποία εξετάζει και ελέγχει τον απολογισμό και τον ισολογισμό του κράτους και συντάσσει την έκθεσή της, η οποία τυπώνεται και διανέμεται στους Βουλευτές για την έναρξη προς συζήτηση και ψήφιση στην Ολομέλεια της Βουλής.
    Αυτή η ειδική επιτροπή της Βουλής, που εξετάζει και ελέγχει τον απολογισμό και ισολογισμό του κράτους, επιτελεί μια πολύ σπουδαία διαδικασία, αφού ουσιαστικά με αυτόν τον τρόπο ελέγχεται και κρίνεται η αποτελεσματικότητα, η αξιοπιστία, η διαφάνεια της εκάστοτε κυβέρνησης για την σωστή εκτέλεση του προϋπολογισμού.
    Ο ρόλος και η σημασία αυτής της επιτροπής είναι ιδιαίτερα σημαντικός και γι’ αυτό χρειάζεται να υπάρξει μια σπουδαία αναβάθμιση των υπηρεσιών της επιτροπής αυτής, τόσο σε πολιτικό όσο και σε τεχνοκρατικό επίπεδο, για να μην αποτελεί αυτή η διαδικασία της ψήφισης του απολογισμού και του ισολογισμού του κράτους μια υποβαθμισμένη και άχαρη διαδικασία, μέσα σε μία ανέξοδη πολιτική αντιπαράθεση που διεξάγεται στην Ολομέλεια της Βουλής σήμερα.
      Παρακολουθούμε την ανακολουθία της Κυβέρνησης να καταψηφίζει τον Προϋπολογισμό του 2002, όταν ήταν αντιπολίτευση και σήμερα να ψηφίζει τον απολογισμό του ίδιου προϋπολογισμού, που τότε καταψήφισε. Χρειάζεται να δημιουργηθούν οι απαραίτητες υποστηρικτικές υποδομές με τεχνοκρατικές ομάδες εργασίας, οι οποίες θα στελεχώνονται από ειδικούς εμπειρογνώμονες για τον έλεγχο των δημοσίων λογαριασμών, αλλά και από άλλους φορείς, όπως την Τράπεζα της Ελλάδας, την Οικονομική και Κοινωνική Επιτροπή, το Σώμα Ορκωτών Λογιστών κλπ.
      Κύριοι συνάδελφοι, το ζήτημα της κατάρτισης και εκτέλεσης του προϋπολογισμού, ο έλεγχος του απολογισμού και του ισολογισμού του κράτους δεν είναι θέματα απλά και μόνο οικονομικά, αλλά είναι θέματα βαθύτατα πολιτικά, όπου μέσα από την αποτύπωση των αριθμών αποδεικνύονται οι προτεραιότητες και οι πρωτοβουλίες μιας κυβέρνησης κατά την άσκηση της οικονομικής της πολιτικής.
      Έτσι, λοιπόν, κάνοντας μια πρώτη ανάγνωση και προσέγγιση της εικόνας των αριθμών του Απολογισμού και του Ισολογισμού του κράτους για το οικονομικό έτος 2002, όπως κατατέθηκε από την έκθεση της ειδικής επιτροπής, πέρα από τα οικονομικά συμπεράσματα προκύπτουν και ορισμένα πολύ χρήσιμα πολιτικά συμπεράσματα, τα οποία θα πρέπει να αναφέρουμε. 
      Είναι γεγονός ότι το 2002 εκτελέστηκε και υλοποιήθηκε ένας προϋπολογισμός σε μια εποχή, όπου υπήρχε μια διεθνής οικονομική ύφεση. Και, όμως, η οικονομία της χώρας μας συνέχιζε να αναπτύσσεται με τον ψηλότερο ρυθμό ανάπτυξης της ευρωζώνης, με μείωση του δημοσιονομικού ελλείμματος, με χαμηλό πληθωρισμό, με χαμηλά επιτόκια δανεισμού από τις τράπεζες και άλλα θετικά μακροοικονομικά στοιχεία. Καταρρίφθηκαν όλες οι καταστροφορολικές αναγγελίες της Νέας Δημοκρατίας για μια εικόνα της οικονομίας πλασματική, για διπλά βιβλία, για κρυφούς λογαριασμούς και άλλα. Και σήμερα έρχεσθε να διαψεύσετε τον ίδιο σας τον εαυτό και τους ισχυρισμούς σας και να εγκρίνετε τον απολογισμό και ισολογισμό του κράτους, ενός προϋπολογισμού, που εσείς κατηγορούσατε και αμφισβητούσατε.
      Καταρρίφθηκαν όλοι οι ισχυρισμοί σας για την πρωτοβουλία σας να ζητήσετε δημοσιονομική απογραφή, για να κατηγορήσετε τις κυβερνήσεις του ΠΑΣΟΚ, ότι σας παρέδωσαν μια δημοσιονομική κατάσταση της χώρας κακή, με στόχο να αθετήσετε όλες τις προεκλογικές σας εξαγγελίες και υποσχέσεις. 
      Είναι σαφής ο τρόπος καταγραφής των αμυντικών δαπανών, ο οποίος μάλιστα είναι αποδεκτός και από την αρμόδια επιτροπή της Ευρωπαϊκής Ένωσης. Εσείς, όμως, με δική σας πρωτοβουλία αλλάξατε τον τρόπο υπολογισμού του δημοσιονομικού ελλείμματος και κατασκευάσατε ένα παραπλανητικό άλλοθι, για να δικαιολογηθείτε στον ελληνικό λαό. Παράλληλα κάνοντας ένα συσχετισμό για το προσχέδιο του Προϋπολογισμού για το 2005, που κατατέθηκε στην Επιτροπή Οικονομικών Υποθέσεων, βλέπουμε έναν αντιαναπτυξιακό, αντιλαϊκό προϋπολογισμό, που δεν υλοποιεί καμιά δέσμευση και υπόσχεση της Κυβέρνησης προς τον ελληνικό λαό. Αυτός ο προϋπολογισμός δεν ανταποκρίνεται στις ανάγκες της ελληνικής κοινωνίας. Είναι ένας προϋπολογισμός λιτότητας, ένας προϋπολογισμός, ο οποίος καταρτίστηκε για τα μάτια της EUROSTAT και για να μετατεθούν όλες οι υποσχέσεις και δεσμεύσεις της Κυβέρνησης προς το αβέβαιο μέλλον. Έτσι σήμερα αμήχανοι, ουδέτεροι, βρίσκεστε στην άχαρη θέση να ψηφίσετε τον Απολογισμό και Ισολογισμό του κράτους του οικονομικού έτους 2002, που πολλές φορές στο παρελθόν σεις λοιδορήσατε.
      Εμείς σταθεροί στη θέση μας για έναν προϋπολογισμό, που εμείς καταρτίσαμε και υλοποιήσαμε, ψηφίζουμε τον Απολογισμό και Ισολογισμό του κράτους για το οικονομικό έτος του 2002.
      Ευχαριστώ.
     ΠΡΟΕΔΡΕΥΩΝ (Σωτήρης Χατζηγάκης):  Ο κ. Καράογλου. Απών.
     Ο κ. Παπαγεωργίου. Απών.
     Η κ. Βούλτεψη έχει το λόγο.
     ΣΟΦΙΑ ΒΟΥΛΤΕΨΗ: Έχω την άποψη κύριοι συνάδελφοι ότι για άλλη μια φορά έγινε προσπάθεια παραπληροφόρησης του λαού μέσω και αυτής της συζήτησης. Έχω επανειλημμένα πει και θα το ξαναπώ ότι όταν προσπαθείς να παραπληροφορήσεις έναν μόνο άνθρωπο αυτό ισοδυναμεί με φόνο εκ προμελέτης. Όταν προσπαθείς να παραπληροφορήσεις το σύνολο του λαού, αυτό κατά τη γνώμη μου ισοδυναμεί με εθνοκάθαρση. Μπορεί να ακούγεται σκληρό αυτό που λέγω αλλά για άλλη μια φορά χρειάστηκε να γίνει εδώ μέσα προπαγανδιστική εκμετάλλευση ενός ζητήματος ως μη όφειλε. 
     Αποφασίσαμε να δώσουμε μια ψήφο ανοχής, στηρίξαμε επιχειρηματολογώντας αυτό το θέμα. Είπαμε πολιτικά, για να προχωρήσουμε μπροστά και για να μην δημιουργήσουμε μια αναστάτωση, προχωρούμε σε αυτήν την πολιτική απόφαση και πολιτική πράξη, αλλά παρόλα αυτά η συζήτηση ήταν άκρως προπαγανδιστική και είχε να κάνει με την παραπληροφόρηση.
     Θεωρώ χρέος μου, κύριε Πρόεδρε, όπως το έκανα πάντα σε όλη μου την επαγγελματική καριέρα να αποκρυπτογραφήσω ενώπιον του ελληνικού λαού ποιες ακριβώς προπαγανδιστικές τεχνικές χρησιμοποιήθηκαν μέσα στην Αίθουσα για να γίνει δυνατή αυτή η παραπληροφόρηση. 
     Χρησιμοποιήθηκε, λοιπόν, πρώτον η μέθοδος της γενίκευσης. Έτσι, λοιπόν, ενώ η συζήτηση γινόταν για το 2002 τελικά η συζήτηση κατέληξε να είναι για το 2003 και την απογραφή. Δηλαδή με τον τρόπο αυτό μέσα στο πλαίσιο της προσπάθειας γενίκευσης -είναι προπαγανδιστικός όρος αυτός καθαρά- προσπάθησαν κάποιοι συνάδελφοι εδώ μέσα το 2002 να συμπαρασύρει το 2003 ώστε να βγει άχρηστη η απογραφή.
     Άλλη τεχνική προπαγάνδας και παραπληροφόρησης που χρησιμοποιήθηκε ήταν η τεχνική του σταγονόμετρου. Αυτή συνίσταται στην αποσπασματική χρήση δηλώσεων και κινήσεων. Και έγινε και αυτό μέσω της αποσπασματικής χρήσης δηλώσεων των Ευρωπαίων.
     Έτσι, λοιπόν, ακούσαμε ξανά ότι ο τρόπος της απογραφής ήταν συμβατός με το ενοποιημένο ευρωπαϊκό σύστημα οικονομικής λογιστικής, όπως είπε ο γενικός διευθυντής της Eurostat αλλά δεν ακούσαμε -και αυτό συνιστά σκληρή απάνθρωπη παραπληροφόρηση έναντι του λαού ότι στις ίδιες δηλώσεις, το ίδιο πρόσωπο είχε πει ότι το σύνολο των δαπανών για στρατιωτικό εξοπλισμό θα έμενε το ίδιο όποια μέθοδος και αν ηκολουθείτο.
     Μια τρίτη μέθοδος που χρησιμοποιήθηκε ήταν η λεγόμενη μέθοδος της πλημμυρίδας, η οποία μέθοδος εμπεριέχει και το στοιχείο της σύγχυσης.
     Έτσι, λοιπόν, ακούσαμε εδώ πέρα τους συναδέλφους της Αξιωματικής Αντιπολίτευσης να αναφέρονται σε διάφορες σελίδες της έκθεσης που συζητούμε, στη σελίδα 17, στη σελίδα 22… Μου θύμισε την παλιά διαφήμιση ενός γνωστού περιοδικού που έλεγε το όνομα του περιοδικού και μετά έλεγε σελίδα 32.
     Άμα πάμε έτσι τότε να σας παραπέμψω κι εγώ στην έκθεση του Ελεγκτικού Συνεδρίου ακριβώς για το 2002 η οποία έλεγε ότι απεκρύβησαν και δεν μπήκαν στον προϋπολογισμό τεράστια ποσά, ενάμισι (1,5) δις δραχμές, απεκρύβησαν οκτώ δάνεια. Έλεγε επίσης η έκθεση ότι από το 1994 μέχρι το 2001 δεν περιλαμβάνονταν διάφορα έξοδα και δάνεια κυρίως για εξοπλισμούς. Αυτό πού θα το βρείτε έλεγε; «Ελεγκτικό Συνέδριο σελίδα 45».
     Κύριοι συνάδελφοι, βεβαίως είμαστε υποχρεωμένοι φαίνεται να επανερχόμαστε συνεχώς στο ζήτημα της απογραφής, είμαστε καταδικασμένοι εδώ μέσα να λέμε τα ίδια και τα ίδια, αλλά και πάλι από αυτήν την Αίθουσα έχει αποκρυβεί το γεγονός ότι οι ίδιοι άνθρωποι της Eurostat και ο αρμόδιος επίτροπος για τα οικονομικά, αλλά και ο γενικός διευθυντής της Eurostat είπαν ότι από το 2002 είχαν αμφιβολίες για τα στοιχεία που τους έδιδε η ελληνική Κυβέρνηση.
     Είναι χαρακτηριστικός ο τίτλος μιας εφημερίδας που δεν μπορείτε να τη θεωρήσετε συμπολιτευόμενη, της Ελευθεροτυπίας 23.9.2002, πηχυαίος τίτλος «Από το 2002 άρχισε το ξήλωμα».
     Πρόσθετε μάλιστα η εφημερίδα και το έχω εδώ σημειωμένο, η χρονιά αυτή, το 2002 δηλαδή που συζητούμε, σηματοδοτεί το τέλος της ευφορίας που είχε καλλιεργηθεί μετά την ένταξη της χώρας μας στην ευρωζώνη αλλά και του μύθου της δημοσιονομικής εξυγίανσης.
    Θέλω να πω με όλα αυτά ότι αν αρχίσουμε να κάνουμε συζήτηση, σίγουρα δεν θα τελειώσουμε ποτέ. Και θέλω να θυμίσω σ’ αυτήν την Αίθουσα –το είπε και ο κύριος Υπουργός- ότι πέντε φορές η Κυβέρνηση του ΠΑΣΟΚ είχε κάνει αναθεωρήσεις των στοιχείων μετά από εντολή της EUROSTAT, απλώς δεν το είχε μάθει κανείς και γίνεται τώρα μεγάλη φασαρία γι’ αυτό το ζήτημα, ενώ θα έπρεπε να προχωρούμε και να μην απασχολείται η Βουλή δύο ολόκληρες ημέρες με ένα τέτοιο ζήτημα. 
    Τέλος, κύριοι συνάδελφοι, θέλω να πω δυο λόγια για το θέμα που ξέσπασε σχετικώς με τα Σκόπια. Πιστεύω, ότι το ξέρουν όλοι και είναι πράγματι μεγάλη προπαγάνδα να συζητούμε για κάτι σαν να συνέβη εν μια νυκτί. Ξέρουμε όλοι ότι το διεθνές περιβάλλον μεταβάλλεται, αλλά και η εξωτερική πολιτική όλων των χωρών χτίζεται με μικρά βήματα και σε βάθος χρόνου. Και ουδείς μπορεί να ισχυριστεί ότι κάτι συμβαίνει επειδή είναι προϊόν μιας μεγάλης ανατροπής από τη μια μέρα στην άλλη.
    Δεν ξέρω αν οι συνάδελφοι του ΠΑΣΟΚ το ζήτησαν βέβαια ή είναι έτοιμοι να συζητήσουμε για παράδειγμα τη δεκαετή απραξία γύρω από το ζήτημα και τον πολιτικό στρουθοκαμηλισμό. 
    Δεν ξέρω κατά πόσο είναι έτοιμοι οι συνάδελφοι του ΠΑΣΟΚ να μας εξηγήσουν τι ακριβώς πολιτικές ακολουθούσαν, ποια ήταν η πολιτική τους σε σχέση με τον αλβανικό μεγαλοϊδεατισμό. Δεν ξέρω αν μπορούν να μας πουν ποια θέση πήραν όταν ξεσπούσε ο ένας μετά τον άλλον οι εμφύλιοι στα Σκόπια. Διότι εδώ εμείς είμαστε μια χώρα σταθερότητας και έπρεπε να έχουμε άποψη για το τι συμβαίνει στο περιβάλλον μας και να μην παριστάνουμε τώρα τους αιφνιδιασμένους και να χύνουμε κροκοδείλια δάκρυα. Και πραγματικά δεν ξέρω αν είναι καθόλου έτοιμοι οι συνάδελφοι του ΠΑΣΟΚ να μας πουν τι στάση κράτησε η Κυβέρνηση, για παράδειγμα στις εκλογές της Χιμάρας, όταν εκδηλώθηκε εκείνος ο αλβανικός μεγαλοϊδεατισμός αλλά εμείς αποφασίσαμε να καταγγείλουμε τη νοθεία στα διεθνή φόρα, όταν δυστυχώς ψήφισαν εκεί οι άνθρωποι, είχαν ψηφίσει εκατόν έντεκα περίπου και βρέθηκαν μέσα στην κάλπη πεντακόσια. Ευχαριστώ.
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κυρία Βούλτεψη.
    Ο κ. Σκρέκας έχει το λόγο για τρία λεπτά.
    ΘΕΟΔΩΡΟΣ ΣΚΡΕΚΑΣ: Για δευτερολογία, κύριε  Πρόεδρε, την οποία νομίζω ότι δικαιούμαι. Και βέβαια ζήτησα το λόγο, γιατί ακούγοντας τους συναδέλφους, ιδιαίτερα τους τελευταίους, της Αξιωματικής Αντιπολίτευσης, δέχθηκα τέτοια ερεθίσματα που δεν μπορώ να δεχθώ, το ότι με τόση προχειρότητα και με τόση επιπολαιότητα προσεγγίζουν θέματα και πράγματα που επί των ημερών τους έγιναν.
    Ζήσαμε μέσα σ’ αυτήν την Αίθουσα αυτό το θέατρο του παραλόγου να κάνει αντιπολίτευση η Αντιπολίτευση στις πράξεις και τα έργα των ημερών της. Κωδικοποιημένα θέλω να αναφερθώ σε ορισμένα σημεία που έχουν σχέση με τον απολογισμό και τον ισολογισμό που η συζήτησή του ολοκληρώνεται σήμερα. Πρώτον, θέλω να υπενθυμίσω στο ΠΑΣΟΚ και στους συναδέλφους το τι έλεγαν το 2002 και ιδιαίτερα ο καθ’ ύλην αρμόδιος Υπουργός Οικονομίας και Οικονομικών της περιόδου εκείνης. Έλεγε ότι με τον προϋπολογισμό του 2002 προβλέπεται μία αποκλιμάκωση του δημόσιου χρέους, όπως επίσης και των ελλειμμάτων. Και εδώ έχω έναν πίνακα ο οποίος είναι μάρτυρας μίας εξέλιξης του δημόσιου χρέους που δεν έχει καμία σχέση με τον ισχυρισμό του τότε Υπουργού Οικονομίας και Οικονομικών, ένεκα των οποίων θα τον καταθέσω στα Πρακτικά της Βουλής για να τον προμηθευτούν οι συνάδελφοι του ΠΑΣΟΚ για να ενημερωθούν. Για να μη λένε ό,τι σκέπτονται μέσα σ’ αυτήν την Αίθουσα και υποβαθμίζουν και τη συζήτηση που γίνεται.
      Το 2002 έλεγαν ότι το έλλειμμα θα είναι 1,4% και τελικά βρέθηκε να είναι 3,7%, το δημόσιο χρέος ότι θα είναι 104,7% και βρέθηκε με την απογραφή να είναι 112,5%. Αναφέρω ένα νούμερο που σήμερα αναφέρεται στην Έκθεση του Απολογισμού και του Ισολογισμού, που έχουμε στο κλείσιμο του 2002 αύξηση του δημόσιου χρέους κατά 10,5 δισεκατομμύρια ευρώ. Μόνο αυτό το σημείο δείχνει ότι ήρθαν εδώ στην Αίθουσα οι Βουλευτές της Αξιωματικής Αντιπολίτευσης να κάνουν αντιπολίτευση στη δική τους πολιτική.
      Ένα δεύτερο θέμα που θέλω να αναφέρω έχει σχέση μ’ αυτό που ειπώθηκε, γιατί η Νέα Δημοκρατία δεν έκανε αναθεώρηση του Προϋπολογισμού του 2004 που εκτελούμε. Έρχομαι στη συζήτηση του Απολογισμού και του Ισολογισμού του 2001, όπου ο γενικός εισηγητής του ΠΑΣΟΚ κ. Μαντέλης έλεγε τότε: Συνολικά η διαφορά, όπως σας είπα, ανέρχεται στο 9% -εννοούσε τις αποκλίσεις των δαπανών του Απολογισμού του 2001- στο 9% κατ’ εμέ και στο 7,4% κατά την κυβέρνηση, δηλαδή των στοιχείων του Λογιστηρίου του Κράτους. Το ερώτημα είναι. Έχουμε σημαντική απόκλιση, ώστε να χρειάζεται συμπληρωματικός Προϋπολογισμός; Η εκτίμηση και η εισήγηση η δική μου είναι ότι δεν υπάρχει σημαντική απόκλιση. Το 9% ή το 7,4% δεν αποτελεί σημαντική απόκλιση. Και συνεχίζει: Εδώ χρήσιμο θα ήταν να δούμε τι είχε γίνει τα προηγούμενα χρόνια. Ας πάρουμε μια ολόκληρη δεκαετία όπου η πρακτική ήταν ότι δεν υπήρχε λόγος συμπληρωματικού προϋπολογισμού, όταν το 1991 η απόκλιση ήταν 51% και όχι 9%, όπως είναι το 2001, το 1992 ήταν 60%, το 1993 ήταν 75%, το 1994 ήταν 59%, το 1995 ήταν 48%, το 1996 ήταν 43% απόκλιση, το 1997 ήταν 50%, το 1998 ήταν 38%, το 1999 ήταν 24%, το 2000 ήταν 18% και τελικά έφτασε το 2001 να είναι 9%. Και έρχεστε εσείς σ’ αυτήν την Αίθουσα και  μας ζητάτε να κάνουμε αναθεώρηση του Προϋπολογισμού του 2004, γιατί έχει αποκλίσεις, όπως έχουν διαπιστωθεί και εξαντλητικά έχουν αναλυθεί.
      Ένα άλλο στοιχείο επίσης που ήθελα να θίξω είναι ότι από πλευράς ισχυρής οικονομίας, γιατί μας κατηγορείτε ότι τελικά η οικονομία έχει γονατίσει το επτάμηνο-οκτάμηνο που κυβερνά η Νέα Δημοκρατία αυτόν τον τόπο. Το 2002 ισχυριζόταν το ΠΑΣΟΚ ότι το Ακαθάριστο Εγχώριο Προϊόν ήταν στο επίπεδο του 66,4% του μέσου όρου των δεκαπέντε χωρών της Ευρωπαϊκής Ένωσης, ενώ ήταν 62%. Το 1980 για όσους δεν γνωρίζουν, τότε που μπήκαμε στην τότε ΕΟΚ, ο μέσος όρος του Ακαθάριστου Εγχώριου Προϊόντος της Ελλάδος ήταν στο 70%. 
      Ένα άλλο στοιχείο που έχει σημασία  είναι ότι με τους δείκτες της περιόδου 2002 η ανεργία ανερχόταν στο 10%, ενώ ο μέσος όρος που εμφάνιζε η Κυβέρνηση ήταν στο 7,7%. Το όριο της φτώχιας. Το 21% των Ελλήνων πολιτών ζούσαν και συνεχίζουν να ζουν κάτω από το όριο της φτώχειας. Στην Ευρωπαϊκή Ένωση το ποσοστό είναι 15%. Το ΠΑΣΟΚ μιλούσε και για μια σειρά άλλα θέματα τα οποία είναι πολύ σημαντικά και που θα μπορούσε κανείς με πολύ χρόνο να τα αναπτύξει.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Αναφέρω το τελευταίο που έχει σχέση, κύριε Πρόεδρε -και ευχαριστώ για την ανοχή σας, γιατί απ’ ότι τουλάχιστον προβλεπόταν από την κατανομή του χρόνου, στην οργανωμένη συζήτηση είχα για δευτερολογία 12 λεπτά- με τις απορροφήσεις των Κοινοτικών Πλαισίων Στήριξης.
      Πάω λίγο πίσω γιατί ιστορικά θα πρέπει να τα θυμόμαστε.
      Τα ΜΟΠ, που ξεκίνησαν το 1986, το 1990 τα παρέλαβε η τότε κυβέρνηση της Νέας Δημοκρατίας με απορροφήσεις της τάξεως του 22,5%, που ήταν η προκαταβολή η οποία δόθηκε χωρίς να παρουσιάσουμε έργο.
      Το Α΄ Κοινοτικό Πλαίσιο Στήριξης έπρεπε να ξεκινήσει το 1989. Το Μάιο του 1990 δεν είχε εγκριθεί το πρόγραμμα. Παραδόθηκε μετά τις εκλογές του 1993 και είχε απορροφηθεί το 95% του Α’ Κοινοτικού Πλαισίου Στήριξης από την τότε κυβέρνηση, την οποία στη συνέχεια για μία 10ετία κατηγορούσε για ό,τι είχε συμβεί στην οικονομία το ΠΑΣΟΚ.
      Ερχόμαστε στο Β΄ Κοινοτικό Πλαίσιο Στήριξης. Μετά από έξι χρόνια χάσαμε πεντακόσια (500.000.000.000) δισεκατομμύρια δραχμές, που δεν μπορέσαμε να τα απορροφήσουμε. Και αν τότε η Ευρωπαϊκή Ένωση πήγαινε στη λογική να ελέγξει και το έργο το οποίο είχαμε πραγματοποιήσει, φοβούμαι ότι θα μας έπαιρνε τα μισά χρήματα από το Β’ Κοινοτικό Πλαίσιο Στήριξης. 
      Γ΄ Κοινοτικό Πλαίσιο Στήριξης και κλείνω. Κινούμεθα στον τέταρτο χρόνο υλοποίησής του. Οι απορροφήσεις είναι τραγικές. Και μη μου πείτε ότι και γι’ αυτό φταίει η Νέα Δημοκρατία το επτάμηνο που είναι Κυβέρνηση. Προσπαθούμε να ξεμπλοκάρουμε ώστε να αρχίσει πλέον να κινείται το Γ΄ Κοινοτικό Πλαίσιο Στήριξης και να αρχίσουμε να απορροφούμε χρήματα όπως πρέπει, τα οποία χρειαζόμαστε για να αποκτήσουμε τις υποδομές που ο τόπος έχει ανάγκη.
      Για το θέμα της απογραφής. Κατηγορεί το ΠΑΣΟΚ τη Νέα Δημοκρατία γιατί έκανε την απογραφή όταν είναι μία βασική υποχρέωση -που προβλέπεται από την ελληνική νομοθεσία- κάθε επιτηδευματία να  πραγματοποιεί στο τέλος του έτους την αναγκαία απογραφή προκειμένου να συντάξει τον ισολογισμό του.
      Με αυτές τις λίγες σκέψεις κλείνω.
      Βεβαίως, ισχύουν όλα όσα είπαμε σε ό,τι αφορά βέβαια στον Απολογισμό και τον Ισολογισμό του 2002 με την κριτική την αυστηρή που κάναμε περί πλασματικών αριθμών, αλλά και πλασματικής εικόνας. Είμαστε, όμως, υποχρεωμένοι δια λόγους κοινοβουλευτικής ευταξίας να δώσουμε ψήφο εμπιστοσύνης. Και δυστυχώς, θα υποχρεωθούμε και για άλλες δύο χρήσεις και του 2003 και του 2004, να κάνουμε το ίδιο.
      (Στο σημείο αυτό ο Βουλευτής κ. Θεόδωρος Σκρέκας καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Σκρέκα.
      Κυρίες και κύριοι συνάδελφοι, εξαντλήθηκε ο κατάλογος των ομιλητών.
      Κηρύσσεται περαιωμένη η συζήτηση επί των σχεδίων νόμων του Υπουργείου Οικονομίας και Οικονομικών: α) «Κύρωση του Απολογισμού του Κράτους οικονομικού έτους 2002» και β) «Κύρωση του Ισολογισμού του Κράτους οικονομικού έτους 2002».
      Ερωτάται η Βουλή: Γίνεται δεκτό το σχέδιο νόμου: «Κύρωση του Απολογισμού του Κράτους οικονομικού έτους 2002»;
      Παρακαλώ όσοι το αποδέχονται να εγερθούν.
      (Εγείρονται οι αποδεχόμενοι το σχέδιο νόμου)
      Προφανώς ηγέρθησαν οι περισσότεροι.
      Συνεπώς το σχέδιο νόμου του Υπουργείου Οικονομίας και Οικονομικών «Κύρωση του Απολογισμού του Κράτους οικονομικού έτους 2002» έγινε δεκτό κατά πλειοψηφία και έχει ως εξής: 
      (Το κείμενο του απολογισμού υπάρχει στο τεύχος των Πρακτικών της Βουλής)
      ΠΡΟΕΔΡΕΥΩΝ (Σωτήρης Χατζηγάκης): Ερωτάται η Βουλή: Γίνεται δεκτό το σχέδιο νόμου «Κύρωση του Ισολογισμού του Κράτους οικονομικού έτους 2002»;
      Παρακαλώ όσοι το αποδέχονται να εγερθούν.
      (Εγείρονται οι αποδεχόμενοι το σχέδιο νόμου)
      Προφανώς ηγέρθησαν οι περισσότεροι.
      Συνεπώς το σχέδιο νόμου του Υπουργείου Οικονομίας και Οικονομικών «Κύρωση του Ισολογισμού του Κράτους οικονομικού έτους 2002» έγινε δεκτό κατά πλειοψηφία και έχει ως εξής:
    (Το κείμενο του ισολογισμού υπάρχει στο τεύχος των Πρακτικών της Βουλής)
    Κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών της σημερινής συνεδρίασης ως προς την ψήφιση του Απολογισμού και Ισολογισμού του Κράτους οικονομικού έτους 2002.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Σωτήρης Χατζηγάκης): Το Σώμα παρέσχε τη ζητηθείσα εξουσιοδότηση.
    Επίσης, έχουν διανεμηθεί τα Πρακτικά της συνεδρίασης της Τετάρτης 20 Οκτωβρίου 2004 και ερωτάται το Σώμα αν τα επικυρώνει.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς, τα Πρακτικά της συνεδρίασης της Τετάρτης 20 Οκτωβρίου 2004 επικυρώθηκαν.
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 15.54΄ λύεται η συνεδρίαση για αύριο ημέρα Παρασκευή 5 Νοεμβρίου 2004 και ώρα 10.30΄ με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση της υπ’ αριθμόν 20/11/14.10.2004 επερώτησης Βουλευτών του ΠΑΣΟΚ προς τον Υπουργό Ανάπτυξης, σχετικά με τις λαϊκές αγορές, σύμφωνα με την ημερήσια διάταξη που έχει διανεμηθεί.
      Η ΠΡΟΕΔΡΟΣ                                                              ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ ΟΛΟΜΕΛΕΙΑΣ 4-11-04		ΣΕΛ.257

