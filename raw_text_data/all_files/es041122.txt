      ΠΙΝΑΚΑΣ ΠΕΡΙΕΧΟΜΕΝΩΝ
      ΠΕΡΙΟΔΟΣ ΙΑ’
      ΣΥΝΟΔΟΣ Α’
      ΣΥΝΕΔΡΙΑΣΗ ΞΔ’
      Δευτέρα 22 Νοεμβρίου 2004
      
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      2. ‘Αδεια απουσίας των Βουλευτών κ. Ε. Πολυζου, Δ. Γαλαμάτη, Μ. Χαρακόπουλου , Α. Μουσιώνη και Χ. Αράπογλου, σελ.
      3. Ανακοινώνεται ότι τη συνεδρίαση παρακολουθούν μέλη του Κέντρου Νεότητας Ταύρου, σελ.
      
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Ανακοίνωση του δελτίου αναφορών και ερωτήσεων της Τρίτης 23 Νοεμβρίου 2004, σελ.
      4. Συζήτηση επικαίρων ερωτήσεων:
      α) Προς τον Υπουργό Δημόσιας Τάξης σχετικά με την επανασύσταση της Αγροφυλακής κ.λπ., σελ.
      β) Προς τον Υπουργό Περιβάλλοντος, Χωροταξίας και Δημοσίων Έργων:
      i) σχετικά με τους κινδύνους για τη ζωή των μαθητών της Ανατολικής Ακτής που μετακινούνται από και προς τα σχολεία τους κατά μήκος της Λεωφόρου Μαραθώνος, σελ.
      ii) σχετικά με τη διατήρηση του Φορέα Διαχείρισης των Λιμνών Κορώνειας και Βόλβης κ.λπ., σελ.
      γ) Προς την Υπουργό Εθνικής Παιδείας και Θρησκευμάτων σχετικά με την οικονομική ενίσχυση των Τεχνολογικών Εκπαιδευτικών Ιδρυμάτων κ.λπ., σελ.
      δ) Προς τον Υπουργό Οικονομίας και Οικονομικών σχετικά με τη χορήγηση επιδόματος θέρμανσης κ.λπ, σελ.
      5) Συζήτηση επίκαιρης  Επερώτησης Βουλευτών του ΠΑΣΟΚ προς την Υπουργό Εθνικής Παιδείας και Θρησκευμάτων σχετικά με το οικονομικό αδιέξοδο του Δημοκρίτειου Πανεπιστημίου Θράκης, σελ.
      
      Γ. ΝΟΜΟΘΕΤΙΚΗ ΕΡΓΑΣΙΑ
      1. Κατάθεση σχεδίου νόμου:
      Οι Υπουργοί Δικαιοσύνης, Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Ανάπτυξης, Εθνικής Παιδείας και Θρησκευμάτων, Απασχόλησης και Κοινωνικής Προστασίας και Υγείας και Κοινωνικής Αλληλεγγύης κατάθεσαν σχέδιο νόμου: «Εφαρμογή της αρχής της ίσης μεταχείρισης ανεξαρτήτως φυλετικής ή εθνοτικής καταγωγής, θρησκευτικών ή άλλων πεποιθήσεων, ειδικών αναγκών, ηλικίας ή γενετήσιου προσανατολισμού», σελ.
      
      ΟΜΙΛΗΤΕΣ
      Α. Επί των επικαίρων ερωτήσεων:
      ΑΛΑΒΑΝΟΣ Α., σελ.
      ΑΡΑΠΟΓΛΟΥ Χ., σελ.
      ΒΟΥΛΓΑΡΑΚΗΣ Γ., σελ.
      ΔΟΥΚΑΣ Π., σελ.
      ΚΑΛΟΓΙΑΝΝΗΣ Σ., σελ.
      ΤΑΛΙΑΔΟΥΡΟΣ Σ., σελ.
      ΤΣΙΑΡΑΣ Κ., σελ.
      ΧΟΥΡΜΟΥΖΙΑΔΗΣ Γ., σελ.
      ΧΡΙΣΤΟΦΙΛΟΠΟΥΛΟΥ Π., σελ.
      
      Β. Επί της επίκαιρης Επερώτησης:
      ΔΑΜΑΝΑΚΗ Μ., σελ.
      ΜΑΝΩΛΙΑ Χ., σελ.
      ΜΠΟΡΑΛΗΣ Μ, σελ.
      ΝΤΟΛΙΟΣ Γ., σελ
      ΠΟΛΥΔΩΡΑΣ Β., σελ.
      ΣΓΟΥΡΙΔΗΣ Π, σελ.
      ΤΑΛΙΑΔΟΥΡΟΣ Σ., σελ.
      ΦΩΤΙΑΔΗΣ Α., σελ.
      ΧΟΥΡΜΟΥΖΙΑΔΗΣ Γ., σελ.
      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
      ΣΥΝΟΔΟΣ Α΄
      ΣΥΝΕΔΡΙΑΣΗ ΞΔ΄ 
      Δευτέρα 22 Νοεμβρίου 2004
         ----------
      
      Αθήνα, σήμερα στις 22 Νοεμβρίου 2004, ημέρα Δευτέρα και ώρα 18.15΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Β΄ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
      ΠΡΟΕΔΡΕΥΩΝ (Γεώργιος Σούρλας):  Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα.
     (Ανακοινώνονται προς το Σώμα από τον κ. Κωνσταντίνο Τσιάρα, Βουλευτή Καρδίτσας, τα ακόλουθα:
     Α. ΚΑΤΑΘΕΣΗ ΑΝΑΦΟΡΩΝ

1) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η κυρία Χαρίκλεια Παγκίδου, συνταξιούχος ΙΚΑ, ζητεί την επανεξέταση των ποσών συνταξιοδότησής της.
2) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Αθανάσιος Χασόλανης, κάτοικος Γιαννιτσών Πέλλας, ζητεί να εκδοθεί οικοδομική άδεια για το αυθαίρετο σπίτι του στον Πενταπλάτανο Γιαννιτσών Πέλλας.
3) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Ιωάννης Σταυρίδης, συνταξιούχος ΙΚΑ, ζητεί την επανεξέταση των δικαιωμάτων συνταξιοδότησής του.
4) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ Ανδρέας Τσουλάκης ζητεί την επίλυση συνταξιοδοτικού του θέματος από το ΤΣΑ.
5) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η κυρία Ελένη Σιδέρη, κάτοικος Γιαννιτσών Πέλλας, ζητεί την επίλυση του συνταξιοδοτικού προβλήματος του γιου της, λόγω αναπηρίας.
6) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Δημήτριος Τουμανίδης, κάτοικος Ριζοχωρίου Αλμωπίας Πέλλας, ζητεί να του χορηγείται πλήρης η σύνταξη του ΟΓΑ.
7) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Δημήτριος Τουμανίδης, κάτοικος Ριζοχωρίου Αλμωπίας Πέλλας, ζητεί να αναγνωρισθεί ως συντάξιμη η προϋπηρεσία του στο στρατό.
8) Η Βουλευτής Εύβοιας κ. ΑΙΚΑΤΕΡΙΝΗ ΠΕΡΛΕΠΕ – ΣΗΦΟΥΝΑΚΗ κατέθεσε αναφορά με την οποία το Σωματείο Ξενοδοχοϋπαλλήλων Ερέτριας και περιχώρων Εύβοιας ζητεί τον έλεγχο των ξενοδοχειακών μονάδων του Νομού Εύβοιας.
9) Ο Βουλευτής Αττικής κ. ΚΩΝ/ΝΟΣ ΒΡΕΤΤΟΣ κατέθεσε αναφορά με την οποία η Ένωση Εταιρειών Ανατολικής Αττικής ζητεί την τροφοδότηση της βιομηχανικής περιοχής Κορωπίου, με ηλεκτρικό ρεύμα τάσης 380 V.
10) Ο Βουλευτής Χανίων κ. ΕΜΜΑΝΟΥΗΛ ΣΚΟΥΛΑΚΗΣ κατέθεσε αναφορά με την οποία ο Σύνδεσμος Υπαλλήλων και Εργατοτεχνιτών απασχ/μένων εις χώρον εκτοξεύσεως τηλεκατευθυνομένων  στόχων πεδίου βολής Κρήτης ζητεί τη μελλοντική διασφάλιση της εργασίας των μελών του.
11) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο Πρόεδρος ΟΔΑΣ Πέλλας ζητεί την αποζημίωση των τευτλοπαραγωγών της περιοχής του, λόγω μειωμένης παραγωγής το 2003 από ακραία  καιρικά φαινόμενα.
12) Ο Βουλευτής Εύβοιας κ. ΣΥΜΕΩΝ ΚΕΔΙΚΟΓΛΟΥ κατέθεσε αναφορά με την οποία το Σωματείο Εργατοτεχνιτών και Υπαλλήλων Συρματουργίας Χαλκίδας Εύβοιας ζητεί να χορηγηθεί στα μέλη του έκτακτη οικονομική ενίσχυση.
13) Ο Βουλευτής Εύβοιας κ. ΣΥΜΕΩΝ ΚΕΔΙΚΟΓΛΟΥ κατέθεσε αναφορά με την οποία ο Δήμος Μαρμαρίου Εύβοιας ζητεί την ασφαλτόστρωση της επαρχιακής οδού Αγ. Δημήτριος – Καλλιανοί Εύβοιας.
14) Ο Βουλευτής Εύβοιας κ. ΣΥΜΕΩΝ ΚΕΔΙΚΟΓΛΟΥ κατέθεσε αναφορά με την οποία ο Αγροτικός Αλιευτικός Σύλλογος Καρύστου Εύβοιας ζητεί την εφαρμογή των αλιευτικών κανονισμών.
15) Ο Βουλευτής Εύβοιας κ. ΣΥΜΕΩΝ ΚΕΔΙΚΟΓΛΟΥ κατέθεσε αναφορά με την οποία ο Δήμος Σκύρου Εύβοιας ζητεί τη χρηματοδότηση της ολοκλήρωσης του έργου ΒΙΟΚΑ λυμάτων του Δήμου Σκύρου.
16) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία το Επιμελητήριο Λέσβου ζητεί να προτιμούνται οι ντόπιοι παραγωγοί στις προμήθειες του ελληνικού στρατού.
17) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Εθνική Συνομοσπονδία  Ατόμων με Ειδικές Ανάγκες ζητεί την πάγια χρηματοδότηση των αναγκών λειτουργίας της.
18) Ο Βουλευτής Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία η Εθνική Συνομοσπονδία  Ατόμων με Ειδικές Ανάγκες ζητεί την πάγια χρηματοδότηση των αναγκών λειτουργίας της.
19) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία τα ΚΕΚ ΕΠΑΓΓΕΛΜΑΤΙΚΗ ΚΑΤΑΡΤΙΣΗ ΑΕ ΟΑΕΔ Κρήτης ζητούν την άμεση επαναλειτουργία των προγραμμάτων τους.
20) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Δ/νση Αγροτικής Ανάπτυξης Λασιθίου ζητεί τη μείωση της ελάχιστης απόδοσης σταφίδας ανά στρέμμα κατά 30% για το Νομό Λασιθίου.
21) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η κυρία Αικατερίνη Κοπάνου ζητεί την πρόσληψή της στον ΕΛΓΑ.
22) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Σύλλογος Κατοίκων Μαρδατίου – Ρούσας Λίμνης ζητεί την άμεση παύση της λειτουργίας των λατομείων Αλεξανδράκη – Μασσάρου.
23) Ο Βουλευτής Καρδίτσας κ. ΚΩΝ/ΝΟΣ ΡΟΒΛΙΑΣ κατέθεσε αναφορά με την οποία ο Δήμος Αχελώου Καρδίτσας ζητεί την εκτέλεση έργων υποδομής στην περιοχή του κλπ.
24) Ο Βουλευτής Λάρισας κ. ΧΡΗΣΤΟΣ ΖΩΗΣ κατέθεσε αναφορά με την οποία η Επιστημονική Ένωση Τεχνολογικής Εκπαίδευσης Μηχανικών ζητεί την ολοκλήρωση της διαδικασίας επιμελητηριακής οργάνωσης της ΕΕΤΕΜ.
25) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία Φορείς της νήσου Κύθνου ζητούν την πύκνωση των ακτοπλοϊκών συγκοινωνιών της νήσου Κύθνου.
26) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμος Εξωμβούργου Τήνου ζητεί την πύκνωση των ακτοπλοϊκών συγκοινωνιών της νήσου Τήνου.
27) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμος Σίφνου Κυκλάδων ζητεί την άμεση κάλυψη των κενών θέσεων εκπαιδευτικών των σχολείων της νήσου Σίφνου.
28) Ο Δ΄ Αντιπρόεδρος της Βουλής και Βουλευτής Καστοριάς κ. ΦΙΛΙΠΠΟΣ ΠΕΤΣΑΛΝΙΚΟΣ κατέθεσε αναφορά με την οποία το Σωματείο Συνταξιούχων ΤΕΒΕ Νομού Καστοριάς ζητεί την αύξηση των συντάξιμων αποδοχών του ΤΕΒΕ.
29) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία το Περιφερειακό Παράρτημα Κεντρικής Ελλάδος του Γεωτεχνικού Επιμελητηρίου Ελλάδος ζητεί να κατασκευασθούν έργα για την αντιμετώπιση της λειψυδρίας στις περιοχές πέριξ του Σμοκόβου.
30) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία Ιδιοκτήτες αγροτεμαχίων περιοχής ΣΦΑΚΑ – ΛΟΚΡΙΔΟΣ ζητούν να τους  καταβληθεί η αποζημίωση που δικαιούνται λόγω της απαλλοτρίωσης αγροτεμαχίων τους για την κατασκευή αυτοκινητοδρόμου.
31) Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ κατέθεσε αναφορά με την οποία αγρότες του Νομού Λάρισας ζητούν κρατική παρέμβαση για τον καθορισμό της πώλησης του σίτου στα 18 λεπτά ανά κιλό.
32) Οι Βουλευτές κύριοι ΙΩΑΝΝΗΣ ΠΑΤΣΙΛΙΝΑΚΟΣ και ΕΛΠΙΔΑ ΠΑΝΤΕΛΑΚΗ κατέθεσαν αναφορά με την οποία η Ομοσπονδία Βιοτεχνικών Σωματείων Αθήνας καταγγέλλει την ανακοστολόγηση των φαρμάκων που θα οδηγήσει στην αύξηση της τιμής τους.
33) Οι Βουλευτές κύριοι ΙΩΑΝΝΗΣ ΠΑΤΣΙΛΙΝΑΚΟΣ και ΕΛΠΙΔΑ ΠΑΝΤΕΛΑΚΗ κατέθεσαν αναφορά με την οποία Συνεργαζόμενες Ομοσπονδίες Συνταξιούχων ΙΚΑ – ΤΕΒΕ – ΤΣΑ – ΝΑΤ – ΕΛΤΑ – ΤΑΕ – ΟΤΑ – ΔΗΜΟΣΙΟΥ καταγγέλλουν την ανακοστολόγηση των φαρμάκων που θα οδηγήσει σε αύξηση της τιμής τους.
34) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσαν αναφορά με την οποία το Δημοτικό Διαμέρισμα Μεσολακκιάς του Δήμου Αμφίπολης Σερρών ζητεί να αντιμετωπισθεί και να λυθεί το χρόνιο πρόβλημα της ανακατασκευής και διαπλάτυνσης της Γέφυρας Μεσολακκιάς στην εθνική οδό Σερρών – Αμφίπολης.
35) Οι Βουλευτές κύριοι ΑΘΑΝΑΣΙΟΣ ΛΕΒΕΝΤΗΣ και ΑΛΕΞΑΝΔΡΟΣ ΑΛΑΒΑΝΟΣ κατέθεσαν αναφορά με την οποία οι Ενώσεις Μηχανικών και Κατώτερων Πληρωμάτων Μηχανής Εμπορικού Ναυτικού ζητούν την άμεση απορρόφηση όλων των ανέργων του κλάδου τους.
36) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσαν αναφορά με την οποία ο Σύλλογος Γονέων και Κηδεμόνων Νταχάου και Περιχώρων ζητεί απαντήσεις σε σειρά ερωτημάτων για τη διαδικασία μεταρρύθμισης των σχολείων στη γερμανική πολιτεία.
37) Οι Βουλευτές κύριοι ΦΩΤΗΣ ΚΟΥΒΕΛΗΣ και ΙΩΑΝΝΗΣ ΔΡΑΓΑΣΑΚΗΣ κατέθεσαν αναφορά με την οποία ο Δήμος Γόρτυνος Αρκαδίας ζητεί την αναστολή της απαλλοτρίωσης από τη ΔΕΗ της βορειοανατολικής επέκτασης του Ορυχείου Κυπαρισσίων  Μεγαλόπολης κρίνοντας το έργο επιζήμιο για τις προοπτικές  ανάπτυξης της περιοχής.
38) Οι Βουλευτές κύριοι ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ και ΑΘΑΝΑΣΙΟΣ ΛΕΒΕΝΤΗΣ κατέθεσαν αναφορά με την οποία τα Σωματεία Συνταξιούχων ΤΕΒΕ Μακεδονίας – Θράκης και Θεσσαλίας ζητούν την αύξηση των συντάξεων του ΤΕΒΕ.
39) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΘΑΝΑΣΙΟΣ ΛΕΒΕΝΤΗΣ κατέθεσαν αναφορά με την οποία το Σωματείο Συνταξιούχων ΤΕΒΕ – ΟΑΕΕ Νίκαιας – Κορυδαλλού Αθηνών ζητεί την επιστροφή των παρανόμως κατακρατηθέντων χρημάτων από τις συνταγές υπέρ του ΛΑΦΚΑ.
40) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσαν αναφορά με την οποία η Ομοσπονδία Αγροτικών Συλλόγων Νομού Άρτας ζητεί να σταματήσει η νέα προσπάθεια ξεπουλήματος της ΔΩΔΩΝΗΣ και της αλλαγής του ιδιοκτησιακού της καθεστώτος.
41) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΘΑΝΑΣΙΟΣ ΛΕΒΕΝΤΗΣ κατέθεσαν αναφορά με την οποία το Σωματείο Μωσαϊκών – Πλακάδων Πύργου «Ο ΕΡΜΗΣ» ζητεί την ικανοποίηση οικονομικών και ασφαλιστικών αιτημάτων που απασχολούν τους οικοδόμους.
42) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσιεύματα εφημερίδων στα οποία ζητούνται αντισταθμιστικά οφέλη από το φράγμα Αποσελέμη για το Νομό Λασιθίου.
43) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ζητείται η άμεση αντιμετώπιση των κατολισθήσεων στο 2ο χιλ. της εθνικής οδού Αγίου Νικολάου – Ηρακλείου.
44) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ζητείται η ρύθμιση των καθυστερημένων οφειλών μικρομεσαίων επιχειρήσεων προς τον ΟΑΕΕ.
45) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ζητείται η σύγκληση σύσκεψης αρμόδιων φορέων για το θέμα των ανελκυστήρων.
46) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται σε προβλήματα του κλάδου των φαρμακοποιών.
47) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ζητείται η οικονομική ενίσχυση των δραστηριοτήτων του Συλλόγου ΑμΕΑ Ιεράπετρας.
48) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας σχετικά με το ρόλο των μικρομεσαίων επιχειρήσεων στον τομέα της εθνικής οικονομίας.
49) Ο Βουλευτής Ιωαννίνων κ. ΑΝΤΩΝΙΟΣ ΦΟΥΣΑΣ κατέθεσε αναφορά με την οποία ο Ίδρυμα Βορειοηπειρωτικών Ερευνών ζητεί τη χρηματοδότηση των δραστηριοτήτων του.
50) Ο Βουλευτής Ιωαννίνων κ. ΜΙΧΑΛΗΣ ΠΑΝΤΟΥΛΑΣ κατέθεσε αναφορά με την οποία ο Ίδρυμα Βορειοηπειρωτικών Ερευνών ζητεί τη χρηματοδότηση των δραστηριοτήτων του.
51) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΘΑΝΑΣΙΟΣ ΛΕΒΕΝΤΗΣ κατέθεσαν αναφορά με την οποία η Εθνική Συνομοσπονδία Ατόμων με Ειδικές Ανάγκες (ΕΣΑΕΑ) ζητεί την αύξηση των κονδυλίων στον κρατικό προϋπολογισμό του 2005 για τον τομέα Κοινωνικής Πρόνοιας κ.λπ.
52) Οι Βουλευτές κύριοι ΑΛΕΞΑΝΔΡΟΣ ΑΛΑΒΑΝΟΣ και ΑΘΑΝΑΣΙΟΣ ΛΕΒΕΝΤΗΣ κατέθεσαν αναφορά με την οποία ο Σύλλογος Προσωπικού Εναέριων Μεταφορών ζητεί να γίνει παρέμβαση προκειμένου η αεροπορική εταιρεία ΕΑΤ (European Air Transport) να σεβασθεί και να εφαρμόσει την ΣΣΕ των Ξένων Αεροπορικών Εταιρειών.
53) Ο Βουλευτής Αιτωλ/νίας κ. ΑΘΑΝΑΣΙΟΣ ΜΩΡΑΪΤΗΣ κατέθεσε αναφορά με την οποία ο Σύλλογος Αρωγής και Αλληλεγγύης ερασιτέχνη ποδοσφαιριστή και διαιτητή Νομού Αιτωλ/νίας ζητεί την οικονομική του ενίσχυση.
54) Ο Βουλευτής Αιτωλ/νίας κ. ΑΘΑΝΑΣΙΟΣ ΜΩΡΑΪΤΗΣ κατέθεσε αναφορά με την οποία ο Σύλλογος Εργαστηριούχων Οδοντοτεχνιτών Νομού Αιτωλ/νίας ζητεί την αναπροσαρμογή του τιμολογίου των οδοντοτεχνικών εργασιών.
55) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία ο Δημοτικός Συνδυασμός «Βάτικα – Νέα Πορεία» ζητεί την ακτοπλοϊκή σύνδεση των Βατίκων Λακωνίας με τον Πειραιά.
56) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας στο οποίο ζητείται η επίλυση του στεγαστικού προβλήματος των σχολείων του Νομού Ηρακλείου.
57) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας στο οποίο ζητείται το πάγωμα των προστίμων των ελαιουργείων Κρήτης.
58) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας σχετικά με αμυντικές δαπάνες.
59) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ζητείται η αποκατάσταση των ζημιών που προκλήθηκαν από κακοκαιρίες στην περιοχή Μακρύ Γιαλού Λασιθίου.
      B. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 4157/15.10.04 ερώτηση του Βουλευτή κ. Μανόλη Στρατάκη δόθηκε με το υπ’ αριθμ. Φ 900/4258/7507/4.11.04 έγγραφο από τον Υφυπουργό Εθνικής Άμυνας η ακόλουθη απάντηση:
      «Σε απάντηση της υπ' αριθμ. 4157/15-10-04 ερώτησης, που κατέθεσε ο Βουλευτής κ. Μανόλης Σρατάκης, με θέμα τη χορήγηση Ολυμπιακού επιδόματος σε πολιτικό προσωπικό εργαζόμενο στην 126 ΣΜ, σας γνωρίζουμε τα ακόλουθα:
      Η ειδική αποζημίωση του άρθρου 8 παρ. 12 στοιχ. β' του Νόμου 3207/03 (ΦΕΚ ΑΙ 302/24-12-2003) - όπως προκύπτει και από την απλή γραμματική ερμηνεία της διάταξης αυτής, καταβάλλεται μόνο στο προσωπικό των ΕΔ που διατίθεται "για εκτέλεση υπηρεσίας λήψης μέτρων τάξης και ασφάλειας κατά το χρονικό διάστημα από 1 Ιουλίου έως 30 Σεπτεμβρίου 2004" και όχι γενικά στο προσωπικό που άσκησε κάθε είδους καθήκοντα στα πλαίσια των Ολυμπιακών και Παραολυμπιακών Αγώνων 2004. Σημειώνεται στο σημείο αυτό ότι, σύμφωνα με το κείμενο της Ερωτήσεως, οι εργαζόμενοι στην 126 ΣΜ "συνέβαλαν στην Ολυμπιακή προετοιμασία και ειδικότερα στη Φιλοξενία της Ολυμπιακής Φλόγας" και όχι στη λήψη μέτρων τάξης και ασφάλειας, όπως απαιτεί ο νόμος.
      Υπενθυμίζεται ότι ο καθορισμός δικαιούχων κατά κλάδο και υπηρεσία, έγινε από επιτροπή του ΓΕΕΘΑ και των Επιτελείων.
      Η σχετική ΚΥΑ, στο άρθρο 1 αυτής, στα πλαίσια της νομοθετικής εξουσιοδότησης, καθόρισε τις κατηγορίες των δικαιούχων της "ειδικής αποζημίωσης", με βάση συγκεκριμένα κριτήρια που έχουν σχέση με τον τρόπο εκτέλεσης από το προσωπικό των ΕΔ. στρατιωτικό και πολιτικό. Των καθηκόντων του στη λήψη μέτρων τάξης και. ασφάλειας και το βαθμό και το χρόνο. εμπλοκής του στο έργο αυτό.
      Περαιτέρω, στο άρθρο 2 της ΚΥΑ αυτής, ορίζεται ότι οι καταστάσεις ονομαστικοποίησης των δικαιούχων, με βάση τα κριτήρια του άρθρου 1, θα συνταχθούν με ευθύνη των Διοικητών των Μονάδων ή των Διευθυντών των Υπηρεσιών που ενεπλάκησαν στη λήψη" μέτρων τάξης και ασφάλειας" και ότι οι υπεύθυνοι. για την εν συνεχεία έκδοση εγκριτικών - καταλογιστικών διαταγών σε βάρος των πιστώσεων που θα διατεθούν από τα ΓΕ για το σκοπό αυτό, είναι οι ΔΟΑ των ΓΕ.
      Η 126 ΣΜ συμμετείχε στους Ολυμπιακούς Αγώνες με μέρος της δύναμης του προσωπικού της για την υποστήριξη των πυραυλικών συστημάτων S-300 και CROTALE. Λαμβάνοντας υπόψη τα κριτήρια που καθορίζονται στη ΚΥΑ υπέβαλλε βεβαιώσεις για την αποζημίωση σαράντα οκτώ (48) ατόμων στρατιωτικού προσωπικού και ενός (1) υπαλλήλου από συνολική δύναμη διακοσίων εξήντα (260) ατόμων. Επίσης υποβλήθηκε συμπληρωματικά από τη Μονάδα μέσω της προϊστάμενης Αρχής (Αρχηγείο Τακτικής Αεροπορίας) βεβαίωση για άλλους είκοσι τέσσερις (24) υπαλλήλους προκειμένου να αποζημιωθούν και η οποία θα εξετασθεί συνολικά μαζί με υπόλοιπες εκκρεμείς περιπτώσεις.
      Η σημερινή ηγεσία του ΥΠΕΘΑ ρύθμισε με τον καλύτερο δυνατό τρόπο το εν λόγο ζήτημα, δεδομένου ότι η προηγούμενη Κυβέρνηση, αν και ο σχετικός νόμος ψηφίσθηκε το 2003, δεν προέβλεψε την εγγραφή στον προϋπολογισμό ούτε ενός ευρώ για την καταβολή του επιδόματος αυτού.
      Ο Υφυπουργός
      ΙΩΑΝΝΗΣ Δ. ΛΑΜΠΡΟΠΟΥΛΟΣ»
      2. Στην με αριθμό 4149/15.10.04 ερώτηση των Βουλευτών κυρίων Αγγέλου Τζέκη και Γεωργίου Χουρμουζιάδη δόθηκε με το υπ’ αριθμ. 187/25.10.04 έγγραφο από τον Υπουργό Δικαιοσύνης η ακόλουθη απάντηση:
      «Παρακαλούμε να πληροφορήσετε τον κ. Βουλευτή ότι η περιφρούρηση και προστασία των συνταγματικώς κατοχυρωμένων δικαιωμάτων και ελευθεριών των πολιτών αποτελεί θεμελιώδη προτεραιότητα του Υπουργείου Δικαιοσύνης. Κατά το μέρος που η εν λόγω προστασία εμπίπτει στην αρμοδιότητα του Υπουργείου Δικαιοσύνης, οπωσδήποτε ελέγχεται η τήρηση των προβλεπομένων από το νόμο διαδικασιών.
      Παράλληλα όμως και αναφορικά με τη διαλαμβανόμενη στην ανωτέρω ερώτηση εκκρεμή δίκη, επισημαίνεται ότι εξίσου σημαντική προτεραιότητα, αποτελεί η. τήρηση της συνταγματικής αρχής της διάκρισης των εξουσιών και η απορρέουσα αδυναμία επέμβασης του Υπουργείου Δικαιοσύνης στο ουσιαστικό έργο της ανεξάρτητης και σεβαστής Δικαιοσύνης.
      Όλα τα υπόλοιπα θέματα που θίγονται στην ερώτηση δεν εμπίπτουν στην αρμοδιότητα του Υπουργείου Δικαιοσύνης.
      Ο Υπουργός
      ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
      3. Στην με αριθμό 4148/15.10.04 ερώτηση της Βουλευτού κ. Ευαγγελίας Σχοιναράκη-Ηλιάκη δόθηκε με το υπ’ αριθμ. 55741/4.11.04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Απαντώντας στο ανωτέρω σχετικό, με το οποίο μας διαβιβάσθηκε η ερώτηση που κατέθεσε στη Βουλή η Βουλευτής κ. Ευαγγελία Σχοιναράκη-Ηλιάκη και πέραν των όσων σας είχαμε γνωρίσει με το Α.Π. 43120/18-8-2004 έγγραφό μας, απαντώντας στην Προηγούμενη ερώτησή σας (ΕΡΩΤ. 1792/28-6-04) σχετικά με τη φύλαξη των σχολικών κτηρίων, σας γνωρίζουμε τα εξής:
      Με την αρ. 53159/18-10-2004 απόφαση της Τριμελούς Επιτροπής του άρθρου 5 του ν. 3250/2004 «Μερική Απασχόληση στο Δημόσιο, στους Ο.Τ.Α και στα Ν.Π.Δ.Δ.», εγκρίθηκε η επιδότηση θέσεων μερικώς απασχολούμενου προσωπικού στους Ο.Τ.Α από τον κρατικό προϋπολογισμό.
      Οι ανωτέρω επιδοτούμενες θέσεις θα κατανεμηθούν από τους Ο.Τ.Α σε  δράσεις κοινωνικού χαρακτήρα, βάσει των επιχειρησιακών σχεδίων τους και για ειδικότητες που είναι απαραίτητες για τη λειτουργία των υπηρεσιών τους:
      Στις ειδικότητες αυτές μπορούν να συμπεριληφθούν και αυτές των σχολικών φυλάκων, εφόσον το κρίνει αναγκαίο το Δημοτικό Συμβούλιο.
      Πέραν των ανωτέρω θέσεων, οι Ο.Τ.Α. έχουν τη δυνατότητα να προχωρήσουν σε επιπλέον προσλήψεις μερικώς απασχολούμενων για την υλοποίηση προβλεπομένων από το επιχειρησιακό τους σχέδιο δράσεων, αξιοποιώντας τις λοιπές χρηματοδοτικές πηγές, σύμφωνα με τις διατάξεις του άρθρου 7, παρ. Ιβ, 11, Ιδ του Ν. 3250/04.
      Ο Υφυπουργός
      Α. ΝΑΚΟΣ»
      4. Στην με αριθμό 4144/15.10.04 ερώτηση των Βουλευτών κυρίων Μιχάλη Καρχιμάκη και Βασιλείου Οικονόμου δόθηκε με το υπ’ αριθμ. Φ 900α/4256/7505/25.10.04 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ' αριθμ. 4144/15.10.04 ερώτησης, που κατέθεσαν οι Βουλευτές κύριοι Μιχάλης Kαρχιμάκης και Βασίλης Οικονόμου, με θέμα τη μετάθεση του Επγού (ΤΥ Α) κ. Κατσαρέλη Γεωργίου, σας γνωρίζουμε τα ακόλουθα:
      Η μετάθεση του Επγού (ΤΥ Α) Γεωργίου Κατσαρέλη από την ΒΚΜ/Θ στην 3η ΜΣΕΠ (Βίτσι) διατάχθηκε για κάλυψη υπηρεσιακών αναγκών σύμφωνα με τις ισχύουσες διατάξεις του Ν. 2439/96, την ΠαΔ 4-3/93 περί «Μεταθέσεων Αξκών κλπ», τον ΚΠΑ Β-5/84 περί: «Κανονισμού Πολιτικής Χρησιμοποίησης Αξκών της ΠΑ» και την ΠαΔ 1-1/85/ΓΕΑ, περί «Οργάνωσης Γραφείων Ασφαλείας Μονάδων ΠΑ» καθόσον υπηρετεί για επτά (7) έτη (1/7/1997) σε μη προβλεπόμενη θέση για τον βαθμό και την ειδικότητά του, κατά παράβαση των ανωτέρω, όπου καθορίζεται ως μέγιστο τα πέντε (5) έτη υπηρεσίας.
      Η προκαλούμενη οικονομική επιβάρυνση για το Δημόσιο ανέρχεται στο ποσό των 2003,05 Ευρώ, εκ των οποίων 1875,64 Ευρώ θα εισπράξει ο δικαιούχος. Όσον αφορά στο επικαλούμενο αντισταθμιστικό όφελος για την Υπηρεσία της εν λόγω μετάθεσης .διευκρινίζεται ότι τούτο δεν δύναται να υπολογιστεί καθότι οι εν γένει προσφερόμενες Υπηρεσίες καθώς και η επιχειρησιακή αξιοποίηση των Αξκών μέχρι την τελευταία ημέρα της ενεργού υπηρεσίας τους δεν είναι δυνατόν να αποτιμηθούν, ούτως ώστε να αποτελούν κρίσιμα μεγέθη.
      Οι μεταθέσεις των στρατιωτικών είναι οι συνήθεις και επιβεβλημένες καθώς συνάδουν με την εύρυθμη και ομαλή λειτουργία των Μονάδων που αφορούν προεξεχόντως του δημοσίου συμφέροντος. Οι επικαλούμενες συνέπειες για τον ίδιο και για την οικογένειά του, αφορούν κατά κανόνα όλους τους μετατιθέμενους Στρατιωτικούς και δεν δύναται να αποτελέσουν ικανή προϋπόθεση για το αμετάθετο.
      Τέλος, επισημαίνεται ότι ο εν λόγω Αξκός επί συνόλου 34 ετών υπηρεσίας έχει υπηρετήσει τα 30 έτη σε Μονάδες της περιοχής επιθυμίας του. Επίσης, δεν είχε υποβάλει προσωπική αναφορά επικαλούμενος τυχόν προβλήματα και ιδιαίτερους λόγους για περαιτέρω παραμονή στην ίδια Μονάδα, αντιθέτως δε έχει δηλώσει σαν επιθυμία σε ενδεχόμενη μετάθεση κατά το έτος 2004 και το Νομό Θεσσαλονίκης, γεγονός που επιβεβαιώνει ότι δεν αντιμετωπίζει ιδιαίτερα προβλήματα ως προς τη μετακίνησή του.
      Ο Υπουργός
      ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
      5. Στην με αριθμό 4374/21.10.04 ερώτηση του Βουλευτή κ. Στυλιανού Παπαθεμελή δόθηκε με το υπ’ αριθμ. 21/72/ΑΣ 2874 δις./2.11.04 έγγραφο από τον Υπουργό Εξωτερικών η ακόλουθη απάντηση:
      «Η προάσπιση των δικαιωμάτων της Εθνικής Ελληνικής Μειονότητας στην Αλβανία, αποτελεί πάγια πολιτική της χώρας μας, τόσο στα πλαίσια των διμερών επαφών μας με τη γείτονα όσο και με τους ευρωπαίους εταίρους μας.
      Ως προς τα εκπαιδευτικά δικαιώματα, ειδικότερα, το Υπουργείο Εξωτερικών, στα πλαίσια των αρμοδιοτήτων του, επιδιώκοντας την πλήρη εφαρμογή τούτων στους τόπους εκείνους, όπου υπάρχει παρουσία μελών της Ελληνικής Μειονότητας, καταβάλλει άοκνες προσπάθειες για την ενίσχυση της παρεχόμενης παιδείας τους. Εξάλλου, στη Μορφωτική Συμφωνία η οποία υπεγράφη το 1988 και κυρίως στο 1° Εκτελεστικό Πρόγραμμα της περιόδου 2003 — 2005, το ζήτημα της εκπαίδευσης της Μειονότητας απετέλεσε αντικείμενο ειδικών διατάξεων. Εν προκειμένω, στο άρθρο 1.2.6 του εν λόγω Προγράμματος, προβλέπεται η σύσταση Κοινής Επιτροπής Εμπειρογνωμόνων, η οποία ως κύριο έργο της Θα έχει την μελέτη του τρόπου με τον οποίο θα παρουσιάζεται στα σχολικά βιβλία της μίας χώρας η Ιστορία, η Γεωγραφία, η Λογοτεχνία και η Οικονομία της άλλης, σύμφωνα πάντοτε με το πνεύμα και τους στόχους της UNESCO και του Συμβουλίου της Ευρώπης.
      Η αλβανική πλευρά, ύστερα από πρωτοβουλία μας, έχει ήδη εκφράσει την ετοιμότητά της για τη σύσταση της εν λόγω Επιτροπής, το δε Υπουργείο Εθνικής Παιδείας και Θρησκευμάτων ευρίσκεται στη διαδικασία επιλογής προσωπικοτήτων που Θα στελεχώσουν την ελληνική αντιπροσωπεία.
      Ο Υπουργός
      ΠΕΤΡΟΣ Γ. ΜΟΛΥΒΙΑΤΗΣ»
      6. Στην με αριθμό 1943/2-7-04 ερώτηση του Βουλευτή κ. Ιωάννου Διαμαντίδη δόθηκε με το υπ’ αριθμ. 205/23-7-04 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση του αριθ. πρωτ. 1943/02-07-2004 εγγράφου σας, με το οποίο μας διαβιβάστηκε ερώτηση του Βουλευτή κ. Ι. Διαμαντίδη που κατατέθηκε στη Βουλή των Ελλήνων, σας γνωρίζουμε ότι 
      α) Η κυβέρνηση είχε ανακοινώσει ότι προτείνει για τη θέση του Προέδρου του «ΟΛΠ Α.Ε.», τον κ. Αναστάσιο Γκόνη, επίτιμο Πρόεδρο Ελεγκτικού Συνεδρίου, και για τη θέση του Διευθύνοντος Συμβούλου τον Δρ. Νικόλαο Γιαννή, νομικό, στέλεχος της Ευρωπαϊκής Επιτροπής.
      β) Η Γενική Συνέλευση των μετόχων του «ΟΛΠ Α.Ε.» της 28ης Μαΐου 2004 εξέλεξε επτά νέα μέλη για Το Δ.Σ. της εταιρείας, μεταξύ των οποίων και τον κ. Νικόλαο Γιαννή, τον οποίο επιπλέον η Γ.Σ. εξέλεξε και ως Διευθύνοντα Σύμβουλο, όπως προβλέπει το καταστατικό της εταιρείας. Ο Πρόεδρος του Δ.Σ., σύμφωνα με ρητή διάταξη του Καταστατικού, διορίζεται από το Δ.Σ. κατά την, αμέσως μετά την εκλογή των ως άνω μελών του, συγκρότησή του σε σώμα.
      γ) Κατά τη συγκρότηση του Δ.Σ. σε σώμα (28-05-2004) μετά τη Γ.Σ., ο κ. Αναστάσιος Γκόνης, επικαλούμενος ιδιαίτερες προσωπικές ενασχολήσεις την περίοδο εκείνη, πρότεινε να ανατεθούν και τα καθήκοντα του Προέδρου Δ.Σ. στο Διευθύνοντα Σύμβουλο κ. Νικόλαο Γιαννή, πράγμα που ενέκρινε ομόφωνα το Δ.Σ. της Εταιρείας.
      Κατά τη συνεδρίαση του Δ.Σ. της 30-06-2004 ο Διευθύνων Σύμβουλος κ. Νικόλαος Γιαννής υπέβαλε την παραίτησή του από τα καθήκοντα του Προέδρου Δ.Σ. και πρότεινε τον ορισμό του κ. Αναστάσιου Γκόνη ως Προέδρου Δ.Σ. Κατά τη συνεδρίαση του Δ.Σ. στις 06-07-2004, αποφασίσθηκε η ανασυγκρότηση του Δ.Σ. του «ΟΛΠ Α.Ε.» και εξελέγη Πρόεδρος Δ.Σ. ο κ. Αναστάσιος Γκόνης.
      2. Το ενδιαφέρον της Κυβέρνησης για τον «Ο.Λ.Π. Α.Ε.» είναι δεδομένο. Τα στελέχη που απαρτίζουν το Δ.Σ. του Οργανισμού, μεταξύ των οποίων και δύο πρώην Βουλευτές, είναι στελέχη με εμπειρία, κύρος και κοινωνική προσφορά. Η παρουσία τους στον «Ο.Λ.Π. Α.Ε.» σηματοδοτεί τη βούληση της Κυβέρνησης για ύπαρξη διαφάνειας στα λιμάνια.
      Θέλουμε να αναλάβουμε πρωτοβουλίες για την αναβάθμιση της λειτουργίας των Οργανισμών Λιμένων και τη βελτίωση των παρεχόμενων υπηρεσιών, με πρωτοποριακά συστήματα και σε υλικοτεχνική υποδομή και σε λειτουργία.
      Ο Υπουργός
      ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
      7. Στην με αριθμό 2072/9.7.04 ερώτηση του Βουλευτή κ. Κωνσταντίνου Τσιπλάκη δόθηκε με το υπ’ αριθμ. 414/22.7.04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Κ. Τσιπλάκης, σας πληροφορούμε τα εξής:
      Σύμφωνα με τον αρμόδιο φορέα υλοποίησης του προγράμματος (ΑΤΕ Α.Ε.), διαπιστώθηκε ότι ο κ. Λαζαρίδης Πρόδρομος του Αγαπίου δικαιούται την αυξημένη αποζημίωση (Πρόωρη Σύνταξη).
      Ήδη έχουν κινηθεί σι σχετικές διαδικασίες για την καταβολή των οφειλόμενων ποσών αναδρομικά από την ένταξή του στο πρόγραμμα. Τα ποσά αυτά θα καταβληθούν άμεσα.
      Ο Υπουργός
      Σ. ΤΣΙΤΟΥΡΙΔΗΣ»
      8. Στην με αριθμό 2006/6.7.04 ερώτηση του Βουλευτή κ. Μάρκου Μπόλαρη δόθηκε με το υπ’ αριθμ. 402/22.7.04 έγγραφο από τον Υφυπουργό Αγροτικής Ανάπτυξης και Τροφίμων, η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Μ. Μπόλαρης, σας πληροφορούμε τα εξής:
      Το Υπουργείο Αγροτικής Ανάπτυξης και Τροφίμων γνωρίζει το πρόγραμμα και συντόνισε τη συμμετοχή της χώρας μας στη σχετική εκδήλωση που έγινε στη Ρώμη στις 10-14/2/2004. Από την Ελλάδα συμμετείχαν ο Προϊστάμενος του τμήματος Δημητριακών και Ρυζιού της Δ/νσης ΠΑΠ- Φυτών Μεγάλης Καλλιέργειας του Υπουργείου καθώς και τρεις εκπρόσωποι του ιδιωτικού τομέα.
      Επίσης προγραμματίζει μια διημερίδα, η οποία Θα γίνει στη Χαλάστρα της Θεσσαλονίκης, σε ημερομηνία που θα συγκεκριμενοποιηθεί σε συνεργασία με άλλους φορείς για το μήνα Οκτώβριο. 
      Θέματα της διημερίδας θα είναι
      -η ιστορία της ρυζοκαλλιέργειας σε παγκόσμιο και εθνικό επίπεδο 
      -η σημασία του ρυζιού στη διατροφή του ανθρώπου 
      -νέες καλλιεργητικές τάσεις και νέες ποικιλίες 
      -κοινή γεωργική πολιτική και αναθεώρηση αυτής όσον αφορά το ρύζι
      -σχέσεις Ευρωπαϊκής Ένωσης με τρίτες χώρες
      -προοπτικές κοινοτικής και ελληνικής ρυζοκαλλιέργειας
      -διασφάλιση ικανοποιητικού γεωργικού εισοδήματος στους ρυζοκαλλιεργητές.
      Στο τέλος της διημερίδας προβλέπεται να οργανωθεί μια ανοικτή δεξίωση με διάφορα εδέσματα με βάση το ρύζι.
      Ο Υφυπουργός
      Α. ΚΟΝΤΟΣ»
      9. Στην με αριθμό 2010/6.7.04 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. ΟΙΚ/38714/21.7.04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της υπ΄ αριθμ. 2010/6-7-04 ερώτησης, που κατέθεσε ο Βουλευτής κ. Μιχάλης Καρχιμάκης, σχετικά με την παραχώρηση έκτασης επτακοσίων (700) στρεμμάτων στον Ε.Ο.Τ για την κατασκευή Γκολφ καθώς και την ακριβή ημερομηνία του πρωτοκόλλου παραλαβής της εν λόγω έκτασης στη θέση Απήγαινα του Δήμου Μακρύ Γιαλού Ν. Λασιθίου, σας γνωρίζουμε ότι αρμόδιο να ενημερώσει για το θέμα αυτό, την Εθνική Αντιπροσωπεία, είναι το Υπουργείο Τουρισμού, προς το οποίο κοινοποιούμε το παρόν, για τις δικές του ενέργειες.
      Επισημαίνεται ότι οι Γενικοί Γραμματείς των Περιφερειών, επί των Θεμάτων άσκησης των αρμοδιοτήτων τους, υπάγονται στον εκάστοτε καθ’ ύλην αρμόδιο Υπουργό.
      Ο Υφυπουργός
      Α. ΝΑΚΟΣ»
      10. Στην με αριθμό 1909/1.7.04 ερώτηση της Βουλευτού κ. Μαρίας Δαμανάκη δόθηκε με το υπ’ αριθμ. 173/26.7.04 έγγραφο από τον Υφυπουργό Πολιτισμού η ακόλουθη απάντηση:
      «Η αναγκαστική απαλλοτρίωση του ακινήτου κηρύχθηκε με την αριθμ. 1001408/327/0010/Ι 8-1-2002 (ΦΕΚ 24/τ.Δ. /21-1-2002) ΚΥΛ. Υπουργών Πολιτισμού, Οικονομίας και Οικονομικών και Δημοσίων Έργων. Το ακίνητο είχε εμβαδόν οικοπέδου 27.590μ2 με όγκο Κτηρίων 3652,5 μ και η συνολική επιδικασθείσα αποζημίωση από το Εφετείο Αθηνών ανερχόταν στο ποσό των 13.200.000 ευρώ.
      Το ακίνητο κηρύχθηκε απαλλοτριωτέο προκειμένου, μετά την αποκατάσταση των Κτηρίων και τη διαμόρφωση του περιβάλλοντος χώρου του, να χρησιμοποιηθεί για τις ανάγκες της Πολιτιστικής Ολυμπιάδος .Το Θέμα δεν προχώρησε και έτσι η νέα ηγεσία ζήτησε την αποδέσμευση του χώρου γιατί δεν υπήρχε δυνατότητα αξιοποίησής του.
      Κατόπιν τούτου με το αριθμ. ΥΠΠΟ/ΑΠΑΛΛ/Φ4 16/47929/957/25-6-2004 έγγραφό προς το Υπουργείο Οικονομίας και Οικονομικών ζητήθηκε η ανάκληση της απαλλοτρίωσης.
      Τα αναφερόμενα στις ερωτήσεις των κ.κ. Βουλευτών ότι το ακίνητο Θα αποδίδετο στο Δήμο Ν. Ηρακλείου είτε για δημιουργία Εκθεσιακού Κέντρου είτε για δημιουργία χώρου πρασίνου δεν προκύπτει από κανένα στοιχείο του φακέλου.
      Επίσης ενόψει της διατάξεως του άρθρου 17 παράγραφος 4 εδάφιο όγδοο του Συντάγματος, και του γεγονότος ότι η προσωρινή αποζημίωση, που καθόρισε για την άνω απαλλοτρίωση η υπ’αριθμ. 18 16/5-9-2002 απόφαση του Μονομελούς Πρωτοδικείου Αθηνών, δεν καταβλήθηκε, κατά νόμο, από το υπόχρεο προς τούτο Ελληνικό Δημόσιο ΥΠ.ΠΟ. μέσα σε ενάμισι έτος από τη δημοσίευση (5-9-2002) της άνω δικαστικής απόφασης, δηλαδή μέχρι 5-3-2004, από της τελευταίας ημερομηνίας αυτής (5-3-2004) η πιο πάνω απαλλοτρίωση έχει έρθει αυτοδικαίως, και επομένως δεν υπάρχει.
      Δυνατότητα διατηρήσεως της ως άνω αναγκαστικής απαλλοτριώσεως και μετά την παραπάνω αυτοδίκαιη άρση της, δεν υφίσταται ούτε παρέχεται, σύμφωνα και με τη δοθείσα, από την πλειοψηφία της υπ’αριθμ. 479/2003 γνωμοδότησης της Ολομέλειας του Νομικού Συμβουλίου του Κράτους, ερμηνεία στις πιο πάνω συνταγματικές διατάξεις και τις οικείες διατάξεις (άρθρο Πρώτο Ν. 2882/200 1), σύμφωνα με τον οποίο (άνω Κώδικα) κηρύχθηκε η απαλλοτρίωση αυτή.
      Ο Υφυπουργός
      ΠΕΤΡΟΣ ΤΑΤΟΥΛΗΣ»
      11. Στην με αριθμό 2114/13.7.04 ερώτηση του Βουλευτή κ. Μάνου Φραγκιαδουλάκη δόθηκε με το υπ’ αριθμ. 97/21.7.04 έγγραφο από τον Υπουργό Δικαιοσύνης η ακόλουθη απάντηση:
      «Παρακαλούμε να πληροφορήσετε τον κ. Βουλευτή ότι στο Υπουργείο Δικαιοσύνης έχει ήδη συσταθεί με την υπουργική απόφαση 60413/11-5-2004 (ΦΕΚ 793 Β’/27-5-04) Ειδική Νομοπαρασκευαστική Επιτροπή, με σκοπό την τελική επεξεργασία του σχεδίου νόμου «Εφαρμογή της αρχής της ίσης μεταχείρισης ανεξαρτήτως φυλετικής ή εθνικής καταγωγής, θρησκευτικών ή άλλων πεποιθήσεων, αναπηρίας, ηλικίας ή γενετήσιου προσανατολισμού», το οποίο Θα κατατεθεί στη Βουλή για ψήφιση, ευθύς μόλις η παραπάνω Επιτροπή ολοκληρώσει το έργο της.
      Ο Υπουργός
      ΑΝΑΣΤΑΣΗΣ ΠΑΠΑΛΗΓΟΥΡΑΣ»
      12. Στην με αριθμό 657/11-5-04 ερώτηση των Βουλευτών κυρίων Γεωργίου Χουρμουζιάδη και Άγγελου Τζέκη δόθηκε με το υπ’ αριθμ. 7854/4-6-04 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην υπ΄ αριθμ.657/11-5-04 ερώτηση, που κατατέθηκε στη Βουλή από τους Βουλευτές κ.κ. Γ. Χουρμουζιάδη και Α. Τζέκη, σχετικά με τα προβλήματα των εργαζομένων στη Φοιτητική Λέσχη του Αριστοτέλειου Πανεπιστημίου Θεσσαλονίκης (ΑΠΘ), σας πληροφορούμε τα εξής:
      Η Πανεπιστημιακή Φοιτητική Λέσχη ΑΠΘ αποτελεί το φορέα του Αριστοτελείου Πανεπιστημίου Θεσσαλονίκης (με τη μορφή του Ν.Π.Δ.Δ.), που έχει ως αντικείμενο, μεταξύ άλλων, την παρασκευή και παροχή γευμάτων υπό μορφή συσσιτίου στους φοιτητές του Ιδρύματος. Απασχολεί δε προσωπικό διαφόρων ειδικοτήτων με σκοπό να παρέχει τις ως άνω υπηρεσίες. Παράλληλα η φοιτητική λέσχη έχει συμβληθεί και αναθέσει εργολαβικά σε ιδιώτες διάφορες εργασίες, κυρίως καθαριότητας.
      Το Κέντρο Πρόληψης Επαγγελματικού Κινδύνου (ΚΕΠΕΚ) Μακεδονίας – Θράκης, ως αρμόδια υπηρεσία του Σώματος Επιθεώρησης Εργασίας (Σ.ΕΠ.Ε.), έχει πραγματοποιήσει ελέγχους στο συγκεκριμένο εργασιακό χώρο κατά το παρελθόν και συγκεκριμένα στις 10-2-2003. Στον ανωτέρω έλεγχο διαπιστώθηκαν παραβάσεις και έγιναν από τους Επιθεωρητές εννιά (9) υποδείξεις για τη λήψη διορθωτικών μέτρων.
      Στις 14-5-2004 πραγματοποιήθηκε επανέλεγχος από τους ίδιους Επιθεωρητές και διαπιστώθηκε πλήρης συμμόρφωση. σε πέντε (5) από τις υποδείξεις και μερική συμμόρφωση στις υπόλοιπες τέσσερις. Για το λόγο αυτό κλήθηκε η Λέσχη να συμμορφωθεί με όσες από τις υποδείξεις δεν είχε συμμορφωθεί πλήρως, ενώ συγχρόνως έγιναν και νέες υποδείξεις σχετικά με τις προδιαγραφές, που πρέπει να πληρούνται μετά την επικείμενη ευρεία ανακατασκευή των χώρων της Λέσχης.
      Στις 24-5-2004, η Πανεπιστημιακή Φοιτητική Λέσχη του Α.Π.Θ. κοινοποίησε στην αρμόδια υπηρεσία μας την ανάθεση καθηκόντων Τεχνικού Ασφάλειας και προσκόμισε γραπτές εξηγήσεις, για τους λόγους της μη υλοποίησης ορισμένων από τις υποδείξεις των Επιθεωρητών Εργασίας. Εξάλλου, όπως είχε δηλωθεί από τους υπεύθυνους της Λέσχης, με την ανακατασκευή των χώρων θα επιλυθούν και τα προβλήματα που επισημάνθηκαν, υπό τη μορφή υποδείξεων, από τους Επιθεωρητές Εργασίας και δεν έχουν ακόμη επιλυθεί. Συγχρόνως, στις 28-5-2004 κοινοποίησε και την ανάθεση καθηκόντων Γιατρού Εργασίας.
      Σχετικά με τις κάμερες παρακολούθησης, σύμφωνα με τις προφορικές εξηγήσεις της Διοίκησης, αυτές τοποθετήθηκαν σε τρεις χώρους, ήτοι στο Λεβητοστάσιο, στην Αποθήκη Τροφίμων και στο χώρο των ψυγείων, λειτουργούν μόνο τις νυχτερινές ώρες προκειμένου να διευκολυνθούν οι δύο νυχτοφύλακες, καθόσον έχουν σημειωθεί κρούσματα κλοπών από αγνώστους. Οι Επιθεωρητές βρήκαν το μόνιτορ του συγκεκριμένου συστήματος στο .διάδρομο έξω από τα γραφεία της Διευθύντριας και σε χώρο, που εμφανώς δεν αντιστοιχούσε σε διαμορφωμένη θέση εργασίας. Παράλληλα, δεν διαπίστωσαν την ύπαρξη συσκευής εγγραφής (βίντεο), που να δίνει τη δυνατότητα αποθήκευσης της εικόνας και της δημιουργίας αρχείου. Επισημαίνεται ότι η αδυναμία του συγκεκριμένου συστήματος να αποθηκεύει την εικόνα και ως εκ τούτου η αδυναμία του να χρησιμοποιηθεί για δημιουργία αρχείου, το θέτει εκτός πεδίου εφαρμογής των διατάξεων του ν. 2472/1997 «Προστασία του ατόμου από την επεξεργασία δεδομένων προσωπικού χαρακτήρα» σύμφωνα με το άρθρο 3 παρ.1 του νόμου αυτού.
      Στις 26-5-2004 το αρμόδιο τοπικό Τμήμα Κοινωνικής Επιθεώρησης στο πλαίσιο των αρμοδιοτήτων του, πραγματοποίησε έλεγχο στην Πανεπιστημιακή Φοιτητική Λέσχη Αριστοτελείου Πανεπιστημίου Θεσσαλονίκης και μας πληροφόρησε τα εξής:
      Σχετικά με το θέμα της μετακίνησης ή αντικατάστασης υπαλλήλων δηλώθηκε από τη Διοίκηση της Λέσχης ότι, ουδεμία μετακίνηση ή αντικατάσταση εργαζομένων έχει γίνει.
      Αναφορικά με το θέμα της περικοπής του ανθυγιεινού επιδόματος, σας πληροφορούμε ότι αυτό έγινε εξαιτίας της αλλαγής θέσης για κάποιους εργαζόμενους (από το χώρο των μαγειρείων στην αποθήκη ως προϊστάμενοι) και ύστερα από γραπτή συναίνεση τους.
      Ο Υπουργός
      ΠΑΝΟΣ ΠΑΝΑΓΙΩΤΟΠΟΥΛΟΣ»
      13. Στην με αριθμό 598/10-5-04 ερώτηση του Βουλευτή κ. Νίκου Νικολόπουλου δόθηκε με το υπ’ αριθμ. 21/24-5-04 έγγραφο από τον Υπουργό Δικαιοσύνης η ακόλουθη απάντηση:
      «Σε απάντηση της ερώτησης που κατέθεσε ο Βουλευτής κ. Νίκος Νικολόπουλος αναφορικά με τους επιτυχόντες στο διαγωνισμό για πρόσληψη Ειρηνοδικών του έτους 1997, επισημαίνεται ότι: Με την υπ’ αριθμ. 59607/15-5-1997 απόφαση του Υπουργού Δικαιοσύνης προκηρύχθηκε για τις 22-9-1997 διαγωνισμός για την πλήρωση κενών και κενούμενων θέσεων Ειρηνοδικών Δ΄ τάξης, σύμφωνα με τη διαδικασία του άρθρου 77Α του Κώδικα Οργανισμού Δικαστηρίων και Κατάστασης Δικαστικών Λειτουργών (Ν .17 56/1988), ο οποίος μετ’ αναβολή διεξήχθη στις 25-10-1997.
      Μετά την ολοκλήρωση του διαγωνισμού, καταρτίστηκε πίνακας κατά σειρά επιτυχίας, ο οποίος δημοσιεύτηκε στο 33/9-9-1988 ΦΕΚ Τεύχος Παράρτημα με ισχύ μέχρι 31-12-1999, ημερομηνία δεσμευτική σύμφωνα με τα οριζόμενα στην παρ. 3 του άρθρου 77Α του Ν.1756/1988. Μέχρι το τέλος ισχύος του πίνακα, είχαν πληρωθεί όλες οι κενές οργανικές θέσεις Ειρηνοδικών.
      Το Υπουργείο Δικαιοσύνης έχει ήδη αποφασίσει και προωθεί σχετική νομοθετική διάταξη, η οποία θα επιτρέπει την κάλυψη των κενών θέσεων Ειρηνοδικών, που υπάρχουν σήμερα, από τον ως άνω πίνακα επιτυχόντων στο Ειρηνοδικών διαγωνισμό του 1997.
      Ο Υπουργός
      ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
      14. Στην με αριθμό 759/14-5-04 ερώτηση των Βουλευτών κυρίων Μιχάλη Καρχιμάκη, Βασιλείου Οικονόμου, Νίκου Σαλαγιάννη, Ευαγγέλου Αργύρη, και Νόρας Κατσέλη,  δόθηκε με το υπ’ αριθμ. 7017/4/4299/4-6-04 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσαν οι Βουλευτές κ.κ. Μ. Καρχιμάκης, Β. Οικονόμου, Ν. Σαλαγιάννης, Ε,. Αργύρης και κ. Ν. Κατσέλη, σε ό,τι μας αφορά, σας γνωρίζουμε ότι την 9-4-2004 από υπάλληλο του Υπουργείου Εθνικής Άμυνας που εργάζεται στο γραφείο του Υπουργού Εθνικής Άμυνας υπεβλήθη έγκληση στο Τμήμα Ασφαλείας Συντάγματος για κλοπή του I.X.E. αυτοκινήτου του, το οποίο όμως βρέθηκε στην περιοχή Κολωνακίου, ενώ την επομένη ημέρα ο ίδιος υπέβαλε έγκληση στην ανωτέρω Υπηρεσία κατ' αγνώστου για πρόκληση απλής σωματικής βλάβης σε βάρος του. Επίσης την 24-4-2004 αστυφύλακας, που είναι αποσπασμένος στο ανωτέρω Υπουργείο για την ασφάλεια του Υπουργού, υπέβαλε έγκληση κατ' αγνώστων δραστών στο Τμήμα Ασφαλείας Κυψέλης, επειδή, κατά τη διάρκεια της απουσίας του, εισήλθαν στο διαμέρισμα όπου διαμένει και αφαίρεσαν δύο κινητά τηλέφωνα και 200 ευρώ, ενώ την 25-4-2004 η σύζυγος του διευθυντή του πολιτικού γραφείου του ανωτέρω Υπουργού υπέβαλε έγκληση κατ’ αγνώστων δραστών στο Τμήμα Ασφαλείας Αιγίου, επειδή αφαίρεσαν από το αυτοκίνητό της, που ήταν σταθμευμένο στο Δημητρόπουλο Αχαΐας, ένα κινητό τηλέφωνο του συζύγου της και ένα κλειδί αυτοκινήτου.
      Για τις υποθέσεις αυτές, από τις ανωτέρω Υπηρεσίες μας, ενεργούνται προανακρίσεις και όταν ολοκληρωθούν οι σχετικές δικογραφίες θα υποβληθούν στους αρμόδιους εισαγγελείς. Στο σημείο αυτό, πρέπει να επισημάνουμε ότι, από τις διατάξεις του κώδικα ποινικής δικονομίας, δε προβλέπεται η σύνταξη, εκ μέρους των προανακριτικών Αρχών, πορισμάτων, για τις προανακρίσεις που διενεργούν είτε αυτεπαγγέλτως είτε κατόπιν παραγγελίας του αρμόδιου Εισαγγελέα. Οι προανακριτικοί υπάλληλοι, σύμφωνα με τις προαναφερόμενες διατάξεις, το υλικό, που συγκεντρώνουν στα πλαίσια της προανάκρισης που διενεργούν, το υποβάλλουν με έγγραφό τους στους αρμόδιους Εισαγγελείς.
      Πέραν αυτών στοιχεία (χαρτονόμισμα, επιστολικός φάκελος), που έχουν σχέση με δημοσιεύματα, αναφερόμενα σε απειλές κατά του Υπουργού Εθνικής Άμυνας, διαβιβάσθηκαν στη Διεύθυνση Ασφαλείας Αττικής, για να ενεργήσει σχετική έρευνα και να προβεί στις κατά νόμο ενέργειες, ενώ το εν λόγω χαρτονόμισμα έχει ήδη αποσταλεί στη Διεύθυνση Eγκληματολογικών Ερευνών για εργαστηριακή εξέταση.
      Τέλος, σε ό,τι αφορά την ασφάλεια του ανωτέρω Υπουργού, σας πληροφορούμε ότι από τις αρμόδιες Υπηρεσίες μας έχουν ληφθεί όλα τα αναγκαία μέτρα για την προστασία του, σύμφωνα με τα προβλεπόμενα από τις ισχύουσες διατάξεις, όπως άλλωστε συμβαίνει με όλα τα μέλη της κυβέρνησης.
      Ο Υφυπουργός
      ΧΡΗΣΤΟΣ ΜΑΡΚΟΓΙΑΝΝΑΚΗΣ»
      15. Στην με αριθμό 1310/4-6-04 ερώτηση του Βουλευτή κ. Παναγιώτη Σγουρίδη δόθηκε με το υπ’ αριθμ. 56403/28-6-04 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 1310/4-6-2004 ερώτηση που κατατέθηκε στη Βουλή από το Βουλευτή κ. Π. Σγουρίδη σχετικά με τη διαδικασία προσλήψεων προσωπικού στο Υπουργείο Υγείας και Κοινωνικής Αλληλεγγύης και στους εποπτευόμενους από αυτό Οργανισμούς, σας γνωρίζουμε τα εξής:
      Οι προσλήψεις μόνιμου και με σύμβαση εργασίας ΙΔΟΧ προσωπικού των Νοσηλευτικών Ιδρυμάτων και των Κέντρων Υγείας αρμοδιότητάς τους, των ΠΕΣΥΠ, του ΕΟΦ και του ΕΚΑΒ γίνονται μέσω ΑΣΕΠ, σύμφωνα με τις διατάξεις του Ν. 2190/94, όπως αυτός τροποποιήθηκε και ισχύει.
      Οι προσλήψεις προσωπικού στον ΟΚΑΝΑ, ΚΕΕΛ, ΚΕΘΕΑ, ΨΝΑ και ΨΝΘ για προγράμματα απεξάρτησης από τα ναρκωτικά έχουν εξαιρεθεί από τις παραπάνω διατάξεις, σύμφωνα με το αρ. 33 του Ν. 3013/02, παρ. 2 αρ. 1 του Ν. 2527/97 και παρ. 3 αρ. 21 του Ν. 2446/96, αντίγραφα των οποίων σας επισυνάπτουμε.
      Η διαδικασία προσλήψεων προσωπικού της Κεντρικής Υπηρεσίας του Υπουργείου Υγείας και Κοινωνικής Αλληλεγγύης γίνονται βάσει του Ν. 2190/94, όπως τροποποιήθηκε και ισχύει έως σήμερα.
      Ήδη στο ΑΣΕΠ βρίσκονται υπό προκήρυξη δύο αιτήματα της Κεντρικής Υπηρεσίας των ετών 2002 και 2003, που αφορούν στην πρόσληψη (70) ατόμων Πανεπιστημιακής, Τεχνολογικής, Δευτεροβάθμιας και Υποχρεωτικής εκπαίδευσης.
      Οι προσλήψεις μόνιμου και με σύμβαση εργασίας ΙΔΟΧ προσωπικού στις αποκεντρωμένες μονάδες κοινωνικής φροντίδας των ΠΕΣΥΠ της χώρας γίνονται μέσω ΑΣΕΠ, σύμφωνα με τις διατάξεις του Ν. 2190/94, όπως τροποποιήθηκε και ολοκληρώθηκε μεταγενέστερα και συγκεκριμένα:
      Η πλήρωση των κενών οργανικών θέσεων μόνιμου προσωπικού γίνεται σύμφωνα με τις διατάξεις των άρθρων 15, 17 και 18 του Ν. 2190/94 με προκήρυξη του ΑΣΕΠ και
      Η πρόσληψη προσωπικού με σύμβαση ορισμένου χρόνου γίνεται σύμφωνα με τις διατάξεις του άρθρου 21 του Ν. 2190/94 με προκήρυξη μέσω ΑΣΕΠ.
      Ο Υπουργός
      ΝΙΚΗΤΑΣ ΚΑΚΛΑΜΑΝΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      16. Στην με αριθμό 788/04 ερώτηση του Βουλευτή κ. Βασιλείου Οικονόμου δόθηκε με το υπ’ αριθμ. 207Β/10-6-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της ανωτέρω ερώτησης, σας γνωρίζουμε τα εξής:
      Η διαδικασία περιβαλλοντικής αδειοδότησης του έργου έχει ολοκληρωθεί από το ΥΠΕΧΩΔΕ με την υπ’ αρ. 136125/2003 εκδοθείσα ΚΥΑ της Εδικής Υπηρεσίας Περιβάλλοντος (ΕΥΠΕ)
      Η επεξεργασία των Λυμάτων πέραν της κλασσικής δευτεροβάθμιας επεξεργασίας περιλαμβάνει νιτροποίηση- απονιτροποίηση και απολύμανση.
      Η επαναχρησιμοποίηση των επεξεργασμένων λυμάτων για άρδευση περιλαμβάνεται δυνητικά στην ΚΥΑ. Για την υλοποίηση αυτής της δυνατότητας προδιαγράφεται η εκπόνηση ειδικής μελέτης άρδευσης, για την εφαρμογή της οποίας είναι απαραίτητη η συνεργασία των ΟΤΑ της περιοχής.
      Σε ότι αφορά τα θέματα χρηματοδότησης του έργου, σας γνωρίζουμε τα εξής:
      Η προκαταρκτική αξιολόγηση που διενεργεί η Υπηρεσία του ΕΠΠΕΡ βασίζεται σε συγκεκριμένες κατευθύνσεις του Υπουργείου Οικονομίας και Οικονομικών, το οποίο έχει την ευθύνη της προώθησης των καταρχήν αξιολογημένων από την ΕΥΔ ΕΠΠΕΡ στην Ειδική Διυπουργική Επιτροπή, όπου γίνεται η τελική εκτίμηση και ιεράρχηση των προτάσεων. Μετά την τελική επιλογή, υποβάλλονται στην Ευρωπαϊκή Επιτροπή για την έγκριση της συγχρηματοδότησης από το Ταμείο Συνοχής.
      Ειδικότερα: επί του θέματος η ΕΥΔΑΠ κατέθεσε αίτηση για συγχρηματοδότηση από το Ταμείο Συνοχής για το έργο «ΒΑΣΙΚΑ ΕΡΓΑ ΣΥΛΛΟΓΗΣ - ΕΠΕΞΕΡΓΑΣΙΑΣ - ΔΙΑΘΕΣΗΣ ΑΚΑΘΑΡΤΩΝ ΥΔΑΤΩΝ ΒΟΡΕΙΟΥ ΤΜΗΜΑΤΟΣ ΑΝΑΤΟΛΙΚΗΣ ΑΤΤΙΚΗΣ (ΔΗΜΟΙ ΚΑΙ ΚΟΙΝΟΤΗΤΕΣ: ΣΠΑΤΩΝ, ΑΝΘΟΥΣΑΣ, ΓΕΡΑΚΑ, ΓΛΥΚΩΝ ΝΕΡΩΝ, ΠΑΛΛΗΝΗΣ, ΠΙΚΕΡΜΙΟΥ, ΑΡΤΕΜΙΔΟΣ, ΡΑΦΗΝΑΣ ΚΑΙ ΤΜΗΜΑΤΑ ΠΕΝΤΕΛΗΣ, ΝΕΑΣ ΜΑΚΡΗΣ ΚΑΙ ΠΑΙΑΝΙΑΣ)»
      Από τα προσκομιζόμενα στοιχεία προέκυπτε ότι οι Δήμοι Σπάτων και Αρτέμιδος δεν προσκόμισαν τις απαραίτητες βεβαιώσεις αποδοχής.
      Η μη έγγραφη αποδοχή των παραπάνω Δήμων καθιστά την λειτουργικότητα του συνολικού έργου επισφαλή δεδομένου ότι ο σχεδιασμός των αγωγών έγινε με βάση συγκεκριμένη πρόβλεψη εξυπηρετούμενου πληθυσμού.
      Όσον αφορά στην επεξεργασία των λυμάτων, σύμφωνα με την αίτηση συνδρομής προβλέπεται τριτοβάθμια η οποία είναι σύμφωνη με τους Περιβαλλοντικούς όρους.
      Σχετικά με την επαναχρησιμοποίηση του νερού για άρδευση, δεν προβλέπεται κάποια σχετική επένδυση στην παρούσα αίτηση συνδρομής.
      Ο Υπουργός
      ΓΕΩΡΓΙΟΣ ΣΟΥΦΛΙΑΣ»
      17. Στην με αριθμό 864/19-5-04 ερώτηση του Βουλευτή κ. Ανδρέα Μακρυπίδη δόθηκε με το υπ’ αριθμ. Φ900α/4069/7226/4-6-04 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ’ αριθ. 864/19-5-04 ερώτησης που  κατέθεσε ο Βουλευτής κ. Ανδρέας Μακρυπίδης, με θέμα την παραχώρηση εκτάσεων του Αεροδρομίου Αγρινίου υπέρ του Δήμου Αγρινίου και του Πανεπιστημίου Αγρινίου, σας γνωρίζουμε τα ακόλουθα:
      1. Το παλαιό Α/Δ Αγρινίου καταλαμβάνει έκταση 512 στρεμμάτων, η οποία απαλλοτριώθηκε «Υπέρ και Δαπάναις του Δημοσίου» για τις ανάγκες της ΠΑ. Μετά την κατασκευή του νέο Α/Δ αποτελεί εναλλακτικό Α/Δ και εξυπηρετεί αεροπορικές δραστηριότητες, όπως η ΜΑΕΔΥ και οι Αερολέσχες λόγω της ιδιαίτερης στενότητας χώρων του νέου Α/Δ.
      2. Με το δεδομένο αυτό κρίθηκε απαραίτητη η διατήρησης του Διαδρόμου Προσγειώσεως και έκτασης 50 στρεμμάτων για την υποστήριξη οποιονδήποτε δραστηριοτήτων και αναγκών της ΠΑ και αποδεσμεύθηκε έκταση 178 στρεμμάτων για τις ανάγκες το Πανεπιστημίου Αγρινίου.
      Η έκταση διατέθηκε στην Κτηματική Εταιρία του Δημοσίου (ΚΕΔ) για τις ενέργειες της ως εχούσης την αρμοδιότητα διαχείρισης των Δημοσίων Κτημάτων.
      3.Μετά την ενημέρωση του ΥΠΕΘΑ για διάθεση από την ΚΕΔ έκταση περίπου 9 στρεμμάτων του παλαιού αεροδρομίου Αγρινίου σε σύλλογο αιμοδοτών και δωρητών σώματος, ζητήθηκαν από το ΓΕΑ οι απόψεις της ΚΕΔ.
      Μετά από τις διευκρινίσεις που παρασχέθηκαν και σχετικό αίτημα του προαναφερομένου Συλλόγου, η έκταση των 9.678,206 Τ.μ. αποδεσμεύτηκε ώστε να ικανοποιηθεί το αίτημά του.
      	4. Τέλος σχετικά με τη διάθεση του όλου χώρου του Παλαιού Αι Δ
      Αγρινίου για τις ανάγκες του Πανεπιστημίου Αγρινίου, επισημαίνεται ότι η διατήρηση του διαδρόμου είναι αναγκαία ως εναλλακτική λύση Δ/Π στην περιοχή, καθώς και έκτασης 40 στρεμμάτων για τις δραστηριότητες της ΠΑ.
      5. Τα ανωτέρω έχουν απαντηθεί στη ΒτΕ και με το έγγραφο απάντησής μας Φ.900α/4051/7203/25-5-04 στα πλαίσια κοινοβουλευτικού ελέγχου
      (Ερώτηση 716/12-05-2004 ΒτΕ) που ασκήθηκε από τον Βουλευτή Αιτωλοακαρνανίας κ. Θάνο Μωραΐτη.
      Ο Υπουργός
      ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»)
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, έχω την τιμή να σας ανακοινώσω το δελτίο αναφορών και ερωτήσεων της Τρίτης 23 Νοεμβρίου 2004.
      Α. ΑΝΑΦΟΡΕΣ - ΕΡΩΤΗΣΕΙΣ Πρώτου Κύκλου (Άρθρο 130 παράγραφος 5 του Κανονισμού της Βουλής)
      1. Η με αριθμό 4151/15-10-2004 ερώτηση του Βουλευτή της Νέας Δημοκρατίας κ. Αναστασίου Καραμάριου προς τον Υπουργό Αγροτικής Ανάπτυξης και Τροφίμων, σχετικά με τη συμπληρωματική καταγραφή των ελαιοδένδρων και την καταβολή των επιδοτήσεων στο Δήμο Αρχαγγέλου Ρόδου.
      2. Η με αριθμό 2075/9-7-2004 ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Στρατάκη προς τον Υπουργό Πολιτισμού, σχετικά με την ολοκλήρωση αποκατάστασης του μνημείου Νεωρίων Ηρακλείου.
      3. Η με αριθμό 3673/1-10-2004 ερώτηση του Βουλευτή του Κομμουνιστικού Κόμματος Ελλάδας κ. Παναγιώτη Κοσιώνη προς τον Υπουργό Περιβάλλοντος, Χωροταξίας και Δημοσίων Έργων, σχετικά με τη λήψη μέτρων για την αντιπλημμυρική προστασία του Νομού Αχαΐας.
      4. Η με αριθμό 2906/6-9-2004 ερώτηση του Βουλευτή  του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τον Υπουργό Πολιτισμού, σχετικά με τη λήψη μέτρων για την αντιμετώπιση της εθνικιστικής και ρατσιστικής βίας στα γήπεδα.
      Β. ΑΝΑΦΟΡΕΣ – ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 5 του Κανονισμού της Βουλής)
      1. Η με αριθμό 3201/17-9-2004 ερώτηση του Βουλευτή του Πανελλήνιου Σοσιαλιστικού Κινήματος κ. Δημητρίου Πιπεργιά προς τον Υπουργό Ανάπτυξης, σχετικά με την πώληση του 35% της Δημοσίας Επιχείρησης Αερίου (Δ.ΕΠ.Α.).
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμεθα στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Πρώτη είναι η με αριθμό 413/15-11-2004 επίκαιρη ερώτηση του Βουλευτή της Νέας Δημοκρατίας κ. Κωνσταντίνου Τσιάρα προς τον Υπουργό Δημόσιας Τάξης, σχετικά με την επανασύσταση της Αγροφυλακής κλπ..
     Το ειδικότερο περιεχόμενο της επίκαιρης ερώτησης του κυρίου συναδέλφου έχει ως εξής:
     «Είναι διάχυτη η εντύπωση στους πληθυσμούς της ελληνικής υπαίθρου ότι η Αγροφυλακή επιτελούσε ένα σημαντικό  έργο, διασφαλίζοντας τις ομαλές σχέσεις και την απόδοση της δικαιοσύνης μεταξύ των ανθρώπων της αγροτικής ενασχόλησης. Αντίθετα, η απουσία του εν λόγω Σώματος Ασφαλείας συσσώρευσε προβλήματα και ανάγκες, που δεν παρατηρούσαμε στο παρελθόν.
     Από την άλλη πλευρά, μετά από συγκεκριμένες διαδικασίες διαγωνισμού, το 1993 η τότε κυβέρνηση προχώρησε στην κατάρτιση καταλόγου επιτυχόντων χιλίων διακοσίων νέων αγροφυλάκων (Αρ.ΦΕΚ 25, 8 Σεπτεμβρίου 1993) μετά από διαδικασίες αξιολόγησης.
     Η κυβέρνηση που προέκυψε μετά τις εκλογές του 1993 όχι μόνο δεν προχώρησε στην πρόσληψη των επιτυχόντων, αλλά παράλληλα αποφάσισε και την κατάργηση της Αγροφυλακής. Η συγκεκριμένη αδικία δημιούργησε σωρεία κοινωνικών προβλημάτων τόσο στους τότε «επιτυχόντες» όσο και στις οικογένειές τους, αναγκάζοντάς τους να κινούνται επί σειρά ετών μέσω δικαστικών οδών, αναμένοντας τη δικαίωσή τους. 
     Κατόπιν τούτων ερωτάται ο κύριος Υπουργός:
     Πρώτον, εάν προτίθεται να επανασυστήσει την Αγροφυλακή. Με βάση τα νέα δεδομένα που αφορούν την προστασία του περιβάλλοντος, τον έλεγχο των καλλιεργειών (έλεγχοι βιολογικών καλλιεργειών, καλλιέργειες μεταλλαγμένων κλπ.), ο ρόλος της λειτουργίας ενός αναλόγου Σώματος Ασφαλείας είναι ουσιαστικότερος από ποτέ.
     Και δεύτερον, αν προτίθεται να αποκαταστήσει την αδικία των κυβερνήσεων του ΠΑΣΟΚ εις βάρος των χιλίων διακοσίων «επιτυχόντων» στην Αγροφυλακή το 1993.
     Ο Υπουργός Δημόσιας Τάξης κ. Βουλγαράκης έχει το λόγο.
     ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Δημόσιας Τάξης): Κύριε Πρόεδρε, πράγματι η ιστορία της Αγροφυλακής και όπως εξελίχθηκε το ζήτημα, είναι μια κλασική αποτύπωση της ανακολουθίας, η οποία πολλές φορές έχει γίνει βίωμα στην Ελλάδα, και των ασυνεπειών, που έχουν οδηγήσει πάρα πολλούς ανθρώπους και πάρα πολλές οικογένειες σε πραγματική απόγνωση. 
     Θυμίζω ότι η Αγροφυλακή ιδρύθηκε το 1954 με το νόμο 3030 και πραγματικά είχε προσφέρει πάρα πολύ σημαντικές υπηρεσίες στην ελληνική ύπαιθρο. Στη συνέχεια το 1984 με το νόμο 1471 όπου καταργήθηκαν τα Σώματα Ασφαλείας, δηλαδή, η Χωροφυλακή και η Αστυνομία, και συνεστήθη τότε η ΕΛΑΣ, καταργήθηκε επίσης και η υπηρεσία της Αγροφυλακής οριστικά. Τότε οι υπηρεσίες της υπήχθησαν στο Υπουργείο Δημοσίας Τάξεως. 
     Στη συνέχεια, το 1989 επανιδρύεται η Αγροφυλακή ως πιεστική ανάγκη πλέον της κοινωνίας και μάλιστα το 1990 με το νόμο 1892 επανασυστήθηκε κανονικά με τα οργανογράμματά της και προκηρύχθηκε ο πρώτος διαγωνισμός των ανθρώπων οι οποίοι θα στελέχωναν τις υπηρεσίες της Αγροφυλακής. 
     Ο διαγωνισμός αυτός οδήγησε σε μια αποδοχή χιλίων ανθρώπων οι οποίοι είχαν επιλεγεί. Μάλιστα τα ονόματά τους, όπως σωστά μνημονεύει ο κύριος συνάδελφος στην ερώτησή του, δημοσιεύθηκαν στο ΦΕΚ 25 της 8ης Σεπτεμβρίου 1993 στο Φύλλο Εφημερίδας της Κυβερνήσεως. ΄Ηταν, λοιπόν, μια συμβατική υποχρέωση, διότι δημοσιεύθηκε ονομαστικός κατάλογος και κανονικά θα έπρεπε οι άνθρωποι αυτοί να είχαν προσληφθεί. 
     Η αλλαγή η οποία έγινε στις εκλογές μετά τον Οκτώβριο του 1993, οδήγησε στο να μην προσληφθούν οι άνθρωποι αυτοί, καίτοι τα ονόματά τους είχαν δημοσιευθεί στο αντίστοιχο ΦΕΚ.
     Η Νέα Δημοκρατία προεκλογικά είχε δεσμευθεί ότι οι άνθρωποι αυτοί θα επανέλθουν και θα τηρήσει τη νομιμότητα, έτσι όπως το Σύνταγμα και οι νόμοι επιτάσσουν.  Αυτό και θα κάνει. Μέχρι το τέλος του έτους οι άνθρωποι αυτοί θα έχουν επαναπροσληφθεί, έτσι όπως θα έπρεπε κανονικά εξαρχής να έχουν προσληφθεί ήδη από το 1990. 
     Εκτός αυτού, έχει συσταθεί μια επιτροπή στα πλαίσια του Υπουργείου Δημόσιας Τάξης για να προσεγγίσει το θέμα της αγροτικής ασφάλειας σε σύγχρονη βάση, διότι είναι απαραίτητο μια νέα υπηρεσία η οποία θα συσταθεί να ανταποκρίνεται στις πραγματικές ανάγκες της ελληνικής κοινωνίας, έτσι όπως σήμερα αποτυπώνονται. Δεν μιλάμε για την κλασική προσέγγιση την οποία έκανε  η γραφολογική της δεκαετίας του 1950 ή του 1960, αλλά μιλάμε για το σύγχρονο έγκλημα το οποίο καταγράφεται στην ελληνική ύπαιθρο και έχει να κάνει και με το περιβάλλον και με τα ναρκωτικά και με παράνομες καλλιέργειες και με χρήσεις ενδεχομένως λιπασμάτων και διεκδικήσεις ορίων, που όταν κάποια στιγμή το Κτηματολόγιο προχωρήσει, τότε αυτές πλέον θα παραχωρήσουν τη θέση τους στις υπόλοιπες εγκληματικές πράξεις που σημειώνονται. 
     Έτσι, λοιπόν, εμείς περιμένουμε το πόρισμα αυτής της επιτροπής, η οποία ήδη είναι σε εξέλιξη. Έχω καθημερινή ενημέρωση για το θέμα και μέχρι το τέλος του έτους πιστεύω ότι θα έχει ολοκληρωθεί  και η διαδικασία. Συνεπώς θα είμαστε σε θέση να καταθέσουμε το σχέδιο νόμου που θα επανιδρύει την Αγροφυλακή στην Εθνική Αντιπροσωπεία.
     ΠΡΟΕΔΡΕΥΩΝ (Γεώργιος Σούρλας):  Ο ερωτών Βουλευτής κ. Κωνσταντίνος Τσιάρας έχει το λόγο.
     ΚΩΝΣΤΑΝΤΙΝΟΣ ΤΣΙΑΡΑΣ: Ευχαριστώ, κύριε Πρόεδρε.
     Κύριε Υπουργέ, να σας ευχαριστήσω για την παρουσία σας, αλλά και για την απάντησή σας. Η ερώτηση κατ’ αρχήν ήταν μια ερώτηση πολλών άλλων συναδέλφων, η οποία δυστυχώς μέσω του Κανονισμού της Βουλής δεν μπορούσε να διατυπωθεί σαν κοινή επίκαιρη ερώτηση. Κατά συνέπεια, είναι ένα ερώτημα που απασχολεί πάρα πολλούς συναδέλφους μέσα στην Κοινοβουλευτική Πμάδα της Νέας Δημοκρατίας και ειλικρινά για τις απαντήσεις σας, όπως αυτές τις ακούσαμε τη δεδομένη χρονική στιγμή, δεν μπορώ να σας πω, παρά το ότι χαίρομαι και αισθάνομαι ιδιαίτερα ικανοποιημένος. 
     Κύριε Πρόεδρε, το ζήτημα της Αγροφυλακής είναι ένα τεράστιο θέμα, το οποίο επιδέχεται πολλές συζητήσεις εάν το προσεγγίσει κανείς από πολλές διαφορετικές πλευρές.  Το λέω αυτό γιατί από τη μία πλευρά έχουν δημιουργηθεί τεράστια προβλήματα το τελευταίο χρονικό διάστημα. Εκτιμώ ότι οι συνάδελφοι που προέρχονται από αγροτικούς νομούς μπορούν να έχουν καλύτερη αντίληψη γύρω απ’ αυτά τα ζητήματα. 
     Από την άλλη πλευρά όπως διατυπώθηκε στην ερώτηση, έχει δημιουργηθεί ένα τεράστιο κοινωνικό πρόβλημα που αφορά κυρίως στους χίλιους διακοσίους «προσληφθέντες» από το διαγωνισμό του 1993. Το γεγονός ότι αυτοί οι άνθρωποι δεν αποκαταστάθηκαν με μια λογική στην οποία αναζητεί κανείς αιτιάσεις σε ό,τι αφορά στην προηγούμενη κυβέρνηση του ΠΑΣΟΚ, καταλαβαίνετε ότι έχει δημιουργήσει τεράστια κοινωνικά προβλήματα τόσο στους ίδιους όσο και στις οικογένειές τους. Είναι άνθρωποι οι οποίοι προσπάθησαν μέσω της δικαστικής οδού να βρουν κάποια λύση στο συγκεκριμένο πρόβλημα και παρά το ότι υπάρχουν δικαστικές αποφάσεις που τους δικαιώνουν, δυστυχώς η αποκατάσταση δεν υπήρξε από κει και πέρα ακριβώς λόγω του γεγονότος ότι δεν υπήρχε η συγκεκριμένη πολιτική βούληση.
     Χαίρομαι, κύριε Υπουργέ, που μέσα στο πλαίσιο των προεκλογικών εξαγγελιών της Κυβέρνησης φαίνεται ξεκάθαρα, μέσα τουλάχιστον από τις δικές σας δηλώσεις, ότι το ζήτημα της Αγροφυλακής μπαίνει σε ένα συγκεκριμένο χρονοδιάγραμμα και σύντομα φαντάζομαι ότι θα έχουμε το αποτέλεσμα, το οποίο τουλάχιστον για την ελληνική ύπαιθρο θα φέρει μια μεγάλη ανακούφιση και θα δημιουργήσει τη δυνατότητα να λυθούν πάρα πολλά καθημερινά προβλήματα.
     ΠΡΟΕΔΡΕΥΩΝ (Γεώργιος Σούρλας): Ο κύριος Υπουργός έχει το λόγο.
     ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Δημόσιας Τάξης): Κύριε Πρόεδρε, πράγματι η εναπασύσταση της Αγροφυλακής είναι μια πιεστική επιτακτική ανάγκη, η οποία διατυπώνεται απ’ όλες τις γωνιές της Ελλάδος. Είναι γεγονός ότι όποιος έχει τη δυνατότητα να επικοινωνήσει με τον κόσμο της υπαίθρου, καθημερινά γίνεται αποδέκτης αυτού του αιτήματος. 
     Βεβαίως, η σημερινή ανάγκη επιτάσσει μια διαφορετική προσέγγιση από την κλασική προσέγγιση που η Αγροφυλακή είχε την περίοδο του 1950 ή του 1960. ΄Εχουν αλλάξει τα μεγέθη, έχουν αλλάξει οι μορφές της εγκληματικότητας, έχουν αλλάξει οι απαιτήσεις, άρα έχουν αλλάξει και οι ανάγκες εκ μέρους της ελληνικής πολιτείας για τη φύλαξη της υπαίθρου. Θα προσπαθήσω μέσα απ’ αυτήν την επιτροπή να προσεγγίσω όσο το δυνατόν πιο καλά το ζήτημα της αγροτικής ασφάλειας. ΄Εχει πολύ μεγάλη σημασία αυτή η νομοθετική πρωτοβουλία να μπορεί να έχει έναν ορίζοντα ο οποίος θα ξεπερνά τον κλασσικό ορίζοντα των νομοθετημάτων που προσεγγίζουν τα ζητήματα αυτά. 
     Το βέβαιο είναι ότι μέχρι το τέλος του 2005 θα έχουν επαναπροσληφθεί οι άνθρωποι οι οποίοι θα έπρεπε κανονικά να έχουν προσληφθεί εδώ και μια δεκαετία και επίσης θα έχει κατατεθεί στην Εθνική Αντιπροσωπεία το σχέδιο νόμου που θα επανιδρύει την Αγροφυλακή, ίσως όχι με το όνομα Αγροφυλακή, με κάποιο διαφορετικό όνομα, που όμως θα ανταποκρίνεται στο πλαίσιο που εμείς επιθυμούμε να προσεγγίσουμε.
     ΠΡΟΕΔΡΕΥΩΝ (Γεώργιος Σούρλας):  ΄Εχω τη τιμή να ανακοινώσω στο Σώμα ότι οι Υπουργοί Δικαιοσύνης, Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Ανάπτυξης, Εθνικής Παιδείας και Θρησκευμάτων, Απασχόλησης και Κοινωνικής Προστασίας και Υγείας και Κοινωνικής Αλληλεγγύης κατάθεσαν σχέδιο νόμου: «Εφαρμογή της αρχής της ίσης μεταχείρισης ανεξαρτήτως φυλετικής ή εθνοτικής καταγωγής, θρησκευτικών ή άλλων πεποιθήσεων, ειδικών αναγκών, ηλικίας ή γενετήσιου προσανατολισμού».
     Παραπέμπεται στην αρμόδια Διαρκή Επιτροπή.
     Ο Βουλευτής κ. Ευάγγελος Πολύζος ζητά ολιγοήμερη άδεια απουσίας στο εξωτερικό.
     Η Βουλή εγκρίνει;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Γεώργιος Σούρλας): Συνεπώς η Βουλή ενέκρινε τη ζητηθείσα άδεια. 
     Ο Βουλευτής κ. Δημήτριος Γαλαμάτης ζητά ολιγοήμερη άδεια απουσίας στο εξωτερικό.
     Η Βουλή εγκρίνει;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Γεώργιος Σούρλας):. Συνεπώς η Βουλή ενέκρινε τη ζητηθείσα άδεια
     Ο Βουλευτής κ. Μάξιμος Χαρακόπουλος ζητά ολιγοήμερη άδεια απουσίας στο εξωτερικό.
     Η Βουλή εγκρίνει;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Γεώργιος Σούρλας): Συνεπώς η Βουλή ενέκρινε τη ζητηθείσα άδεια. 
     Επίκαιρες ερωτήσεις δευτέρου κύκλου:
     Πρώτη είναι η με αριθμό 426/16.11.2004 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Παρασκευής Χριστοφιλοπούλου προς τους Υπουργούς Περιβάλλοντος, Χωροταξίας και Δημοσίων ΄Εργων και Εθνικής Παιδείας και Θρησκευμάτων, σχετικά με τους κινδύνους για τη ζωή των μαθητών της Ανατολικής Αττικής που μετακινούνται από και προς τα σχολεία τους κατά μήκος της Λεωφόρου Μαραθώνος.
      Η επίκαιρη ερώτηση της κυρίας συναδέλφου έχει ως εξής:
      «Με τη με αριθμό πρωτοκόλλου 2694 από 4 Οκτωβρίου 2004 ερώτησή μου επεσήμανα ότι η έναρξη της νέας σχολικής χρονιάς, εκτός από εκατοντάδες κενές θέσεις εκπαιδευτικών, επεφύλασσε ταλαιπωρίες και κινδύνους στη μετακίνηση των μαθητών της ανατολικής Αττικής, ιδιαίτερα εκείνων που κατοικούν ή που πηγαίνουν σε σχολεία που βρίσκονται κατά μήκος της λεωφόρου Μαραθώνος. Η έλλειψη διαβάσεων, τα μη πλακοστρωμένα, χωμάτινα πεζοδρόμια, η έλλειψη κιγκλιδωμάτων κατά μήκος των πεζοδρομίων και οι μεγάλες ταχύτητες με τις οποίες κινούνται πλέον τα αυτοκίνητα, συνθέτουν μια ιδιαιτέρα σοβαρή κατάσταση που εγκυμονεί καθημερινούς κινδύνους για εκατοντάδες μαθητές. Ακόμα πιο έντονο γίνεται το πρόβλημα για τα άτομα με κινητικές δυσκολίες. Οι κάτοικοι, στις ευρύτερες περιοχές της Παλλήνης, της Ραφήνας και της Νέας Μάκρης, ζουν με τον καθημερινό φόβο του πιθανού ατυχήματος. Τοπικές Αρχές, γονείς και μαθητές έχουν υψώσει φωνή αγωνίας ζητώντας από την πολιτεία να εξασφαλίσει τις κατάλληλες και ασφαλείς συνθήκες μετακίνησης προτού θρηνήσουμε θύματα. Απαιτείται η άμεση αντιμετώπιση και επίλυση των προβλημάτων και ταυτοχρόνως η προώθηση οριστικής διευθέτησης της ασφαλούς πρόσβασης εκατέρωθεν της λεωφόρου Μαραθώνος. 
      Δεδομένου ότι το μεν ΥΠΕΧΩΔΕ δεν απάντησε, το δε ΥΠΕΠΘ απάντησε υπεκφεύγοντας, ερωτώνται οι κύριοι Υπουργοί:
      Γιατί κατά την κατασκευή του έργου δεν έγινε η πλακόστρωση των πεζοδρομίων, η τοποθέτηση των κιγκλιδωμάτων και η κατασκευή ασφαλών και εύκολα προσβάσιμων διαβάσεων;
      Υπάρχει σχεδιασμός για την ολοκλήρωση των ανωτέρω συμπληρωματικών έργων κατά μήκος της λεωφόρου Μαραθώνος και με ποιο τρόπο θα αντιμετωπιστεί άμεσα το πρόβλημα της ασφαλούς μετακίνησης των μαθητών και των κατοίκων;».
      Ο Υφυπουργός κ. Καλογιάννης έχει το λόγο. 
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε. 
      Κυρία και κύριοι συνάδελφοι, όπως γνωρίζετε, το έργο της «Μαραθώνιας Διαδρομής» ήταν εξαιρετικά καθυστερημένο και προωθήθηκε χάρη στις ενέργειες της σημερινής πολιτικής ηγεσίας του ΥΠΕΧΩΔΕ, έτσι ώστε να είναι έτοιμο –και ήταν έτοιμο- για τους Ολυμπιακούς Αγώνες.
      Πιθανόν να υπάρχουν ορισμένες ελλείψεις, όπως οι πλακοστρώσεις που αναφέρονται στην επίκαιρη ερώτηση. Θέλω να διαβεβαιώσω ότι το ΥΠΕΧΩΔΕ αξιολογεί τις τυχόν ελλείψεις, έτσι ώστε να προχωρήσει αμέσως στα αναγκαία έργα για να βελτιωθούν κατά το δυνατόν οι συνθήκες προσπέλασης των παροδίων οικισμών. 
      Πρέπει, όμως, να πω ότι η Λεωφόρος Μαραθώνος εξυπηρετεί πρωτίστως τη σύνδεση των περιοχών που βρίσκονται κατά μήκος αυτής. Η σύνδεση των οικισμών υπερτερεί σημαντικά της εξυπηρέτησης των περιοχών των οικισμών της παρόδιας δόμησης. Ο φόρτος των πεζών που κινούνται κατά μήκος ή και εγκάρσια στην οδό στις υπόψη περιοχές είναι κατά πολύ μικρότερος από τα κινούμενα στη λεωφόρο οχήματα. 
      Για το λόγο αυτό, θα πρέπει να λαμβάνονται όλα τα μέτρα ασφαλείας, ώστε η κίνηση των πεζών να διεξάγεται μέσω των επιλεγμένων θέσεων, οι οποίες βεβαίως δεν μπορούν να χωροθετούνται με τόση πυκνότητα όπως οι περιοχές εντός σχεδίου. 
      Με βάση όσα ανάφερα παραπάνω, πέραν των άλλων και προς αποτροπή της αυθαίρετης και εξαιρετικά επικίνδυνης εγκάρσιας διέλευσης των πεζών, τοποθετήθηκε στηθαίο ασφαλείας στην ενδιάμεση νησίδα της λεωφόρου Μαραθώνος. Σημειώνεται ότι για την παροχή της κατά το δυνατόν μεγαλύτερης εξυπηρέτησης της επικοινωνίας μεταξύ των εκατέρωθεν της οδού περιοχών στο τμήμα από Νέα Μάκρη μέχρι Παλλήνη μήκους δεκαεπτά περίπου χιλιομέτρων, έχουν κατασκευαστεί τριάντα πέντε διαβάσεις. 
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Υφυπουργού)
      Σε περιοχές εντός σχεδίου ή εντός οικισμών, καθώς και σε δομημένες περιοχές, η πυκνότητα των διαβάσεων αυτών ασφαλώς είναι μεγαλύτερη. Η πρόταση για τοποθέτηση κιγκλιδωμάτων στα πεζοδρόμια της λεωφόρου Μαραθώνος σε μεγάλο μήκος είναι μη εφαρμόσιμη, διότι η εγκάρσια διέλευση της λεωφόρου Μαραθώνος από μαθητές και πεζούς αποκλείεται από την ύπαρξη στηθαίων και κιγκλιδωμάτων στην ενδιάμεση νησίδα της. Επιπλέον, θα πρέπει να παρέχεται  δυνατότητα σύνδεσης των παροδίων εγκαταστάσεων με την οδό με αποτέλεσμα τη συχνή διακοπή των κιγκλιδωμάτων των πεζοδρομίων στις παραπάνω θέσεις. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Από τη μελέτη σήμανσης-ασφάλισης της οδού, προβλέφθηκε ο αριθμός και η  θέση των διαβάσεων πεζών και ατόμων με κινητικές δυσκολίες με τρόπο ώστε να επιτυγχάνεται με ασφάλεια τόσο η πρόσβαση σ’ αυτές, όσο και η διέλευση της οδού και ειδικότερα η προσπέλαση από και προς το Γυμνάσιο-Λύκειο Παλλήνης, η προσπέλαση από και προς το Β΄ Δημοτικό Σχολείο Ραφήνας, τον Ιερό Ναό Αναλήψεως και το γήπεδο μπάσκετ  και επίσης η προσπέλαση από και προς το Γ΄ ΣΕΚ του Δήμου Ραφήνας, το οποίο έχει ανεγερθεί σε εκτός σχεδίου περιοχή. 
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Η κυρία Παρασκευή Χριστοφιλοπούλου έχει το λόγο. 
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κύριε Υπουργέ, ο λόγος που έγινε η ερώτηση είναι προφανής και πρόκειται για τον κίνδυνο τον οποίο διατρέχει η ζωή των μαθητών όταν στη λεωφόρο Μαραθώνος, πλέον καθυστερημένη ή μη –και εγώ σας αναγνωρίζω ότι ολοκληρώσατε το έργο το οποίο παρεδόθη πράγματι για τους Ολυμπιακούς Αγώνες. Η ζωή των μαθητών μπορεί να κινδυνεύει, καθώς τα οχήματα κινούνται με ταχύτητες της τάξης των ενενήντα χιλιομέτρων και αυτό είναι μια πραγματικότητα. 
      Υπάρχουν, λοιπόν, συγκεκριμένα αιτήματα από τους δήμους που προαναφέραμε. Θα ήθελα να σας επισημάνω ότι αναφέρομαι σε δήμους που είναι πλέον πυκνοκατοικημένοι. Δηλαδή πρόκειται για μία περιοχή της Αττικής που είναι ραγδαία αναπτυσσόμενη. 
      Θα ήθελα να αναφερθώ συγκεκριμένα στο Δήμο Παλλήνης όπου, όπως γνωρίζετε, στο συγκεκριμένο συγκρότημα υπάρχουν οκτακόσιοι μαθητές, ενώ παράλληλα λειτουργεί εκεί και το Ιατροπαιδαγωγικό Κέντρο Παλλήνης. Καθημερινά χίλιοι μαθητές και εκατό εκπαιδευτικοί περνούν αυτήν τη διάβαση και άρα υπάρχει ανάγκη πεζογέφυρας. Άλλωστε σας έχουν γίνει συγκεκριμένα αιτήματα από το Δήμο Παλλήνης. 
      Το ίδιο ισχύει και για το δέκατο πέμπτο χιλιόμετρο στη διασταύρωση της Ραφήνας επί της λεωφόρου Μαραθώνος, όπου έχουμε εκατέρωθεν μεγάλα σχολικά συγκροτήματα, αλλά και σε πολλά σημεία της Νέας Μάκρης. 
      Κύριε Υπουργέ, θα ήθελα να μου αναφέρετε πιο συγκεκριμένα εάν υπάρχει σχεδιασμός και ποιος είναι αυτός, ούτως ώστε να γίνουν οι απαραίτητες πεζογέφυρες. Δυστυχώς, μόνο με εθελοντές σχολικούς τροχονόμους, που είναι ένας καλός θεσμός, αλλά και με τις απλές διαβάσεις δεν λύνεται το πρόβλημα.
      Συνοψίζοντας, αυτές οι περιοχές είναι de facto πυκνοκατοικημένες πλέον. Υπάρχουν πολλοί μαθητές και κινδυνεύουν. Θα ήθελα από την πλευρά του ΥΠΕΧΩΔΕ μία δέσμευση και ένα χρονοδιάγραμμα απόδοσης αυτών των έργων, καθώς και τη διευκρίνιση για το εάν υπάρχει πρόθεση να γίνουν πεζογέφυρες στα συγκεκριμένα σημεία, όπως σας έχει υποβληθεί αίτημα και από τη Νομαρχία Ανατολικής Αττικής, αλλά και από τους Δήμους της Παλλήνης, της Ραφήνας και της Νέας Μάκρης.
      Σας ευχαριστώ.
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κύριος Υπουργός. 
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε.
      Αρχικά θα ήθελα να πω ότι για τη διευκόλυνση της προσπέλασης των μαθητών προς το τρίτο ΣΕΚ του Δήμου Ραφήνας, που ανέφερα, προηγουμένως, το ΥΠΕΧΩΔΕ εξετάζει αυτήν τη στιγμή τη δυνατότητα εγκατάστασης σηματοδοτούμενης διάβασης πεζών στο ύψος του συγκεκριμένου σχολικού συγκροτήματος.
      Σε ό,τι αφορά τα αιτήματα των δήμων, θα πρέπει να σας πω ότι εξετάζονται με μεγάλη προσοχή από το ΥΠΕΧΩΔΕ και ιεραρχούνται. Η θέση του ΥΠΕΧΩΔΕ είναι πολύ θετική για την πεζογέφυρα. Στο αμέσως επόμενο χρονικό διάστημα θα μπορεί ο κύριος Υπουργός να σας δώσει αναλυτικά στοιχεία. Επαναλαμβάνω ότι αυτό το θέμα εξετάζεται πολύ θετικά.
      Θα ήθελα τέλος, να τονίσω ότι για την ασφαλή μετακίνηση των μαθητών και μαθητριών της ανατολικής Αττικής το ΥΠΕΧΩΔΕ σε συνεννόηση με την αρμόδια υπηρεσία της Τροχαίας θα τοποθετήσει τις κατάλληλες πινακίδες σήμανσης στα σημεία που κρίνεται αυτό απαραίτητο.
      Σας ευχαριστώ.
      ΠΡΟΕΔΡΕΥΩΝ (Γεώργιος Σούρλας): Το λόγο έχει η κ. Χριστοφιλοπούλου.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κύριε Πρόεδρε, εγώ θα ήθελα να ευχαριστήσω τον κύριο Υπουργό. Κρίνω ιδιαίτερα θετικό το γεγονός ότι αντιμετωπίζεται θετικά το θέμα της πεζογέφυρας, αλλά οι κάτοικοι αυτών των περιοχών θα ήθελαν μία συγκεκριμένη δέσμευση από τον κύριο Υπουργό. Εάν χρειαστεί, μάλιστα, θα επανέλθω και με επόμενη ερώτησή μου.
      Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, έχουμε μία μεταβολή στη σειρά των ερωτήσεων και μία αγωνία για το αν θα συζητηθούν όλες οι επίκαιρες ερωτήσεις λόγω καθυστέρησης προσέλευσης των ερωτώντων Βουλευτών και Υπουργών. Γι’ αυτόν το λόγο, το Προεδρείο έδωσε το λόγο στην κ. Χριστοφιλοπούλου εκτός Κανονισμού.  
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Επανερχόμεθα στη συζήτηση των επικαίρων ερωτήσεων πρώτου κύκλου. 
      Θα συζητηθεί η με αριθμό 423/16-11-2004 δεύτερη επίκαιρη ερώτηση της Βουλευτού του Πανελληνίου Σοσιαλιστικού Κινήματος κ. Χρύσας Αράπογλου προς τον Υπουργό Περιβάλλοντος, Χωροταξίας και Δημόσιων Έργων, σχετικά με τη διατήρηση του Φορέα Διαχείρισης των Λιμνών Κορώνειας και Βόλβης κ.λπ.
      Η επίκαιρη ερώτηση της κυρίας συναδέλφου έχει ως εξής:
      «Σύμφωνα με το ν.2742/1999, όπως αυτός συμπληρώθηκε με το ν.3044/2002, ιδρύθηκαν είκοσι επτά φορείς διαχείρισης προστατευομένων περιοχών που αφορούν περιοχές υγροβιοτόπων και εθνικών δρυμών. Σήμερα οι είκοσι επτά αυτοί φορείς που σκοπό έχουν τη διοίκηση και διαχείριση των περιοχών τους, βρίσκονται εν αχρηστία. Ένας από αυτούς είναι ο «Φορέας Διαχείρισης Λιμνών Κορώνειας-Βόλβης».
      Η περιοχή των λιμνών Κορώνειας-Βόλβης είναι η μία από τις δύο προστατευόμενες περιοχές στο Νομό Θεσσαλονίκης, για τις οποίες  υπάρχει εγκεκριμένη ΚΥΑ με βάση την οποία –εκτός των άλλων αρμοδιοτήτων- ο φορέας γνωμοδοτεί προς τις αρμόδιες υπηρεσίες, για την έγκριση οποιασδήποτε δραστηριότητος. Την εποχή αυτή υπάρχουν περισσότερες από εκατόν πενήντα αιτήσεις για γνωμοδότηση, αλλά στην περιοχή ουδεμία δραστηριότητα υλοποιείται και οι προβλεπόμενες ρυθμίσεις δεν τηρούνται. 
      Η περιοχή ανήκει στο δίκτυο Natura 2000 που επιβάλει διεθνείς δεσμεύσεις της χώρας μας. Σε περίπτωση που δεν εφαρμοστεί η ΚΥΑ και οι ρυθμίσεις που απορρέουν από αυτήν, εκτός από τις επιπτώσεις στο φυσικό περιβάλλον (ήδη έχουμε σοβαρή οικολογική καταστροφή) θα προκληθούν παρεμβάσεις από την Ευρωπαϊκή Επιτροπή και διεθνείς οργανισμούς. 
	Ερωτάται ο κύριος Υπουργός:
	1. Σκοπεύει να διατηρήσει το Φορέα Διαχείρισης Λιμνών Κορώνειας-Βόλβης; Εάν ναι, πότε θα οριστεί πρόεδρος του διοικητικού συμβουλίου; Θα ολοκληρωθεί –και πότε- ο έλεγχος των κανονισμών λειτουργίας του Φορέα από τη νομοπαρασκευαστική επιτροπή του ΥΠΕΧΩΔΕ και η δημοσίευσή τους σε ΦΕΚ, ώστε να είναι ουσιαστική η λειτουργία του;
	2. Γιατί δεν προχωρά η χρηματοδότηση του Φορέα Διαχείρισης Λιμνών Κορώνειας- Βόλβης από το μέτρο 8.1 του ΕΠΠΕΡ (το τεχνικό δελτίο, ύψους τετρακοσίων είκοσι χιλιάδων (420.000) ευρώ έχει συνταχθεί εδώ και ένα χρόνο) με βάση την οποία θα προσληφθεί προσωπικό, ώστε να επιτελέσει το σκοπό της ίδρυσής του;»
	Ο Υφυπουργός ΠΕΧΩΔΕ κ. Καλογιάννης έχει το λόγο.
	ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Εργων): Ευχαριστώ, κύριε Πρόεδρε.
	Σχετικά με το θέμα της επίκαιρης ερώτησης, θα ήθελα να ενημερώσω το Σώμα για τα εξής: Οι λίμνες Κορώνειας-Βόλβης, όπως είναι γνωστό, είναι υγρότοποι ενταγμένοι στο δίκτυο NATURA 2000 και στη συνθήκη RAMSAR. O Φορέας Διαχείρισης των λιμνών Κορώνειας-Βόλβης ιδρύθηκε με το ν. 3044/2002. Με την υπουργική απόφαση 125192/2003 καθορίστηκε ο αριθμός των μελών του διοικητικού συμβουλίου του Φορέα και με την υπουργική απόφαση 126439/2003 συγκροτήθηκε το διοικητικό συμβούλιο του Φορέα. 
 	Το διοικητικό συμβούλιο, ουσιαστικά, είναι σε λειτουργία από το Σεπτέμβριο του 2003 και έχει δραστηριοποιηθεί μέχρι σήμερα σε θέματα διαχείρισης της συγκεκριμένης περιοχής. Αρχικώς η λειτουργία του Φορέα χρηματοδοτήθηκε με το ποσό των είκοσι πέντε χιλιάδων (25.000) ευρώ από πιστώσεις του ΕΤΕΡΠΣ. 
	Πού βρισκόμαστε σήμερα; Η διαδικασία για τη συγκρότηση του νέου Διοικητικού Συμβουλίου του Φορέα Διαχείρισης λόγω λήξης της θητείας του απερχόμενου, σύμφωνα με το άρθρο 10 του ν. 3260/2004, έχει ήδη αρχίσει. Πρέπει, όμως, να επισημάνω ότι έως ότου ολοκληρωθεί η διαδικασία αυτή, τα μέλη του παρόντος διοικητικού συμβουλίου εξακολουθούν να ασκούν τα καθήκοντά τους μέχρι την αντικατάστασή τους, έτσι όπως ορίζει η παράγραφος 4 του άρθρου 11 του ίδιου νόμου. Το ίδιο, βεβαίως, ισχύει και για όλους τους Φορείς Διαχείρισης των προστατευομένων περιοχών. 
	Οι κανονισμοί του Φορέα Διαχείρισης και συγκεκριμένα ο κανονισμός λειτουργίας του διοικητικού συμβουλίου, ο κανονισμός οικονομικής διαχείρισής του και ο κανονισμός εκτέλεσης έργων και μελετών έχουν υπογραφεί και έχουν προωθηθεί προς δημοσίευση στο ΦΕΚ. 
	Επιπλέον θέλω να σας ενημερώσω ότι η Νομαρχιακή Αυτοδιοίκηση Θεσσαλονίκης συνέταξε πρόταση την οποία υπέβαλε στο Ταμείο Συνοχής σε στενή συνεργασία και κατόπιν οδηγιών της διαχειριστικής αρχής του επιχειρησιακού προγράμματος «Περιβάλλον» του ΥΠΕΧΩΔΕ.  
	Το Υπουργείο μας αξιολόγησε θετικά τη συγκεκριμένη πρόταση και την έχουμε αποστείλει ήδη στο Υπουργείο Οικονομίας και Οικονομικών. Στη συνέχεια θα διαβιβαστεί στην Ευρωπαϊκή Ένωση. Πιστεύουμε, απολύτως, ότι εφόσον αξιολογηθεί θετικά η συγκεκριμένη πρόταση, που είναι και ελπίδα και προσδοκία του ΥΠΕΧΩΔΕ, ο πολύ σημαντικός αυτός υγρότοπος -ο οποίος το τελευταίο χρονικό διάστημα, πραγματικά, πέρασε και επιτρέψτε μου να πω ότι περνάει πολύ δύσκολες στιγμές,- θα μπορέσει να ανακάμψει.
	Σε ό,τι αφορά το δεύτερο ερώτημα που θέσατε σχετικά με το τεχνικό δελτίο του έργου συνολικού προϋπολογισμού τετρακοσίων είκοσι χιλιάδων (420.000) ευρώ, θέλω να σας πω ότι κατατέθηκε στη διαχειριστική αρχή του ΕΠΠΕΡ στις 6 Φεβρουαρίου 2004, αξιολογήθηκε θετικά από το ΥΠΕΧΩΔΕ και με σχετική απόφαση του Υπουργού Οικονομίας και Οικονομικών τον Οκτώβριο του 2004 εγκρίθηκε η ένταξή του στο πρόγραμμα δημοσίων επενδύσεων του 2004. Θα σας δώσω μερικά ακόμη στοιχεία στη δευτερολογία μου.
	Σας ευχαριστώ.
	ΠΡΟΕΔΡΕΥΩΝ (Γεώργιος Σούρλας): Η κ. Αράπογλου έχει το λόγο.
	ΧΡΥΣΑ ΑΡΑΠΟΓΛΟΥ: Ευχαριστώ πολύ, κύριε Πρόεδρε.
	Θα ήθελα να ζητήσω συγγνώμη για τη μικρή καθυστέρηση. Οφείλεται μόνο στον αγώνα δρόμου που κάνουμε για να φτάσουμε εδώ από τις περιφέρειές μας.
	Σε ό,τι αφορά στο ΥΠΕΧΩΔΕ, θα ήθελα να κάνω μία παρατήρηση με αφορμή την επίκαιρη ερώτηση. 
      Για το συγκεκριμένο θέμα είναι η τέταρτη ερώτηση την οποία καταθέτω. Δεν έχω απάντηση σε καμία από τις προηγούμενες ερωτήσεις. Και επειδή, συζητώντας με συναδέλφους, είδα ότι το ίδιο πρόβλημα έχουν και άλλοι συνάδελφοι από το ΥΠΕΧΩΔΕ, κύριε Υπουργέ, θα σας παρακαλούσα να έχουμε μία οποιαδήποτε απάντηση.
      Στο χέρι μου κρατώ, μόνο για το συγκεκριμένο θέμα, μία ερώτηση του Ιουλίου, μία του Σεπτεμβρίου και δύο του Νοεμβρίου. Αναγκάστηκα να κάνω την επίκαιρη ερώτηση και χαίρομαι που ήρθε στην Ολομέλεια.
      Σε ό,τι αφορά στους υγροτόπους θα ήθελα να πω ότι είναι ένας από τους σημαντικότερους θησαυρούς στη χώρα αυτή η τεράστια βιοποικιλότητα της χλωρίδας και της πανίδας. Και αν, πραγματικά, έχει γίνει ένα σπουδαίο βήμα όλα τα προηγούμενα χρόνια, είναι αυτό με τη δημιουργία των διαχειριστικών αρχών που μπορούν, πραγματικά, να βάλουν τα όρια στον τρόπο διαχείρισης όλων των υγροτόπων και των γύρω περιοχών.
      Το πρόβλημα είναι πολύ μεγαλύτερο στους δύο υγρότοπους του Νομού Θεσσαλονίκης, σε αυτόν τον ποταμό, του Αξιού δηλαδή, αλλά ακόμα περισσότερο στις δύο λίμνες, Κορώνειας και Βόλβης. Σε ό,τι αφορά την Κορώνεια, απ’ ό,τι γνωρίζετε όλοι πια, γιατί έχει γίνει ένα θέμα κεντρικό για ολόκληρη τη χώρα, είναι ένα παράδειγμα προς αποφυγή, η λάθος διαχείριση και οι ανθρωπογενείς παρεμβάσεις έχουν καταστήσει τη λίμνη σχεδόν ανύπαρκτη.
      Δυστυχώς, μέχρι σήμερα οι διαχειριστικές αρχές, από την ημέρα που αναλάβατε, δεν έχουν συγκροτηθεί κατ’ ουσίαν. 
      Τι  θέλω να πω; Είπατε ότι τα διοικητικά συμβούλια, των οποίων η θητεία έληξε –εγώ θα σας πω ότι δεν υπάρχει πρόεδρος στη συγκεκριμένη διαχειριστική αρχή- δεν έχουν απολύτως κανένα δικαίωμα να γνωμοδοτήσουν για καμία απολύτως δραστηριότητα.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ένα λεπτό μόνο, κύριε Πρόεδρε.
      Στην περιοχή των λιμνών υπάρχουν εκατόν πενήντα αιτήσεις για γνωμοδότηση για  ποικίλες δραστηριότητες. Οι υπάρχουσες διαχειριστικές αρχές έχουν σηκώσει τα χέρια. Να μην σας πω ότι σε κάποιες άλλες περιοχές έχουν αρχίσει και να παραιτούνται.
      Το θέμα δεν σηκώνει απολύτως καμία αναβολή. Θα έλεγα ότι εκτιμώ ως θετικό αυτό που είπατε, ότι έχουν προωθηθεί οι κανονισμοί λειτουργίας -οι οποίοι εκκρεμούν εδώ και πάρα πολλούς μήνες αδικαιολόγητα στο Υπουργείο- προς δημοσίευση στο Φύλλο της Εφημερίδας της Κυβερνήσεως. 
      Απλώς για άλλη μία φορά να εκφράσω την απορία μου γιατί, εφόσον αποδέχεστε ως πολύ σημαντική τη συγκεκριμένη πολιτική, δηλαδή την ίδρυση και τη λειτουργία των συγκεκριμένων φορέων διαχείρισης, αποδέχεστε όλοι την προηγούμενη λειτουργία που έγινε με κυβέρνηση ΠΑΣΟΚ -γιατί και οι χρηματοδοτήσεις από το ΕΤΕΡΠΣ, που έγιναν για τα πρώτα λειτουργικά έξοδα, απ’ ό,τι βλέπω βρίσκονται μέσα στη δική σας λογική- και εφόσον συμφωνείτε με το πρόγραμμα που κατατέθηκε στο Ταμείο, στο ΕΠΠΕΡ, υπάρχει αυτή η πολύ μεγάλη καθυστέρηση όλους αυτούς τους μήνες.
      Πιστέψτε με, το θέμα δεν είναι διαδικαστικό. Αφορά στην τελευταία ελπίδα που έχουμε να σώσουμε την περιοχή γύρω από τις λίμνες.
      Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Κύριε Υφυπουργέ, πριν πάρετε το λόγο θα ήθελα να σημειώσω και εγώ από το Προεδρείο ότι η κ. Αράπογλου έχει δίκιο. 
      Υπάρχουν διαμαρτυρίες από πολλούς Βουλευτές ότι καθυστερούν πέραν των προθεσμιών που προβλέπονται οι απαντήσεις και οι καταθέσεις εγγράφων. 
      Θα παρακαλούσαμε, επομένως, να επικοινωνήσετε με τις υπηρεσίες σας και να τους επιστήσετε την προσοχή να κινούνται οι υπηρεσίες κοινοβουλευτικού ελέγχου, μέσα στα προβλεπόμενα όρια. 
      Ορίστε, κύριε Υφυπουργέ, έχετε το λόγο.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ πολύ, κύριε Πρόεδρε. Λαμβάνω ασφαλώς πάρα πολύ υπόψιν όλα όσα είπε και η κυρία συνάδελφος και εσείς σε ό,τι αφορά τις ερωτήσεις. 
      Αν μου επιτρέπετε θα ήθελα να πω ότι στο ΥΠΕΧΩΔΕ στο κομμάτι που αφορά τη χωροταξία και το περιβάλλον έχουμε απαντήσει μέχρι στιγμής σε περισσότερες από οκτακόσιες πενήντα ερωτήσεις. 
      ΠΡΟΕΔΡΕΥΩΝ (Γεώργιος Σούρλας): Υπάρχει μεγάλο ενδιαφέρον. Πρέπει να κινητοποιήσετε και άλλους υπαλλήλους προφανώς.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Πιστεύω απολύτως, κύριε Πρόεδρε, ότι ο διάλογος είναι η πεμπτουσία της δημοκρατίας. Γι’ αυτό άλλωστε και σήμερα είμαστε εδώ, για να απαντήσουμε στην κυρία συνάδελφο.
      Επιτρέψτε μου να πω ότι στα θέματα τα οποία έχετε θέσει στην επίκαιρη ερώτησή σας, έχω απαντήσει και είμαι πολύ συγκεκριμένος. 
      Σκοπεύουμε να διατηρήσουμε το φορέα διαχείρισης λιμνών Κορώνειας-Βόλβης; Ασφαλώς ναι, όπως και σε όλες τις προστατευόμενες περιοχές.
      Πότε θα οριστεί ο πρόεδρος του διοικητικού συμβουλίου; Σας είπα ότι η διαδικασία έχει ξεκινήσει. Επιτρέψτε μου, όμως, να επαναλάβω ότι βάσει της κείμενης νομοθεσίας εφόσον δεν υπάρχει πρόεδρος, ο αντιπρόεδρος ασκεί τα καθήκοντα του προέδρου. Συνεπώς δεν υπάρχει δικαιολογία σε όσους φορείς δεν συγκαλούν τα διοικητικά συμβούλια για το συγκεκριμένο αυτό λόγο.
      Θα ολοκληρωθεί και πότε ο έλεγχος στον κανονισμό λειτουργίας του φορέα; Σας είπα ότι έχουν υπογραφεί και οι τρεις κανονισμοί και έχουν σταλεί–αν δεν δημοσιεύτηκαν κιόλας- στο Φύλλο της Εφημερίδας της Κυβέρνησης.
    Σε ό,τι αφορά το δεύτερο ερώτημα, γιατί δεν προχωράει η χρηματοδότηση του Φορέα Διαχείρισης Λιμνών Κορώνειας-Βόλβης από το μέτρο 8.1 του ΕΠΠΕΡ, όπως είπα στην πρωτολογία μου, στις 29 Οκτωβρίου εκδόθηκε σχετική απόφαση του Υπουργείου Οικονομίας και Οικονομικών, βάσει της οποίας εγκρίθηκε η ένταξη του συγκεκριμένου έργου στο πρόγραμμα δημοσίων επενδύσεων και η χρηματοδότησή του από τη ΣΑΕ 075/3.  Για τη διάθεση των πιστώσεων του έργου στο Φορέα Διαχείρισης των Λιμνών Κορώνειας-Βόλβης με την έναρξη υλοποίησης των δράσεων του εγκεκριμένου τεχνικού δελτίου όπως είναι γνωστό, ήταν προαπαιτούμενο η υπογραφή των κανονισμών λειτουργίας. Δεδομένου ότι οι κανονισμοί λειτουργίας έχουν υπογραφεί, μπορεί και σήμερα ο φορέας να χρηματοδοτηθεί. Δικαιούται μάλιστα από το μέτρο 8.1 του ΕΠΠΕΡ να πάρει και προκαταβολή. 
    Ευχαριστώ.
    ΠΡΟΕΔΡΕΥΩΝ (Γεώργιος Σούρλας): Επόμενη είναι η υπ’ αριθμόν 431/16-11-2004 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Γεωργίου Χουρμουζιάδη προς την Υπουργό Εθνικής Παιδείας και Θρησκευμάτων, σχετικά με την οικονομική ενίσχυση των Τεχνολογικών Εκπαιδευτικών Ιδρυμάτων κλπ. 
    Η επίκαιρη ερώτηση του κυρίου συναδέλφου, έχει ως εξής:
    «Οι σπουδαστές των ΤΕΙ βρίσκονται σε κινητοποιήσεις εξ αιτίας της πολιτικής υποχρηματοδότησης της εκπαίδευσης που έχει δραματικές συνέπειες για τα Πανεπιστήμια και τα ΤΕΙ. 
    Είναι φανερό πως αυτή η πολιτική αποτελεί συνέπεια των αποφάσεων της Μπολώνια και του Βερολίνου και στοχεύει μαζί με τους σχεδιασμούς για αξιολόγηση και σύνδεση της χρηματοδότησης με το αξιολογικό αποτέλεσμα, στην παραπέρα προώθηση της εμπορευματοποίησης και ιδιωτικοποίησης της ανώτατης εκπαίδευσης. 
    Σήμερα απαιτείται η θεσμοθέτηση ενιαίας ανώτατης εκπαίδευσης, μετά από αποσαφήνιση των επιστημονικών αντικειμένων, όπως οι σημερινές ανάγκες επιβάλλουν, η εξασφάλιση δυνατοτήτων για την επιστημονική εξέλιξη του διδακτικού προσωπικού των ΤΕΙ, η αναμόρφωση προγραμμάτων και συγγραμμάτων, ώστε να εξασφαλίζεται ο ανώτατος χαρακτήρας τους και η λήψη μέτρων για την κατάργηση κάθε επιχειρηματικής δραστηριότητας στην τριτοβάθμια εκπαίδευση.
    Μετά τα παραπάνω, ερωτάται η κυρία Υπουργός αν η Κυβέρνηση θα προχωρήσει σε γενναία χρηματοδότηση των ΤΕΙ από τον κρατικό προϋπολογισμό, στο ύψος των αναγκών με ταυτόχρονη ένταξη σ’ αυτόν και των κοινοτικών κονδυλίων ώστε να εξασφαλιστεί η καίρια αντιμετώπιση των προβλημάτων αυτών».
    Ο Υφυπουργός κ.Ταλιαδούρος έχει το λόγο.
    ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Θα ήθελα να ενημερώσω τον κύριο συνάδελφο και το Σώμα ότι οι πιστώσεις που έχουν εγγραφεί στον τακτικό προϋπολογισμό του Υπουργείου Παιδείας για το οικονομικό έτος 2005 για την κάλυψη των λειτουργικών δαπανών των ΤΕΙ και για τις αποζημιώσεις των ωρομισθίων καθηγητών, ανέρχονται σε εκατόν πέντε (105) εκατομμύρια ευρώ και για τη σίτιση των σπουδαστών, ανέρχονται σε είκοσι πέντε (25) εκατομμύρια ευρώ ενώ αντίστοιχα για το 2004 είχαν εγγραφεί ενενήντα (90) εκατομμύρια ευρώ για τις λειτουργικές δαπάνες και δεκαπέντε εκατομμύρια τετρακόσιες χιλιάδες (15.400.000) ευρώ για τη σίτιση. Η αύξηση δηλαδή η οποία προβλέπεται είναι 16,67% για τις λειτουργικές δαπάνες και 49,5% για τη σίτιση. Αυτό και μόνο το στοιχείο της αύξησης δείχνει την ανοδική πορεία της χρηματοδότησης που έχουμε αποφασίσει ως Κυβέρνηση να κάνουμε για τα ΤΕΙ. 
    Αν σε αυτά προσθέσετε και την έκτακτη επιχορήγηση που δόθηκε πριν από ένα μήνα ύψους δεκατεσσάρων (14) εκατομμυρίων ευρώ, θα δείτε ότι μέσα στο 2004 δόθηκε αύξηση στις λειτουργικές δαπάνες 12,5% και για τη σίτιση περίπου 17% πέραν των όσων είχαν προβλεφθεί με τον προϋπολογισμό του 2004 που δεν είχε καταρτιστεί από εμάς. 
    Συγκριτικά θα πρέπει να σας πω ότι για παράδειγμα το 2003 η αύξηση ήταν της τάξεως του 1,7% για τις λειτουργικές δαπάνες, ενώ για τη σίτιση υπήρξε μείωση στο κονδύλι κατά ποσοστό 0,62%. Αυτήν την καθοδική πορεία μέσα σε λίγους μήνες την έχουμε αντιστρέψει. Ακολουθείται μια ανοδική πορεία. Ο τελικός στόχος είναι με την αύξηση των δαπανών για την εκπαίδευση που θα φτάσει σταδιακά στο 5% να αυξηθούν οι δαπάνες για τα ΤΕΙ και βεβαίως να μειωθεί, να εξισορροπηθεί η χρηματοδότηση μεταξύ ΤΕΙ και Πανεπιστημίων, που τα ΤΕΙ υπολείπονται χρηματοδότησης από τα Πανεπιστήμια. Πιστεύουμε ότι με αυτήν τη διαρκή αυξητική πορεία θα αντιμετωπιστούν τα σοβαρά λειτουργικά και εκπαιδευτικά προβλήματα που έχουν τα ΤΕΙ.
      Κλείνοντας, πρέπει να σας πω ότι μέσα σε οκτώ μήνες δεν είναι δυνατόν να επιλυθούν όλα τα προβλήματα τουλάχιστον μιας δεκαετίας, που είχαν σωρευτεί στο χώρο των ΤΕΙ από μια πολιτική η οποία ήταν από τη μία πλευρά αλόγιστη αύξηση των τμημάτων και από την άλλη μειωμένη χρηματοδότηση. 
      Θα προχωρήσουμε σταθερά και σήμερα ακόμα που είχαμε συνάντηση στο Υπουργείο με την τριμελή Γραμματεία της Συνόδου των Προέδρων των ΤΕΙ συμφωνήθηκε ακριβώς ότι η αυξητική πορεία της επένδυσης στο χώρο των ΤΕΙ που θα συνεχιστεί και τα επόμενα χρόνια, θα βοηθήσει ώστε, στο τέλος της τετραετίας να έχει επέλθει αυτή η εξισορρόπηση και οι δαπάνες οι οποίες θα δίδονται για τα ΤΕΙ να καλύπτουν πλήρως τα λειτουργικά τους έξοδα, τη σίτιση και όλα τα αναγκαία για την καλή λειτουργία των ιδρυμάτων.
      ΠΡΟΕΔΡΕΥΩΝ (Γεώργιος Σούρλας): Ο ερωτών Βουλευτής κ. Γεώργιος Χουρμουζιάδης, έχει το λόγο.
      ΓΕΩΡΓΙΟΣ ΧΟΥΡΜΟΥΖΙΑΔΗΣ: Κύριε Πρόεδρε, φαίνεται ότι ο Υπουργός  κ. Ταλιαδούρος θα με αναγκάσει να φρεσκάρω τις γνώσεις μου στην απλή πρακτική αριθμητική, γιατί όλο μου απαντά με αριθμούς, τους οποίους δεν μπορώ να παρακολουθήσω, γιατί δεν ήμουν ποτέ καλός στα μαθηματικά.
      Ωστόσο, κύριε Υπουργέ, φαίνεται ότι όλες αυτές οι χρηματοδοτήσεις επιδρούν ως ένα παυσίπονο αλλά, όπως είναι γνωστό, όταν οι αιτίες ενός πόνου δεν εξαλειφθούν, ο πόνος επανέρχεται. Κι αν θυμηθώ και το γνωστό στίχο του Σοφοκλή «πόνος πονώ πόνον φέρει». 
      Η παραβολή μου δεν είναι άσχετη, έχει σχέση με την κρίση που σοβεί αυτήν τη στιγμή στα Τεχνολογικά Ιδρύματα και φαίνεται τελικά ότι οι αιτίες εκεί υπάρχουν. Έτσι με τις χρηματοδοτήσεις, κύριε Υπουργέ, μπορεί κάποια στιγμή ο πόνος να περάσει, αλλά θα επανέλθει. Οι αιτίες παραμένουν. Το ωρομίσθιο προσωπικό, που αποτελεί την πλειοψηφία, είναι μία αιτία του πόνου. Οι υποδομές, η έρευνα, η έρευνα των μεταπτυχιακών είναι και αυτοί λόγοι για την κρίση. Αλλά το θέμα των ΤΕΙ δεν είναι μόνο μία χρηματοδότηση, δεν είναι μόνο αυτή η αύξηση, όπως την περιγράψατε που φαίνεται -όπως ακούγεται- ότι είναι ανοδική. Αλλά πρέπει να δείτε το θέμα των ΤΕΙ από πάρα πολύ κοντά με μια αναλυτική διεισδυτική διάθεση, γιατί φαίνεται ότι η περίφημη ανωτατοποίηση δεν προχώρησε. Τελικά τα ΤΕΙ παραμένουν στη θέση που τα περιέλαβε ο περίφημος νόμος της ανωτατοποίησης και έτσι οι χρηματοδοτήσεις φαίνεται ότι δεν θα αποδώσουν καρπούς. 
      Λοιπόν, μην αυξάνετε μόνον τα παυσίπονα, κοιτάξτε να θεραπεύσετε τις αιτίες και ίσως τότε να έρθει μία μέρα που θα μιλούμε για μία τεχνολογική εκπαίδευση ανώτατη, όπως πραγματικά την οραματίζεται ο λαός μας.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ο Υφυπουργός κ. Ταλιαδούρος, έχει το λόγο.
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Θα συμφωνήσω, κύριε Πρόεδρε, με τον κύριο συνάδελφο ότι οι αιτίες που δημιουργούν τα προβλήματα στα ΤΕΙ έχουν τη σημασία τους. Πέραν της χρηματοδότησης που είναι ένα βασικό πρόβλημα, η υποχρηματοδότηση των ιδρυμάτων θα έλεγα ότι είναι το πρώτο πρόβλημα που επιχειρούμε σταδιακά να επιλύσουμε. Πράγματι υπάρχουν και άλλες αιτίες, όπως το προσωπικό που είπατε. Ο μεγάλος αριθμός του ωρομισθίου προσωπικού και η σχέση μεταξύ έκτακτου και μόνιμου προσωπικού δεν είναι υπέρ του μονίμου, είναι υπέρ του εκτάκτου. Αυτήν την αναλογία θέλουμε να την αντιστρέψουμε. 
      Στη συζήτηση που είχαμε και σήμερα με τη Γραμματεία της Συνόδου των Προέδρων των ΤΕΙ μελετούμε τη δυνατότητα να εξευρεθούν πιστώσεις για να προκηρυχθούν για την επόμενη τριετία περί τις χίλιες με χίλιες πεντακόσιες θέσεις μονίμου προσωπικού ακριβώς για να αντιστραφεί αυτή η αναλογία. 
      Σε ό,τι αφορά στις μεταπτυχιακές σπουδές εγκρίναμε κοινά μεταπτυχιακά προγράμματα για πρώτη φορά, των ΤΕΙ με τα πανεπιστήμια του εσωτερικού και του εξωτερικού, ακριβώς για να αποτελέσουν τη μαγιά, να το πω έτσι, και την εμπειρία των Ιδρυμάτων των ΤΕΙ στη μεταπτυχιακή έρευνα. 
      Για το επόμενο βήμα που είναι τα επαγγελματικά δικαιώματα, θέλω να πω ότι δουλεύουμε πάνω σ’ αυτή τη βάση για να μπορέσουμε να δώσουμε όλα τα επαγγελματικά δικαιώματα που λείπουν και είναι το πρώτο θέμα που θα φέρουμε στο Εθνικό Συμβούλιο Παιδείας στο Τμήμα της Τεχνολογικής Εκπαίδευσης αμέσως μόλις συσταθεί. Αυτό θα γίνει λίγο πριν τις γιορτές ή λίγο μετά τις γιορτές. Παράλληλα έχουμε προετοιμάσει –μάλιστα έχουμε την απόλυτη σύμφωνη γνώμη τόσο των Προέδρων των ΤΕΙ, όσο και της ΟΣΕΠ-ΤΕΙ μία σειρά από βελτιωτικές ρυθμίσεις του ν. 2916 για τα ΤΕΙ, οι οποίες θίγουν ορισμένα λειτουργικά προβλήματα που αντιμετωπίζουν.
      Και πιστεύουμε ότι με αυτές τις ρυθμίσεις, για τις οποίες επαναλαμβάνω ότι υπάρχει η σύμφωνη γνώμη όλης της ΟΣΕΠ και των προέδρων των ΤΕΙ, να μπορέσουμε να βοηθήσουμε στην ανοδική πορεία των ιδρυμάτων που είναι μια πορεία που θέλει βήμα-βήμα, θέλει μέτρα και θάρρος. Προς αυτήν την κατεύθυνση κινούμαστε και πάντα με τη συναίνεση και τη σύμφωνη γνώμη της εκπαιδευτικής κοινότητας των ΤΕΙ. 
      ΠΡΟΕΔΡΕΥΩΝ (Γεώργιος Σούρλας): Θα συζητηθεί η με αριθμό 429/16-11-2004 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τον Υπουργό Οικονομίας και Οικονομικών, σχετικά με τη χορήγηση επιδόματος θέρμανσης κ.λπ. 
      Η επίκαιρη ερώτηση του κ. Αλαβάνου έχει ως εξής: 
      «Οι διεθνείς τιμές του πετρελαίου παρ’ ότι μειώθηκαν τις τελευταίες τρεις εβδομάδες κατά 15% παραμένουν αυξημένες κατά τουλάχιστον 50% σε σύγκριση με τα επίπεδα όπου βρίσκονταν στις αρχές του έτους. Δεδομένου ότι έχουμε ήδη καταγεγραμμένους δύο χιλιάδες πολίτες που ζουν κάτω από τα όρια της φτώχειας, ο επερχόμενος χειμώνας αναμένεται να φέρει σε κατάσταση πλήρους αδυναμίας μεγάλο αριθμό νοικοκυριών χαμηλοσυνταξιούχων, χαμηλόμισθων, ανέργων κ.α. Και η Κυβέρνηση δια στόματος του Υφυπουργού Οικονομικών κ. Ρεγκούζα προαναγγέλλει τη χορήγηση επιδόματος θέρμανσης, ενώ ο αναπληρωτής Κυβερνητικός Εκπρόσωπος κ. Β. Αντώναρος ισχυρίζεται ότι δεν υπάρχει καμία ειλημμένη απόφαση επί του θέματος. 
      Ερωτάται ο κύριος Υπουργός: Ποια είναι τελικά η απόφαση της Κυβέρνησης για τη χορήγηση του επιδόματος θέρμανσης;»
      Το λόγο έχει ο Υφυπουργός κ. Δούκας. 
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Το έχουμε ξανασυζητήσει το θέμα με τον κύριο συνάδελφο και δεν έχει υπάρξει καμία αλλαγή από την τότε συζήτηση μέχρι τώρα. Είχε δοθεί επίδομα θέρμανσης την περίοδο 2000-2001, όχι για δύο χρόνια, για ένα χρόνο αλλά σε δύο δόσεις. Κόστισε στο ελληνικό δημόσιο περίπου 156,4 εκατομμύρια ευρώ. Γνωρίζετε τη δημοσιονομική μας αδυναμία. Το έλλειμμα για το 2004 ξεπερνάει το 5%, το δημόσιο χρέος θα ξεπεράσει το 110% του ΑΕΠ. Και στις δύο περιπτώσεις είμαστε σε επίπεδα ρεκόρ για την Ευρωπαϊκή Ένωση. Στον προϋπολογισμό που κληρονομήσαμε από την προηγούμενη κυβέρνηση δεν υπήρχε σχετική πίστωση για επίδομα θέρμανσης. Παρακολουθούμε από κοντά τις εξελίξεις στις τιμές πετρελαίου. Ο ειδικός φόρος καυσίμων για το πετρέλαιο θέρμανσης είναι ο χαμηλότερος που υπάρχει στην Ευρώπη. Είναι στα είκοσι ένα (21) ευρώ το χιλιόλιτρο. Έχει βοηθήσει κάπως και η πρόσφατη μείωση των τιμών πετρελαίου περίπου στα σαράντα πέντε (45) δολάρια το βαρέλι. Έχει παραπάνω βοηθήσει –όχι ουσιαστικά, αλλά κάπως παραπάνω- και το γεγονός ότι η συναλλαγματική ισοτιμία του ευρώ σε σχέση με το δολάριο έχει ισχυροποιηθεί τους τελευταίους μήνες. Όσον αφορά το πετρέλαιο θέρμανσης, οι τιμές του είναι οι χαμηλότερες που υπάρχουν στην Ευρώπη. Εν κατακλείδι, θα έλεγα ότι παρακολουθούμε από κοντά τις εξελίξεις στις τιμές αυτές και θα επανέλθουμε, εάν κριθεί ότι οι μεταβολές είναι τέτοιες που επιβάλλουν να επανεξετάσουμε τις επιλογές μας. 
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Αλαβάνος. 
      ΑΛΕΞΑΝΔΡΟΣ ΑΛΑΒΑΝΟΣ: Ευχαριστώ τον Υπουργό, κύριε Πρόεδρε. Το έχουμε ξανασυζητήσει το θέμα και από την απάντησή του κατάλαβα ότι θα το ξανασυζητήσουμε, διότι έτσι με έναν επίμονο τρόπο εμείς, ως Συνασπισμός της Ριζοσπαστικής Αριστεράς, θα φέρνουμε αυτό το αίτημα. Δεν καταλαβαίνω γιατί η Κυβέρνηση δεν βάζει ένα «ναι» ή ένα «όχι» και γιατί, για να πραγματοποιηθεί ένα θεμελιωμένο και δίκαιο κοινωνικό αίτημα, πρέπει να βγει ο κόσμος στους δρόμους, να υπάρξουν διαμαρτυρίες και δεν υπάρχει μια προβλεπτικότητα από την Κυβέρνηση. 
      Εγώ θα ήθελα να θέσω δύο ερωτήματα στον κύριο Υπουργό. Έχει βάλει η Κυβέρνηση ένα όριο στη διεθνή τιμή του πετρελαίου πάνω από το οποίο θα αποφασίσει να δώσει το επίδομα ή όχι; Ή γενικώς παρακολουθεί τα πράγματα; Υπάρχει ένα όριο; Είπατε ότι είναι στα σαράντα πέντε (45) δολάρια τώρα. Εάν ξανάρθουμε στα σαράντα οκτώ (48) δολάρια ή στα πενήντα (50) ή στα εκατόν δεκαπέντε (115); Υπάρχει ένα όριο; Υπάρχει μια προβλεπτική αντιμετώπιση της Κυβέρνησης; 
      Δεύτερον, ένα θέμα που είχαμε ξαναρωτήσει: Έχει γίνει υπολογισμός για τα αυξημένα έσοδα από το ΦΠΑ, τα οποία θα υπάρχουν; Θυμάμαι την απάντησή σας. Είχε σχολιαστεί. Ίσως δεν εννοούσατε αυτό που πήραν κάποιοι συντάκτες. Ίσως είχατε άλλη πρόθεση. Ξαναλέω, όμως, έχει κάνει μία μελέτη η Κυβέρνηση για το πόσο αυξημένα θα είναι τα έσοδά της από το ΦΠΑ; Και εάν ναι, αυτά τα αυξημένα έσοδα τι θα γίνουν; Θα καλύψουν το έλλειμμα ή θα αξιοποιηθούν κοινωνικά; 
     Ευχαριστώ. 
     ΠΡΟΕΔΡΕΥΩΝ (Γεώργιος Σούρλας): Το λόγο έχει ο κύριος Υπουργός. 
     ΠΕΤΡΟΣ ΔΟΥΚΑΣ ( Υφυπουργός Οικονομίας και Οικονομικών): Τα έσοδα από τον ειδικό φόρο κατανάλωσης είναι μειωμένα κατά περίπου 5%. Τα έσοδα από το ΦΠΑ είναι περίπου αυξημένα κατά 5%, κάτι το οποίο ήταν ήδη υπολογισμένο στον προϋπολογισμό τον οποίο είχαμε κληρονομήσει και πάραυτα επαναλαμβάνω ότι το δημοσιονομικό άνοιγμα της Κυβέρνησης είναι πλέον σε ύψος ρεκόρ για όλη την Ευρώπη. Επίσης επαναλαμβάνω ότι το δημόσιο χρέος έχει ξεπεράσει τα εκατόν ενενήντα δισεκατομμύρια (190.000.000.000) ευρώ και περιορίζει ουσιαστικά τα πράγματα που θα θέλαμε να κάνουμε γι’ αυτό που αναφέρεται και το οποίο θεωρώ εύλογο. Υπάρχει πολύς κόσμος που είναι σφιγμένος και ταλαιπωρημένος. Δεν νομίζω ότι κανείς μπορεί να το αμφισβητήσει αυτό. Γι’ αυτό και επαναλαμβάνω ότι είναι κάτι το οποίο παρακολουθούμε από κοντά, κοιτάζουμε τις εξελίξεις στις τιμές πετρελαίου, κοιτάζουμε και τις εξελίξεις στα δημοσιονομικά ανοίγματα και θα δούμε τι θα κάνουμε και ποιες είναι οι επιλογές μας όταν χρειαστεί να επανεξετάσουμε το θέμα αυτό.
     Ευχαριστώ. 
     ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
     ΠΡΟΕΔΡΕΥΩΝ (Γεώργιος Σούρλας): Κύριες και κύριοι συνάδελφοι, εισερχόμεθα στην ημερήσια διάταξη των
     ΕΠΕΡΩΤΗΣΕΩΝ
      Θα συζητηθεί η  με αριθμό 26/16/2-11-2004 επίκαιρη επερώτηση των Βουλευτών του Πανελλήνιου Σοσιαλιστικού Κινήματος κυρίων Γεωργίου Ντόλιου, Αποστόλου Φωτιάδη, Χρύσας Μανωλιά, Παναγιώτη Σγουρίδη, Ιωάννη Τσακλίδη, Ιωάννη Μαγκριώτη, Ιωάννη Μανιάτη, Συλβάνας Ράπτη, Μάρκου Μπόλαρη, Ευσταθίου Κουτμερίδη και Γεωργίου Φλωρίδη προς την Υπουργό Εθνικής Παιδείας και Θρησκευμάτων, σχετικά με το οικονομικό αδιέξοδο του Δημοκριτείου Πανεπιστημίου Θράκης. 
     Από το Πανελλήνιο Σοσιαλιστικό Κίνημα ορίζεται ως Κοινοβουλευτική Εκπρόσωπος η κ. Μαρία Δαμανάκη.
     Το λόγο έχει ο πρώτος των επερωτώντων κ. Γεώργιος Ντόλιος.
     ΓΕΩΡΓΙΟΣ ΝΤΟΛΙΟΣ: Κύριε Πρόεδρε, κυρίες και κύριοι συνάδελφοι, κύριε Υπουργέ, ξεκινώ με μια επισήμανση χωρίς να θέλω να υποτιμήσω την παρουσία του Υφυπουργού κ. Ταλιαδούρου, τον οποίο σέβομαι και υπολήπτομαι. Είχα την αίσθηση ότι το Δημοκρίτειο Πανεπιστήμιο αποτελεί ένα ιδιαίτερο θέμα, όχι μόνο για τη Θράκη, αλλά και για ολόκληρη τη χώρα και είχα την εντύπωση ότι θα βρίσκεται εδώ όλη η ηγεσία του Υπουργείου Παιδείας. 
     Μετά το σχόλιο ήθελα να πω ότι το θέμα του Δημοκριτείου Πανεπιστημίου της Θράκης δεν είναι ένα θέμα το οποίο μπορούμε να το εξετάσουμε αυτόνομα από μόνο του. Δεν μπορούμε να μιλήσουμε για το Δημοκρίτειο Πανεπιστήμιο χωρίς να πούμε δυο λόγια για τη Θράκη. Βεβαίως, η σύνδεση αυτή δεν έχει σχέση μόνο με τον τίτλο του Πανεπιστημίου, αλλά έχει σχέση με το ότι το Δημοκρίτειο Πανεπιστήμιο αποτελεί και αποτέλεσε μια σοβαρή παράμετρο της προσπάθειας που εξελίσσεται τα τελευταία χρόνια στην περιοχή, μιας προσπάθειας η οποία γίνεται με συστηματικό τρόπο. Και όταν λέω τα τελευταία χρόνια, εννοώ εδώ και αρκετά χρόνια. Το θέμα της Θράκης αποτέλεσε για πολλές δεκαετίες ταμπού. Εσυζητείτο εντός των τεσσάρων τειχών του Υπουργείου Εξωτερικών και πολύ αργά καταφέραμε να το συζητούμε και δημοσίως. Το συζήτησε και η Βουλή των Ελλήνων. Υπάρχει ένα πόρισμα για την ανάπτυξη της Θράκης επί του οποίου ίσως θα είναι χρήσιμο κάποια στιγμή να επαναληφθεί μια συζήτηση στη Βουλή.
     Όταν, λοιπόν, στις αρχές της δεκαετίας του ’80 οι κυβερνήσεις του ΠΑΣΟΚ και ο Ανδρέας Παπανδρέου υποβάθμιζαν τον από βορρά κίνδυνο, τον «ερυθρό» κίνδυνο, όπως τον αποκαλούσαν κάποιοι, και αναδείκνυαν των εξ ανατολών κίνδυνο τότε μαζί με την αλλαγή του αμυντικού δόγματος και την αλλαγή του προσανατολισμού της εξωτερικής μας πολιτικής, διετύπωναν την άποψη ότι «η καλύτερη θωράκιση της Θράκης είναι η ανάπτυξή της». Στο τέλος της δεκαετίας του ’80 και στις αρχές της δεκαετίας του ’90, όταν επέρχονται οι μεγάλες αλλαγές στον πλανήτη με την κατάρρευση του ανατολικού μπλοκ, το ΠΑΣΟΚ διέκρινε ότι η Θράκη αποτελεί τον ευνοϊκό χώρο σύνδεσης της εθνικής μας οικονομίας με τις οικονομίες ενός πολύ γνώριμου και φιλικού προς εμάς χώρου, αυτού των Βαλκανίων και Παρευξείνιων χωρών. Τότε διατυπώθηκε η άποψη ότι «είναι αναγκαία η επαναφορά της ιστορίας και της γεωγραφίας στην περιοχή», η οποία βεβαίως δεν μπορεί να γίνει αυτόματα. 
     Αποτέλεσμα των δύο αυτών πολιτικών προσεγγίσεων είναι μία άλλη περιφερειακή πολιτική για τη Θράκη, τα αποτελέσματα της οποίας κορυφώνονται στο δεύτερο μισό κυρίως της δεκαετίας του ’90 και αφορούν μεγάλες υποδομές, πρωτοβουλίες, μεταφορά αλλά και στήριξη υπαρχουσών κρατικών δραστηριοτήτων στην περιοχή.
      Θα μπορούσα να κάνω μια μικρή αναφορά σε μια σειρά υποδομών οι οποίες ξεκίνησαν και ολοκληρώθηκαν στο δεύτερο μισό της δεκαετίας του ’90. Μιλάω για την Εγνατία Οδό, για τον κάθετο άξονα, για την έλευση του φυσικού αερίου στην Κομοτηνή και την επέκτασή του που βρίσκεται σε εξέλιξη μέχρι τους Κήπους, για το εργοστάσιο της ΔΕΗ που έλυσε κατά απόλυτο τρόπο το θέμα της επάρκειας του ηλεκτρικού ρεύματος στην περιοχή, για το Πανεπιστημιακό Νοσοκομείο, για τις Σχολές Αστυφυλάκων που είναι συγκεκριμένες κρατικές δραστηριότητες που μεταφέρθηκαν στη Θράκη, στην Ξάνθη, στην Κομοτηνή και στο Διδυμότειχο και για μια σειρά άλλα έργα που νομίζω πως δεν είναι σκόπιμο να αναφέρω.
      Θα ήταν παράλειψη αν δεν αναφερόμουν εν όψει και της συζήτησης του νέου αναπτυξιακού νόμου, στον αναπτυξιακό νόμο του Γιώργου Γεννηματά το 1994. ‘Ηταν ένας αναπτυξιακός νόμος που παρήγαγε συγκεκριμένα αποτελέσματα που κανείς δε μπορεί να τα εξαφανίσει ή να τα υποτιμήσει με αυτά τα οποία κατά καιρούς διάφορα συμφέροντα αναλαμβάνουν να αναδείξουν, δηλαδή κάποιες απάτες που πράγματι υπήρξαν στην περιφέρεια, των οποίων όμως το μέγεθος σε ποσοστό επί του συνόλου είναι πάρα πολύ μικρό.
      Υπάρχει μια νέα περιφερειακή πολιτική για τη Θράκη από δύο συγκεκριμένες πολιτικές προσεγγίσεις η οποία μας οδήγησε σε μια προσπάθεια την οποία προσπάθησα να περιγράψω όσο το δυνατόν συντομότερα. Τα αποτελέσματα αυτής της προσπάθειας αποτυπώνονται με θετικό τρόπο σε μια σειρά δεικτών. ΄Ισως ο χαρακτηριστικότερος δείκτης είναι η απογραφή του 2001 όπου έχουμε για πρώτη φορά μετά από σαράντα χρόνια αύξηση του πληθυσμού. Και δεν αναφέρομαι μόνο στη συνολική αύξηση του πληθυσμού της Θράκης. Αναφέρομαι σε μια μικρή αλλά πολύ σημαντική αύξηση στο Νομό ΄Εβρου που έχει αμιγώς χριστιανικό πληθυσμό. Το αναφέρω, γιατί ο μέσος όρος γεννήσεων στον ΄Εβρο, είναι ο μέσος όρος της χώρας. Αν σκεφθούμε ότι η επί σαράντα χρόνια φθίνουσα πληθυσμιακά πορεία είχε σαν αποτέλεσμα τη γήρανση του πληθυσμού –δεν μετανάστευαν οι γέροντες, έφευγαν οι πιο παραγωγικές ηλικίες- τότε αντιλαμβανόμαστε εύκολα ότι πρόκειται περί μιας σοβαρής ανατροπής η οποία καταγράφηκε μετά από συστηματική και σχεδιασμένη προσπάθεια.
      Στο τελευταίο περιφερειακό πρόγραμμα Ανατολικής Μακεδονίας και Θράκης θέτοντας σα στόχο την πληθυσμιακή ανασυγκρότηση της περιοχής διαπιστώσαμε ότι και αν ακόμη εξαντλήσουμε τις δυνατότητες του αναπτυξιακού σχεδιασμού απορροφώντας το μέγιστο δυνατόν των πόρων που είναι δυνατόν να απορροφηθούν, τότε όσον αφορά το στόχο της πληθυσμιακής ανασυγκρότησης θα είχαμε μια οριακή αύξηση. Τότε αναφερθήκαμε και σε τεχνητούς τρόπους πληθυσμιακής ενδυνάμωσης δηλαδή με τη μεταφορά έτοιμων θέσεων εργασίας και με τη μεταφορά κρατικών δραστηριοτήτων. 
      Κορυφαίο ρόλο σε αυτήν την προσπάθεια αποδώσαμε στο Δημοκρίτειο Πανεπιστήμιο Θράκης. ΄Εγινε μια ιδιαίτερη συζήτηση επί του θέματος. Ο ρόλος αυτός δεν έχει μόνο ποσοτικά χαρακτηριστικά. Εξάλλου η αναγνώριση και η απόδοση ενός τέτοιου ρόλου στο Δημοκρίτειο Πανεπιστήμιο υπήρξε από όλες τις κυβερνήσεις από την εποχή της ίδρυσής του. Ιδρύθηκε στη δεκαετία του 1970 και είναι μια από τις πιο ελπιδοφόρες επιλογές της ελληνικής πολιτείας κυρίως όσον αφορά στην οπτική γωνία προσέγγισης των αναπτυξιακών ιδιαιτεροτήτων της περιοχής.
      Η πολιτική λογική με την οποία έγινε η επιλογή επιβεβαιώνεται από τότε που το Πανεπιστήμιο κατανέμεται κατ’ αρχήν στις τρεις πρωτεύουσες των Νομών της Θράκης. Και μετά από χρόνια επιβεβαιώνεται η ίδια λογική με την επέκτασή του στην πόλη της Ορεστιάδας. Υπάρχει ένας κοινός τόπος στη σκέψη της πολιτείας, των τοπικών κοινωνιών και της πανεπιστημιακής κοινότητας που αποδεικνύεται από τις αρχικές επιλογές της πολιτείας, από τη σύνεση των τοπικών κοινωνιών που ποτέ δεν έθεσαν θέμα κατανομής του δυναμικού του πανεπιστημίου σε διάφορες πόλεις αλλά και από την απόφαση της Συγκλήτου η οποία παρ΄ ότι διαπίστωσε ότι η επέκταση του πανεπιστημίου και σε τέταρτη πόλη σε μεγάλη χιλιομετρική απόσταση δημιουργεί δυσλειτουργίες και υψηλότερες δαπάνες, προχώρησε στην επιλογή σε απόλυτη συμφωνία και συνεννόηση με τις κοινωνίες των τριών Νομών της Θράκης. Ήταν μια επιλογή που την αποδέχτηκε η τότε ηγεσία του Υπουργείου Παιδείας.
      Ο ιδιαίτερος τρόπος και πολιτική λογική με την οποία αντιμετωπίστηκε το Δημοκρίτειο από τις κυβερνήσεις της τελευταίας περιόδου, επιβεβαιώνεται από το ότι το Δημοκρίτειο Πανεπιστήμιο σχεδόν διπλασίασε τα τμήματά του, από έντεκα έγιναν δεκαοκτώ στα πλαίσια της διεύρυνσης της τριτοβάθμιας εκπαίδευσης, διπλασίασε τους φοιτητές του, ενώ αναπτύχθηκαν και έντεκα μεταπτυχιακά τμήματα στα οποία φοιτούν δύο χιλιάδες μεταπτυχιακοί φοιτητές. 
      Βέβαια, θα πρέπει να πούμε ότι συνολικά στην περίοδο την οποία αναφέρουμε, το Δημοκρίτειο Πανεπιστήμιο στις αρχές της δεκαετίας του ’80 ξεκίνησε σαν ένα «Πανεπιστήμιο-σφραγίδα» στην ουσία με τρία τμήματα, με ελάχιστους διδάσκοντες χωρίς καμία υποδομή και σχεδόν χωρίς φοιτητές, οι φοιτητές έψαχναν να βρουν πού βρίσκεται το Πανεπιστήμιο, και σήμερα έχουμε αυτό το Πανεπιστήμιο το οποίο όλοι γνωρίζουμε. 
      Συγχρόνως βεβαίως την ίδια εποχή βελτίωσε τις υποδομές του ιδιαίτερα στις τρεις πρωτεύουσες των Νομών της Θράκης. Στο ΠΕΠ, στο Περιφερειακό Πρόγραμμα της Ανατολικής Μακεδονίας και Θράκης, γίνεται, όπως σας είπα προηγουμένως, ιδιαίτερη μνεία στο Δημοκρίτειο και το ρόλο τον οποίο επιθυμούμε να παίξει. 
      Σήμερα, το Δημοκρίτειο είναι ένα μεγάλο Πανεπιστήμιο με πολύ καλό επίπεδο για τα ελληνικά δεδομένα και με ευρωπαϊκή αποδοχή της ακαδημαϊκής του οντότητας σε πολλές περιπτώσεις. Θα έλεγα, κυρίες και κύριοι συνάδελφοι, ότι η δουλειά που έχει γίνει είναι πολύ σημαντική. Θα μπορούσα να χρησιμοποιήσω τη λέξη «πελώρια»! 
      Έχουμε ένα πλήρες Πανεπιστήμιο κυρίως όσον αφορά τις κατευθύνσεις. Έχουμε μία πολυτεχνική σχολή –δεν χρειάζεται να αναφέρω τα τμήματά της- ολοκληρωμένη και με περγαμηνές. Έχουμε σχολές επιστημών υγείας με την Ιατρική Σχολή και τη Μοριακή Βιολογία, έχουμε σχολές παιδαγωγικών επιστημών, έχουμε σχολές νομικών, οικονομικών και κοινωνικών επιστημών, έχουμε σχολές αγροτικής κατεύθυνσης στην Ορεστιάδα με το Τμήμα Αγροτικής Ανάπτυξης και το Τμήμα Δασολογίας και Διαχείρισης Φυσικού Περιβάλλοντος και έχουμε και Φιλοσοφική Σχολή στα πλαίσια της οποίας αναπτύχθηκαν και λειτουργούν τρία Τμήματα. 
      Εάν μιλούσαμε για ένα έλλειμμα όσον αφορά την πληρότητά του, τότε θα στεκόμασταν στο ότι υπάρχει αυτό το έλλειμμα στην κατεύθυνση των θετικών επιστημών. Δεν είναι, όμως, το μόνο θέμα το οποίο θέλω να επισημάνω σε σχέση με την πληρότητα και τον τρόπο λειτουργίας του Πανεπιστημίου. 
      Είναι ένα Πανεπιστήμιο με πλήρη επίγνωση του ρόλου και του προσανατολισμού του. Αναφέρομαι σε ένα ρόλο και προσανατολισμό ο οποίος δεν αφορά μόνο τη Θράκη, αλλά την ευρύτερη περιοχή των Βαλκανίων και των Παρευξείνιων χωρών. Γι’ αυτό το λόγο, η πανεπιστημιακή κοινότητα είχε την προνοητικότητα να δημιουργήσει το Οικονομικό Τμήμα, των Διεθνών Οικονομικών Σχέσεων και Ανάπτυξης με προσανατολισμό κατά τα δύο τελευταία έτη αφενός στις ευρωπαϊκές οικονομικές σπουδές και αφετέρου στις βαλκανικές οικονομικές σπουδές. 
      Βεβαίως θέλω να σταθώ στο Τμήμα Ιστορίας και Πολιτισμού των Παρευξείνιων Χωρών που δείχνει σαφώς τον προσανατολισμό και θέλω να σταθώ ιδιαίτερα σε ένα από τα έντεκα μεταπτυχιακά τμήματα που αναπτύχθηκαν που αφορά τις νοτιανατολικές χώρες στις οποίες ήδη φοιτούν οκτώ Βαλκάνιοι φοιτητές, Τούρκοι, Βούλγαροι, Ρουμάνοι οι οποίοι σιτίζονται, παραμένουν και σπουδάζουν στην περιοχή με έξοδα του Δημοκρίτειου. 
      Βεβαίως είναι ένα Πανεπιστήμιο με ουσιαστική συμμετοχή και στο επιστημονικό γίγνεσθαι των επιστημών που διακονεί. Ίσως πραγματικά σοκάρει ή θα φαινόταν αστείο εάν λέγαμε πριν μερικά χρόνια ότι αυτό το Πανεπιστήμιο θα είχε αυτήν την επιστημονική δραστηριότητα σε πανελλαδικό επίπεδο. 
      Ο ρόλος του για τη Θράκη είναι αυταπόδειχτος. Διαδραματίζει –νομίζω ότι όλοι το αντιλαμβανόμαστε- καίριο ρόλο στην ανάπτυξή της και βέβαια έχει αλλάξει την εικόνα των τοπικών κοινωνιών στις οποίες προσέδωσε σφρίγος και δυνατότητες. Για παράδειγμα, θα ήταν χρήσιμο ν΄ αναλογιστούμε το πώς θα ήταν σήμερα η πόλη της Κομοτηνής χωρίς τους δέκα χιλιάδες φοιτητές, την παρουσία της πανεπιστημιακής κοινότητας και τις δραστηριότητες κάθε είδους που αναπτύσσονται χάριν του Πανεπιστημίου. 
      Τότε πραγματικά τα γεγονότα τύπου Εχίνου θα μας προκαλούσαν σύγκρυο. Αυτό το Πανεπιστήμιο μ΄ αυτήν τη διαδρομή και με αυτό το ρόλο αντιμετωπίζει σήμερα, κυρίες και κύριοι συνάδελφοι, το ενδεχόμενο διακοπής της λειτουργίας του λόγω οικονομικού αδιεξόδου ή το αντιμετώπιζε πριν λίγες μέρες. 
      Εξάλλου έκλεισε, είχε πρόβλημα διακοπής του ηλεκτρικού ρεύματος μόλις τον περασμένο Αύγουστο, σε μία εποχή που όλοι, η πανεπιστημιακή κοινότητα, η τοπική κοινωνία, οι φοιτητές, υποθέτω οι Έλληνες πολίτες, όλοι παρακολουθούν την προσπάθεια που γίνεται στο Δημοκρίτειο και τη Θράκη, όλοι ανέμεναν να κάνουμε το μεγάλο άλμα μετά από σχεδόν τριάντα χρόνια λειτουργίας. Να μπει το Πανεπιστήμιο σε μία περίοδο ποιότητας, διακρίσεων και αναβαθμισμένου ρόλου στην ευρύτερη περιοχή των Βαλκανίων και της Παρευξείνιας Ζώνης. 
      Το οικονομικό αδιέξοδο το οποίο προέκυψε, η αδυναμία των πρυτανικών αρχών να κλείσουν ένα ραντεβού με την ηγεσία του Υπουργείου Παιδείας -από τον Μάιο, αν είμαι καλά πληροφορημένος- νομίζω ότι αναδεικνύει την αλλαγή στον τρόπο αντιμετώπισης του Δημοκρίτειου Πανεπιστημίου μετά από πολλά χρόνια.
       Σήμερα και ο πιο απαισιόδοξος φοιτητής ή πανεπιστημιακός δάσκαλος, πολίτης της Θράκης ή ‘Ελληνας πολίτης, δεν θα μπορούσε να διανοηθεί ότι είναι δυνατόν μετά από μία τόσο θετική πορεία αυτό το Πανεπιστήμιο ν΄ αντιμετωπίζει προβλήματα επιβίωσης. 
      Έχω τη γνώμη ότι θα υποβαθμίσουμε το θέμα, κύριε Υπουργέ, αν το αντιμετωπίσουμε το Δημοκρίτειο θέμα ως ένα απλό θέμα υποχρηματοδότησης. Πρόκειται, όπως σας είπα, για αλλαγή του τρόπου αντιμετώπισης της συγκεκριμένης προσπάθειας που για συγκεκριμένους λόγους και με συγκεκριμένη λογική γίνεται στην περιοχή μας. Πρόκειται περί υποβάθμισης του Πανεπιστημίου και είναι εκατό τοις εκατό βέβαιο ότι αν συνεχίσουμε έτσι, θα υποβαθμιστούν, θα υποτιμηθούν τα πτυχία, θα έλθει ξανά η περίοδος που το Δημοκρίτειο Πανεπιστήμιο θα αποτελεί την τελευταία επιλογή για τα παιδιά που θέλουν να σπουδάσουν. 
      Σας είναι υποθέτω γνωστό, ότι πτυχιούχοι του Δημοκρίτειου Πανεπιστημίου σήμερα σε πολύ μεγάλο βαθμό είναι ανταγωνιστικοί για τα δεδομένα των πτυχιούχων του Ελληνικού Πανεπιστημίου. Σας είναι γνωστό ότι έχουμε μια αύξηση των βάσεων εισαγωγής. Γι’ αυτόν το λόγο εκτιμώ ότι το θέμα δεν αποτελεί θέμα μιας απλής υποχρηματοδότησης, αλλά έχει πολύ μεγαλύτερες διαστάσεις και μ΄ αυτήν τη διάσταση το θέτω, τη συνέχιση, δηλαδή, μιας πολιτικής δεκαετιών. Θα έλεγα ότι το άμεσο που πρέπει να κάνουμε, είναι να λύσουμε τα οικονομικά του προβλήματα, είναι να καλύψουμε το έλλειμμα το οποίο προκύπτει στον προϋπολογισμό του από την περαίωση των προγραμμάτων της Ευρωπαϊκής Ένωσης, από την περαίωση της χρηματοδότησης μέσω του ΕΠΕΑΕΚ, για να απελευθερώσουμε την πανεπιστημιακή κοινότητα, όλη την κοινότητα του Πανεπιστημίου, για να μπορέσει να ασχοληθεί πράγματι με το στόχο που έχει θέσει. Και θέλω να σημειώσω εδώ ιδιαίτερα, ότι ένα μέρος της πανεπιστημιακής κοινότητας του Δημοκρίτειου Πανεπιστημίου της Θράκης, κύριε Υπουργέ, δεν έχει καταθέσει μόνο την πανεπιστημιακή της γνώση, αλλά έχει καταθέσει κυριολεκτικά και την ψυχή της. Γι’ αυτό έχουμε σε αυτό το πανεπιστήμιο αυτήν την πορεία. Έχουμε χρέος να φροντίσουμε αυτήν την μεγάλη προσπάθεια που εξελίχθηκε στην περιοχή μας και στο Δημοκρίτειο Πανεπιστήμιο τα τελευταία χρόνια και να μην επιτρέψουμε να μετατραπεί σε μετέωρο βήμα. 
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, έχω την τιμή να ανακοινώσω στο Σώμα, ότι τη συνεδρίασή μας παρακολουθούν από τα δυτικά θεωρεία της Βουλής, αφού προηγουμένως ξεναγήθηκαν στους χώρους του Κοινοβουλίου, δέκα μέλη του Κέντρου Νεότητας Ταύρου και ένας συνοδός τους.
      Τους καλωσορίζουμε στο Κοινοβούλιο.
      (Χειροκροτήματα)
	Το Κομμουνιστικό Κόμμα Ελλάδας ορίζει ως Κοινοβουλευτικό του Εκπρόσωπο τον κ. Γεώργιο Χουρμουζιάδη. 
	Η κ. Μανωλιά, δεύτερη επερωτούσα, έχει το λόγο. 
	ΧΡΥΣΑΝΘΗ ΜΑΝΩΛΙΑ: Κύριε Πρόεδρε, αγαπητοί συνάδελφοι, φέραμε το θέμα του Δημοκρίτειου Πανεπιστημίου Θράκης στη Βουλή μ’ αυτήν την επίκαιρη επερώτησή μας, γιατί παρ’ όλο που τους τελευταίους μήνες έχουν γίνει δι’ όλων των τόνων επισημάνσεις, έχει αφεθεί εκ μέρους του Υπουργείου Παιδείας να μετατραπεί το θέμα του Δημοκρίτειου σε μείζον πρόβλημα, τόσο που να επικρέμεται ακόμα και αναστολή λειτουργίας των τμημάτων του.
	Για μας τους Θρακιώτες αυτό είναι ακατανόητο. Γιατί για μας το Δημοκρίτειο Πανεπιστήμιο Θράκης, όπως είπε και ο συνάδελφος κ. Ντόλιος, δεν είναι απλά ένα εκπαιδευτικό ίδρυμα, αλλά είναι ένα συστατικό κομμάτι της ανάπτυξής μας. Είναι μια καρδιά που μεταγγίζει ζωντάνια και δυναμική στην περιοχή μας, που ανοίγει δρόμους σχέσεων, συνεργασιών, αναβάθμισης πνευματικής, πολιτιστικής, κοινωνικοοικονομικής, σε μία εποχή μάλιστα που η περιοχή μας έχει δημιουργήσει τις προϋποθέσεις να δράσει δυναμικά στην ευρύτερη περιοχή. 
	(Στο σημείο αυτό καταλαμβάνει την Προεδρική Έδρα ο Ε΄ Αντιπρόεδρος της Βουλής κ. ΠΑΝΑΓΙΩΤΗΣ ΚΟΣΙΩΝΗΣ)
      Η όψη της Θράκης τα τελευταία χρόνια δεν άλλαξε μόνο με ότι έργα και υποδομές έγιναν στο οδικό δίκτυο στις βιομηχανικές περιοχές, στον τομέα των εγγείων βελτιώσεων κλπ., άλλαξε και με το γιγάντιο έργο των υποδομών και της ανάπτυξης του Δημοκρίτειου Πανεπιστημίου Θράκης που είναι απλωμένο και στους τρεις νομούς μας. Πρόκειται για ένα έργο που δείχνει την έμφαση και την προτεραιότητα του ΠΑΣΟΚ για το Δημοκρίτειο, αλλά και κατ’ επέκταση για ολόκληρη τη Θράκη. Αυτό δεν σημαίνει ότι λείπουν τα προβλήματα. Κάθε άλλο. 
      Όλα αυτά τα χρόνια διακρίνει κανείς δύο χαρακτηριστικά. Αφενός ένα έργο ασταμάτητο στις υποδομές και την ανάπτυξη του Δημοκρίτειου Πανεπιστημίου Θράκης και αφετέρου χειρισμούς για αποφυγή τέτοιων έκρυθμων καταστάσεων που βιώνουμε σήμερα. 
      Είναι  αδιανόητο για μας τους Θρακιώτες να επισημαίνουν από το καλοκαίρι δι΄όλων των τόνων οι πρυτανικές αρχές και όχι μόνο το πρόβλημα και την ανάγκη συγκεκριμένων χειρισμών εκ μέρους του Υπουργείου και αντ΄ αυτού να παρατηρούμε και να παρατηρεί και ο θρακιώτικος λαός στάσεις και συμπεριφορές που όχι μόνο εκπλήσσουν, αλλά προκαλούν ερωτηματικά και αντιδράσεις: Όπως η επίμονη άρνηση, της κυρίας Υπουργού, να συναντηθεί με τον κύριο πρύτανη. Όπως η απαράδεκτη απάντηση εκ μέρους του Υπουργείου Παιδείας προς τις πρυτανικές αρχές «να πείσετε τους υπαλλήλους σας να δουλέψουν τζάμπα». Αυτή αλήθεια είναι η σεμνότητα και η ταπεινότητα που πολλές φορές επικαλείσθε; Όπως η απαξιωτική και υπεροπτική απάντηση, της κυρίας Υπουργού, «να σταματήσετε τα συνέδρια και να πληρώσετε τη ΔΕΗ». Αλήθεια αυτή είναι η προσέγγιση και η πρότασή σας για την αναβάθμιση του  Πανεπιστημίου; Έτσι υπηρετείται η τόσο απαραίτητη εξωστρέφεια του Πανεπιστημίου;
      Κύριε Υφυπουργέ, για μας το Δημοκρίτειο Πανεπιστήμιο Θράκης είναι πνεύμονας, γι’ αυτό θέλουμε σαφείς και συγκεκριμένες απαντήσεις ευθύνης. Θέλουμε παραδείγματος χάρη να ξέρουμε πώς έχετε σκοπό να λειτουργήσετε τα τμήματα της διεύρυνσης τώρα που το ΕΠΕΕΚ έχει κλείσει τον κύκλο του; Γιατί ενώ στην απάντησή σας σε ερώτηση του συναδέλφου Βουλευτή κ. Χουρμουζιάδη του Κομμουνιστικού Κόμματος Ελλάδας, δηλώνετε επί λέξει ότι «αντιμετωπίστηκε η λειτουργία των νέων τμημάτων της διεύρυνσης κατά το τετράμηνο Σεπτεμβρίου-Δεκεμβρίου 2004», δεν έχει αποσταλεί μέχρι τώρα καμία συγκεκριμένη απόφαση προς αυτήν την κατεύθυνση. Τι μέλλει γενέσθαι με τους διοικητικούς παραδείγματος χάρη της διεύρυνσης μετά το Δεκέμβριο μέχρι τη μονιμοποίησή τους, λαμβανομένου υπόψη ότι κινείται η διαδικασία πρόσληψης μέσω ΑΣΕΠ, που απ’ ό,τι φαίνεται θα ολοκληρωθεί κατά το Μάιο; Και γενικότερα, ποιο είναι το σχέδιο και το συγκεκριμένο πρόγραμμα της Κυβέρνησης της Νέας Δημοκρατίας και του Υπουργείου Παιδείας, για τη λειτουργία του Δημοκρίτειου Πανεπιστημίου Θράκης που ο ρόλος του δεν είναι απλά ακαδημαϊκός, αλλά και πολιτιστικός και αναπτυξιακός για την ευρύτερη περιοχή; Γιατί δεν θα επιτρέψουμε με κανένα τρόπο, κύριε Υφυπουργέ, την υποβάθμισή του. Γιατί η υποβάθμιση και η αποδυνάμωση του Δημοκρίτειου Πανεπιστημίου Θράκης αποτελεί και υποβάθμιση και αποδυνάμωση της Θράκης μας. Και η αδιαφορία προς το Δημοκρίτειο Πανεπιστήμιο Θράκης αποτελεί και αδιαφορία προς τη Θράκη μας. 
      Ευχαριστώ.
      ΠΡΟΕΔΡΕΥΩΝ (Παναγιώτης Κοσιώνης): O κ. Μπόλαρης έχει το λόγο.
      ΜΑΡΚΟΣ ΜΠΟΛΑΡΗΣ: Συζητώντας για το Δημοκρίτειο Πανεπιστήμιο Θράκης και το οικονομικό αδιέξοδο στο οποίο αυτό έχει περιέλθει, δεν είναι δυνατόν να ξεπεράσει κανείς εύκολα τον πειρασμό να καταθέσει σύντομα κάποιες σκέψεις για την πορεία, την προσφορά και την προοπτική αυτού του εκπαιδευτικού ιδρύματος, το οποίο κατακτά συνεχώς καλύτερο επίπεδο. 
      Το Δημοκρίτειο, το Πανεπιστήμιο που φέρει την ονομασία του ξεχωριστού φιλοσόφου και επιστήμονα Δημόκριτου, δεν είναι απλά μία πανεπιστημιακή κυψέλη όπου σήμερα φοιτούν περίπου 18.000 φοιτητές απ’ όλη τη χώρα. Δεν είναι μόνο ένας από τους πιο καθοριστικούς παράγοντες για τις αναπτυξιακές ιδιαιτερότητες της περιοχής, κατατετμημένο σε τέσσερις μεγάλες πόλεις της Θράκης, ούτε είναι απλά μία από τις βασικότερες συνιστώσες της πολιτιστικής αναβάθμισης της περιφέρειας της Θράκης, συμβάλλοντας με συνέδρια, εκδηλώσεις, δημοσιεύσεις στην προαγωγή και τη διακονία του πολιτισμού. Το Δημοκρίτειο είναι όλα αυτά τα παραπάνω, αλλά όχι μόνο αυτά. 


      Στο θρακικό Πανεπιστήμιο μια σειρά από εξαίρετους επιστήμονες λειτουργώντας σ΄ ένα γεωγραφικό τόπο-πρόκληση, στο ανατολικότερο σημείο της Ευρωπαϊκής Ένωσης, σε γειτονία με δύο χώρες που επιθυμούν την ένταξη, σε ένα ενδιαφέροντα χώρο συνάντησης πολιτισμών θρησκειών και δογμάτων, εργάζονται και προσφέρουν για την προαγωγή της επιστήμης. Και τούτο δεν είναι κενό σχήμα λόγου για τη διάθεση της τοποθέτησής μου, αφού οι συνεργασίες των επιστημόνων του Δημοκρίτειου με μερικά από τα καλύτερα πανεπιστήμια του κόσμου, όπως παραδείγματος χάρη χωρών της Ευρωπαϊκής Ένωσης, των Ηνωμένων Πολιτειών και της Ρωσίας, σε τομείς υψηλής τεχνολογίας και πρωτοποριακών ερευνητικών προγραμμάτων, αποδεικνύουν του λόγου το αληθές. Η ίδρυση και η λειτουργία του Ινστιτούτου Πολιτικής και Εκπαιδευτικής Τεχνολογίας στην Ξάνθη, με καινοτόμα προγράμματα επιβεβαιώνει τον ισχυρισμό αυτό περισσότερο.
      Και ενώ το εκπαιδευτικό προσωπικό, οι υποδομές, οι δραστηριότητες, η ομόθυμη στήριξη της τοπικής κοινωνίας και η συνεργασία του Δημοκρίτειου με τον επιχειρηματικό κόσμο στη Θράκη, προοιωνίζουν τις καλύτερες δυνατές προοπτικές, παρακολουθούμε τους τελευταίους μήνες το δράμα του Ιδρύματος, το οποίο δεν έχει να καταβάλει τους μισθούς των συμβασιούχων του π.δ. 407 και αδυνατεί ν΄ ανταποκριθεί στις ανελαστικές δαπάνες –ΔΕΗ, τηλέφωνα, καθαριότητα- και βεβαίως δεν μπορεί ν΄ ανταποκριθεί, πολλώ μάλλον, στα λοιπά έξοδα που απαιτεί η επιστημονική λειτουργία και έρευνα. Μάλιστα όταν έγινε γνωστό ότι η ΔΕΗ ενεργούσε για τη διακοπή της ηλεκτροδότησης του Πανεπιστημίου, η κυρία Υπουργός, με δηλώσεις στην εφημερίδα «ΜΑΚΕΔΟΝΙΑ», επέπληξε τη διοίκηση του Πανεπιστημίου, επειδή αυτή προτίμησε να καταβάλει δαπάνες που αφορούσαν υποχρεώσεις του Δημοκρίτειου σχετιζόμενες με το παραγόμενο επιστημονικό έργο.
      Με την κατάσταση στο Δημοκρίτειο Πανεπιστήμιο, να προσδιορίζεται σαν κρίση οικονομικού αδιεξόδου, λόγω πολιτικών επιλογών του Υπουργείου Παιδείας, τίθενται άμεσα τα εξής ερωτήματα: Η πολιτική χρηματοδότησης που ακολουθεί το Υπουργείο, σε ποια συνάρτηση βρίσκεται με τις προεκλογικές υποσχέσεις της Νέας Δημοκρατίας για την παιδεία; Σε ποια συνάρτηση βρίσκεται η πολιτική οικονομικής εξουθένωσης του Δημοκρίτειου και του εκπαιδευτικού προσωπικού με την εξαγγελθείσα πορεία προς το διάλογο για την παιδεία; Θα καλέσουμε στον εθνικό διάλογο ταπεινωμένους και εξουθενωμένους εκπαιδευτικούς, όπως αυτούς του Δημοκρίτειου, στους οποίους έχει απευθυνθεί το από 14/11 –προχθές δηλαδή- έγγραφο, το οποίο θα καταθέσω στη Γραμματεία της Βουλής και με το οποίο ερωτώνται: «Προτίθεστε να συνεχίσετε να προσφέρετε διδακτικό έργο επιλέγοντας ένα από τα ακόλουθα: 1. Δεν δέχομαι να συνεχίσω να προσφέρω διδακτικό έργο μέχρι να λυθεί το πρόβλημα, συνεπώς σταματάω τη διδασκαλία του μαθήματος. 2. Δέχομαι να συνεχίσω να προσφέρω διδακτικό έργο έστω με μειωμένη αμοιβή. 3. Δέχομαι να προσφέρω διδακτικό έργο κάτω από οποιεσδήποτε συνθήκες οικονομικής τακτοποίησης, έστω και χωρίς αμοιβή»!
      Θυμάται κανείς μετά απ’ όλα αυτά το περίφημο άρθρο 114 του παλιού Συντάγματος, με το οποίο καλούνταν οι Έλληνες να προσφέρουν τον πατριωτισμό τους; Έτσι και εδώ καλούνται οι διδάσκοντες του Δημοκρίτειου, οι διδάσκοντες με βάση το π.δ. 407 να προσφέρουν με πατριωτισμό τις υπηρεσίες τους, για να λειτουργήσει το Πανεπιστήμιο αυτό.
      Μετά απ’ αυτά πραγματικά, κανείς σκέφτεται την πριν από δεκαπέντε (15) μέρες συζήτηση που έγινε στην Αίθουσα αυτή, συζήτηση στην οποία, ο Πρωθυπουργός, ζήτησε τη συναίνεση όλων των πλευρών της Βουλής, προκειμένου να προαχθεί ο εθνικός διάλογος. Και η ερώτηση η οποία τίθεται σήμερα, μετά από τη συζήτηση αυτής της επερώτησης, είναι η ίδια αυτή που κατέθεσε και ο Αρχηγός της Αξιωματικής Αντιπολίτευσης, ο Πρόεδρος του ΠΑΣΟΚ, ο κ. Γιώργος Παπανδρέου: Σε ποια βάση θα υπάρξει συναίνεση;
      Ευχαριστώ πολύ.
      (Στο σημείο αυτό ο Βουλευτής κ. Μάρκος Μπόλαρης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΠΡΟΕΔΡΕΥΩΝ (Παναγιώτης Κοσιώνης): Το λόγο έχει ο κ. Παναγιώτης Σγουρίδης.
      ΠΑΝΑΓΙΩΤΗΣ ΣΓΟΥΡΙΔΗΣ: Ευχαριστώ, κύριε Πρόεδρε.
      Όπως βλέπετε, κύριε Υπουργέ, στην επερώτησή μας αυτή για το Δημοκρίτειο Πανεπιστήμιο Θράκης υπάρχει μια αγωνία. Και αυτό γιατί; Γιατί για μας τους Θρακιώτες το Δημοκρίτειο Πανεπιστήμιο είναι η ναυαρχίδα της μελλοντικής ανάπτυξης της περιοχής μας, αλλά και της ευρύτερης περιοχής.
  Και θα μου πείτε: Γιατί ελπίζετε σ΄ αυτό; Να σας πω. Μέσα από την έρευνα μπορεί να υπάρξει μια ποιοτική αναβάθμιση των υπηρεσιών, ώστε η περιοχή της Θράκης, η ευρύτερη περιοχή της Ανατολικής Μακεδονίας και Θράκης, να γίνει περισσότερο ανταγωνιστική. Μέσα από τη σύνδεση του Πανεπιστημίου με την παραγωγή, κάτι που δεν έχει γίνει μέχρι τώρα, -και αυτό είναι ευθύνη και του Πανεπιστημίου αλλά και της τοπικής κοινωνίας- θα μπορούν να υπάρξουν ποιοτικά προϊόντα, ανταγωνιστικά με το χώρο που συνορεύουμε. Καθημερινώς μας κατακλύζουν προϊόντα από την Τουρκία και τη Βουλγαρία, χώρια τα προϊόντα που έρχονται από την Κίνα και άλλες περιοχές. Θα μπορούσαμε, λοιπόν, να έχουμε ανταγωνιστικά προϊόντα, ποιοτικά ανταγωνιστικά προϊόντα.
      Επίσης βοηθιέται, αν θέλετε, και το δημογραφικό πρόβλημα της περιοχής. Ας μην γελιόμαστε, κύριε Υπουργέ, -και το ξέρετε καλά εσείς- δεν εξέλιπαν ακόμη οι λόγοι της ίδρυσης του Πανεπιστημίου αυτού, στους χαλεπούς καιρούς μετά τη Μεταπολίτευση. Ήδη στην αντίπερα όχθη του Έβρου, στην Αδριανούπολη, υπάρχει ένα άλλο πανεπιστήμιο Θράκης, το οποίο γιγαντώνεται. Και αυτό πανεπιστήμιο Θράκης λέγεται. Όσοι ψάχνουν μέσα στο internet διαβάζουν για δύο πανεπιστήμια Θράκης και μπερδεύονται, απορούν.
      Η αίγλη του Δημοκρίτειου Πανεπιστημίου Θράκης, αν θέλετε, είναι ένα θέμα γοήτρου για όλους μας. Είναι κάτι το διαφορετικό από τα υπόλοιπα πανεπιστήμια. Υπάρχει κι ένα αντίστοιχο με το Πανεπιστήμιο Αιγαίου. Υπάρχει  στη γείτονα χώρα ένα άλλο πανεπιστήμιο και αυτό πανεπιστήμιο Αιγαίου.
      Είναι γεγονός ότι έχει από την ίδρυσή του εγγενή προβλήματα. Γιατί; Είναι περιφερειακό πανεπιστήμιο, ήταν σε τρεις πόλεις κι απλώθηκε και σε μια τέταρτη πόλη, την Ορεστιάδα, με κάποιες σχολές. Είναι το πρώτο περιφερειακό πανεπιστήμιο με διάσπαρτες σχολές και με ενιαία διοίκηση. Πιθανόν να αναρωτιούνται οι συνάδελφοι εδώ στην Αίθουσα για το εξής: Μα τα πανεπιστήμια, τα ανώτατα εκπαιδευτικά ιδρύματα, είναι αυτοδιοικούμενα. Το κράτος οφείλει να τους παρέχει μια συγκεκριμένη οικονομική συνδρομή και θα πρέπει μ΄ αυτήν την οικονομική στήριξη που τους δίνει, να υπάρξει μια ορθολογιστική διαχείριση και μέσα από την ορθολογιστική αυτή διαχείριση να μπορούν να ανταποκρίνονται στα έξοδά τους. Αυτό θα σας πω ότι είναι η μια οπτική γωνία. 
      Υπάρχει, όμως, και η άλλη οπτική γωνία, η οποία βγαίνει από κάποιους πίνακες. Από το 1999 μέχρι το 2004 η χρηματοδότηση του Δημοκρίτειου Πανεπιστημίου Θράκης αυξήθηκε κατά 27%. Ο αριθμός των μελών ΔΕΠ αυξήθηκε κατά 64%. Ο αριθμός των φοιτητών αυξήθηκε κατά 105%. Ο αριθμός των στεγαζομένων φοιτητών αυξήθηκε κατά 60%. Ο αριθμός των σιτιζομένων φοιτητών αυξήθηκε κατά 102%. Τα κτίρια σε λειτουργία αυξήθηκαν σε τετραγωνικά μέτρα κατά 46% και το έλλειμμα του προϋπολογισμού του Πανεπιστημίου αυξήθηκε κατά 582%. Όπως καταλαβαίνετε, και μόνον από αυτόν τον πίνακα φαίνεται ότι υπάρχει ανάγκη ενίσχυσης του Πανεπιστημίου αυτού. Θα σας καταθέσω κι έναν άλλο πίνακα, της χρηματοδότησης ανά φοιτητή σε ευρώ, ανά έτος. Το 1999 ο κάθε φοιτητής έπαιρνε για το Δημοκρίτειο Πανεπιστήμιο Θράκης 922 ευρώ. Το 2000 έπαιρνε 776 ευρώ. Το 2001 έπαιρνε 750 ευρώ, το 2002 έπαιρνε 643 ευρώ, το 2003 έπαιρνε 618 ευρώ και το 2004  ο κάθε φοιτητής πήρε 573 ευρώ.
      (Στο σημείο αυτό ο Βουλευτής κ. Παναγιώτης Σγουρίδης                         καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Υπάρχει στην επερώτηση που καταθέσαμε ένα λάθος. Ποιο είναι αυτό; Είπαμε ότι ανεστάλη η λειτουργία των δύο σχολών. Όχι. Λειτούργησαν και οι επτά καινούριες σχολές οι οποίες ιδρύθηκαν, αλλά λειτούργησαν με έξοδα τα οποία δεν πληρώθηκαν. 
Υπάρχει χρέος, υπάρχει τεράστιο χρέος. Θεωρώ, λοιπόν, ότι θα πρέπει να υπάρξει ενίσχυση. 
      Η μεγάλη μου αγωνία, την οποία καταθέτω εδώ σ’ αυτήν την Αίθουσα, είναι η εξής. Μέχρι τις 31/8 παίρναμε το 75% για τη λειτουργία των νέων σχολών από προγράμματα της Ευρωπαϊκής Ένωσης και το 100% για τα ανελαστικά έξοδα και για τα αναλώσιμα, τα οποία υπήρχαν, για τη λειτουργία των νέων σχολών. 
      Σήμερα αυτό το πρόγραμμα, μετά από πέντε χρόνια, τελείωσε. Τι θα κάνουμε; Από το Υπουργείο δεν άκουσα ότι θα καλύψει από τον τακτικό προϋπολογισμό με ενίσχυση αυτές τις σχολές. Είναι κρίμα. Φθάσαμε στις δεκαεννιά σχολές και μάλιστα οι δύο εξ αυτών είναι στην Ορεστιάδα. Είναι λοιπόν κρίμα, αν δεν μπορέσουμε να τις λειτουργήσουμε. 
      Κάνω έκκληση στο Υπουργείο Παιδείας να εντάξει στον τακτικό προϋπολογισμό και να καλύψει το έλλειμμα των δέκα εκατομμυρίων (10.000.000) ευρώ, που υπάρχει στο Δημοκρίτειο Πανεπιστήμιο Θράκης.
      ΠΡΟΕΔΡΕΥΩΝ (Παναγιώτης Κοσιώνης): Το λόγο έχει ο Υφυπουργός κ. Ταλιαδούρος.
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Κυρίες και κύριοι συνάδελφοι, παρακολούθησα με ιδιαίτερη προσοχή την ανάπτυξη που έκαναν οι κύριοι συνάδελφοι από τη Θράκη για το θέμα του Δημοκρίτειου Πανεπιστημίου. Συμμερίζομαι απολύτως τη σημασία που απέδωσαν στο Δημοκρίτειο Πανεπιστήμιο λόγω και της εθνικής σημασίας και του εθνικού ρόλου που παίζει και βεβαίως και λόγω της προσφοράς του στα γράμματα, στην επιστήμη και γενικότερα στην ανάπτυξη της πανεπιστημιακής σκέψης.
      Αναφέρθηκαν οι συνάδελφοι σε προβλήματα και θέματα υλικοτεχνικής υποδομής, διδακτικού προσωπικού και λειτουργικών δαπανών και βεβαίως ο κ. Σγουρίδης στο τέλος έθιξε και το μεγάλο πρόβλημα, το οικονομικό, όπου το έλλειμμα αγγίζει τα εννιά περίπου εκατομμύρια ευρώ. Βεβαίως αυτό το έλλειμμα δεν δημιουργήθηκε χθες ούτε δημιουργήθηκε στο οκτάμηνο που έχει την ευθύνη της διακυβέρνησης η Νέα Δημοκρατία. Νομίζω ότι αυτό είναι αυτονόητο. Αυτό το έλλειμμα δημιουργήθηκε τα τελευταία χρόνια και ιδιαίτερα από το 1999 και ύστερα, που υπήρξε αύξηση του Πανεπιστημίου. Θα πρέπει, όμως, να αναζητηθούν και οι αιτίες και οι λόγοι αυτής της διεύρυνσης του ελλείμματος, ενός ελλείμματος που δεν ξέρω αν είναι απλώς ανάλογο της αύξησης του Πανεπιστημίου κατά επτά τμήματα. 
      Θα ήθελα όμως, πριν μπω στη διερεύνηση των λόγων που έχουν οδηγήσει το Πανεπιστήμιο να έχει αυτό το εκρηκτικό –θα έλεγα- οικονομικό πρόβλημα και στα μέτρα που λάβαμε και προτιθέμεθα να λάβουμε, να αναφέρω ορισμένα στοιχεία και ιδιαίτερα το τι κάναμε αυτούς τους τελευταίους οκτώ μήνες για να στηρίξουμε το Πανεπιστήμιο, στοιχεία-αριθμούς που έχουν την ακρίβειά τους. 
      Το 2004 έχουν εγγραφεί στο εθνικό πρόγραμμα για το Δημοκρίτειο Πανεπιστήμιο πιστώσεις δέκα εκατομμυρίων (10.000.000) ευρώ για υλικοτεχνική υποδομή. Απ’ αυτά έχουν υλοποιηθεί περίπου τα οκτώ εκατομμύρια (8.000.000) ευρώ, ενώ αιτήματα ανεκτέλεστα στο Υπουργείο δεν υπάρχουν. Τα δύο εκατομμύρια (2.000.000) δεν μπόρεσε να τα απορροφήσει το Δημοκρίτειο Πανεπιστήμιο με δική του ευθύνη.
      Για τη συνέχιση του σχεδιασμού «Ανάπτυξη των υποδομών» το Υπουργείο Παιδείας έχει ζητήσει απ΄ όλα τα πανεπιστήμια –και από το Δημοκρίτειο- να υποβάλουν ένα νέο τετραετές πρόγραμμα, 2005-2008 και πολύ σύντομα θα ξεκινήσει συναντήσεις για το σχεδιασμό και την υλοποίηση αυτού του προγράμματος. 
      Συνεπώς θέματα υποδομών θα αντιμετωπιστούν στο τετραετές πρόγραμμα 2005-2008, σύμφωνα με τις προτάσεις του Δημοκρίτειου Πανεπιστημίου. Επαναλαμβάνω ότι κανένα ανεκτέλεστο αίτημα σε ό,τι αφορά υποδομή δεν υπάρχει και υπάρχουν μη απορροφημένα δύο εκατομμύρια (2.000.000) ευρώ όχι με ευθύνη του Υπουργείου. 
      Δεύτερον, φέτος, για το ακαδημαϊκό έτος 2004-2005 εγκρίθηκε η διάθεση εβδομήντα οκτώ πιστώσεων για έκτακτο προσωπικό κατά το π.δ. 407. Μέρος αυτών είναι οι καθηγητές, οι οποίοι επληρώνοντο μέσω προγράμματος ΕΠΕΑΕΚ και τώρα ήρθε η πληρωμή τους από τον τακτικό προϋπολογισμό.
      Το τρίτο σημείο είναι το ΕΠΕΑΕΚ. Έχει λάβει τις εξής χρηματοδοτήσεις: Πρώτον, τη χρηματοδότηση από τους πόρους του Ευρωπαϊκού Κοινωνικού Ταμείου για τη δημιουργία των επτά τμημάτων. Το έργο ολοκληρώθηκε στις 31/8 και έχει λάβει το Δημοκρίτειο Πανεπιστήμιο ένα εκατομμύρια εννιακόσιες τριάντα χιλιάδες (1.930.000) ευρώ.
      Όμως εδώ θα ήθελα να επισημάνω ότι η προηγούμενη πολιτική ηγεσία δεν είχε την πρόνοια να προβλέψει τη χρηματοοικονομική κάλυψη του τετραμήνου Σεπτεμβρίου-Δεκεμβρίου 2004, διότι τότε, στις 31 Αυγούστου 2004, έληγε η χρηματοδότηση από το ΕΠΕΑΕΚ και θα έπρεπε η κυβέρνηση του ΠΑΣΟΚ να είχε προβλέψει στον προϋπολογισμό του 2004 για τους τέσσερις μήνες τα κονδύλια που θα έπρεπε να διατεθούν, για να πληρωθεί το εκπαιδευτικό και διοικητικό προσωπικό και να συνεχιστεί απρόσκοπτα η λειτουργία του Πανεπιστημίου.
      Μετά από προσεκτικές διαχειριστικές ενέργειες, δόθηκε κατ’ εξαίρεση από το ΕΠΕΑΕΚ με δική μας παρέμβαση, της ηγεσίας του Υπουργείου Παιδείας, χρονική επέκταση στην υλοποίηση τμήματος του φυσικού αντικειμένου του έργου, που καλύπτει πλήρως την αποζημίωση του διοικητικού και τεχνικού προσωπικού μέχρι 31/12/2004. Εκάλυψε, δηλαδή, ολόκληρο το τετράμηνο, το οποίο δεν είχε την πρόνοια η προηγούμενη κυβέρνηση να καλύψει. Από εδώ και πέρα, από το 2005, τα τμήματα αυτά δεν θα μείνουν στο δρόμο ούτε θα κλείσουν βεβαίως. Έχουμε προβλέψει να καλυφθούν από τον εθνικό τακτικό προϋπολογισμό.
      Παράλληλα μέσω του ΕΠΕΑΕΚ το Δημοκρίτειο Πανεπιστήμιο έχει λάβει πεντακόσιες χιλιάδες (500.000) ευρώ για τη λειτουργία του Γραφείου Διασύνδεσης, για να διευκολύνει την πρόσβαση των αποφοίτων του στην αγορά εργασίας, οκτακόσιες χιλιάδες (800.000) ευρώ για την υλοποίηση δράσεων πρακτικής άσκησης για τους φοιτητές και διακόσιες είκοσι τρεις χιλιάδες (223.000) ευρώ για την υλοποίηση του προγράμματος «ΠΡΩΤΑΓΟΡΑΣ».
      Μέσω του ΕΠΕΑΕΚ πάλι, αλλά από το πρόγραμμα του Ευρωπαϊκού Ταμείου Περιφερειακής Ανάπτυξης, διατέθηκε για υποδομές στο Δημοκρίτειο –πέραν του αρχικού κονδυλίου- το ποσό περίπου των τριών εκατομμυρίων ευρώ, που αφορά έργα αναβάθμισης εργαστηριακού και επιστημονικού εξοπλισμού. Επίσης στο πλαίσιο προγράμματος που αφορούσε ανέγερση εργαστηρίων, βρίσκεται σε διαδικασία αξιολόγησης το Εργαστήριο Πολιτικών Μηχανικών, στη δεύτερη φάση του, προϋπολογισμού ενάμισι εκατομμυρίου (1.500.000) ευρώ.
      Έρχομαι τώρα σ’ ένα κρίσιμο θέμα, που είναι οι λειτουργικές δαπάνες, γιατί είναι γεγονός ότι η διεύρυνση του Πανεπιστημίου με τα επτά νέα τμήματα οδήγησε σε αύξηση του αριθμού των φοιτητών –όπως μας διάβασε ο κ. Σγουρίδης- και βεβαίως των καθηγητών και των φοιτητών, τόσο των εγγεγραμμένων όσο και των ενεργών. 
      Όμως εδώ θα ήθελα να επισημάνω ότι, παρά αυτήν την αύξηση των φοιτητών, οι λειτουργικές δαπάνες την προηγούμενη πενταετία δεν ήσαν ανάλογες. Θα σας διαβάσω ένα χαρακτηριστικό πίνακα, ο οποίος λέει τα εξής: «Οι λειτουργικές δαπάνες το 2001 ήταν αυξημένες περίπου κατά 10,5% -11% σε σχέση με το 2000. Το 2002, όμως, ήταν μόλις 0,20% αυξημένες και το 2003 μόλις 7,75% σε σχέση με το προηγούμενο έτος. Το 2002 και το 2003, δηλαδή, κατά μέσο όρο η αύξηση ήταν 3,5% για τις λειτουργικές δαπάνες».
      Τμήμα, λοιπόν, του μεγάλου οικονομικού προβλήματος που αντιμετωπίζει σήμερα το Δημοκρίτειο Πανεπιστήμιο, ανάγεται στην ελλιπή χρηματοδότηση που υπήρξε τα προηγούμενα χρόνια επί της δικής σας κυβέρνησης. Ειδικώς δε για το 2004, ο αρχικός προϋπολογισμός προέβλεπε αύξηση κατά 7% και εγκρίθηκε έκτακτη επιχορήγηση τώρα, τέλος Νοεμβρίου, ποσού περίπου ενός εκατομμυρίου ευρώ για την κάλυψη των λειτουργικών δαπανών. Εγκρίθηκαν εκατόν ογδόντα χιλιάδες (180.000) ευρώ για τηλεπικοινωνιακά τέλη, είκοσι τρεις χιλιάδες (23.000) ευρώ για μεταπτυχιακό πρόγραμμα και διακόσιες τριάντα τέσσερις χιλιάδες (234.000) ευρώ για τη σίτιση.
    Και με βάση τον πίνακα που μας διάβασε ο κ. Σγουρίδης, που λέει ότι από το 1999 έως το 2004 η αύξηση ήταν 27% των λειτουργικών δαπανών, έναντι της διεύρυνσης του Πανεπιστημίου, μέσα στους δύο μήνες που δόθηκε η έκτακτη επιχορήγηση, εκτινάχθηκε από το 27% στο 37%. Δηλαδή η έκτακτη επιχορήγηση που δόθηκε από τη δική μας Κυβέρνηση αυτούς τους λίγους μήνες ήταν της τάξεως του 10%. Σκεφθείτε, 27% αύξηση σε έξι χρόνια και 10% αύξηση μέσα σε λίγους μήνες. Νομίζω, λοιπόν, ότι αυτό δείχνει από μόνο του ότι όχι μόνο η πρόθεσή μας δεν είναι πρόθεση εγκατάλειψης, αλλά αντίθετα στήριξης του  Δημοκρίτειου Πανεπιστημίου, γιατί πιστεύουμε στον εθνικό ρόλο που επιτελεί, πιστεύουμε βαθύτατα στον εκπαιδευτικό ρόλο που επιτελεί. Έτσι το 2004 μαζί με την έκτακτη επιχορήγηση η αύξηση για τις λειτουργικές του δαπάνες πήγε στο 17,60%.
    Κυρίες και κύριοι συνάδελφοι, στόχος μας είναι η αύξηση των δαπανών για την παιδεία και βεβαίως η αύξηση των δαπανών για την ανώτατη εκπαίδευση, ώστε σταδιακά το συσσωρευμένο έλλειμμα των προηγουμένων ετών για όλα τα πανεπιστήμια -και για το Δημοκρίτειο Πανεπιστήμιο που συζητάμε- να αρχίσει να συρρικνώνεται. Από την άλλη πλευρά, όμως, θα ήθελα να επισημάνω ότι το ίδιο το πανεπιστήμιο, στο πλαίσιο της αυτοτέλειας και της αυτοδιοίκησής του, θα πρέπει να κάνει μία ιεράρχηση των δαπανών του καθώς και μία ιεράρχηση της σκοπιμότητας κάθε δαπάνης, ούτως ώστε να μπορεί να ανταποκρίνεται και στη χρηματοδότηση και στις πιεστικότερες από τις πιεστικές ανάγκες που έχει. 
    Για το 2005 το Υπουργείο Παιδείας εξετάζει τη δυνατότητα αύξησης περαιτέρω της επιχορήγησης του Δημοκρίτειου Πανεπιστημίου στο πλαίσιο βέβαια των πιστώσεων του προϋπολογισμού, που είναι αυξημένες -για λειτουργικές δαπάνες για τα πανεπιστήμια εγγίζει το 9%-9,5%- σε συνδυασμό με τις ανάγκες και τις υποχρεώσεις των υπολοίπων πανεπιστημίων. Επίσης θα πρέπει να σας πω ότι έχοντας εκτιμήσει την άμεση ανάγκη έρευνας και αξιολόγησης των απολογιστικών οικονομικών στοιχείων καθενός πανεπιστημίου σε σχέση με τις συνθήκες λειτουργίας, τις ιδιαιτερότητες του κάθε πανεπιστημίου, την ανάπτυξη, τη χωροταξική κατανομή των οργανικών του μονάδων κλπ., θα ζητήσουμε περαιτέρω στοιχεία από όλα τα πανεπιστήμια και βεβαίως και από το Δημοκρίτειο Πανεπιστήμιο. 
    Ποιος είναι ο στόχος μας; Στόχος αυτής της οργανωμένης προσπάθειας, όπως την προγραμματίζουμε, είναι να βγάλουμε συμπεράσματα για την ορθολογικότερη κατανομή των επιχορηγήσεων, για να επιτευχθεί η καλύτερη διοικητική και εκπαιδευτική λειτουργία των πανεπιστημίων. Σ’ αυτό το πλαίσιο ήδη έχουμε ζητήσει από τη Σύνοδο των Πρυτάνεων να μας πει πώς μπορεί να τροποποιηθεί ο αλγόριθμος επί τη βάσει του οποίου επιχορηγούνται όλα τα πανεπιστήμια, ώστε να λαμβάνει υπόψη του τη διασπορά των τμημάτων που πράγματι είναι ορθή -όπως επισημάνθηκε- σε τέσσερις πόλεις, τον τόπο που βρίσκεται και την εθνική του σημασία.  Και το Πανεπιστήμιο του Αιγαίου έχει ανάλογο πρόβλημα. 
    Ζητήσαμε, λοιπόν, από τη Σύνοδο των Πρυτάνεων  να μας κάνει προτάσεις για το πώς μπορεί να τροποποιηθεί ο αλγόριθμος επί τη βάσει του οποίου θα χρηματοδοτούνται τα πανεπιστήμια, για να μπορέσουμε να λάβουμε υπόψη μας τα ιδιαίτερα χαρακτηριστικά των ακριτικών και εθνικών πανεπιστημίων. Γιατί, όπως ξέρετε, η χρηματοδότηση εδώ και αρκετά χρόνια των πανεπιστημίων δεν γίνεται αυθαίρετα, αλλά γίνεται επί τη βάσει ενός συγκεκριμένου αλγόριθμου. Άλλο το θέμα, όπως είπα πριν, ότι οι δαπάνες μέχρι το 2004 για την παιδεία και δη για την ανώτατη εκπαίδευση κυμαίνονταν  σε πάρα πολύ χαμηλά επίπεδα. Δεν ήταν αντίστοιχες ούτε ανάλογες της αύξησης των τμημάτων, των νέων τμημάτων που ιδρύθηκαν. Πρέπει να σας πω ότι το 1993 εισήγοντο στην ανωτάτη εκπαίδευση περίπου σαράντα δύο χιλιάδες (42.000) φοιτητές και σήμερα εισάγονται ογδόντα δύο χιλιάδες (82.000) φοιτητές. Έχουμε περίπου 100% αύξηση.  
      Είχαμε 100% αύξηση των επιχορηγήσεων για την ανώτατη εκπαίδευση, για να καλυφθούν όλα τα ελλείμματα τα οποία δημιουργούνται συνεπεία αυτής της αύξησης; Δεν τα είχαμε. Με αυτό λοιπόν το συνδυασμό, δηλαδή τον εξορθολογισμό των δαπανών και την αυξημένη χρηματοδότηση, η οποία θα υπάρξει για όλη την ανώτατη εκπαίδευση και ιδίως για το Δημοκρίτειο Πανεπιστήμιο, μέσα από αυτό το πλαίσιο το οποίο σας επεσήμανα, που θα έχουμε τα επόμενα χρόνια –και ήδη πρώτα δείγματα δώσαμε με την έκτακτη επιχορήγηση του 2004 και με το νέο προϋπολογισμό του 2005- θα μπορέσει τόσο το Δημοκρίτειο Πανεπιστήμιο όσο και τα άλλα πανεπιστήμια της πατρίδας μας να καλύψουν το πρόβλημα της ελλιπούς χρηματοδότησης, που παρατηρήθηκε τα προηγούμενα χρόνια, για να μπορέσουν να παίξουν το ρόλο που τους αναλογεί μέσα στην ενωμένη Ευρώπη και στο παγκοσμιοποιημένο ανταγωνιστικό περιβάλλον. Πιστεύω ότι θα το πετύχουμε.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Παναγιώτης Κοσιώνης): Η κ. Δαμανάκη, ως Κοινοβουλευτική Εκπρόσωπος του Πανελλήνιου Σοσιαλιστικού Κινήματος, έχει το λόγο.
      ΜΑΡΙΑ ΔΑΜΑΝΑΚΗ: Ευχαριστώ, κύριε Πρόεδρε. 
      Κύριε Πρόεδρε, θέλω να θυμίσω στον κύριο Υπουργό, ο οποίος μόλις κατέβηκε από το Βήμα, ότι η Κυβέρνηση της Νέας Δημοκρατίας, όπως είπε και ο ίδιος, κυβερνά τη χώρα επί οκτώ μήνες. Οι οκτώ μήνες είναι το 1/6, κύριε Υπουργέ, της συνολικής θητείας που έχετε. Δεν είναι κάτι πολύ μικρό, ένα πολύ μικρό χρονικό διάστημα. Και ίσως στους πρώτους μήνες θα μπορούσαμε όλοι να ακούμε με μεγαλύτερη άνεση αυτά τα οποία λέτε για το κακό παρελθόν και το γνωστό επιχείρημα ότι για όλα φταίνε οι κυβερνήσεις του ΠΑΣΟΚ. Τώρα όμως, μετά από οκτώ μήνες, νομίζω ότι και εμείς, αλλά θα έλεγα κυρίως οι ενδιαφερόμενοι, περιμένουν να ακούσουν από εσάς ακριβώς τι μέτρα παίρνετε και για το παρόν και για το μέλλον. Επομένως εγώ τουλάχιστον δεν πρόκειται να απαντήσω σε όλα όσα είπατε για το κακό παρελθόν του ΠΑΣΟΚ. 
      Είναι βέβαιο ότι η Θράκη είναι μία περιοχή η οποία δεν είχε πριν πανεπιστήμιο και απέκτησε με αυτό, λοιπόν, το κακό ΠΑΣΟΚ.  Και απέκτησε ένα πανεπιστήμιο το οποίο αναπτύχθηκε, το οποίο έχει ένα μεγάλο ρόλο για την περιοχή, του οποίου ο αριθμός των φοιτητών αυξάνεται και το οποίο βεβαίως έχει και προβλήματα. Τα προβλήματα συζητήθηκαν, κρίθηκαν ανάμεσα στους πολίτες της Θράκης, ψήφισαν οι κάτοικοι της Θράκης, όπως ψήφισαν και σήμερα είσθε Κυβέρνηση εσείς. 
      Όταν, λοιπόν, η Πρυτανεία ζητάει να σας δει, όταν αναγκάζονται να συζητούν το αν έχουν νερό και ρεύμα, αυτό εν πάση περιπτώσει μάλλον εσείς πρέπει να το λύσετε, εκτός αν ως Αντιπολίτευση προς το ΠΑΣΟΚ θεωρείτε ότι είναι ο τρόπος για να λυθούν όλα τα προβλήματα ως διά μαγείας.
      Για να συνεννοηθούμε, κύριε Πρόεδρε. Η Κυβέρνηση τις τελευταίες μέρες πράγματι έδωσε ορισμένες έκτακτες επιχορηγήσεις, για να λύσει τα άλυτα προβλήματα τα οποία υπήρχαν. Είχαν σωρευτεί τόσους μήνες με την Κυβέρνησή της. Από αυτήν την άποψη θεωρώ ότι η πρωτοβουλία των συναδέλφων του ΠΑΣΟΚ να αναδείξουν το θέμα, να δώσουν όλες τις διαστάσεις που συνδέονται με τη λειτουργία του Πανεπιστημίου της Θράκης, είναι εξαιρετικά θετική. Ασφαλώς το γεγονός ότι η Κυβέρνηση ενδιαφέρθηκε τον τελευταίο καιρό είναι αποτέλεσμα των κινήσεων που έκαναν οι ίδιοι οι διδάσκοντες, οι φοιτητές, η πανεπιστημιακή κοινότητα. Αυτοί εν πάση περιπτώσει κινητοποιήθηκαν και αυτοί κατάφεραν, ώστε επιτέλους το Υπουργείο τις τελευταίες ημέρες να κάνει κάτι. 
      Αλλά να συνεννοηθούμε, κύριε Υπουργέ. Πρώτον, εάν υπήρχε αυτός ο πακτωλός και αν όλα ήταν καλά, όπως λέτε στην απάντησή σας, αναρωτιέμαι γιατί διαμαρτύρονται; Γιατί, κατά τη γνώμη σας, διαμαρτύρεται η Πρυτανεία; Γιατί ζητάει από την άνοιξη να δει την Υπουργό; Γιατί το κάνει αυτό; Επειδή έχουν, αν θέλετε, μία μανία να έρχονται στην Αθήνα και να συνωθούνται στους προθαλάμους των Υπουργείων; Αν όλα, όπως λέτε, είναι καλά και έχουν λυθεί τα προβλήματα και εν πάση περιπτώσει αν όλα όσα έκανε το κακό ΠΑΣΟΚ εσείς τα έχετε αντιμετωπίσει γιατί ζητούν να σας δουν; Γιατί εγώ βλέπω εδώ ένα έγγραφο, το οποίο έχει ημερομηνία αρχές Νοεμβρίου; Πριν λίγες μέρες, κύριε Πρόεδρε, με βάση αυτό το έγγραφο ο Πρόεδρος του Τμήματος Μηχανικών Περιβάλλοντος καλεί τα μέλη του διδακτικού προσωπικού να απαντήσουν αν δέχονται να συνεχίσουν να διδάσκουν χωρίς αμοιβή. Αφού τα έχετε λύσει τα προβλήματα, όπως λέτε, γιατί στις αρχές Νοεμβρίου υπάρχει αυτό το έγγραφο, κύριε Πρόεδρε; Εδώ απευθύνεται ο Πρόεδρος του Τμήματος και τους λέει αν δέχονται να συνεχίσουν να διδάσκουν χωρίς να παίρνουν χρήματα. Εφόσον τα έχετε λύσει και όλα έχουν καλυφθεί, γιατί συμβαίνουν αυτά;
      Τα λέω όλα αυτά, χωρίς όμως να θέλω να συνεχίσω μία άχαρη, κατά τη γνώμη μου, συζήτηση. Θα ήθελα, όμως, να πω το εξής: Η Κυβέρνηση χρειάζεται να δει πραγματικά με σεμνότητα και ταπεινότητα τα προβλήματα της καθημερινότητας. Αυτό το λέω γενικότερα, αλλά και ειδικά για τα θέματα της ανώτατης εκπαίδευσης. 
      Επιτέλους, ας εξηγηθούμε. Η συνεχής αναφορά στο κακό παρελθόν του ΠΑΣΟΚ σήμερα, οκτώ μήνες μετά από τις εκλογές, δεν πείθει. Ίσως να έπειθε τους πρώτους μήνες, αλλά τώρα πια δεν ισχύει. Μέχρι πότε θα είναι αυτό το μόνιμο επιχείρημα της Κυβέρνησης; 
      Κύριε Υπουργέ, αναφερθήκατε στον προϋπολογισμό της επόμενης χρονιάς. Το ερώτημά μου, από όσα πρόχειρα έχουμε προλάβει να δούμε και να μελετήσουμε από προχθές που κατατέθηκε ο προϋπολογισμός, είναι το εξής: Η αύξηση των δαπανών που υπάρχει στο κονδύλι της ανώτατης εκπαίδευσης, που ουσιαστικά δεν είναι αύξηση, σας ικανοποιεί; Εγώ θέτω ευθέως το ερώτημα προς την ηγεσία του Υπουργείου Παιδείας: Θεωρείτε το κονδύλι που έχει εγγραφεί στον προϋπολογισμό του επόμενου έτους ικανοποιητικό; Σας παρακαλώ να τοποθετηθείτε και γι’ αυτό το θέμα περιμένω συγκεκριμένη απάντηση, γιατί για να λέτε ότι θα λύσετε όλα τα ζητήματα πρέπει να υπάρχει και συγκεκριμένο αντίκρισμα, να υπάρχει απόδειξη για συγκεκριμένα στοιχεία. 
      Η Ελλάδα, με βάση τα δικά μου στοιχεία, είναι πράγματι πολύ πίσω στις δαπάνες για την παιδεία. Αυτό το γνωρίζουμε όλοι. Είναι η τελευταία χώρα του ΟΟΣΑ ή, εν πάση περιπτώσει, μία από τις τελευταίες και υπάρχουν πολλά στοιχεία που μπορώ να σας δώσω. Η ανάγκη για να αυξηθούν οι δαπάνες, είναι πολύ έντονη και συγκεκριμένη. Γι’ αυτόν το λόγο και η Νέα Δημοκρατία και το ΠΑΣΟΚ στο προεκλογικό τους πρόγραμμα είχαν τη σταδιακή αύξηση των δαπανών του προϋπολογισμού, έτσι ώστε να καλυφθεί το περίφημο 5% του Ακαθάριστου Εθνικού Προϊόντος. 
      Αυτή η υπόσχεση επαναλήφθηκε από την Κυβέρνηση και αναφέρομαι στην Κυβέρνηση, διότι εσείς είστε Κυβέρνηση και εμείς Αντιπολίτευση. Επιτέλους πρέπει να συνεννοηθούμε για τους ρόλους μας. Ο Πρωθυπουργός, ο κ. Καραμανλής, στην προ ημερησίας διατάξεως συζήτηση για την παιδεία επανέφερε αυτήν την υπόσχεση με προοπτική το τέλος της τετραετίας.
      (Στο σημείο αυτό την Προεδρική Έδρα  καταλαμβάνει ο  Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ) 
      Εγώ ερωτώ: Κύριε Υπουργέ, για φέτος τι προβλέπετε; Τώρα είμαστε στο 1,1%, 1,5% και μιλούμε για 5%. Επαναλαμβάνω ότι έχετε διανύσει το ένα έκτο της θητείας σας. Σχεδόν τελειώνει ο ένας χρόνος. Για τον επόμενο χρόνο πού θα πάμε; Θα ήθελα να απαντήσετε συγκεκριμένα σ΄ αυτά τα ερωτήματα. Εν πάση περιπτώσει, ως προς την αναφορά στο παρελθόν, την κάναμε και εμείς και εσείς, αλλά κάποια στιγμή θα πρέπει να τελειώνει.
      Κύριε Πρόεδρε, είναι αναμφισβήτητο το γεγονός ότι το Πανεπιστήμιο της Θράκης έχει να παίξει ένα ξεχωριστό ρόλο για την περιοχή. Αυτό έχει σχέση με την αντίληψη που έχει γενικότερα το ΠΑΣΟΚ για το ρόλο των πανεπιστημίων. Στην προ ημερησίας διατάξεως συζήτηση ο Πρόεδρος του ΠΑΣΟΚ επανέφερε την άποψη που υπάρχει στο προεκλογικό μας πρόγραμμα, ότι τα πανεπιστήμια πρέπει σε κάθε περιοχή να συνδεθούν με την τοπική κοινωνία και οικονομία και να αποτελέσουν πραγματικά οχήματα της γενικότερης ανάπτυξης της περιοχής.
      Μια και μιλούμε για τη Θράκη, θα ήθελα να πω ότι το Πανεπιστήμιο πρέπει να παίξει έναν εξαιρετικά σημαντικό ρόλο. Η ίδια η Θράκη, αν δει κανείς το αναπτυξιακό μοντέλο της χώρας μας για τα επόμενα δέκα ή είκοσι χρόνια, έχει έναν ξεχωριστό ρόλο. Αυτά που παλαιότερα ο πολιτικός κόσμος της χώρας θεωρούσε ως μειονεκτήματα, δηλαδή τη γεωγραφική της θέση και την πληθυσμιακή της σύνθεση, αυτά σήμερα πρέπει να τα δούμε –και το ΠΑΣΟΚ έτσι τα βλέπει- με μία προοπτική, ώστε να αποτελέσουν πλεονεκτήματα αυτής της περιοχής. 
      Αν σκεφτούμε ότι οι μεταφορές και οι υπηρεσίες είναι τομείς της οικονομικής δραστηριότητας, που θα είναι ξεχωριστοί τα επόμενα χρόνια στην Ελλάδα, είναι φανερό ότι το Πανεπιστήμιο της Θράκης μπορεί να παίξει έναν ξεχωριστό ρόλο. Αναφέρομαι συγκεκριμένα στα ενεργειακά δίκτυα της περιοχής, στο περιβάλλον, στους μεγάλους οδικούς άξονες, στο διασυνοριακό ρόλο που έχει η Θράκη, στον ιδιαίτερο ρόλο που έχει εξαιτίας της πληθυσμιακής της σύνθεσης, καθώς και στην προοπτική της ανάπτυξής της. Όλα αυτά είναι τα ζητήματα, τα οποία μπορεί το Πανεπιστήμιο να τα δει και μέσα από τις μελέτες και τις προτάσεις του να δώσει μία γενικότερη ώθηση στην ανάπτυξη της περιφέρειας. 
      Για να γίνουν αυτά, είναι φανερό ότι χρειάζεται μία λειτουργία του Πανεπιστημίου που θα στηρίζεται και στην οικονομική του αυτοδυναμία, αλλά και στην εξωστρέφειά του. Ως προς την οικονομική του αυτοδυναμία, εμείς έχουμε μιλήσει.
     Θεωρούμε ότι πρέπει την επόμενη τετραετία να αρχίσει ο εθνικός διάλογος για την παιδεία. Κάποτε πρέπει να αρχίσει. Δεν ξέρω, κύριε Υπουργέ, πότε θα αρχίσει. Πότε περίπου το βλέπετε; Είπα ότι ήδη έχετε εξαντλήσει το 1/6 της κυβερνητικής σας θητείας. Πότε θα αρχίσει αυτή η ιστορία; Μετά τον πρώτο χρόνο; 
     Στα πλαίσια, λοιπόν, του εθνικού διαλόγου εμείς θα καταθέσουμε τις προτάσεις μας για την πλήρη αυτοδυναμία και οικονομική αυτοτέλεια των πανεπιστημίων. Αλλά υπάρχει και το θέμα της εξωστρέφειας, αν βλέπουμε έτσι το Πανεπιστήμιο της Θράκης.
     Και ερωτώ: η απάντηση της κυρίας Υπουργού στα αιτήματα της Συγκλήτου «κόψτε τα συνέδρια για να πληρώσετε το ρεύμα» είναι απάντηση που συνάδει με την αντίληψη γι΄ αυτόν τον εξωστρεφή ρόλο του Πανεπιστημίου  της Θράκης; Θα ήθελα κι εδώ την απάντηση του κυρίου Υπουργού. Θεωρούμε δηλαδή ότι τα εκπαιδευτικά συνέδρια είναι σπατάλη χρημάτων; 
     Για να είμαι σαφέστερη, εγώ δεν θα αρνηθώ ότι πολλές φορές υπάρχουν περιθώρια μεγάλης βελτίωσης της διαχείρισης από τις ίδιες τις πρυτανικές αρχές των οικονομικών τους. Αυτή η πλευρά δεν μας αφήνει αδιάφορους. Η πρόταση του Προέδρου του ΠΑΣΟΚ για την οικονομική αυτοτέλεια των πανεπιστημίων εμπεριέχει και αυτήν την πλευρά. 
     Τα πανεπιστήμια είναι ανάγκη να αντιληφθούμε ότι χρειάζεται στα πλαίσια της αναβάθμισης γενικότερα των δαπανών για την εκπαίδευση να διαχειρίζονται με καλύτερο τρόπο τους πόρους που διαθέτουν, να τους προσανατολίζουν στην αναβάθμιση του εκπαιδευτικού έργου με καλύτερο τρόπο και να εξορθολογίζουν τη διαχείριση. 
     Εμείς ως πολιτεία ασφαλώς πρέπει να βελτιώσουμε τις δικές μας ελλείψεις και αδυναμίες. Όλοι πρέπει να συμβάλουμε. Αυτό εγώ αισθάνομαι ότι είναι το πνεύμα που μπορεί, εν πάση περιπτώσει, να λειτουργήσει συνθετικά. Αλλά εν τέλει το εκπαιδευτικό έργο είναι εκπαιδευτικό έργο. Και τα συνέδρια είναι μέρος του εκπαιδευτικού έργου. Κατά συνέπεια δεν περιμένουμε από την ηγεσία του Υπουργείου Παιδείας τέτοιου είδους απαντήσεις. Σε αυτό θέλω να είμαι πολύ σαφής.
     Κύριε Πρόεδρε, αντιλαμβάνομαι ότι η κατάσταση στο χώρο της εκπαίδευσης δεν είναι εύκολη. Δεν θα αρνηθώ ότι υπάρχουν πολλά προβλήματα και αδυναμίες. Αυτό που λέγεται για πολλά χρόνια ότι η χρηματοδότηση της εκπαίδευσης στηρίχθηκε στα Κοινοτικά Πλαίσια είναι ακριβές. Αυτό ήταν μια επιλογή της προηγούμενης κυβέρνησης η οποία είχε σαν στόχο –όπου πέτυχε ο στόχος, για να δούμε τα πράγματα αντικειμενικά- την επέκταση των πανεπιστημίων, την αύξηση του αριθμού των φοιτητών, με αποτέλεσμα η Ελλάδα να έχει σήμερα –και αυτό φαίνεται από τα στοιχεία του ΟΟΣΑ, τα οποία μπορώ να σας καταθέσω αν ενδιαφέρεστε- πολύ καλή προσβασιμότητα στην ανώτατη εκπαίδευση. Είμαστε από τις χώρες της Ευρώπης που έχουμε καλή προσβασιμότητα και αυτό είναι ένα δημοκρατικό δικαίωμα το οποίο εξασφάλισε η προηγούμενη κυβέρνηση. Και το εξασφάλισε αξιοποιώντας κονδύλια από το Κοινοτικό Πλαίσιο Στήριξης, τα οποία κάποια στιγμή θα τελειώσουν και θα έρθει ένα άλλο Κοινοτικό Πλαίσιο Στήριξης το οποίο δεν ξέρω αν είμαστε έτοιμοι να αξιοποιήσουμε. 
     Εδώ έχω να κάνω δύο παρατηρήσεις, κύριε Πρόεδρε. Η πρώτη είναι ότι η Κυβέρνηση σήμερα, μετά από οκτώ μήνες, οφείλει να γνωρίζει ότι πρέπει να ενεργοποιήσει το επόμενο Κοινοτικό Πλαίσιο Στήριξης ώστε να συνεχιστεί η ροή. Δεύτερον, οφείλει να βρει τους πόρους οι οποίοι θα αντικαταστήσουν τα όποια κενά. Διότι ό,τι και να λέει ο κύριος Υπουργός για το κακό ΠΑΣΟΚ, αυτή η κατάσταση που σήμερα υπάρχει, να κόβεται το ρεύμα και να κλείνουν οι βρύσες, δεν υπήρχε. Δεν υπήρχε αυτή η κατάσταση παρ΄όλο που είχε αυξηθεί ο αριθμός των τμημάτων, ο αριθμός των φοιτητών.
     Για να συνοψίσω, κύριε Πρόεδρε, να πω ότι η Κυβέρνηση έχει οκτώ μήνες και περιμένουμε να πει τα όσα η ίδια κάνει. Ο κύριος Υπουργός μάς ανέφερε συνοπτικά τα κονδύλια που έχουν δοθεί στο διάστημα αυτό. Είναι φανερό ότι τα προβλήματα δεν έχουν αντιμετωπιστεί, ιδιαίτερα τις τελευταίες μέρες, για να μην πω και μετά την κατάθεση της επερώτησής μας. Δεν θεωρώ ότι κυρίως αυτό είναι το θέμα. Το θέμα κυρίως είναι η ενεργοποίηση των αρχών, της φοιτητικής κοινότητας, της πανεπιστημιακής κοινότητας και του λαού της περιοχής που έχει δώσει κάποια αποτελέσματα. 
     Τις τελευταίες μέρες έγιναν κάποια βήματα. Αλλά ο κύριος Υπουργός οφείλει να αναγνωρίσει ότι τα βήματα αυτά εν μέρει καλύπτουν το πρόβλημα -αυτό τουλάχιστον λένε οι πρυτανικές αρχές στην επαφή που έχουμε εμείς- εν μέρει καλύπτουν τα σοβαρά οικονομικά προβλήματα του πανεπιστημίου και δεν λύνουν το πρόβλημα με προοπτική. Πέρα από τις όποιες αδυναμίες του παρελθόντος, την προοπτική πρέπει να τη δώσει η σημερινή Κυβέρνηση.
     Κατά τη γνώμη μου αυτό σημαίνει γενναία και σοβαρή αύξηση των δαπανών στον κρατικό προϋπολογισμό. 
     Επαναλαμβάνω, κύριε Υπουργέ, και περιμένω μια απάντηση. Είσθε ικανοποιημένος από το ποσό; Πόσο είναι αυτό; Πόσο θα δώσετε την επόμενη χρονιά και τι σχέση έχει με το 5% που υποσχέθηκε πρόσφατα στο τέλος της τετραετίας ο Πρωθυπουργός από το Βήμα της Βουλής; 
     Δεύτερον, όσον αφορά ειδικά το Πανεπιστήμιο της Θράκης, ο αναπτυξιακός του ρόλος επιβάλλει κατά τη γνώμη μου μια εξωστρεφή δραστηριότητα, μια σοβαρή ακαδημαϊκή δραστηριότητα, ώστε να αποτελέσει όχημα ανάπτυξης της περιοχής. Είσθε διατεθειμένοι να συμβάλετε σ’ αυτήν την κατεύθυνση; Και αν είσθε, με ποια μέτρα; Γιατί πράγματι αυτό δεν είναι μόνο θέμα χρηματοδότησης. Είναι θέμα γενικότερης αντίληψης για το ρόλο των πανεπιστημίων.
     Τέλος, κύριε Πρόεδρε, πρέπει να πω ότι είναι καιρός να δούμε –και πιστεύω ότι κάποια στιγμή στα πλαίσια του εθνικού διαλόγου θα το δούμε και αυτό- και τα θέματα της οργάνωσης των σπουδών και γενικότερα τα θέματα της λειτουργίας της ανώτατης εκπαίδευσης. Γιατί πραγματικά, πέρα από τα οικονομικά και τον προσανατολισμό των προγραμμάτων, υπάρχει και κάτι που λέγεται ακαδημαϊκό περιβάλλον, που το έχουν ανάγκη οι φοιτητές ιδιαίτερα σε μια τέτοια περιοχή. ‘Ολοι έχουμε επισκεφτεί το πανεπιστήμιο και όλοι αντιλαμβανόμαστε ότι υπάρχει ανάγκη να υπάρξει ένα μόνιμο και σταθερό ακαδημαϊκό περιβάλλον για τους φοιτητές που πάνε στη Θράκη.
     (Στο σημείο αυτό κτυπάει το κουδούνι λήξεως του χρόνου ομιλίας της κυρίας  Βουλευτού)
     Τελειώνω αμέσως, κύριε Πρόεδρε. 
     Νομίζω λοιπόν ότι πρέπει τάχιστα, πολύ γρήγορα να αρχίσει ο διάλογος για την εκπαίδευση, να καταθέσουμε τις προτάσεις μας και να εξασφαλίσουμε πώς εμείς ως πολιτεία θα δημιουργήσουμε τις προϋποθέσεις, ώστε όλη η πανεπιστημιακή κοινότητα και οι διδάσκοντες και οι φοιτητές να συμβάλουν προς αυτήν την κατεύθυνση.
     Ευχαριστώ, κύριε Πρόεδρε.
     ΠΡΟΕΔΡΕΥΩΝ (Γεώργιος Σούρλας): Ο Βουλευτής του ΠΑΣΟΚ κ. Αριστείδης Μουσιώνης ζητεί ολιγοήμερη άδεια απουσίας στο εξωτερικό. 
     Εγκρίνει η Βουλή;
     ΟΛΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Γεώργιος Σούρλας): Συνεπώς, η Βουλή ενέκρινε τη ζητηθείσα άδεια.
     Ο Κοινοβουλευτικός Εκπρόσωπος της Νέας Δημοκρατίας κ. Βύρων Πολύδωρας έχει το λόγο.
     ΒΥΡΩΝ ΠΟΛΥΔΩΡΑΣ:  Κυρίες και κύριοι συνάδελφοι, δεν φαντάζομαι να σφάλω, αν εκτιμήσω ότι η σημερινή συνεδρίαση και συζήτηση είναι από τις καλές ώρες του ελληνικού Κοινοβουλίου. Και από πλευράς κοινοβουλευτικού ήθους και από πλευράς επιχειρημάτων και από πλευράς επιδιωκομένου στόχου είχε λόγο η παρούσα επερώτηση. Και η εξέλιξη της συζητήσεως δικαιώνει αυτόν το λόγο, για τον οποίο ηγέρθη η επερώτηση. 
     Θέλω να ενώσω τη φωνή μου με τους επερωτώντες και με τον Υπουργό που συμμερίζεται την άποψη ότι το Δημοκρίτειο Πανεπιστήμιο της Θράκης έχει έναν εξ ορισμού εθνικό ρόλο να διαδραματίσει. Τον αποδεχόμαστε πλήρως. Απ’ αυτήν την άποψη αδικείται η υπόθεση του πανεπιστημίου, από το γεγονός ότι επερωτούν μόνο Θράκες συνάδελφοι. Ενδιαφέρει και εμάς του νότου η Θράκη και το Δημοκρίτειο, όχι μόνο γιατί στέλνουμε τα παιδιά μας εκεί, αλλά και για όλη την εννοιολογική προσέγγιση του θέματος εθνική υπόθεση.
     Θέλω να σας πω ότι τη Θράκη, με τη γεωγραφική και ιστορική ευαισθησία του χώρου και του τοπίου, το εθνικό κέντρο την υπηρέτησε και την υπηρετεί με έμφαση από τη Μεταπολίτευση και εδώ. Παραδείγματος χάρη, να αναφερθεί στη συζήτησή μας ότι ιδρύθηκε στο τέλος της δεκαετίας του 1970, αμέσως μετά τη Μεταπολίτευση. Να αναφερθεί για την πληρότητα του λόγου, όχι για μικρούς εγωισμούς. 
     ΜΑΡΙΑ ΔΑΜΑΝΑΚΗ: Το αναφέρουμε και στο κείμενο της επερώτησης.
     ΒΥΡΩΝ ΠΟΛΥΔΩΡΑΣ: Άκουσα τον κ. Ντόλιο, ο οποίος είπε «αρχές της δεκαετίας του ΄80».
     ΜΑΡΚΟΣ ΜΠΟΛΑΡΗΣ: Είναι και γραμμένο στην επερώτηση.
     ΒΥΡΩΝ ΠΟΛΥΔΩΡΑΣ: Εντάξει. Θέλω να σας πω λοιπόν ότι η έγνοια για τη Θράκη, όπως κορυφαία εκδηλώθηκε με το πανεπιστήμιο δεν ήταν περιορισμένης εμβέλειας ή περιορισμένου θεματολογίου.
Οι κινητρικοί νόμοι για την ανάπτυξη, παραδείγματος χάρη, οι οποίοι σε τρεις κύκλους υπήρξαν στην εφαρμογή τους ατυχείς, εκινούντο από το ίδιο ενδιαφέρον για την υπόθεση της Θράκης, ατυχείς διότι, παραδείγματος χάρη, τα εργοστάσια εκεί –δεν μιλάω επιλεκτικά, μιλάω την τριακονταετία όλη- κατέληξαν περιστερώνες.
      Επίσης, ένα άλλο θέμα –πανεπιστήμιο, κινητρικοί νόμοι και το τρίτο, για να τα συνθέτουμε στη σκέψη μας- είναι η υπόθεση της εγκαταστάσεως των αδελφών Ποντίων, ατυχής και αυτή. Ό,τι ήταν για το ’22 η στελέχωση με δυναμικό των αδελφών προσφύγων τότε, θέλαμε να ήταν το «χιτ» στη δεκαετία του ’90. Δεν πέτυχε ο στόχος, όμως οι προθέσεις του Εθνικού Κέντρου είχαν αυτό το ευανάγνωστο ενδιαφέρον. 
      Η πρόκληση σήμερα –γι’ αυτό είναι καλή η επερώτηση με το χαρακτηρισμό της ως επίκαιρης επερώτησης και δεν σας λέω και το γιατί- είναι πώς θα προβούμε σε ανάλογες δράσεις και εντονότερες δράσεις, αλλά επιτυχείς επιτέλους για τη Θράκη, για την κοινωνία της Θράκης, για τον ορισμό της Θράκης, ώστε εξωστρεφής -είπε η κ. Δαμανάκη- να είναι ο χαρακτήρας του πανεπιστημίου. Χίλιες φορές προσυπογράφω τον όρο και να δώσουμε το περιεχόμενο, το εννοιολογικό και πρακτικό περιεχόμενο για την εξωστρέφεια, να είναι το ακαδημαϊκό κέντρο, για να εξακτινωθεί απ’ αυτό το ακαδημαϊκό κέντρο ένα ήθος, ένα ακαδημαϊκό περιεχόμενο, μία διάσταση ευδόκιμου τρόπου δημοκρατίας και εθνικών λειτουργιών και συνύπαρξης για την περιοχή. Θέλω να πιστεύω ότι ο καιρός απαιτεί το Πανεπιστήμιο της Θράκης να γίνει, όπως ελέχθη απ’ όλους τους ρήτορες, κέντρο ακαδημαϊκής, κοινωνικής, και οικονομικής ανάπτυξης. 
	Απομένει σε μας όλους να δώσουμε νόημα και περιεχόμενο σ’ αυτήν την απαίτηση. Έτσι νομίζω ότι η επερώτηση έχει τεράστια αξία, αν συνδυαστεί και με την απάντηση. Καλή ήταν η απάντηση του κ. Ταλιαδούρου, του Υφυπουργού Εθνικής Παιδείας και Θρησκευμάτων και δεν είναι παρελθόν, κυρίες και κύριοι συνάδελφοι, όταν απαντά. Κράτησα σημειώσεις. 
      Δύο είναι τα αξιοποιήσιμα σημεία από τη συζήτηση και τις σχετικές απαντήσεις που έδωσε ο κ. Ταλιαδούρος, κατά τη γνώμη μου πάντα. Η εξειδίκευση του 27% της αύξησης των πόρων προς το πανεπιστήμιο, όταν οι ανάγκες από την αύξηση των φοιτητών, από την αύξηση των τμημάτων, από την αύξηση των σιτιζόμενων φοιτητών, από την αύξηση του ΕΒΥΠΥ, όπως το ανέλυσε ο κ. Σγουρίδης, ανήρχετο στο 27%, η εξειδίκευση όμως του 27% απεκάλυψε δραματικά στοιχεία, το 2001 10% η αύξηση των πόρων εν σχέσει προς την καλπάζουσα αύξηση των άλλων δεδομένων, το 2002 0,20%, δηλαδή σχεδόν μηδενική αύξηση και 0,3 7,75. Δηλαδή, αυτή η εξειδίκευση που έκανε ο Υπουργός δεν με ενδιαφέρει να αποσείσει το άλλοθι, αλλά κάτι έγινε. 
      Έτσι βγήκε το έλλειμμα, ένα έλλειμμα το οποίο είναι δυσβάσταχτο. Δεν θέλουμε να κάνουμε παρελθοντολογία. Το 27% σε έξι ή οκτώ μήνες, κυρία Δαμανάκη, έγινε 37% αύξηση των πόρων στις δεδομένες, αυξημένες ανάγκες σε φοιτητές, σε διδακτικό προσωπικό, σε σιτιζόμενους, σε τμήματα και λοιπές εγκαταστάσεις. Αυτό είναι το ένα.
      Το δεύτερο στοιχείο που θέλω να συνυπολογίσουμε εδώ έχει να κάνει με το ότι υπάρχει σ’ αυτούς τους έξι, εφτά, οκτώ μήνες ρύθμιση πολλών εκκρεμοτήτων. Καλώς πιέζει η επερώτηση, για να λειτουργήσει το πανεπιστήμιο και να μην έχουμε αυτήν τη δραματική εξέλιξη, όπως έλεγε το ερώτημα του προέδρου του Τμήματος Περιβάλλοντος στο ερωτηματολόγιο. Δεν μπορεί να το συλλάβει ο νους μου. Δεν ευθύνεται η Κυβέρνηση. Θα έπρεπε να το είχαν σκεφθεί δυο φορές εκείνοι οι οποίοι το εκκίνησαν. Σας το λέω ευθέως. Συνεννοήσεις, διαβουλεύσεις και μεταξύ τους και με το Υπουργείο Παιδείας χωρίς αυτό το έγγραφο: Θέλεις να εργάζεσαι με λιγότερα λεφτά; Χωρίς λεφτά; Εγώ δεν μπορώ να το υποδεχθώ απαθώς αυτό το έγγραφο που κυκλοφόρησε στο τμήμα του πανεπιστημίου.
      Ειδικότερα, ενδιαφέρει να εκτιμήσουμε ότι το Πανεπιστήμιο της Θράκης αυτήν τη στιγμή μπορεί να μην είναι στην καλύτερή του ώρα, αλλά έχει τα εχέγγυα και τη στήριξη της Κυβέρνησης να ζήσει και να ανθίσει. Το ρόλο τον αναπτύξαμε όλοι, πώς εννοούμε αυτό το πανεπιστήμιο και τη σπουδαιότητά του. Έχει να κάνει με την προοπτική για το 5% στην τετραετία, υπόσχεση-δέσμευση για εμάς της Νέας Δημοκρατία. Για το μαθηματικό λόγο, για το τι έχει το 2005 εν σχέσει προς το 5% για την τετραετία, φαντάζομαι θα μας πείτε και τώρα. Είναι μια αναγκαία διευκρίνιση.
      Το πανεπιστήμιο θα το στηρίξουμε. Όμως θέλω να δούμε ότι η αυτοτέλεια που λέει και ο Αρχηγός της Αξιωματικής Αντιπολίτευσης κ. Γιώργος Παπανδρέου είναι μια έννοια που θα πρέπει να υπηρετήσουμε. Και να συμφωνήσουμε όλοι μαζί στην αυτοτέλεια και στις διάφορες πτυχές πάνω στο νόημα και στο περιεχόμενο της αυτοτέλειας. Εγώ θέλω να σας πω ο αλγόριθμος να λέει: Αύξηση και στήριξη στα πανεπιστήμια, αλλά ποτέ το Εθνικό Κέντρο ή το Υπουργείο Παιδείας να μην καταλήγει να πληρώνει ή να ασχολείται με τη ΔΕΗ ή τον ΟΤΕ.
      Εδώ είναι συμφυές και το θέμα ως απαίτηση πλέον της Βουλής: Φτιάξτε τα, βρείτε τα, κύριοι του πανεπιστημίου. Οργανώστε τη διοίκησή σας. Η αυτοτέλεια γεννά περισσότερες υποχρεώσεις πάρα δικαιώματα για τους διοικούντες, όπως διδάσκει η επιστήμη. Πανεπιστήμια εν Ελλάδι είναι αυτά που είπε η κ. Δαμανάκη. Πανεπιστήμιο εν Ελλάδι σημαίνει ότι έχεις ένα ρεκόρ, όπως λένε τα στοιχεία του ΟΟΣΑ, προσβασιμότητας στα πανεπιστήμια. Έχεις και ένα άλλο ρεκόρ ως Ελλάς στην Ευρώπη, τη μεγαλύτερη σχέση διδασκόντων προς διδασκομένων. Και έχουμε δυστυχώς και ένα τρίτο ρεκόρ, το μεγαλύτερο ποσοστό πτυχιούχων τριτοβάθμιας παιδείας ανέργων.
      Αυτά είναι οι προκλήσεις και σ’ αυτές θα απαντήσει η Νέα Δημοκρατία ως Κυβέρνηση με αυτό το καλό πνεύμα της συζήτησης, της ανάπτυξης αυτής της επερώτησης για το Δημοκρίτειο Πανεπιστήμιο Θράκης, το οποίο είναι άξιο κατά προτεραιότητα πάσης υποστηρίξεως.
      (Χειροκροτήματα από την πτέρυγα της Νέας Δημοκρατίας)
	ΠΡΟΕΔΡΕΥΩΝ (Γεώργιος Σούρλας): Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ. Χουρμουζιάδης.
      ΓΕΩΡΓΙΟΣ ΧΟΥΡΜΟΥΖΙΑΔΗΣ: Για να συνδεθεί η τοποθέτησή μου οργανικά με τα όσα ακούστηκαν ως τώρα, θα κάνω, κύριε Πρόεδρε, τρία σχόλια, τα οποία έχουν μια εσωτερική συνοχή, άσχετα αν φαίνονται ότι είναι ανεξάρτητο το ένα από το άλλο.
      Στο πρώτο σχόλιο θα ήθελα να πω το εξής: η περιγραφή του Δημοκρίτειου Πανεπιστημίου στην αποψινή συζήτηση λειτουργεί λίγο ως πολύ σημειολογικά. Και αυτό σημαίνει ότι η κρίση, όπως περιγράφηκε ότι απειλεί και περιβάλλει ασφυκτικά το Δημοκρίτειο, δεν απειλεί μόνο το Δημοκρίτειο. Και θα ήθελα να πληροφορήσω τον κ. Σγουρίδη, που χαρακτήρισε ως ναυαρχίδα το Δημοκρίτειο,  ότι δυστυχώς δεν κινδυνεύει μόνο η ναυαρχίδα αλλά το σύνολο του στόλου των πανεπιστημίων της χώρας.
      Δηλαδή η ίδια κρίση περίπου υπάρχει σε όλα τα πανεπιστήμια. Και το κακό -και εννοώ τη λέξη- κύριε Υπουργέ, δεν είναι μόνο η ελλιπής χρηματοδότηση, στην οποία μπορείτε να απαντήσετε με τους αριθμούς σας, που δεν τους ειρωνεύομαι, απλώς έχουν μία αντιστοιχία με την πραγματικότητα. Είναι μία υποστήριξη και μία αντιμετώπιση της κρίσης.
      Αυτές τις κρίσεις δεν τις συγκροτούν μόνο οι υποχρηματοδοτήσεις, οι οποίες στο κάτω-κάτω μπορεί να οφείλονται σε ανορθολογικές τοποθετήσεις, δαπάνες ή, εν πάση περιπτώσει, σε μη ορθούς και ορθολογικούς αλγόριθμους με βάση τους οποίους γίνεται η κατανομή των χρηματοδοτήσεων.
      Υπάρχουν σήμερα στοιχεία που συγκροτούν την πανεπιστημιακή κρίση πολύ πιο βαθιά και πολύ πιο ουσιαστικά. 
      Θα αναφέρω μερικά, τα οποία δεν είναι τα μόνα και τα τελευταία και τα πιο σημαντικά. Τα περίφημα ερευνητικά προγράμματα, κύριε Πρόεδρε, μέσα στα οποία εκτονώνεται και η ερευνητική πενία των συναδέλφων του πανεπιστημίου, ακόμα και η μισθολογική καμιά φορά μιζέρια. 
      Τα προγράμματα, όπως τελικά αναπτύσσονται, είναι εισβολείς μέσα στα πανεπιστημιακά ιδρύματα. Εισάγονται μαζί με τα προγράμματα οι λογικές του κέρδους, του ανταγωνισμού, με έναν όχι ορθολογικό και σωστό, για την ανώτατη εκπαίδευση, τρόπο. Τα μέλη του ΔΕΠ διαγκωνίζονται για να ανεύρουν πόρους, να στηρίξουν προγράμματα.
      Διετέλεσα πρόεδρος της Επιτροπής Ερευνών του Πανεπιστημίου Θεσσαλονίκης ως αντιπρύτανης και ξέρω πολύ καλά ότι τα προϊόντα, κύριε Πρόεδρε, αυτών των προγραμμάτων σπανίως έχουν σχέση με τις εκπαιδευτικές διαδικασίες. Αφορούν αλλότρια, τα οποία τελικά δεν βολεύουν, δεν βοηθούν ούτε την ακαδημαϊκή ανάπτυξη των πανεπιστημίων αλλά ούτε τελικά κατευθύνονται στην αντιμετώπιση των αναγκών της ελληνικής κοινωνίας.
      Τα προγράμματα των σπουδών νομίζω ότι επιστημολογικά παραμένουν στάσιμα. Μιλούμε για καινούργια εποχή, για την εποχή της πληροφορίας, την εποχή της τεχνολογίας, για καινούργια  πανεπιστήμια, για ευρωπαϊκά πανεπιστήμια.
      Φοβούμαι, όμως, ότι τα προγράμματα σπουδών, κύριε Υπουργέ, δεν ακολουθούν αυτό το όραμα του νέου, του σύγχρονου πανεπιστημίου. Πολλές από τις σχολές εξακολουθούν τελικά να αναπτύσσονται, να λειτουργούν με βάση παρωχημένες, ξεπερασμένες εκπαιδευτικές προοπτικές. Είναι και αυτό ένα στοιχείο της κρίσης. Και μέσα στην όλη φροντίδα σας πρέπει να είναι και αυτό.
      Η φοιτητική μέριμνα: Ακούστηκε ως περιγραφή και όταν συζητούσαμε το νομοσχέδιο για τις μετεγγραφές. Μηδέν. Σε μηδενικό βαθμό. Μεγάλα πανεπιστήμια, όπως είναι της Θεσσαλονίκης, της Αθήνας, τελικά βρίσκονται μπροστά σε προβλήματα φοιτητικής μέριμνας όχι ελλιπούς, αλλά εν απουσία αναπτυσσομένης τελικά φοιτητικής μέριμνας, πράγμα που δημιουργεί και τις ανάγκες των μετεγγραφών και τελικά όλα τα υποπροϊόντα που εν τέλει δίπλα στην ανάγκη των μετεγγραφών αναπτύσσονται, όπως ακούστηκε και στη συζήτηση του σχετικού νομοσχεδίου.
      Ένα άλλο πρόβλημα είναι αυτή η περίφημη σχέση των ΑΕΙ με την κοινωνία, με την παραγωγή. Ποια ακριβώς είναι αυτή η σχέση; Πώς τελικά πρέπει να αναπτυχθεί; Να αναπτυχθεί με βάση μία νέα κοινωνία η οποία τελικά μαστίζεται από την απειλή των ανταγωνισμών και των κερδοσκοπικών διαθέσεων της περίφημης ελεύθερης αγοράς ή τελικά πραγματικά είναι μία σχέση που σημαίνει παρουσία των πανεπιστημίων και των προϊόντων της πανεπιστημιακής λειτουργίας μπροστά στα προβλήματα του εργαζόμενου ελληνικού λαού; Σχετίζεται δηλαδή το πανεπιστήμιο τι σημαίνει; Εξυπηρετεί την αγορά ή τελικά αντιμετωπίζει τα προβλήματα του λαού;
      Συνηθίσαμε πολλές φορές να χρησιμοποιούμε ορισμούς, περιγραφές, αλλά τελικά όταν αυτοί οι ορισμοί, αυτές οι περιγραφές χάνουν το περιεχόμενό τους και προσανατολίζονται κακώς και ανορθολογικά δεν σκύβουμε πάνω σε αυτήν την εκτροπή, την παρεκτροπή των περιγραφών και των ορισμών.
      Είναι ένα μεγάλο κεφάλαιο, κύριε Υπουργέ, τι ακριβώς σημαίνει ότι συνδέεται το πανεπιστήμιο και ποιες σχολές τελικά, ποια τμήματα, ποια προϊόντα της πανεπιστημιακής διαδικασίας είναι σε θέση αυτήν τη στιγμή να συνδεθούν με τις απαιτήσεις της νέας, της σύγχρονης κοινωνίας.
      Βέβαια, σαν υπόθεση εργασίας πιο πολύ, να πούμε ότι τελικά οι χρηματοδοτήσεις που μας περιγράψατε τελικά θα βοηθήσουν το Δημοκρίτειο να έχει φως, να μην τους το κόψει η ΔΕΗ, να έχουν και νερό. Αλλά θα επανέλθουν τα προβλήματα. Θα επανέλθουν διότι τελικά η ανάπτυξη του πανεπιστημίου αυτού δεν είναι όπως θα έπρεπε. Ακόμη και η διασπάθιση σε τέσσερις πόλεις και αυτή η πάρα πολύ μεγάλη αύξηση των φοιτητών, μη νομίζετε ότι τελικά δεν μεταλλάσσεται σ’ ένα πρόβλημα.
      Ένα δεύτερο σχόλιο αφορά την ευθύνη του ΠΑΣΟΚ. Έχει φύγει η κ. Δαμανάκη, αλλά θέλω να της θυμίσω -και θα το θυμάται ασφαλώς- ότι και κατά την εποχή του ΠΑΣΟΚ απειλήθηκαν τα πανεπιστήμια να μείνουν χωρίς νερό, χωρίς ρεύμα. Και κατά την εποχή του ΠΑΣΟΚ οι φοιτητές ξεσηκώθηκαν γιατί δεν τους έφταναν οι εστίες. Και κατά την εποχή του ΠΑΣΟΚ οι φοιτητικές λέσχες υπολειτουργούσαν και τελικά δεν μπορούσαν να διαθέσουν τις μερίδες που έπρεπε και που ήθελαν οι φοιτητές.
      Άρα να μην ανάγουμε το πρόβλημα σε αριθμητικούς συσχετισμούς «πόσο κάνατε εσείς, πόσο εμείς, εσείς το 1/6, εμείς τα 6/6». Είναι μεγάλη η ευθύνη που πέφτει στο ΠΑΣΟΚ.  Τελικά, αν το Δημοκρίτειο αυτήν τη στιγμή βρίσκεται μπροστά στο χείλος του γκρεμού, με κανένα τρόπο δεν μπορούμε να πιστέψουμε ότι για αυτό δεν ευθύνεται και το ΠΑΣΟΚ.
      Το τρίτο μου σχόλιο, κύριε Πρόεδρε, το οποίο ίσως είναι και το πιο απαισιόδοξο και το πιο άρτιο πολιτικά, είναι το εξής: Ένα πανεπιστήμιο με την εξοπλιστική υποδομή που έχει αποκτήσει, με την κτηριακή υποδομή που έχει αποκτήσει, με τους φοιτητές που είναι πρώτης τάξης πελάτες στις τοπικές κοινωνίες, που στο όνομα αυτών των φοιτητών νοικιάζουν διαμερίσματα -αρκετά ακριβά- και πωλούν διάφορα φαγητά, μια και η φοιτητική μέριμνα τους αναγκάζει να καταφύγουν στα ενοικιαζόμενα και στα σουβλατζίδικα της περιοχής, αυτό το πανεπιστήμιο το απαξιωμένο και το εν κρίσει ευρισκόμενο μήπως τελικά αποτελεί μια πρόκληση για τους φορείς εκείνους που θα θελήσουν να το μεταλλάξουν σε μη κρατικό, μη κερδοσκοπικό, άρα ιδιωτικό πανεπιστήμιο; Είναι ένας κίνδυνος που επαπειλεί το Δημοκρίτειο Πανεπιστήμιο και -φοβούμαι- όλα τα πανεπιστήμια της χώρας, αν τελικά δεν βοηθηθούν να αποφύγουν την κρίση, η οποία είναι όπως ακριβώς έχει περιγραφεί, αλλά τελικά είναι μια κρίση που θα πρέπει να τη συνδέσουμε άμεσα και ορθολογικά με τις αιτίες που την προκαλούν. 
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Ντόλιος για να δευτερολογήσει.
      ΓΕΩΡΓΙΟΣ ΝΤΟΛΙΟΣ: Πιστεύω ότι δεν έχει κανείς αμφιβολία σε αυτήν την Αίθουσα ότι η δημόσια παιδεία και στην τριτοβάθμια εκπαίδευση είναι πρώτη προτεραιότητα για το ΠΑΣΟΚ. Νομίζω ότι το παράδειγμα του Δημοκρίτειου και η εξέλιξή του είναι ένα καλό παράδειγμα που αποδεικνύει του λόγου το αληθές.
      Δεν ξέρω, κύριε Υπουργέ, εάν δεν έγινα ιδιαίτερα κατανοητός. Πιθανά να μην ήμουν καλός σε αυτά που είπα στην πρωτομιλία μου, αλλά η απάντηση που πήρα ειλικρινά δεν είχε καμία σχέση με το ερώτημα το οποίο έθεσα. Μίλησα συνολικά για τη Θράκη και βεβαίως για το Δημοκρίτειο. Αναρωτιέμαι ποια θα ήταν η μεγάλη πρόκληση σήμερα, τώρα που ολοκληρώθηκε μια σειρά υποδομών στην περιοχή, τώρα που έχουμε ένα πανεπιστήμιο μεγάλο, με πολλούς φοιτητές, τώρα που έχουμε ένα πανεπιστήμιο με πολύ καλές -σε σχέση με το παρελθόν- υποδομές.
      Για μας υποθέτω, η μεγάλη πρόκληση είναι η αξιοποίηση των υποδομών αλλά και της δουλειάς που συνολικά κάναμε σ΄εκείνη την περιοχή με συστηματική και σχεδιασμένη προσπάθεια.
      Ελπίζω ότι το γεγονός ότι υπάρχουν προβλήματα στο Δημοκρίτειο Πανεπιστήμιο, δεν μπορεί να ακυρώσει το εξής ζήτημα: ότι οι Κυβερνήσεις του ΠΑΣΟΚ σας παρέδωσαν ένα μεγάλο πανεπιστήμιο από την άποψη του μεγέθους, σας παρέδωσαν ένα πανεπιστήμιο με υποδομές, σας παρέδωσαν ένα πανεπιστήμιο με μια καταξιωμένη πανεπιστημιακή κοινότητα, σας παρέδωσαν ένα πανεπιστήμιο πλήρες σχεδόν όπως σας είπα, σας παρέδωσαν ένα πανεπιστήμιο με σαφή προσανατολισμό. Νομίζω ότι υποβαθμίζετε το ζήτημα εάν λέτε ότι ναι, εμείς καταφέραμε να εξασφαλίσουμε το ρεύμα, το τηλέφωνο, το νερό και τις λειτουργικές του δαπάνες. Φαντάζομαι ότι δεν το κάνατε σκόπιμα.
      Υπάρχει μια διαφορά 10% στην αύξηση μεταξύ των τεσσάρων ετών και του τελευταίου έτους. Δεν λαμβάνω υπόψη, όπως αντιλαμβάνεστε το ότι ένα πολύ σημαντικό μέρος των δαπανών των νέων τμημάτων, των τμημάτων της διεύρυνσης χρηματοδοτείτο από κοινοτικά προγράμματα και από το ΕΠΕΑΕΚ. Θα πρέπει να προσθέσουμε στα τέσσερα έτη και τις πιστώσεις οι οποίες υπήρξαν μ’ αυτόν τον τρόπο. Θα πρέπει ακόμα να πούμε ότι μέσω αυτών των πιστώσεων χρηματοδοτήθηκαν οι συμβασιούχοι του προεδρικού διατάγματος 407, που ήταν εκατόν έξι και τώρα τους κάναμε εβδομήντα τέσσερις. Και αυτό είναι μια υποβάθμιση του πανεπιστημίου. Αυτό είναι το νόημα της επερώτησής μας. Χρηματοδοτήθηκαν οι συμβασιούχοι διοικητικοί υπάλληλοι μέχρι τις 31 Αυγούστου του 2004 την τελευταία χρονιά, αλλά αυτό  δεν αφορά μόνο την τελευταία χρονιά. Χρηματοδοτήθηκε το σύνολο των αναλώσιμων και μια σειρά άλλων δράσεων.
      Υπήρξε και κάτι άλλο στην απάντησή σας. Μιλήσατε για υποδομές και δεσμεύσεις. Ξέρετε ότι αυτές οι δεσμεύσεις δεν έχουν καμία απολύτως αξία. Οι δεσμεύσεις προϋπάρχουν, είναι δεσμεύσεις του Γ΄ Κοινοτικού Πλαισίου Στήριξης. Η ωρίμανση των έργων προχωράει από την πλευρά του πανεπιστημίου με τους ρυθμούς που τους προχωράει. Φέτος απ’ ό,τι μας είπατε προχώρησε η ωρίμανση του 80% των προβλέψεων. Υποθέτω, φαντάζομαι ότι δεν υπάρχει κανένα ενδεχόμενο το πανεπιστήμιο να χάσει πόρους από δική του υπαιτιότητα. Αυτές οι δεσμεύσεις, αφορούν δεσμεύσεις προηγούμενων κυβερνήσεων και καλό είναι να μην τις αναφέρετε. Υπάρχει αρκετή γνώση, όχι μόνο στους πανεπιστημιακούς κύκλους αλλά και σε όλη την κοινωνία της Θράκης.
      Σε ό,τι αφορά το περιεχόμενο της επερώτησης, σας είπα ότι ήθελα μια απάντηση σε σχέση με την υποτίμηση του πανεπιστημίου και τον κίνδυνο υποβάθμισης των πτυχίων. Βεβαίως, όταν οι συμβασιούχοι του π.δ. 407 γίνονται από εκατόν έξι, εβδομήντα τέσσερις, αντιλαμβάνεστε ότι υπάρχει πρόβλημα. Αντιλαμβάνεστε ότι για να συμπληρωθεί το πρόγραμμα σπουδών, το μόνιμο προσωπικό, οι μόνιμοι πανεπιστημιακοί θα αναγκαστούν να καλύψουν αυτές τις ώρες. Αντιλαμβάνεστε ότι το θέμα της εξωστρέφειας που ετέθη, δεν έχει καμία τύχη ή περιορίζεται σοβαρά η δυνατότητά του, όταν δεν θα υπάρχει χρόνος να ασχοληθούν με την εξωστρέφεια του πανεπιστημίου, με συνέδρια και με μια σειρά άλλων δραστηριοτήτων.
      Νομίζω ότι υποτιμήσατε το θέμα και σεις σαν Υπουργείο, αλλά το υποτίμησε και η Νέα Δημοκρατία. Και δεν μπορώ να μη σχολιάσω την απουσία έξι Βουλευτών της Νέας Δημοκρατίας από τη Θράκη σήμερα, που συζητείται αυτό το θέμα. Μετά τον πρώτο σχολιασμό, λοιπόν, για την παρουσία του Υπουργείου, είμαι υποχρεωμένος να κάνω και αυτόν το σχολιασμό. Εκ των Βουλευτών που απουσιάζουν, ο ένας είναι πανεπιστημιακός του οποίου τις επιστολές μάλιστα προς το Υπουργείο Παιδείας έχω στα χέρια μου, όταν ήταν αντιπρύτανης.
      Θέλω να πω ότι υπάρχει μια γενικότερη αμηχανία. Εμφανίζεται σε όλη τη χώρα και εμφανίζεται ιδιαίτερα στην περιοχή μας μια αμηχανία που έχει τα χαρακτηριστικά της ατολμίας. Μια αμηχανία που έχει τα χαρακτηριστικά της κοντόθωρης λογικής, όταν μ’ αυτόν τον τρόπο προσεγγίζουμε τα θέματα του πανεπιστημίου. Πήρατε ένα πανεπιστήμιο με δυναμική και πρέπει να βάλετε στόχους, να δείτε τι μπορούμε να πετύχουμε. 
      Γιατί να έλθουν, κύριε Υπουργέ, ακαδημαϊκοί δάσκαλοι εξαιρετικοί στο Δημοκρίτειο της Θράκης πέραν αυτών που έχουμε; Δεν θα πρέπει να υπάρχει κάποιος τρόπος να τους προσελκύσουμε; Δεν θα πρέπει να κάνουμε ένα ελκυστικό πανεπιστήμιο; Δεν πρέπει να τους προτείνουμε καλύτερες υποδομές από τα κεντρικά πανεπιστήμια; Δεν πρέπει να τους προτείνουμε καλύτερες λειτουργικές δυνατότητες; Δεν πρέπει να σκεφτούμε και οικονομικά κίνητρα, όταν τα ερευνητικά προγράμματα μέσω των οποίων βελτιώνουν τις αμοιβές τους οι πανεπιστημιακοί δάσκαλοι είναι πολύ λιγότερα στο Δημοκρίτειο Πανεπιστήμιο, είναι πολύ λιγότερα σε όλα τα Περιφερειακή πανεπιστήμια, πολύ λιγότερα σε όλη την περιφέρεια της χώρας. Γιατί μια σοβαρή παράμετρος στην εκτέλεση του Γ΄ Κοινοτικού Πλαισίου Στήριξης -και δεν το έχουμε δει- είναι η γνώση, η πληροφορία, η διασύνδεση, το να ζει και να δουλεύει κανείς κοντά στα κέντρα εξουσίας.
      Έτσι νομίζω ότι πρέπει να αντιμετωπίζουμε τα ζητήματα. Και πιστεύω ότι αυτή η πολιτική υστέρηση θα σας συνοδεύει για πολύ ακόμη. Διανύσατε, όπως είπε η Κοινοβουλευτική μας Εκπρόσωπος, το 1/6 της θητείας σας. Μέχρι πότε, με αυτόν τον αμήχανο και άτολμο τρόπο θα αντιμετωπίζετε τα πράγματα;
      Είναι απάντηση το ότι δεν μπορούμε να στελεχώσουμε το νοσοκομείο της Αλεξανδρούπολης; Έγινε μία τεράστια επένδυση με τη συμφωνία όλων μας. Είναι απάντηση ότι έχουν μεγαλύτερο φόρτο τα νοσοκομεία της Αθήνας; Και βεβαίως έχουν μεγαλύτερο φόρτο, αφού η Θράκη, η Καστοριά, η Πελοπόννησος, τα νησιά καταλήγουν εδώ για περίθαλψη. Γιατί το φτιάξαμε το νοσοκομείο αυτό; Γιατί φτιάξαμε την Ιατρική Σχολή; Δεν είναι κοντόθωρες λογικές αυτές;
      Αυτό ήταν το νόημα και το περιεχόμενο της επερώτησής μας και με αυτόν τον τρόπο θα επιθυμούσαμε να το συζητήσουμε.
      Μια τελευταία αναφορά που δεν έχει σχέση με το πανεπιστήμιο, αλλά με μία επισήμανση που έκανε ο Κοινοβουλευτικός Εκπρόσωπος για τον αναπτυξιακό νόμο. Πράγματι, οι αναπτυξιακοί νόμοι απέτυχαν στη Θράκη πλην μιας περιόδου, την περίοδο 1994-1998. Τα αποτελέσματα δεν είναι απλώς θετικά, είναι εκθαμβωτικά. Και δεν αμαυρώνεται η πορεία αυτής της δεκαετίας. Από τότε υπήρξε ένα μικρό ποσοστό απατεώνων. Εξ άλλου οι κυβερνήσεις του ΠΑΣΟΚ, το ΠΑΣΟΚ, έστειλαν το θέμα στη δικαιοσύνη, δηλαδή όλες τις περιπτώσεις που επισημάνθηκαν. Εμείς τις στείλαμε στη δικαιοσύνη, εμείς ανακαλέσαμε τις εγκρίσεις.
      Σας ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Η κ. Χρύσα Μανωλιά έχει το λόγο.
      ΧΡΥΣΑΝΘΗ ΜΑΝΩΛΙΑ:  Μετά την απάντησή σας, κύριε Υφυπουργέ, η αγωνία μας μεγαλώνει. Ακούσαμε για άλλη μια φορά, κατά την προσφιλή σας τακτική, να επιρρίπτετε ευθύνες στο ΠΑΣΟΚ. Αποτελεί πια μια μόνιμη επωδό σας. Ακούσαμε να κάνετε αναφορά σε μια σειρά από πληρωμές, κονδύλια, τα οποία αποτελούν πεπατημένη. Δεν κομίζετε γλαύκα εις Αθήναις. Ακόμη και η αναφορά σας στην έκτακτη επιχορήγηση είναι κάτι το οποίο ξέρετε εσείς εξ ίσου καλά, όπως όλοι μας, ότι είναι μία συνήθης πρακτική όλων των τελευταίων χρόνων λίγο πάνω, λίγο κάτω. Και προσπαθήσατε σε κάποια σημεία να ωραιοποιήσετε και την κατάσταση, γιατί είπατε ότι τακτοποιήθηκε το θέμα των πληρωμών του διδακτικού προσωπικού και των υπαλλήλων. Ξέρετε όμως ότι τα τεχνικά δελτία πηγαίνουν και έρχονται και ακόμη δεν έχει κλείσει το θέμα, γιατί ζητάτε συνεχώς να γίνουν περικοπές, για να βάλετε την υπογραφή σας, για να μπορέσουν να υπογραφούν οι συμβάσεις.
      Κύριε Υφυπουργέ, η αγωνία μας μεγαλώνει, γιατί όλα αυτά τα συμπληρώσατε από μία ευχή, ακούστηκε στ’ αυτιά μας, ότι θα καλυφθεί το έλλειμμα και ότι η χρηματοδότηση θα είναι πια αυτή που πρέπει. Όμως, μια πρώτη ματιά στον προϋπολογισμό που κατατέθηκε προχθές, δείχνει ότι επιχειρείτε και σ’ αυτό το σημείο ένα ξεγέλασμα. Γιατί, ενώ εμφανίζετε αύξηση των δαπανών για την παιδεία, διαπιστώνει εύκολα κανείς ότι η αύξηση αυτή υπολείπεται κατά πολύ από τις αναγκαστικά πια συμπεριλαμβανόμενες δαπάνες που μέχρι πέρσι γίνονταν μέσω του ΕΠΕΑΕΚ. Και αυτό σημαίνει ότι δεν μπορούμε να μιλάμε για αύξηση, αλλά για μείωση των πραγματικών δαπανών για την παιδεία. Μερικό αποτέλεσμα και αυτό, δυστυχώς, της τραγικής και για την οικονομία και για τη χώρα μας της δημοσιονομικής απογραφής, με τον τρόπο που επιλέξατε να το κάνετε.
      Κλείνω, λέγοντας, κύριε Υφυπουργέ, ότι ένα είναι σίγουρο: Δεν μας πείσατε πρώτα πρώτα ότι έχετε σχέδιο βελτίωσης της κατάστασης του Δημοκρίτειου Πανεπιστημίου Θράκης, συν το ότι δεν έχετε την πολιτική ανωτερότητα να αναγνωρίσετε ένα τεράστιο έργο πραγματικής ανάπτυξης που επιτελέστηκε στο Δημοκρίτειο Πανεπιστήμιο Θράκης τα προηγούμενα χρόνια.
      Και δεύτερον, δεν μας πείσατε επίσης ούτε για το πραγματικό σας ενδιαφέρον για το Δημοκρίτειο Πανεπιστήμιο Θράκης και κατ’ επέκταση για την ίδια τη Θράκη, την περιφέρεια.
      Αντιθέτως μας αφήνετε περιθώριο να υποψιαστούμε ότι στο βωμό της δρομολόγησης των ιδιωτικών πανεπιστημίων δεν διστάζετε να μεθοδεύσετε την υποβάθμιση του δημόσιου πανεπιστημίου.
      ΠΡΟΕΔΡΕΥΩΝ (Γεώργιος Σούρλας): Ο κ. Μπόλαρης έχει το λόγο.
      ΜΑΡΚΟΣ ΜΠΟΛΑΡΗΣ:  Κύριε Πρόεδρε, θεωρείται αυτονόητο ότι ζούμε σε μια χώρα της Ευρωπαϊκής Ένωσης, ότι τα πανεπιστήμιά μας ετοιμάζονται για μια διαδικασία αξιολόγησης και ότι υπάρχει μεγάλο ζήτημα ανεργίας, προστασίας των δικαιωμάτων των εργαζομένων κλπ. Αυτά τα αυτονότητα αναιρούνται από αυτό το έγγραφο της πολυτεχνικής σχολής του Πανεπιστημίου Θράκης και από την απόφαση της γενικής συνέλευσης του Τμήματος Μηχανικών Περιβάλλοντος, γιατί αυτή η  απόφαση καλεί τους συμβασιούχους του π.δ. 407/80 να συναινέσουν σε μια παράνομη απόφαση. Δεν ακούσαμε από τον κύριο Υφυπουργό να τοποθετείται στην έκκληση, η οποία γίνεται στο διδακτικό προσωπικό να προσφέρει διδακτικό έργο με μειωμένη αμοιβή, παρά το νόμο ή και χωρίς αμοιβή. Το δέχεται αυτό το Υπουργείο Παιδείας; 
      Και τα χρήματα που μας είπε ο κύριος Υφυπουργός ότι χορηγούν στο Πανεπιστήμιο Θράκης είναι χρήματα που προέρχονται μετά από περικοπή κατά 40% των χρημάτων που χρειάζεται το πανεπιστήμιο, για να προσλάβει το εκπαιδευτικό προσωπικό του π.δ. 407. Έτσι ή θα πρέπει το πανεπιστήμιο να πάρει κατά 40% λιγότερο προσωπικό ή να μοιράσει αυτά τα χρήματα σε όλο το προσωπικό και συνεπώς να παρανομήσει. Φαντάζομαι ότι δεν θα ισχυριστεί ο κύριος Υφυπουργός ότι αυτό συνιστά αναβάθμιση του Δημοκρίτειου Πανεπιστημίου Θράκης και του προσφερόμενου από αυτό επιστημονικού έργου.
      ΠΡΟΕΔΡΕΥΩΝ (Γεώργιος Σούρλας):  Ο κ. Σγουρίδης έχει το λόγο.
      ΠΑΝΑΓΙΩΤΗΣ ΣΓΟΥΡΙΔΗΣ: Κύριε Πρόεδρε, είπα και στην πρωτολογία μου ότι αυτή η επίκαιρη επερώτηση καταθέτει μία αγωνία όλων των συναδέλφων Βουλευτών από τη Θράκη, ακόμη και των συναδέλφων Βουλευτών της Νέας Δημοκρατίας που σήμερα δεν βρίσκονται στην Αιθουσα. Είμαι όμως βέβαιος ότι παρακολουθούν τη συνεδρίαση από το δορυφορικό πρόγραμμα ή από το κλειστό κύκλωμα της Βουλής.
      Σ’ αυτήν την αγωνία μας περιμέναμε μια αντίστοιχη απάντηση. Δεν καταθέσαμε την επερώτηση για πράξεις και παραλείψεις τις Κυβέρνησης. Είπαμε να ενώσουμε τη φωνή μας για να δούμε πώς θα πορευτούμε από δω και πέρα για την ανάπτυξη και τη στήριξη του Πανεπιστημίου Θράκης. Είναι για όλους μας θέμα γοήτρου και εξήγησα γιατί. Η απάντηση την οποία έλαβα με έβαλε σε σκέψεις.
      Κύριε Υφυπουργέ, είπατε πράγματα τα οποία δεν ευσταθούν. Είπατε ότι δώσατε πεντακόσια εκατομμύρια (500.000.000) για την πρόσβαση στην αγορά, οκτακόσια εκατομμύρια (800.000.000) για τους φοιτητές για να μπορούν να κάνουν εξάσκηση στο επάγγελμα διακόσια είκοσι εννέα εκατομμύρια (229.000.000) για προγράμματα. Μα αυτά ούτως ή άλλως ήταν προγραμματισμένα να δοθούν. Ήταν μέσα στο ΕΠΕΑΕΚ. Είπατε επίσης ότι δώσατε έκτακτη  οικονομική ενίσχυση ενός εκατομμυρίου ευρώ.
      Υποσχεθήκατε σε όλα τα πανεπιστήμια τριάντα εκατομμύρια (30.000.000) ευρώ. Όλα τα πανεπιστήμια είναι είκοσι ένα. Ακόμη και αν τα διαιρούσαμε θα έπρεπε να πάρουν παραπάνω. Εσείς δώσατε στο Δημοκρίτειο Πανεπιστήμιο μόνο ένα εκατομμύριο (1.000.000). Είπατε, όμως ότι για σας είναι ένα σημαντικό πανεπιστήμιο. Είπατε ότι πληρώθηκαν στους τέσσερις μήνες και οι διδάσκοντες με το π.δ. 407 αλλά και οι διοικητικοί υπάλληλοι. Τους παραπέμψατε να πάρουν χρήματα από το ΕΠΕΑΕΚ. Παράταση του προγράμματος. Δεν έχουν πάρει τα λεφτά τους. Ρωτήστε το σύμβουλό σας.
Οι μεν διοικητικοί δεν μπορούν να τα πάρουν και οι δε διδάσκοντες πάνε από μέρα σε μέρα. Εκτός τούτου, ενώ είχαμε εκατόν δεκαέξι εγκεκριμένους, εγκρίνατε μόνο εβδομήντα τέσσερις.
      Αλλά, είπε και ο Κοινοβουλευτικός Εκπρόσωπος ότι υποβαθμίσαμε το πανεπιστήμιο, το υποβαθμίσαμε όταν πήραμε το Δημοκρίτειο Πανεπιστήμιο με τέσσερις σχολές και σήμερα το παραδίδουμε με δεκαεννέα; Είπε επίσης ότι οι βιομηχανίες έγιναν «κοτέτσια» στη Θράκη, αλλά έκλεισε θετικά. Εγώ κρατάω το γεγονός ότι έκλεισε θετικά, λέγοντας ότι έχει ενδιαφέρον για τη Θράκη και ο Κοινοβουλευτικός Εκπρόσωπος της Νέας Δημοκρατίας.
      Θα σας πω, όμως, το εξής: Ποιες βιομηχανίες έγιναν «κοτέτσια» στη Θράκη; Αυτές των νόμων 289, 849, και 1116, των νόμων της Νέας Δημοκρατίας, οι οποίοι ενίσχυαν και έδιναν επιδοτήσεις για το βιομηχανοστάσιο, για τη βιομηχανία και όχι για τις μηχανές και είχαμε τεράστια εργοστάσια με μια ραπτομηχανή μέσα; Ήταν πολύ λογικό να κλείσουν. Ο ν. 1262 ήταν αυτός που έδωσε τις πρώτες ενισχύσεις και κατόπιν ο νόμος του Γεννηματά, ο βελτιωμένος ν. 892, που είχατε ψηφίσει η Νέα Δημοκρατία, αλλά βελτιωμένος.
      Είπατε και για τους Πόντιους. Θυμάστε τις σκηνές που υπήρχαν το 1993 στο Υπουργείο Εξωτερικών; Θύμιζαν μικρασιατική καταστροφή!  Εκεί στοιβάζονταν, στο Υπουργείο Εξωτερικών, οι Πόντιοι ομογενείς για το θέμα της Θράκης και σήμερα οι Πόντιοι ομογενείς έχουν και σπίτια και δάνεια και όλα αυτά τα σχετικά. Δεν περίμενα αυτήν την αντιπολίτευση!
      Θα συμφωνήσω, όμως, σ’ ένα πράγμα, κύριε Υπουργέ, το οποίο θα πρέπει να δούμε όλοι μας και είναι το αυτοδιοίκητο των πανεπιστημίων. Αλλά το αυτοδιοίκητο των πανεπιστημίων προϋποθέτει σύνδεση με την κοινωνία. Δεν μπορεί να είναι ανεξέλεγκτο. Χρειάζονται διοικητικά συμβούλια και πρυτανικές αρχές, οι οποίες θα είναι συστηματικές, ώστε να μπορούν να ελέγχουν τις δαπάνες και να μπορούν να τις έχουν εξορθολογισμένες.
      Κλείνω λέγοντας ότι πρέπει να κάνουμε κάτι για το Δημοκρίτειο Πανεπιστήμιο Θράκης όλοι μαζί χωρίς να αντιπολιτεύεται ο ένας τον άλλο, γιατί εσείς δυστυχώς αντιπολιτευτήκατε το ΠΑΣΟΚ. Δεν το περίμενα αυτό! Περίμενα να συνδέσουμε τις φωνές  μας για το καλό του πανεπιστημίου.
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Φωτιάδης στον οποίο θα δοθεί περισσότερος χρόνος δεδομένου ότι δεν πρωτολόγησε.
      ΑΠΟΣΤΟΛΟΣ ΦΩΤΙΑΔΗΣ: Κύριε Πρόεδρε, αγαπητοί συνάδελφοι, ευχαριστώ πολύ για το ότι μου δώσατε το λόγο. Καθυστέρησα επειδή βρισκόμουνα στη Γερμανία και δυστυχώς με την Ολυμπιακή δεν μπορεί να προγραμματίσεις. Έχει το δικό της πρόγραμμα!
      Πρέπει να πω ότι όλους μας διακατέχει αγωνία μέσα σε αυτήν την Αίθουσα και τους επερωτώντες Βουλευτές της Θράκης, αλλά και όλους τους συναδέλφους. Αγωνία διακατέχει όλους τους φορείς και όλο το λαό της Θράκης για την πορεία του Δημοκρίτειου Πανεπιστημίου.
      Είναι ένα πανεπιστήμιο του λαού της Θράκης και είναι γνωστοί σε όλους μας οι αγώνες που έδωσε γι’ αυτό. Αγώνες και για την ίδρυσή του και για την στήριξή του και για την επέκτασή του και τώρα βλέπει αντί αυτοί οι αγώνες να δικαιωθούν τελικά να διαψεύδονται.
      Πραγματικά είναι λυπηρό ένα πανεπιστήμιο το οποίο γνώρισε άνθιση, και διπλασίασε τα τμήματά του τα τελευταία χρόνια, όπως διπλασίασε και τον αριθμό των φοιτητών και είχε μια πολύ θετική πορεία, ένα πανεπιστήμιο το οποίο αποτελεί το πρώτο σε δύναμη φοιτητών περιφερειακό πανεπιστήμιο της χώρας και το τρίτο στο σύνολο των πανεπιστημίων, ένα τέτοιο πανεπιστήμιο να κινδυνεύει να κλείσει.
      Λυπούμαστε ειλικρινά, κύριε Υπουργέ, γι’ αυτό που συνέβη με την Κυβέρνησή σας να κοπεί το ρεύμα στις τέσσερις σχολές και  στις τέσσερις πόλεις. Και το θέμα δεν είναι το ρεύμα αυτό καθαυτό, αλλά η αδιαφορία την οποία επέδειξε το Υπουργείο Παιδείας.
      Είναι απαράδεκτο, κύριε Υπουργέ, παρά το γεγονός ότι γνωρίζω τη δική σας, ευαισθησία και την ευγένεια, η Υπουργός να αρνείται επί σειρά μηνών να δεχτεί τον πρύτανη και το πρυτανικό συμβούλιο. Είναι τόσες πολλές οι ασχολίες της κυρίας Υπουργού που για ένα σοβαρό θέμα, όπως είναι τα προβλήματα που αντιμετωπίζει το μεγαλύτερο περιφερειακό πανεπιστήμιο της χώρας μας να αρνείται  να δεχτεί το πρυτανικό συμβούλιο, τον πρύτανη για να της αναλύσουν τα προβλήματα που υπάρχουν;
      Οι λύσεις τις οποίες εσείς προτείνατε απλώς αποτελούν επανάληψη δεσμεύσεων προηγούμενων κυβερνήσεων και θα έλεγα ότι είναι θετικό από την πλευρά αυτή ότι κι εσείς επαναλαμβάνετε ότι αυτές τις δεσμεύσεις θα τις τηρήσετε. ‘Έτσι τις εκλαμβάνουμε εμείς τουλάχιστον. ‘Όμως θα πρέπει το ενδιαφέρον σας να μην περιοριστεί μόνο σ’ αυτόν τον τομέα, αλλά θα πρέπει να δείτε και να λύσετε άμεσα τα προβλήματα του Δημοκριτείου Πανεπιστημίου της Θράκης. Εγώ θα έλεγα και με μια δόση τοπικιστικού ενδιαφέροντος, να το δείτε κατ’ εξαίρεση. Γιατί πολύ φοβάμαι διαβάζοντας τον προϋπολογισμό του κράτους και τον προϋπολογισμό του Υπουργείου Παιδείας, ότι αν θελήσουμε συνολικά να δούμε το πρόβλημα, δεν θα λυθεί ούτε το πρόβλημα του Δημοκριτείου Πανεπιστημίου αλλά ούτε το πρόβλημα κανενός πανεπιστημίου.
      Υποσχεθήκατε την αύξηση των δαπανών από το 3,5% στο 5% του ΑΕΠ. Με τους ρυθμούς που προβλέπονται στον προϋπολογισμό, θα πρέπει να κυβερνήσετε πάνω από πενήντα τετραετίες για να φτάσετε σε αυτόν το στόχο. Δεν υπάρχει κανένα απολύτως -θα έλεγα- θετικό βήμα εάν κανείς μελετήσει σοβαρά τον προϋπολογισμό του κράτους στο ότι θα αυξηθούν οι δαπάνες στο 50% του ΑΕΠ τα επόμενα χρόνια.
      Πρέπει, κύριε Υπουργέ, το Δημοκρίτειο Πανεπιστήμιο να το δείτε σαν μια ξεχωριστή περίπτωση πανεπιστημίου. Πρόκειται για ένα πανεπιστήμιο και περιφερειακό αλλά είναι και σε μια περιοχή που συμφωνήσαμε όλοι εδώ στη Βουλή με ομόφωνο πόρισμα ότι θα πρέπει να στηριχθεί. Συμφωνήσαμε όλα τα κόμματα να στηρίξουμε τη γενικότερη ανάπτυξη του τόπου, όχι μόνο την οικονομική.
      Η προσπάθεια που καταβάλλουν όλοι οι φορείς του πανεπιστημίου από τους διδάσκοντες αλλά και από τους φοιτητές, η στήριξη που παρέχει η τοπική κοινωνία στο Δημοκρίτειο Πανεπιστήμιο Θράκης και στις τέσσερις έδρες αλλά και σε όλη τη Θράκη είναι δεδομένη. Αυτό το οποίο πολύ φοβόμαστε ότι δεν είναι δεδομένο, είναι η δική σας διάθεση, η πολιτική σας βούληση να στηρίξετε αυτό το πανεπιστήμιο. Θα είναι κρίμα να δείτε όλο το λαό της Θράκης να βγαίνει στο πεζοδρόμιο, να βγαίνει στους δρόμους και να διαμαρτύρεται για τα προβλήματα του πανεπιστημίου. Εμείς οι Βουλευτές του ΠΑΣΟΚ δεν το επιθυμούμε, από σας εξαρτάται, όμως, να δώσετε τις λύσεις.
      ΠΡΟΕΔΡΕΥΩΝ (Γεώργιος Σούρλας): Το Προεδρείο επισημαίνει ότι η σημερινή συζήτηση διεξάγεται με υψηλό αίσθημα ευθύνης. Επερωτώντες, Κοινοβουλευτικοί Εκπρόσωποι και ο Υφυπουργός με ευπρέπεια διατυπώνουν τις απόψεις τους και έτσι προάγουν τα βασικά συστατικά στοιχεία της δημοκρατίας, που είναι ο διάλογος, η κριτική και η αμφισβήτηση. Μακάρι και σε άλλες συζητήσεις να κρατηθεί αυτό το επίπεδο, που τιμά τη Βουλή των Ελλήνων.
      Ο κύριος Υφυπουργός έχει το λόγο.
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, κυρίες και κύριοι συνάδελφοι, συμμετέχουμε και συμμεριζόμαστε την αγωνία όλων και των Θρακιωτών Βουλευτών για την τύχη του Δημοκριτείου Πανεπιστημίου. Η σημασία του και ο εκπαιδευτικός του ρόλος είναι ιδιαίτερα σημαντικός και τον επεσήμανα κατά την πρωτολογία μου. Γι’ αυτό δεν υποτιμούμε καθόλου το θέμα ούτε το πρόβλημα που υπάρχει όταν αναφερόμαστε κυρίως στο οικονομικό πρόβλημα. Γι’ αυτό και αναφέρθηκα σε αριθμούς, γι’ αυτό στην πρωτομιλία μου επικεντρώθηκα στα οικονομικά, γιατί εκεί είναι και η ουσία του ζητήματος. Αφορά τα εννέα εκατομμύρια ευρώ (9.000.000) που είναι το έλλειμμα που έχει δημιουργηθεί τα τελευταία χρόνια, που δημιουργήθηκε εν μέρει από την υποχρηματοδότηση του Ιδρύματος σε σχέση με τη διεύρυνσή του, για την οποία ευθύνεται απολύτως η προηγούμενη κυβέρνηση και δεν ευθυνόμεθα εμείς για το 1/6 της θητείας μου που έχουμε διανύσει. Και φαντάζομαι ότι αν δεν υπήρχε αυτό το έλλειμμα το υπαρκτό, δε θα γινόταν και η σημερινή συζήτηση. Ούτε εσείς θα φέρνατε την επερώτηση, ούτε η συζήτηση θα γινόταν αν υπήρχαν αυτά τα εννέα εκατομμύρια ευρώ (9.000.000) στα ταμεία του Δημοκριτείου Πανεπιστημίου. Περί αυτού είναι ο λόγος. Δεν μπορεί, λοιπόν, να εγκαλούμεθα εμείς σήμερα για προβλήματα που δημιουργήθηκαν στο παρελθόν από τη δική σας την κυβέρνηση!
      Ούτε μπορεί να εγκαλούμεθα ότι καθυστερήσαμε να αντιμετωπίσουμε τα προβλήματα του Δημοκριτείου Πανεπιστημίου, όταν αμέσως, από τον Απρίλιο-Μάιο, σε συνεννόηση με τις πρυτανικές αρχές, ξεκινήσαμε την προσπάθεια, στο πλαίσιο των χρηματοοικονομικών δυνατοτήτων, να αντιμετωπίσουμε κατά προτεραιότητα το πρόβλημα του πανεπιστημίου.
      Έτσι, μέσα στους οκτώ μήνες, στο ένα έκτο της θητείας μας, πετύχαμε τα εξής: να αυξήσουμε δραματικά την έκτακτη επιχορήγηση. Το 10% που δόθηκε ως έκτακτη επιχορήγηση για λειτουργικές δαπάνες και το 14% που δόθηκε για τη σίτιση, ήταν έκτακτη επιχορήγηση, η οποία δόθηκε σε προϋπολογισμό που δεν καταρτίσαμε εμείς. Έτσι, ο προϋπολογισμός του 2004 εμφανίστηκε αυξημένος κατά 17% στο σκέλος των λειτουργικών του δαπανών, ίσος με τους προϋπολογισμούς τριών προηγουμένων ετών. Δεύτερον επιλύσαμε θεσμικά και διαδικαστικά ένα άλλο πρόβλημα που μας δόθηκε: οι τέσσερις μήνες του ΕΠΕΑΕΚ. Γιατί το πρόγραμμα έληξε 31 Αυγούστου και δεν υπήρχε πρόβλεψη στον τακτικό προϋπολογισμό.
      Και σας ερωτώ ευθέως: εάν υπήρχε πρόβλεψη -και ήταν γνωστό ότι λήγει η χρηματοδότηση όλων των πανεπιστημίων και του Δημοκριτείου στις 31 Αυγούστου- και υπήρχε κονδύλι στον προϋπολογισμό του 2004, για να καλύψει αυτές τις ανάγκες, θα υπήρχε πρόβλημα; Ευθυνόμαστε εμείς που δεν υπήρχε αυτή η πρόβλεψη; Εμείς επιχειρήσαμε να το επιλύσουμε. Εάν υπάρχει μια γραφειοκρατική καθυστέρηση, αυτή μπορούμε να την αντιμετωπίσουμε, για να τελειώσει το θέμα όσο το δυνατόν συντομότερα. Αλλά παραλάβαμε ένα πρόβλημα. Αυτός ήταν ο μοναδικός τρόπος επίλυσής του. Το κάναμε θεσμικά, θα το κάνουμε και ουσιαστικά στην πορεία. Εντάξαμε τα νέα τμήματα της διεύρυνσης στο νέο προϋπολογισμό, ο οποίος είναι αυξημένος σε σχέση με το παρελθόν, σε ό,τι αφορά τις λειτουργικές δαπάνες, κατά ποσοστό που υπερβαίνει το 10%-12%. Εάν σε αυτά προσθέσουμε και τη σίτιση, προσθέσουμε και τα συγγράμματα και όλα τα άλλα, θα δείτε ότι είναι πολύ πιο αυξημένος.
      Είπατε πριν ότι είπαμε ότι θα δώσουμε στα πανεπιστήμια έκτακτη επιχορήγηση που θα υπερβαίνει τα τριάντα εκατομμύρια ευρώ (30.000.000). Αυτό κάναμε. Οι λειτουργικές δαπάνες της έκτακτης επιχορήγησης ήταν δεκαεπτά εκατομμύρια ευρώ (17.000.000). Τα συγγράμματα -και εκκρεμούσαν οι πληρωμές συγγραμμάτων στα πανεπιστήμια εδώ και τρία χρόνια- ήταν κονδύλια έξι εκατομμυρίων ευρώ (6.000.000). Το κονδύλι που αντιμετωπίσαμε εκτάκτως και για το οποίο δεν υπήρχε πρόβλεψη στον προϋπολογισμό, για τις ηλεκτρονικές βιβλιοθήκες, είναι άλλα επτά εκατομμύρια ευρώ (7.000.000). Επτά και έξι, δεκατρία και δεκαεπτά, τριάντα. Αυτό που είπαμε: τριάντα εκατομμύρια ευρώ (30.000.000) έκτακτη επιχορήγηση στα πανεπιστήμια και δεκατέσσερα εκατομμύρια ευρώ (14.000.000) έκτακτη επιχορήγηση στα ΤΕΙ. Μακάρι να υπήρχε δυνατότητα να ανοίξουμε το ταμείο και να πάρουμε εννέα εκατομμύρια ευρώ (9.000.000) να τα δώσουμε στο Δημοκρίτειο και να λυθεί το θέμα. Δεν έγινε, όμως, ούτε στο παρελθόν. Αντίθετα, δημιουργήθηκε η μαύρη τρύπα, την οποία επιχειρούμε σήμερα να καλύψουμε.
      Και πέραν αυτού, για το μέλλον, για την ειδική, αν θέλετε αντιμετώπιση των εθνικών ακριτικών πανεπιστημίων, όπως είναι και το Δημοκρίτειο Πανεπιστήμιο, σας είπα ότι σε συνεργασία με τη σύνοδο των πρυτάνεων -διότι η χρηματοδότηση περνάει μέσα από έναν αλγόριθμο- ήδη ζητήσαμε προτάσεις, για να υπάρξει τροποποίηση του αλγορίθμου προς όφελος του Δημοκριτείου Πανεπιστημίου. Και πιστεύω ότι αυτό θα προχωρήσει, ακριβώς γιατί θέλουμε να υπάρξει αυξημένη χρηματοδότηση.
      Άρα, δεν νομίζω ότι μπορεί κανείς λογικά να ισχυριστεί ότι μέσα στους οκτώ μήνες ή στο ένα έκτο της θητείας μας μπορεί να επιλυθεί πρόβλημα που δημιουργήθηκε σταδιακά την προηγούμενη δεκαετία. Ήδη, όμως, ξεκινήσαμε προς αυτή την κατεύθυνση. Τα βήματα είναι σταθερά, είναι σημαντικά και θα συνεχιστούν. Εργαζόμαστε, λοιπόν, προς την κατεύθυνση και της αύξησης της χρηματοδότησης και παράλληλα για να κτυπήσουμε τη ρίζα της αιτίας της κακοδιαχείρισης, αν θέλετε ή προς τον εξορθολογισμό των δαπανών.
      Και είμαστε ανοιχτοί σε συζήτηση με όλες τις πρυτανικές αρχές και με το Δημοκρίτειο Πανεπιστήμιο. Εγώ προσωπικώς συναντήθηκα τουλάχιστον τρεις φορές με τις πρυτανικές αρχές και με τον κύριο Πρύτανη. Όταν δημιουργήθηκε το πρόβλημα, τον Αύγουστο, με τη ΔΕΗ, τηλεφωνηθήκαμε αυθημερόν και αυθημερόν επιλύθηκε το ζήτημα. Και όποτε θέλει η πρυτανική αρχή είμαστε στη διάθεσή της, τόσο εγώ που είμαι ο αρμόδιος για την ανώτατη εκπαίδευση όσο και η κυρία Υπουργός.
      Σε ό,τι αφορά, όμως, το θέμα της ιεράρχησης, της σκοπιμότητας της δαπάνης, θα ήθελα να αναφερθώ και να πω ότι αυτό ήταν το νόημα της δήλωσης της κυρίας Υπουργού, να προηγείται η ΔΕΗ και να έπεται το συνέδριο. Εδώ έχει έναν ενδεικτικό χαρακτήρα ιεράρχησης δαπανών. Έτσι κάνει ένας νοικοκύρης: πρώτα πληρώνει το φως, το νερό, το τηλέφωνο και ύστερα κάνει άλλες δαπάνες. Και βεβαίως χρειάζονται τα συνέδρια, βεβαίως χρειάζεται η εξωστρέφεια του πανεπιστημίου, αλλά αυτά είναι τα δεδομένα και όταν το πανεπιστήμιο διαχειρίζεται το ίδιο τα χρήματα τα οποία του έχουν δοθεί από το κράτος καλό είναι να γίνει μια ιεράρχηση των δαπανών.
      Στον εθνικό διάλογο ο οποίος, κυρία Δαμανάκη, θα ξεκινήσει αμέσως διότι ορίστηκε…
      ΜΑΡΙΑ ΔΑΜΑΝΑΚΗ: Πότε;
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Αμέσως. Ορίστηκε προχθές στην Επιτροπή Μορφωτικών Υποθέσεων -ήσασταν εκεί- ο Πρόεδρος του Εθνικού Συμβουλίου Παιδείας, ο καθηγητής κ. Βερέμης. Ήδη βρήκαμε τα γραφεία, τη γραμματεία, συγκροτούνται όλα και ξεκινάει ο εθνικός διάλογος, μέσω του ΕΣΥΠ με τα τρία του τμήματα, πλήρης, σε όλα τα θέματα. Εκεί,  κύριε Χουρμουζιάδη, θα συζητήσουμε τα μεγάλα προβλήματα, τις τομές, τις μεταρρυθμίσεις, τα θεσμικά θέματα, γιατί θέλουμε ένα ισχυρό δημόσιο πανεπιστήμιο, θέλουμε να κάνουμε εκείνες τις μεταρρυθμίσεις που απαιτούνται στο θεσμικό του πλαίσιο -γιατί κι ο «νόμος-πλαίσιο» του 1982 είναι αρκετά παλιός σε πολλά σημεία και πιστεύω ότι θα συμφωνήσετε σ’ αυτό- και με πνεύμα σύνθεσης θα ακούσουμε όλη την εκπαιδευτική κοινότητα, όλα τα κόμματα, για να καταλήξουμε στις κοινά αποδεκτές λύσεις, για να κάνουμε τις τομές και τις μεταρρυθμίσεις στα πανεπιστήμιά μας που θα βοηθήσουν να σταθούν στα πόδια τους και από εκπαιδευτικής πλευράς αλλά και από οικονομικής. Γιατί σας είπα, το ζεύγμα, το δίδυμο των κινήσεων στις οποίες πιστεύουμε είναι: από τη μία πλευρά η αύξηση της χρηματοδότησης και από την άλλη ο εξορθολογισμός των δαπανών. Έτσι πιστεύω ότι θα αντιμετωπιστούν όλα τα αίτια που συγκροτούν την κρίση στην ανώτατη εκπαίδευση και θα οδηγηθούμε στην καλύτερη λειτουργία των πανεπιστημίων μας.
      Για να επανέλθω στο συγκεκριμένο θέμα, στο Δημοκρίτειο Πανεπιστήμιο: θα το στηρίξουμε, δεν θα το αφήσουμε στην τύχη του, δεν θα το αφήσουμε βεβαίως ούτε να κλείσει ούτε να ιδιωτικοποιηθεί –είναι προφανές αυτό- θα αυξήσουμε τις χρηματοδοτήσεις, θα είμαστε σε πλήρη επαφή και συνεργασία, για να μπορέσει να επιτελέσει το μεγάλο εθνικό κι εκπαιδευτικό του ρόλο στον οποίο πιστεύουμε και τον οποίο στηρίζουμε.
      (Χειροκροτήματα από την πτέρυγα της Νέας Δημοκρατίας)
	ΠΡΟΕΔΡΕΥΩΝ (Γεώργιος Σούρλας): Η Βουλευτής κ. Χρυσή Αράπογλου ζητεί άδεια ολιγοήμερης απουσίας στο εξωτερικό. 
      Η Βουλή εγκρίνει;
	ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
	ΠΡΟΕΔΡΕΥΩΝ (Γεώργιος Σούρλας): Η Βουλή ενέκρινε τη ζητηθείσα άδεια.
 	 Το λόγο έχει η κ. Μαρία Δαμανάκη ως Κοινοβουλευτική Εκπρόσωπος του ΠΑΣΟΚ για να δευτερολογήσει.
      ΜΑΡΙΑ ΔΑΜΑΝΑΚΗ: Ευχαριστώ, κύριε Πρόεδρε.
      Καταρχήν θέλω να πω στον κύριο Υπουργό ότι παρακολούθησα τη δευτερολογία του και θα έλεγα ότι δεν προσέθεσε καινούργια στοιχεία. Ανέφερε, όμως, μια λέξη που  νομίζω ότι πρέπει να την απαλείψει. Ανέφερε τη λέξη «κακοδιαχείριση». Δεν νομίζω ότι υπάρχει θέμα κακοδιαχείρισης. Δεν ξέρω αν ο ίδιος έχει στοιχεία για κακοδιαχείριση είτε στην ανώτατη εκπαίδευση συνολικά είτε στο Δημοκρίτειο Πανεπιστήμιο συγκεκριμένα. Αν υπάρχουν, να κατατεθούν. Θεωρώ ότι είναι πολύ βαριά λέξη. Και εν πάση περιπτώσει, ακόμη και αν η Κυβέρνηση αισθάνεται ότι πρέπει να επιρρίψει τις ευθύνες στο παρελθόν του ΠΑΣΟΚ θα έλεγα ότι χρειάζεται αυτό να γίνει με περισσότερη σοβαρότητα. Δεν αντιλαμβάνομαι τι νόημα έχει να μιλούμε εδώ για κακοδιαχείριση. Εκτός -επαναλαμβάνω- αν ο κύριος Υπουργός έχει συγκεκριμένα στοιχεία.
      Δεν θέλω να επαναφέρω τη συζήτηση για το παρελθόν, κύριε Υπουργέ. Δεν έχει νόημα να επαναφέρουμε τη συζήτηση για το παρελθόν. Είπατε κι εσείς ο ίδιος ότι έχετε οκτώ μήνες στην Κυβέρνηση και αυτό το οποίο αντελήφθην ότι έγινε είναι ότι αφού είχαμε διακοπές ρεύματος -αυτό εν τέλει καταλαβαίνει κάποιος πολίτης που μας παρακολουθεί- τον Αύγουστο δεχθήκατε την πρυτανεία, τις πρυτανικές αρχές -η κυρία Υπουργός δεν τους έχει δεχθεί ακόμη- και δώσατε ως έκτακτη επιχορήγηση αυτά τα οποία έδιναν περίπου και στο παρελθόν. Αυτό συνέβη. Εγώ δεν υπερασπίζομαι τη μέθοδο των εκτάκτων επιχορηγήσεων. Ασφαλώς περιμένουμε να δούμε -και θα έρθω σε αυτό αμέσως μετά- τις προόδους που, όπως λέτε, θα γίνουν. Αλλά, εν πάση περιπτώσει, αυτό το οποίο κάνατε είναι ότι δώσατε ό,τι έμεινε από το ΕΠΕΑΕΚ –αυτό αντιλαμβάνομαι- και με τη μέθοδο των εκτάκτων επιχορηγήσεων, όπως συνέβαινε και στο παρελθόν, αφού φθάσαμε στο αμήν, ως «πυροσβέστες» μετά σπεύσατε να αντιμετωπίσετε τα προβλήματα, στο βαθμό βεβαίως που αντιμετωπίστηκαν διότι, όπως επισήμαναν οι συνάδελφοι οι οποίοι είναι πολύ καλά ενημερωμένοι, ακόμα οι άνθρωποι δεν έχουν πληρωθεί.
      Επομένως τι να συζητούμε τώρα για το παρελθόν; Θα έλεγα ότι αυτό το οποίο έχει νόημα είναι να δούμε τι θα κάνουμε από εδώ και εμπρός.
      Έρχομαι τώρα στο «από εδώ και εμπρός». Δεν άκουσα, κύριε Υπουργέ, τι θα γίνει την επόμενη χρονιά. Και αυτό κυρίως είναι το νόημα της παρέμβασής μου, να μας πείτε επιτέλους τι θα γίνει για το Πανεπιστήμιο της Θράκης το 2005, διότι εδώ εσείς έχετε τον προϋπολογισμό, εσείς θα προγραμματίσετε, ούτε η «αβλεψία» του ΠΑΣΟΚ υπάρχει, ούτε το «κακό» ΠΑΣΟΚ φταίει.
      Παρακαλώ, λοιπόν, να έχουμε μία εικόνα τι θα γίνει με το Πανεπιστήμιο της Θράκης το 2005. Υπάρχει αύξηση των πιστώσεων; Υπάρχει αύξηση του τακτικού προϋπολογισμού, εφόσον αρνείστε την πρακτική των εκτάκτων επιχορηγήσεων; Τι θα γίνει με τους καθηγητές, θα πληρωθούν; Τι θα γίνει με αυτό το έγγραφο, το οποίο ανέφεραν οι συνάδελφοι, ο συνάδελφος ο κ. Μπόλαρης, που καλεί τους καθηγητές να διδάξουν με μειωμένη αμοιβή; Αυτά θα τελειώσουν;
       Επανέρχομαι, λοιπόν, στο εξής ερώτημα: Το κονδύλι για την παιδεία την επόμενη χρονιά πόσο θα είναι σε σχέση με το ΑΕΠ; Σας ρωτώ πόσο θα είναι, κύριε Υπουργέ, διότι επαναφέρατε και εσείς τη δέσμευση -όπως μάλιστα εσείς την είπατε, εγώ είπα για την υπόσχεση του Πρωθυπουργού- ότι στο τέλος της τετραετίας θα πάμε στο 5%. Εσείς είπατε ότι αυτό δεν είναι υπόσχεση, είναι δέσμευση. Λέω, λοιπόν, ότι αφού έχουμε δέσμευση να πάμε στο 5%, την επόμενη χρονιά πόσο θα πάμε; Να έχουμε μία εικόνα και ένα αντίκρισμα σε σχέση με τις υποσχέσεις που ακούγονται. 
      Τέλος, όσον αφορά τον περίφημο εθνικό διάλογο, αυτό, κύριε Υπουργέ, αρχίζει από τότε που ορκίστηκε η Κυβέρνηση. Θυμάμαι την κυρία Υπουργό Παιδείας σε αυτό το Βήμα –ήταν η πρώτη της ομιλία, την οποία παρακολούθησα προσεχτικά- η οποία είπε ότι αρχίζει ο εθνικός διάλογος για την παιδεία. Αυτό το είπε στην πρώτη της ομιλία, όταν συζητούσαμε εδώ τις προγραμματικές σας δηλώσεις.
      Εν πάση περιπτώσει, ορίστηκε πράγματι ο κ. Βερέμης και ορίστηκε και με τη δική μας ψήφο και με μία γενικότερη συναίνεση στην επιτροπή ως Πρόεδρος του Εθνικού Συμβουλίου Παιδείας. Αυτό είναι απόδειξη ότι εμείς θέλουμε να συμβάλουμε θετικά, γι’ αυτό και ψηφίσαμε το συγκεκριμένο πρόσωπο πέρα ασφαλώς από τις ικανότητες και το βιογραφικό που έχει.
      Θέλουμε να συμβάλουμε στον εθνικό διάλογο, αλλά -εν πάση περιπτώσει- θέλω να πω ότι δεν μπορούμε να δεχτούμε να έρχονται νομοσχέδια -όπως ακούω τώρα ότι θα έρθει νομοσχέδιο για το ΔΙΚΑΤΣΑ ή ότι ενδεχομένως θα έρθει νομοσχέδιο για τη δια βίου εκπαίδευση, πέρα απ’ όσα συνέβησαν το καλοκαίρι- και μετά να συμμετάσχουμε στον εθνικό διάλογο για την παιδεία.
      Κύριε Πρόεδρε, πρέπει και η Κυβέρνηση να καταλάβει ότι η συναίνεση, η οποία είναι επιδιωκτέα, γίνεται στη βάση συγκεκριμένων πολιτικών συμφωνιών. Η διάθεση όλων μας για να υπάρχει συναίνεση στο χώρο της ανώτατης εκπαίδευσης δεν ακυρώνει τις πολιτικές μας, την πολιτική που έχουμε ως ΠΑΣΟΚ, τις ενδεχόμενες πολιτικές διαφοροποιήσεις από τη Νέα Δημοκρατία . 
      Επομένως, λοιπόν, τα λέω αυτά όχι για να επανέλθω σε μία συζήτηση γενικότερου περιεχομένου, αλλά για να πω ότι ο κύριος Υπουργός οφείλει συγκεκριμένα δύο απαντήσεις στα εξής ερωτήματα: Πρώτον τι θα γίνει την επόμενη χρονιά σε σχέση με τα χρήματα, όπου πλέον δεν υπάρχουν οι δικαιολογίες του «κακού» ΠΑΣΟΚ; Δεύτερον πότε επιτέλους θα αρχίσει ο διάλογος για την παιδεία; Να μας δώσει έναν  ορίζοντα. Θα αρχίσει μέσα σε αυτόν το μήνα, μέσα στον επόμενο; Παρακαλώ, να υπάρχει μία συγκεκριμένη απάντηση.
      ΠΡΟΕΔΡΕΥΩΝ (Γεώργιος Σούρλας): Ο κύριος Υπουργός έχει το λόγο. 
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, πρώτα απ’ όλα θα ήθελα να πω στην κ. Δαμανάκη ότι με τις πρυτανικές αρχές του Δημοκριτείου Πανεπιστημίου Θράκης συναντηθήκαμε πολλές φορές και πριν από τον Αύγουστο. Συναντηθήκαμε και τον Απρίλιο και το Μάιο και τον Ιούνιο. Με τον κ. Σχοινά συναντηθήκαμε πάρα πολλές φορές και τον Αύγουστο απλώς επικοινωνήσαμε για μία ακόμη φορά για το θέμα που ανέκυψε για ορισμένες ώρες και επιλύθηκε και βεβαίως συναντηθήκαμε και μετά τον Αύγουστο. Είμαστε σε μία διαρκή συνεννόηση, γι’ αυτό άλλωστε ελήφθησαν και τα οικονομικά μέτρα στα οποία αναφέρθηκα πιο πριν.
      Το θέμα του εξορθολογισμού των δαπανών -αυτό είναι το θέμα της καλής ή κακής διαχείρισης- είναι ιδιαίτερα σημαντικό για ένα ίδρυμα. Αυτό που θέλουμε να γίνει είναι μία ιεράρχηση της σκοπιμότητας -δεν αναφέρομαι σε νομιμότητα- της δαπάνης. Αυτό είναι ιδιαίτερα κρίσιμο και σημαντικό.
      Γι’ αυτό -και επειδή έχουμε εκτιμήσει ότι αυτό πρέπει να προχωρήσει- προχωράμε σε έρευνα και αξιολόγηση και θα ζητήσουμε από όλα τα πανεπιστήμια της πατρίδας μας να μας στείλουν απολογιστικά οικονομικά στοιχεία σε σχέση με τις συνθήκες λειτουργίας, τις ιδιαιτερότητες, την ανάπτυξη, τη χωροταξική κατανομή, τα τηλέφωνα, τις δαπάνες που γίνονται, για να δούμε -επαναλαμβάνω- ακριβώς τη σκοπιμότητα των δαπανών για να υπάρχει εξορθολογισμός.
     Θα προχωρήσουμε σε αύξηση των πιστώσεων. Δεν έχω τα στοιχεία για να σας πω ποσοστό επί του ΑΕΠ, αλλά θα σας πω τα νούμερα και αν θέλετε αύριο να κάνω την αναγωγή και να σας πω ακριβώς το ποσοστό επί του ΑΕΠ. Η αύξηση πάντως των πιστώσεων προβλέπεται γενικότερα για την παιδεία σε απόλυτους αριθμούς στον προϋπολογισμό υπερβαίνει το 13%. Είναι ένα ποσό αρκετά σημαντικό.
     Σε ό,τι αφορά το διάλογο και τη συναίνεση και το ΔΙΚΑΤΣΑ. Στείλαμε σε όλα τα κόμματα, σε όλους τους Βουλευτές της Επιτροπής Μορφωτικών Υποθέσεων, σε όλους τους πρυτάνεις, σε όλους τους προέδρους των ΤΕΙ για να γίνει μία συζήτηση μέσα σε ένα μήνα να ακούσουμε τις προτάσεις. Νομίζω ότι το θέμα του ΔΙΚΑΤΣΑ στο οποίο υπάρχει μία συμφωνία και είναι ένα θέμα καλύτερου τρόπου λειτουργίας ενός οργανισμού, ώστε να μην ταλαιπωρούνται δωδεκάμισι χιλιάδες οικογένειες το χρόνο, είναι ένα θέμα που δεν είναι ανάγκη να μπει στον εθνικό διάλογο. Στον εθνικό διάλογο θα μπουν θέματα θεσμικού χαρακτήρα και θεσμικής φύσης, όπως είναι η αξιολόγηση των εκπαιδευτικών ιδρυμάτων, όπως είναι οι αλλαγές που χρειάζονται να γίνουν στο θεσμικό πλαίσιο ή η μεγέθυνση, αν θέλετε, της αυτοδιοίκησης και λειτουργίας των πανεπιστημίων, τι κονδύλια μπορούμε να τους δίνουμε απευθείας να διαχειρίζονται και γενικά θέματα αυτής της μορφής και φύσεως που εκεί μπορούν να συζητηθούν.
     Ο εθνικός διάλογος, όπως είπα πριν, ξεκινάει λόγω του ότι ορίστηκε ο πρόεδρος της επιτροπής ή λίγο πριν από τις γιορτές ή αμέσως μετά τις γιορτές των Χριστουγέννων. Θα ξεκινήσει η συζήτηση στο Εθνικό Συμβούλιο Παιδείας, θα γίνει η πρώτη του συνεδρίαση και από εκεί και πέρα θα λειτουργεί κανονικά στα τμήματά του και όχι απλά πανηγυρικά, γιατί όπως είπα και πριν πιστεύουμε στο διάλογο, πιστεύουμε στη σύνθεση, πιστεύουμε στη συναίνεση. Σε αυτό το διάλογο καλούμε όλα τα κόμματα και όλη την εκπαιδευτική κοινότητα να καταθέσει τις προτάσεις και τις απόψεις της για το καλό της εκπαίδευσης και της αναβάθμισης της ποιότητάς της!
     ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, κηρύσσεται περαιωμένη η συζήτηση επί της υπ’ αριθμόν 26/16/2-11-2004 επερώτησης των Βουλευτών του ΠΑΣΟΚ προς την Υπουργό Εθνικής Παιδείας και Θρησκευμάτων, σχετικά με το οικονομικό αδιέξοδο του Δημοκριτείου Πανεπιστημίου Θράκης.
     Έχουν διανεμηθεί τα Πρακτικά της συνεδρίασης της Τρίτης 9 Νοεμβρίου 2004 και ερωτάται το Σώμα εάν τα επικυρώνει.
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Γεώργιος Σούρλας): Συνεπώς τα Πρακτικά της συνεδρίασης της Τρίτης 9 Νοεμβρίου 2004 επικυρώθηκαν.
     Δέχεστε στο σημείο αυτό, κυρίες και κύριοι συνάδελφοι, να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 21.17’ λύεται η συνεδρίαση για αύριο Τρίτη 23 Νοεμβρίου 2004 και ώρα 18.00’ με αντικείμενο εργασιών του Σώματος: α) κοινοβουλευτικό έλεγχο, συζήτηση αναφορών και ερωτήσεων και β) νομοθετική εργασία: 1. μόνη συζήτηση επί της αρχής, των άρθρων και του συνόλου του σχεδίου νόμου του Υπουργού Δημόσιας Τάξης: i) «Κύρωση του Πρωτοκόλλου που καταρτίσθηκε βάσει του άρθρου 43, παράγραφος 1 της Σύμβασης για την ίδρυση Ευρωπαϊκής Αστυνομικής Υπηρεσίας (Σύμβαση ΕΥΡΩΠΟΛ) το οποίο τροποποιεί την εν λόγω Σύμβαση».
     ii) «Κύρωση του Πρωτοκόλλου που τροποποιεί τη Σύμβαση για την ίδρυση Ευρωπαϊκής Αστυνομικής Υπηρεσίας «Σύμβαση Ευρωπόλ) και το Πρωτόκολλο σχετικά με τα προνόμια και της ασυλίες της Ευρωπόλ, των μελών των οργάνων της, των αναπληρωτών διευθυντών και των υπαλλήλων της» και.
     2. μόνη συζήτηση επί της αρχής, των άρθρων, και του συνόλου του σχεδίου νόμου του Υπουργείου Οικονομίας και Οικονομικών: «Φορολογία εισοδήματος φυσικών και νομικών προσώπων, φορολογικοί έλεγχοι κα άλλες διατάξεις, σύμφωνα με την ημερήσια διάταξη που έχει διανεμηθεί.
     Η ΠΡΟΕΔΡΟΣ						ΟΙ ΓΡΑΜΜΑΤΕΙΣ



4
Συνεδρίαση 22-11-04                  σελ.

