Σελίδα 2713 

Π Ρ Α Κ Τ Ι Κ Α Β Ο Υ Λ Η Σ

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

ΣΥΝΟΔΟΣ Α'

ΣΥΝΕΔΡΙΑΣΗ Ξ'

Παρασκευή 17 Ιανουαρίου 1997

Αθήνα, σήμερα, στις 17 Ιανουαρίου 1997, ημέρα Παρασκευή και ώρα 11.35', συνήλθε στην Αίθουσα συνεδριάσεων του Βουλευτηρίου η Βουλή, σε Ολομέλεια, για να συνεδριάσει υπό την Προεδρία του Προέδρου κ. ΑΠΟΣΤΟΛΟΥ ΚΑΚΛΑΜΑΝΗ.

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.

Παρακαλείται ο κύριος Γραμματέας να ανακοινώσει τις αναφορές προς το Σώμα.

Ανακοινώνονται προς το Σώμα από το Γραμματέα της Βουλής κ. Αθανάσιο Αλευρά τ' ακόλουθα:

Α. ΚΑΤΑΘΕΣΗ ΑΝΑΦΟΡΩΝ

1. Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας το οποίο αναφέρεται στις καταλήψεις των σχολείων από μαθητές λόγω των κακών συνθηκών που επικρατούν στα σχολικά κτίρια του Νομού Ηρακλείου.

2. Οι Βουλευτές κύριοι ΑΘΑΝΑΣΙΟΣ ΔΑΒΑΚΗΣ και ΠΑΝΑΓΙΩΤΗΣ ΚΡΗΤΙΚΟΣ κατέθεσαν αναφορά με την οποία ο Δήμαρχος Γυθείου Λακωνίας ζητεί τη λήψη μέτρων για την αναβάθμιση των παρεχομένων υπηρεσιών στους ασθενείς του Κέντρου Υγείας Γυθείου.

3. Ο Βουλευτής Μαγνησίας κ. ΑΘΑΝΑΣΙΟΣ ΝΑΚΟΣ κατέθεσε αναφορά με την οποία το Γενικό Νομαρχιακό Νοσοκομείο Βόλου ζητεί την έγκριση οικονομοτεχνικής μελέτης για τη δημιουργία Αθλητιατρικού Κέντρου στην Κοινότητα Καλών Νερών Βόλου Μαγνησίας.

4. Ο Βουλευτής Τρικάλων κ. ΘΕΟΔΩΡΟΣ ΣΚΡΕΚΑΣ κατέθεσε αναφορά με την οποία ο Σύλλογος Δικαστικών Υπαλλήλων Τρικάλων δηλώνει την αντίθεσή του προς το νέο μισθολόγιο, το οποίο καταργεί κεκτημένα οικονομικά δικαιώματα των δικαστικών υπαλλήλων.

5. Ο Βουλευτής Καρδίτσας κ. ΔΗΜΗΤΡΙΟΣ ΣΙΟΥΦΑΣ κατέθεσε αναφορά με την οποία ο Σύλλογος Δικαστικών Υπαλλήλων Τρικάλων δηλώνει την αντίθεσή του προς το νέο μισθολόγιο, το οποίο καταργεί κεκτημένα οικονομικά δικαιώματα των δικαστικών υπαλλήλων.

6. Ο Βουλευτής Καρδίτσας κ. ΔΗΜΗΤΡΙΟΣ ΣΙΟΥΦΑΣ κατέθεσε αναφορά με την οποία οι Εκπρόσωποι των Οργανισμών Τοπικής Αυτοδιοίκησης της περιοχής Αγράφων του Νομού Καρδίτσας ζητούν τη θεσμοθέτηση Επαρχείου Αγράφων.

7. Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία η 'Ενωση Ελλήνων Τεχνολόγων Μηχανικών ζητεί να αναγνωριστεί ο ρόλος της Τριτοβάθμιας Τεχνολογικής Εκπαίδευσης και ο απόφοιτοί της να εξελλίσονται στη Δημόσια Διοίκηση κατ' αναλογία με τα τυπικά και ουσιαστικά τους προσόντα.

8. Οι Βουλευτές κύριοι ΝΙΚΟΛΑΟΣ ΓΚΕΛΕΣΤΑΘΗΣ, ΑΘΑΝΑΣΙΟΣ ΧΕΙΜΑΡΑΣ, ΚΩΝ/ΝΟΣ ΚΑΡΑΜΗΝΑΣ, ΑΘΑΝΑΣΙΟΣ ΓΙΑΝΝΟΠΟΥΛΟΣ και ΒΑΣΙΛΕΙΟΣ ΒΥΖΑΣ κατέθεσαν αναφορά με την οποία ο κ. Δημήτριος Λογοθετίδης, κάτοικος Δράμας διαμαρτύρεται για τις κακές συνθήκες κάτω από τις οποίες διεξάγονται τα δρομολόγια του ΟΣΕ στη Βόρεια Ελλάδα.

9. Ο Δ' Αντιπρόεδρος της Βουλής και Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία η Πανελλήνια Ομοσπονδία Αστυνομικών Υπαλλήλων διαμαρτύρεται για το νέο μισθολόγιο των μελών της, το οποίο δεν προβλέπει την αύξηση των αποδοχών τους.

10.Ο Βουλευτής Καρδίτσας κ. ΔΗΜΗΤΡΙΟΣ ΣΙΟΥΦΑΣ κατέθεσε αναφορά με την οποία η Πανελλήνια Ομοσπονδία Αστυνομικών Υπαλλήλων διαμαρτύρεται για το νέο μισθολόγιο των μελών της, το οποίο δεν προβλέπει την αύξηση των αποδοχών τους.

11. Ο Βουλευτής Πειραιά κ. ΕΜΜΑΝΟΥΗΛ ΜΠΕΝΤΕΝΙΩΤΗΣ κατέθεσε αναφορά με την οποία ο Αναπτυξιακός Σύνδεσμος Τροιζηνίας ζητεί την επίσπευση των διαδικασιών για την κατασκευή του δρόμου σύνδεσης Επιδαύρου, Δρυόπης, Γαλατά Αργολίδας.

12. Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία η 'Ενωση Ελλήνων Τεχνολόγων Μηχανικών ζητεί τη λήψη μέτρων για το ασφαλιστικό πρόβλημα των πτυχιούχων Μηχανικών Τ.Ε. που είναι εργολήπτες δημοσίων έργων ή ασχολούνται ως ελεύθεροι επαγγελματίες.

13. Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία το Επιμελητήριο Εύβοιας ζητεί τη λήψη μέτρων ώστε να σταματήσει η απώλεια εσόδων για το κράτος λόγω της παραοικονομίας.

14. Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία η Κοινότητα Μαρμαρίου Εύβοιας ζητεί την κάλυψη της κενής θέσης ιατρού στο περιφερειακού της ιατρείο.

Σελίδα 2714 

 

15. Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμος Κύμης Εύβοιας ζητεί την μετεγκατάσταση του Τάγματος Πεζοναυτών από την Χαλκίδα στην Κύμη Εύβοιας.

16. Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία η Κοινότητα Μίστρου Εύβοιας ζητεί οικονομική ενίσχυση για την διαμόρφωση της κοινοτικής της πλατείας.

17. Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία η Δημόσια Διοίκηση και Αποκέντρωση της Περιφερειακής Διοίκησης Εύβοιας ζητεί οικονομική ενίσχυση της Κοινότητας Μίστρου Εύβοιας για την κατασκευή κοινοτικών έργων.

18. Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμος Ιστιαίας Εύβοιας κατέθεσε αναφορά με την οποία ζητεί να του παραχωρηθεί το δικαίωμα αμμοληψίας και εκμετάλλευσης του ποταμού Ξηριά.

19. Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία η ΕΛΜΕ Δωδεκανήσου ζητεί την κατάργηση του θεσμού των δυσπροσίτων.

20. Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε δημοσίευμα εφημερίδας στο οποίο ζητείται η κατάργηση της καταχρηστικής προϋπηρεσίας για τους αποφοίτους των Τεχνικών Επαγγελματικών Σχολών.

21. Ο Βουλευτής Αθηνών κ. ΠΑΝΑΓΙΩΤΗΣ ΚΑΜΜΕΝΟΣ κατέθεσε αναφορά με την οποία Κάτοικοι του Δήμου Καματερού Αττικής ζητούν να μη μεταφερθεί το 4ο Δημοτικό Σχολείο Καματερού σε άλλη τοποθεσία.

22. Ο Βουλευτής Ηρακλείου κ. ΔΗΜΗΤΡΙΟΣ ΣΑΡΡΗΣ κατέθεσε δημοσίευμα εφημερίδας το οποίο αναφέρεται στην πτώση της τιμής του λαδιού.

23. Ο Βουλευτής Ηρακλείου κ. ΔΗΜΗΤΡΙΟΣ ΣΑΡΡΗΣ κατέθεσε δημοσίευμα εφημερίδας το οποίο αναφέρεται σε μελέτη του Ιδρύματος Οικονομικών και Βιομηχανικών Μελετών για τον τομέα της ελληνικής γεωργίας.

Β' ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ

1. Στην με αριθμό 524/8-11-96 ερώτηση δόθηκε με του υπ' αριθμ. 3901/27-12-96 έγγραφο από την Υφυπουργό Ανάπτυξης η ακόλουθη απάντηση:

"Σε απάντηση της ερώτησης 524/8-11-96 που κατέθεσε ο Βουλευτής κ. Α. Μπασιάκος και την οποία μας κοινοποίησε με το (β) σχετικό έγγραφό του το ΥΠΕΘΟ, όσον αφορά θέματα αρμοδιότητας του Υπουργείου μας, σας πληροφορούμε τα ακόλουθα:

α. Η ολοκλήρωση του έργου της Αλουμίνας είναι από τις μεγαλύτερες βιομηχανικές επενδύσεις και βέβαια εξαιρετικά σημαντική για τη χώρα, ειδικότερα δε, για τις περιοχές Βοιωτίας και Φωκίδας.

Αναφορικά με την συνάντηση στην Μόσχα, το θέμα του έργου της Αλουμίνας ετέθη και πάλι σε συζήτηση και σύμφωνα με τις πάγιες θέσεις της Κυβέρνησης δεν μπορεί να υπάρξει άλλη χρονοτριβή από τις Ρωσικές βιομηχανίες (αλουμίνα) που καθυστερούν την απόφασή τους αν θα συμμετάσχουν ή όχι στο έργο.

Μετά την τελική θέση της Ρωσικής πλευράς θα αποφασιστεί αν θα προχωρήσει η επένδυση με άλλους συνεταίρους ή θα σταματήσει οριστικά, διοχετεύοντας τους δεσμευμένους πόρους αλλού.

2. Με το άρθρο 10 του Ν. 2324/94 δίδεται η δυνατότητα με την έκδοση ΚΥΑ των Υπουργών Ανάπτυξης (ΒΕΤ) ΥΠΕΘΟ και Εργασίας, να καθορίζονται τα τμήματα των νομών της Επικράτειας που χαρακτηρίζονται ως φθίνουσες βιομηχανικές περιοχές.

Στις επενδύσεις ύψους μέχρι 5 δισ. δρχ. που υπάγονται στις διατάξεις του Ν. 1892/90, μετά την 1η Μαϊου 1995 παρέχεται με την ίδια απόφαση ποσοστό επιχορήγησης και επιδότησης επιτοκίου μέχρι 45% του κόστους της παραγωγικής επένδυσης κατά περίπτωση.

Η εν λόγω απόφαση σύμφωνα με την εξουσιοδοτική διάταξη του νόμου δεν μπορεί να τροποποιηθεί πριν από τη παρέλευση διετίας από την έναρξη ισχύος της.

2. Με την 29773/30.11.95 (ΦΕΚ 1074/Β/29.12.95) ΚΥΑ καθορίστηκαν οι φθίνουσες βιομηχανικές περιοχές για την εφαρμογή των κινήτρων των άρθρων 1 - 11 του Ν. 1892/90 όπως ισχύει καθώς και των ποσοστών επιχορήγησης και επιδότησης επιτοκίου που παρέχονται στις επενδύσεις ύψους μέχρι 5 δισ. δρχ. που πραγματοποιούνται εντός των περιοχών αυτών.

Τα τμήματα αυτά είναι τα ακόλουθα:

1. ΑΤΤΙΚΗ Γεωγραφική περιοχή Λαυρίου Κερατέας

2. ΚΥΚΛΑΔΕΣ Νήσος Σύρος

3. ΒΟΙΩΤΙΑ Αθήνα, Θίσβη

4. ΕΥΒΟΙΑ Κοινότητες Παπάδων, Κατοικίας Αμελάντων,

Αγίας Αννας, Κουρκουλών, Ροβιών, Κεράμειας

Σκεπαστής, Κεχριών, Δαφνούσας, Στροφιλιάς,

Κηρίνθου, Σπαθαρίου, Μετοχίου, Κηρέως,

Μαντουδίου, Προκοπίου, Πηλίου, Βλαχιών,

Κερασιάς, Φαράκλας, Δήμου λίμνης.

5. ΧΑΛΚΙΔΙΚΗ Κοινότητες Στρατωνίου, Στρατωνίκη, Γομάτι,

Βαρνάβα, Στάγειρα, Παλαιοχώρι, Ολυμπιάδα,

Νεοχώρι, Μεγάλη Παναγιά, Αρναία.

6. ΑΧΑΪΑ Πάτρα (ακτίνα 20 χιλιομ.) Αίγιο (ακτίνα 8 χλμ)

7. ΚΟΖΑΝΗ Κοζάνη (πόλη) και Πτολεμαϊδα

8. ΗΜΑΘΙΑ Νάουσα

9. ΜΑΓΝΗΣΙΑ Αλμυρός, Βόλος, Ν. Ιωνία, Αγριά, Δημηνιό,

Σέσυλα, Αγ. Γεώργιος, Φαρών

10. ΠΕΛΛΑ 'Εδεσσα

11. ΛΑΡΙΣΑ ΒΙΠΕ-ΕΤΒΑ Λάρισας

12. ΚΑΣΤΟΡΙΑ Δήμος Καστοριάς

13. ΜΕΣΣΗΝΙΑ ΒΙΟΠΑ Καλαμάτας

14. ΔΡΑΜΑ Δήμος Δράμας

3. Παράλληλα το Υπουργείο Ανάπτυξης και ειδικότερα η Γενική Γραμματεία Βιομηχανίας, στα πλαίσια του Επιχειρησιακού Προγράμματος Βιομηχανίας (ΕΠΒ) για το διάστημα 1995 - 1999 και ειδικότερα του μέτρου 4 του Υποπρογράμματος 1 προβλέπει τις παρακάτω ενέργειες - δράσεις στήριξης των φθινουσών βιομηχανικών περιοχών της χώρας:

- Συμπλήρωση των Βιομηχανικών υποδομών για την προσέλκυση

επιχειρηματικών δραστηριοτήτων

- Βελτίωση της ανταγωνιστικότητας των επιχειρήσεων 

- Κίνητρα εγκατάστασης νέων επιχειρήσεων για την διεύρυνση

και τον εμπλουτισμό του παραγωγικού συστήματος

- Υποστήριξη της ολοκληρωμένης παρέμβασης

Περιοχές εφαρμογής των παραπάνω δράσεων, όπως προκύπτει από το εγκεκριμένο Τεχνικό Δελτίο του συγκεκριμένου μέτρου (1.4) του Ε.Π.Β. είναι οι εξής:

- Οι Νομοί Αχαϊας, Βοιωτίας, Δράμας, Εύβοιας, Ημαθίας, Καστοριάς, Κοζάνης, Λάρισας, Μαγνησίας, Πέλλης, Λέσβου, Χίου, Σάμου, Φλώρινας και Κιλκίς.

- Η περιοχή της Θράκης (και οι τρεις Νομοί)

- Η Νήσος Σύρος

- Η περιοχή Βόρειας και Κεντρικής Χαλκιδικής

- Η περιοχή Λαυρίου - Κερατέας

Στα πλαίσια αυτά, μπορούν να ενταχθούν ενέργειες και έργα που εναρμονίζονται με το πνεύμα της Ολοκληρωμένης Παρέμβασης και να θεωρούνται επιλέξιμα κάτω από το πρίσμα των παραπάνω δράσεων.

Ο προϋπολογισμός και οι πηγές χρηματοδότησης του μέτρου είναι:

Για τα έτη 1994 - 1996 Σύνολο 32 δισ. δρχ.

Σελίδα 2715 

 

Δημόσια Δαπάνη (Κράτος και Ε.Τ.Π.Α.) 22 δισ. δρχ.

Ιδιωτική Δαπάνη 10 δισ. δρχ.

Η Υφυπουργός

ΑΝΝΑ ΔΙΑΜΑΝΤΟΠΟΥΛΟΥ"

2. Στην με αριθμό 1028/29-11-96 ερώτηση δόθηκε με το υπ'αριθμ. 6527/27-12-96 έγγραφο από τον Υφυπουργό Υγείας η ακόλουθη απάντηση:

"Απαντώντας στην υπ' αριθμ. 1028/29-11-96 ερώτησή σας, που πρωτοκολλήθηκε στο Υπουργείο μας με αρ. Ερ. 106/2-12-96, σας γνωρίζουμε ότι:

1ον: Στην Ελλάδα βρίσκονται σε αντιρετροϊκή θεραπεία συνολικά 1480 ασθενείς. Ο αριθμός των HIV θετικών ασθενών που βρίσκονται σε διπλό συνδυασμό με νεώτερα αντιρετροϊκά φάρμακα είναι 533 (35,2%).

Ο αριθμός των ασθενών που βρίσκονται σε τριπλό συνδυασμό είναι 377 (25,5%).

Το αντίστοιχο δε ποσοστό στο Βέλγιο είναι 15% και στην Αγγλία 15 - 20%.

Η αξιολόγηση των αιτήσεων για έναρξη ή τροποποίηση της αντιρετροϊκής αγωγής με τα νεώτερα φάρμακα γίνεται, βάσει κριτηρίων συμφώνων προς τα διεθνή πρότυπα, από αρμόδια επιστημονική επιτροπή. Μέχρι τώρα δεν έχει αποκλεισθεί κανένας ασθενής από αυτούς που πληρούσαν τις ενδείξεις για να μπουν στη θεραπεία.

2ον: α) Πολλά ερευνητικά προγράμματα, κοινοτικά ή μη, που αφορούν το ΑIDS, ευρίσκονται εν εξελίξει και η έγκριση νέων προγραμμάτων είναι δυνατή εφ' όσον αυτά πληρούν τις σχετικές προϋποθέσεις.

β) Ασθενείς με ΑIDS, νοσηλεύονται σε όλα τα Νοσοκομεία, σύμφωνα με εγκύκλιο του Υπουργείου Υγείας Πρόνοιας. Στη χώρα επίσης λειτουργούν πλείστα όσα Κέντρα Αναφοράς AIDS και Μονάδες Ειδικών Λοιμώξεων, τα οποία υποστηρίζονται και χρηματοδοτούνται από το Υ.Υ.Π.

Η έτι περαιτέρω βελτίωση των παρεχομένων υπηρεσιών αποτελεί κύριο μέλημα του Υ.Υ.Π. Ηδη για το 1997 έχουν εγκριθεί από τη Γραμματεία του Υπουργικού Συμβουλίου 560 θέσεις γιατρών ΕΣΥ. Μέσα στις προτεραιότητες του Υπουργείου μας είναι η κατανομή των θέσεων αυτών και στις Μονάδες AIDS των Νοσοκομείων.

3ον: Οσον αφορά την αναπνευστική μονάδα AIDS, που θα διαμοφωθεί στο ισόγειο του κτιρίου "Αμερικανικό" του Π.Γ.Νοσ. Αθηνών "ΣΩΤΗΡΙΑ" έχει συνταχθεί και εγκριθεί η απαιτούμενη μελέτη δημοπράτησης, προϋπολογισμού 140.000.000 δρχ. και επίκειται η διενέργεια δημοπρασίας για την ανάθεση εκτέλεσης του έργου 

4ον: Οι κοινωνικές οργανώσεις που ασχολούνται με το AIDS απολαμβάνουν της ηθικής και υλικής συμπαράστασης του Υπουργείου Υγείας Πρόνοιας. Ηδη έχουν χρηματοδοτηθεί, μέσω του ΚΕΕΛ, και υπό μορφήν ερευνητικών προγραμμάτων και για την κάλυψη εκδηλώσεών τους προς επίτευξη του σκοπού τους, με ποσόν ύψους 25.000.000 δρχ.

Ο Υφυπουργός

Θ. ΚΟΤΣΩΝΗΣ"

3. Στην με αριθμό 1031/29-11-96 ερώτηση δόθηκε με το υπ' αριθμ. 6528/30-12-96μ έγγραφο από τον Υφυπουργό Υγείας η ακόλουθη απάντηση:

"Απαντώντας στην 1031/29-11-96 ερώτηση του Βουλευτή κ. Παντελή Οικονόμου σας γνωρίζουμε ότι το Υπουργείο μας ασχολείται με θέματα αγωγής υγείας όσον αφορά την πρόληψη των τροχαίων ατυχημάτων. Αρμόδια επιτροπή που ασχολείται με το θέμα πρόκειται να καταλήξει σε συγκεκριμένες προτάσεις για την βραχυπρόθεσμη και μακροπρόθεσμη αντιμετώπιση του προβλήματος.

Επίσης σας γνωρίζουμε ότι το Εθνικό Ιδρυμα Αποκατάστασης Αναπήρων, με το πρόγραμμα ΗΝΙΟΧΟΣ, ασχολείται με την αξιολόγηση των ικανοτήτων των αναπήρων για οδήγηση και δίνει συμβουλές για την προσαρμογή των οχημάτων στις ιδιαίτερες ανάγκες των ατόμων αυτών, με σκοπό την πρόληψη των τροχαίων.

Ο Υφυπουργός

ΕΜΜ. ΣΚΟΥΛΑΚΗΣ"

4. Στην με αριθμό 1033/29-11-96 ερώτηση δόθηκε με το υπ' αριθμ. 4627/24-12-96 έγγραφο από τον Υφυπουργό Υγείας η ακόλουθη απάντηση:

"Απαντώντας στη με αριθμ. 1033/29.11.96 ερώτηση που κατατέθηκε στη Βουλή από το Βουλευτή κ. Ν. Ι. Νικολόπουλο σχετικά με αλλαγή χρήσης ενοικιαζόμενων κτιρίων που θα στεγάσουν Ιδιωτικό Παιδικό Σταθμό, σας πληροφορούμε τα ακόλουθα:

Ο Πανελλήνιος Σύλλογος Ιδιοκτητών Παιδικών Σταθμών με συνεχή υπομνήματα προς το Υπουργείο μας, ζητούσε να μην απαιτείται αλλαγή χρήσης στο κτίριο που πρόκειται να λειτουργήσει Ιδιωτικός Παιδικός Σταθμός από τις Επιτροπές Καταλληλότητας που συγκροτούνται στις κατά τόπους Νομαρχιακές Αυτοδιοικήσεις.

Το Υπουργείο μας με τα αριθ. πρωτ. Π2β/οικ.2793/30.6.93, Π2β/οικ, 4286/26.10.93, Π2β/1868/17.5.94, Π2β/οικ.852/22.2.95 και Π2β/οικ.4545/29.11.95 έγγραφά του προς το αρμόδιο Υπουργείο ΠΕΧΩΔΕ ζητούσε ρύθμιση του όλου θέματος.Το ΥΠΕΧΩΔΕ κρίνοντας το θέμα, εξέδωσε την αριθμ. 68245/2320/4.4.96 Απόφαση όπως αυτή δημοσιεύθηκε στο ΦΕΚ 449/7.5.96 (Τεύχος Δ') σύμφωνα με την οποία από την υποχρέωση αλλαγής χρήσης εξαιρούνται τα κτίρια που προορίζονται μόνο για στέγαση των Κρατικών Παιδικών Σταθμών.

Το ΥΠΕΧΩΔΕ στο οποίο κοινοποιείται το παρόν παρακαλείται να απαντήσει στην ερώτηση δίνοντας περισσότερες διευκρινίσεις.

Ο Υφυπουργός

Θ. ΚΟΤΣΩΝΗΣ"

5. Στην με αριθμό 1055/2-12-96 ερώτηση δόθηκε με το υπ' αριθμ. 22/24-12-96 έγγραφο από τον Υφυπουργό Υγείας η ακόλουθη απάντηση:

"Επί της ερωτήσεως 1055/2-12-96 που κατέθεσε η Βουλευτής κ. Φάνη Πάλλη - Πετραλιά και αναφέρεται στην εφαρμογή του Ν. 2430/96 (ΦΕΚ 156/10-7-96 τ.Α') "Καθιέρωση της 3ης Δεκεμβρίου ως Ημέρας Ατόμων με Ειδικές Ανάγκες. Θέσπιση του θεσμού της κάρτας αναπηρίας και άλλες διατάξεις" και σε θέματα Ατόμων με Ειδικές Ανάγκες γενικότερα, απαντούμε κατά ερώτημα τα παρακάτω:

1) Εχουν προχωρήσει οι διαδικασίες για τη λειτουργία της Επιτροπής που προβλέπει η πρ. 2 του άρθρου 3 του Ν. 2430/96. Εχουν οριστεί εκπρόσωποι των Κομμάτων και ήδη προγραμματίστηκε η πρώτη συνεδρίαση.

Η παρ. 3 του ίδιου άρθρου προβλέπει εκπόνηση και υποβολή του Εθνικού Σχεδίου Εφαρμογής των Προτύπων Κανόνων του ΟΗΕ για την εξίσωση των Ατόμων με Ειδικές Ανάγκες στον Πρόεδρο της Βουλής των Ελλήνων εντός έτους από τη συγκρότηση της Επιτροπής. Με δεδομένο ότι οι Πρότυποι Κανόνες αφορούν συνολικές πολιτικές και δραστηριότητα πολλών μορφών από το ίδιο το Κράτος, τις κοινωφελείς και ιδιωτικού χαρακτήρα οργανώσεις, ο χρόνος αυτός ίσως αποδειχτεί και ο ελάχιστος για να αποτιμηθεί η υπάρχουσα κατάσταση, να διατυπωθούν υλοποιήσιμοι στόχοι, να τεθούν προτεραιότητες, να προκριθούν οι πιο ενδεδειγμένες ρυθμίσεις και πρακτικές στη χώρα μας και ενδεχομένως να αναζητηθούν μέσα και όργανα παρακολούθησης ενεργειών για διευκόλυνση του έργου της Επιτροπής κατά τη σύνταξη των ετήσιων εκθέσεων.

2. Το Προεδρικό Διάταγμα που προβλέπει το άρθρο 4 για την επιχορήγηση των πλέον αντιπροσωπευτικών οργανώσεων των Ατόμων με Ειδικές Ανάγκες είναι στη φάση της μελέτης. Με άλλη ρύθμιση αντιμετωπίστηκε η χρηματοδότηση των εκδηλώσεων που οργάνωσε φέτος η Εθνική Συνομοσπονδία Ατόμων με Ειδικές Ανάγκες για την 3η Δεκεμβρίου.

3. Το Υπουργείο Υγείας και Πρόνοιας μελετά το θέμα της 

Σελίδα 2716 

πιστοποίησης της αναπηρίας προκειμένου να υποβληθεί πρόταση στα συναρμόδια Υπουργεία που αναφέρονται στην παρ. 3 του άρθ.4. Εκτός από τη βελτίωση και εγκυρότητα των διαδικασιών πιστοποίησης, σκοπός είναι η άσκηση δικαιωμάτων από τους κατόχους της κάρτας αναπηρίας με τη μεγαλύτερη δυνατή απλούστευση διαδικασιών. Προκειμένου να οριστικοποιηθεί η πρόταση του Υπουργείου, λαμβάνονται υπόψη οι εμπειρίες και τα ισχύοντα σε άλλα κράτη - μέλη της Ευρωπαϊκής Ενωσης.

4. Τα κανονιστικά κείμενα που εξουσιοδοτεί ο Ν. 2430/96 για το ίδιο θέμα θα είναι η ολοκλήρωση των προπαρασκευαστικών ενεργειών που αναφέρθηκαν στο προηγούμενο ερώτημα. Η ευρύτητα της εξουσιοδότησης, η διυπουργική συνεργασία και η περιπλοκότης των ίδιων θεμάτων εξηγούν τη διάρκεια των προπαρασκευαστικών ενεργειών.

5. Στη διάρκεια του 1996 αναλήφθηκαν ή προχώρησαν οι εξής ενέργειες για θέματα Ατόμων με Ειδικές Ανάγκες.

α) Με Προεδρικά Διατάγματα μετατράπηκαν τα Θεραπευτήρια Χρονίων Παθήσεων Δωδεκανήσου - Οίκος Κολυμπίων, Αιτωλοακαρνανίας, Νιγρίτας Σερρών, Καστοριάς, Φλωρίνης, Αιγίου και Φιλιατρών σε Κέντρα Αποθεραπείας, Φυσικής και Κοινωνικής Αποκατάστασης στοχεύοντας τόσο με την μετονομασία όσο και με την αλλαγή του σκοπού σε ανάπτυξη πλέγματος υπηρεσιών που θα εξυπηρετούν με σύγχρονο και αποτελεσματικό τρόπο τα Ατομα με Ειδικές Ανάγκες.

Αντίστοιχη διεύρυνση του σκοπού μετά από πρόταση των Υπουργών Οικονομικών και Υγείας - Πρόνοιας έγινε για το Ανουσάκειο Γηροκομείο.

β) Εκδόθηκε η Π4β/οικ.4681/6-9-96 (ΦΕΚ.825 τ.Β') Απόφαση του Υφυπουργού Υγείας και Πρόνοιας "Προϋποθέσεις ίδρυσης και λειτουργίας Στέγης Αυτόνομης Διαβίωσης Ατόμων με Ειδικές Ανάγκες κερδοσκοπικού ή μη χαρακτήρα".

γ) Προχώρησε ο σχεδιασμός του Υποπρογράμματος "Πρόνοια" του Κοινοτικού Πλαισίου Στήριξης και ειδικότερα για τα μέτρα που αφορούν Άτομα με Ειδικές Ανάγκες όπως τα Κέντρα Κοινωνικής Υποστήριξης και Κατάρτισης Ατόμων με Ειδικές Ανάγκες, τα Κέντρα Υποστήριξης Αυτιστικών Ατόμων και έργα που αφορούν τον αναπροσανατολισμό θεραπευτηρίων χρονίως πασχόντων προς ανοικτές, κοινοτικής εμβέλειας κατευθύνσεις.

δ) Αρχισε η μηχανοργάνωση των προγραμμάτων οικονομικής ενίσχυσης Ατόμων με Ειδικές Ανάγκες, διαδικασία που θα επιτρέπει την καλύτερη εποπτεία και τον έλεγχο αυτών των προγραμμάτων όπως και την αξιοποίηση των αρχείων οικονομικής ενίσχυσης στο σχεδιασμό άλλων προγραμμάτων.

ε) Στα πλαίσια της Κοινοτικής Πρωτοβουλίας "ΑΠΑΣΧΟΛΗΣΗ" για τους άξονες HORIZON (AMEA) και NOW υλοποιήθηκε πρόγραμμα απασχόλησης ΑΜΕΑ συνολικού κόστους 242.350.250 δρχ. από πιστοποιημένους φορείς της Πρόνοιας που εποπτεύονται από το Υπουργείο Υγείας και Πρόνοιας 

στ) Επίσης υλοποιήθηκε Επιχειρησιακό Πρόγραμμα Κατάρτισης για την Καταπολέμηση του Αποκλεισμού από την Αγορά Εργασίας από πιστοποιημένους φορείς Πρόνοιας της εποπτείας μας (ΚΕΚ, εξειδικευμένα Κέντρα και Κέντρα Παροχής Συνοδευτικών - Υποστηρικτικών Υπηρεσιών) με στόχους την ένταξη και επανένταξη Ατόμων με Ειδικές Ανάγκες στην αγορά εργασίας. Την ευθύνη διαχείρισης και χρηματοδότησης αυτού του Προγράμματος έχει το Υπουργείο Εργασίας και Κοινωνικών Ασφαλίσεων.

ζ) Οπως και τα προηγούμενα χρόνια μέσω εθνικού αντιπροσώπου στη Συντονιστική Επιτροπή και μέσω στελεχών και εκπροσώπων των εποπτευομένων φορέων συνεχίστηκε η συμμετοχή μας στο πρόγραμμα HELLOS II το οποίο ολοκληρώνεται εντός του 1996. Ηδη άρχισαν να κυκλοφορούν τα πορίσματα των επιμέρους ομάδων εργασίας του HELIOS II, πράγμα που θα διευκολύνει τον περαιτέρω σχεδιασμό για υπηρεσίες που απευθύνονται σε Ατομα με Ειδικές Ανάγκες και τις Οικογένειές τους.

Ο Υφυπουργός

ΘΕΟΔΩΡΟΣ ΚΟΤΣΩΝΗΣ"

6. Στην με αριθμό 1058/96 ερώτηση δόθηκε με το υπ' αριθμ. 1914/23.12.96 έγγραφο από τον Υπουργό Εξωτερικών η ακόλουθη απάντηση:

"Απαντώντας στην υπ'αριθ.1058/96 ερώτηση που κατέθεσε στη Βουλή ο Βουλευτής κ. Ευγένιος Χαιτίδης, σας πληροφορούμε:

'Oσον αφορά το θέμα των δημοσιογράφων ανταποκρίσεων και της συναφούς υπηρεσιακής αλληλογραφίας από την Αγκυρα και την Κωνσταντινούπολη σχετικά με εμπρησμούς σε ελληνικά νησιά από τουρκική παρακρατική οργάνωση, ζητήσαμε ήδη από την Πρεσβεία μας στην 'Αγκυρα να μας αποστείλει τα ίδια τα σώματα εφημερίδων με τις σχετικές πληροφορίες καθώς και τις μαγνητοφωνήσεις ραδιοφωνικών η μαγνητοσκοπήσεις τηλεοπτικών εκπομπών. Παράλληλα, ζητήσαμε από τις ελληνικές αρμόδιες Υπηρεσίες να μας εφοδιάσουν με οποιαδήποτε ευρήματα έχουν στη διάθεσή τους σχετικά με τους υπαιτίους των εμπρησμών καθώς και με συγκεντρωτικά στοιχεία για το μέγεθος των οικονομικών, τουριστικών ή και οικολογικών ζημιών, που υπέστη η χώρα, όπως επίσης και τον αριθμό θυμάτων κατά την κρίσιμη περίοδο.

Τα ανωτέρω εφόσον συγκεντρωθούν, θα αποτελέσουν αντικείμενο αξιολόγησης των Υπηρεσιών του Υπουργείου μας και τω Δικαστικών Αρχών προς περαιτέρω τυχόν ενέργειες.

'Ηδη πάντως, απεστάλη σήμερα, ως πρώτο βήμα, ρηματική διακοίνωση στην εδώ Τουρκική Πρεσβεία, στην οποία μνημονεύονται καταγγελίες Τούρκων ιθυνόντων και πολιτών για τους εμπρησμούς και υποβάλλεται αίτημα παροχής όλων των υφισταμένων στοιχείων και ενημέρωσής μας για τις ενέργειες, που έχει αναλάβει η τουρκική πλευρά.

Επισημάναμε τη σοβαρότητα που δίδει η χώρα μας στο γεγονός, αφήνοντας να εννοηθεί, ότι θα δοθεί συνέχεια.

Πρέπει εδώ να διευκρινισθεί, όπως εξάλλου ανέφερε και ο Υπουργός Τύπου κ. Ρέππας, στην ενημέρωση των πολιτικών συντακτών και Ανταποκριτών Ξένου Τύπου στις 29.11.96, ότι η καταγγελία - δήλωση για τους εμπρησμούς ελληνικών δασών δεν έγινε από Τούρκο Βουλευτή, αλλά από τον Τούρκο ιδιώτη ΚΙΡΤΖΙ, στέλεχος εθνικιστικής οργανώσεως, ο οποίος παρενέβη τηλεφωνικά σε τηλεοπτική εκπομπή, όπου μιλούσε ο Τούρκος Βουλευτής ΜΠΟΥΤΣΑΚ, μοναδικός επιζών του δυστυχήματος στο Σουσουρλού.

Ο Υπουργός

ΘΕΟΔΩΡΟΣ ΠΑΓΚΑΛΟΣ"

7. Στην με αριθμό 1073/96 ερώτηση δόθηκε με το υπ' αριθμ. 4657/20.12.96 έγγραφο από την Υπουργό Αιγαίου η ακόλουθη απάντηση:

"Σε απάντηση στην ερώτηση 1073/96 του Βουλευτή κ. Αθ.Βαρίνου σχετικά με την χρηματοδότηση έργων στην Κοινότητα Ποταμιάς Χίου, σας γνωρίζουμε ότι:

1. Είναι απαραίτητο να διευκρινιστεί ότι τα περισσότερα από τα θέματα που αναφέρονται στην παραπάνω ερώτηση είναι τοπικής σημασίας και αρμόδιος για την επίλυσή τους είναι η Νομαρχιακή η Τοπική Αυτοδιοίκηση.

2. Σε αντίθεση με όσα ισχυρίζεται ο κ. Βουλευτής ο προγραμματισμός και η ιεράρχιση των αναγκών και των έργων γίνεται από το Νομάρχη και το Νομαρχιακό Συμβούλιο που είναι αρμόδιοι για την προώθησή τους με αξιοποίηση είτε εθνικών πόρων είτε κοινοτικών προγραμμάτων.

3. Το Υπουργείο Αιγαίου, που συνεργάζεται στενά με την Νομαρχιακή και την Τοπική Αυτοδιοίκηση, καλύπτει στα πλαίσια των περιορισμένων πόρων του, τοπικές ανάγκες επείγοντος κυρίως χαρακτήρα στις περιπτώσεις που η Νομαρχιακή και η Τοπική Αυτοδιοίκηση αδυνατούν να το πράξουν. Ετσι επιχορήγησε το 1996 την Κοινότητα Ποταμιάς με το ποσό των 2,5 εκ. δρχ. και ειδικότερα 1 εκ. δρχ στις 30.7.96 για την αποκατάσταση ζημιών στον αγροτικό δρόμο από την πυρκαγιά που έπληξε τη ΒΔ Χίο και 1,5 εκ. δρχ. στις 1210.96 για την κατασκευή έργων στο Κοινοτικό Ιατρείο. Επιπλέον στις 17.11.1996 χορηγήθηκαν 6 εκ. δρχ. στους πληγέντες από την 

Σελίδα 2717 

 

πυρκαγιά κτηνοτρόφους της Β.Δ. Χίου.

Η Υπουργός

ΕΛΙΣΑΒΕΤ ΠΑΠΑΖΩΗ"

8. Στην με αριθμό 1079/3.12.96 ερώτηση δόθηκε με το υπ' αριθμ. 6598/30.12.96 έγγραφο από τον Υφυπουργό Υγείας η ακόλουθη απάντηση:

"Απαντώντας στην υπ'αρ.1079/3.12.96 ερώτησή που πρωτοκολλήθηκε στο Υπουργείο μας με τον αρ.Ερ.113/14.12.96, σας ενημερώνουμε ότι, από πλευράς Δημόσιας Υγείας, δεν προκύπτει πρόβλημα από την καύση των νεκρών. Η Δ/νση Δημόσιας Υγιεινής δε, αρμοδιότητα της οποίας είναι το συγκεκριμένο θέμα, μέχρι στιγμής έχει συλλέξει και μελετά τις προτάσεις των συλλόγων φίλων της αποτέφρωσης, Δήμων του Λεκανοπεδίου της Αττικής καθώς και ιδιωτών, προκειμένου σε συνεργασία με τα συναρμόδια Υπουργεία και φορείς, να μπορέσει να καθοριστεί το αναγκαίο θεσμικό πλαίσιο.

Ο Υφυπουργός

ΕΜΜ.ΣΚΟΥΛΑΚΗΣ"

9. Στην με αριθμό 1091/3.12.96 ερώτηση δόθηκε με το υπ' αριθμ. 41138/23.12.96 έγγραφο από τον Υπουργό Eθν.Οικονομίας η ακόλουθη απάντηση:

"Σε απάντηση του υπ' αριθμ.1091/3.12.96 εγγράφου σας με το οποίο κοινοποιείται ερώτηση που κατέθεσαν οι Βουλευτές κ.κ. Φ.Κουβέλης, Δ.Δραγασάκης και Ευαγ. Αποστόλου σας γνωρίζουμε σε ότι μας αφορά τα εξής σύμφωνα και με την έγγραφη ενημέρωση από την αρμόδια ΔΙΠΑ.

1) Με την αρ.ΙΕ/4645/ΝΝ 80044/Ν.1892/90/17.12.91 απόφαση του Γενικού Γραμματέα Περιφέρειας Ανατολικής Μακεδονίας-Θράκης όπως τροποποιήθηκε μεταγενέστερα με την ΙΕ/2325/ΝΝ 80044/Ν.1892/90 6.8.93, υπήχθη στις διατάξεις του Ν.1892/90 επένδυση της εταιρείας "ΟΠΑΝ Α.Ε" για ίδρυση μονάδας παραγωγής ζωοτροφών σην ΒΙ.ΠΕ Κομοτηνής του Νομού Ροδόπης δαπάνης 733.000.000 δρχ. και με χρόνο ολοκλήρωσης την 20.8.95.

Για την ανωτέρω επένδυση η ΔΙΠΑ Ανατ.Μακεδονίας και Θράκης κατέβαλε στην ΕΤΒΑ το ποσό των 260.000.000 δρχ. επιχορήγηση για πραγματοποιηθέν έργον 522.500.000 δρχ. το οποίο πιστοποιείται με τις από 15.6.93, 25.8.93 7-10-93 βεβαιώσεις προόδου επενδυτικού έργου της Ε.Τ.Β.Α. Α.Ε.

Το ανωτέρω ποσό επιχορήγησης κατεβλήθη στην Ε.Τ.Β.Α. βάσει της από 9.11.92 Σύμβασης εκχωρήσεως επιχορήγησης μεταξύ της εταιρείας και της Ε.Τ.Β.Α. Α.Ε.

Με το αρ.206/15.5.96 έγγραφό της η Ε.Τ.Β.Α. Α.Ε ζήτησε να καταβληθεί στην εταιρεία και η 5η δόση επιχορήγησης ποσού 65.00.000 δρχ. για πιστοποιημένο έργο 536.614.000 δρχ. Η ανωτέρω δόση δεν κατεβλήθη από την ΔΙΠΑ Ανατ. Μακεδονίας και Θράκης.

2) Με την ΙΕ/2600/ΝΝ 80333/Ν.1892/90/26.10.94 απόφαση του Γεν. Γραμματέα Περιφέρειας Ανατ. Μακεδονίας και Θράκης εγκρίθηκε η υπαγωγή στις διατάξεις του Ν.1892/90 επένδυσης της εταιρείας "ΟΠΑΝ Α.Ε" για επέκταση-εκσυγχρονισμό μονάδας παραγωγής ζωοτροφών στην ΒΙ.ΠΕ Κομοτηνής δαπάνης 646.000.000 δρχ. με χρόνο ολοκλήρωσης 31.5.95.

Για την ανωτέρω επένδυση δεν πραγματοποιήθηκε έργο μέχρι σήμερα, και δεν δόθηκε επιχορήγηση. Επειδή έχει λήξη ο χρόνος ολοκλήρωσης της επένδυσης (31.5.96) η ισχύς της απόφασης έχειεκπνεύσει, σύμφωνα με τιςδιατάξεις του Ν.1892/90.

3. Σύμφωνα με την από 2.4.96 έκθεση Κεντρικού Οργάνου Ελέγχου η οποία ζητήθηκε από την ΔΙΠΑ Ανατ. Μακεδονίας και Θράκης με το αρ.3660/12.11.95 έγγραφό της η επένδυση δεν είναι δυνατόν να ελεγχθεί λόγω μη πρόσκόμισης παραστατικών στοιχείων και καθίσταται αδύνατη η σύνταξη συγκεντρωτικής κατάστασης δαπανών και χρηματοδοτικού σχήματος της.

Σε συνέχεια των παραπάνω επίκειται η γνωμοδότηση της αρμόδιας Επιτροπής για να δρομολογηθούν οι νόμιμες διαδικασίες.

4. Μέχρι σήμερα δεν έχει προκύψει θέμα αναζήτησης ευθυνών υπηρεσιακών παραγόντων.

Ο Υπουργός

Γ.ΠΑΠΑΝΤΩΝΙΟΥ"

10. Στην με αριθμό 1096/96 ερώτηση δόθηκε με το υπ' αριθμ. 4655/27.12.96 έγγραφο από την Υπουργό Αιγαίου η ακόλουθη απάντηση:

"Σε απάντηση στην ερώτηση 1096/96 των Βουλευτών κ.κ. Στρ.Κόρακα και Στ. Παναγιώτου σχετικά με τα μέτρα που έχουν ληφθεί στις πληγείσες από υπερχείλιση των χειμάρρων τους Κοινότητες Βρίσα και Σταυρός Λέσβου το διήμερο 30.11.96-1.12.1996, σας γνωρίζουμε:

1. Η Νομαρχία Λέσβου προχώρησε σε καταγραφή των ζημιών και άμεση αποκατάσταση των σημαντικότερων ώστε να μην διακοπή η σύνδεση με το Πλωμάρι και να μην υπάρχει κίνδυνος από νέα νεροποντή. Επιπλέον ενημερώθηκαν οι κάτοικοι για την διαδικασία υποβολής αιτήσεων αποζημίωσης στο ΕΛΓΑ για την κατεστραμμένη φυτική και ζωική παραγωγή καθώς και για τις υπόλοιπες διευκολύνσεις που δικαιούνται.

2. Το ΥΠΑΙ που συνεργάστηκε με τη Νομαρχιακή Αυτοδιοίκηση Λέσβου για την αντιμετώπιση της έκτακτης αυτής ανάγκης επιχορήγησε τη Νομαρχία Λέσβου με το ποσό των 6 εκ. δρχ. για το σκοπό αυτό. Επίσης ο Γενικός Γραμματέας του Υπουργείου Αιγαίου επισκέφθηκε από την πρώτη στιγμή τις πληγείσες κοινότητες.

Η Υπουργός

ΕΛΙΣΑΒΕΤ ΠΑΠΑΖΩΗ"

11. Στην με αριθμό 1128/4.12.96 ερώτηση δόθηκε με το υπ' αριθμ. 492/18.12.96 έγγραφο από τον Υπουργό ΠΕΧΩΔΕ η ακόλουθη απάντηση:

"Απαντώντας στην ερώτηση με αριθμό 1128 που κατατέθηκε στις 4.12.96 από το Βουλευτή κ. Ευάγγελο Μπασιάκο, σας γνωρίζουμε τα εξής:

Το Δεκέμβριο του 1994 με αφορμή καταγγελίες για την ύπαρξη θαμμένων φυτοφαρμάκων στο νομό Θεσπρωτίας κατόπιν εντολής του ΥΠΕΧΩΔΕ προς όλες τις νομαρχίες της χώρας, ζητήθηκε να καταγραφούν και να μας αποσταλούν τα στοιχεία που διέθεταν για τις περιοχές που πιθανόν υπήρχαν θαμμένα φυτοφάρμακα.

Από τα στοιχεία της νομαρχίας Βοιωτίας προκύπτει ότι κατά το έτος 1972 ενταφιάσθηκαν 116.000 Kg εντομοκτόνου Ρογγόρ (οργανοφωσφωρικό) και 500 κιλά Agrocide (ακριδοκτόνο).

Ο ενταφιασμός των γεωργικών αυτών φαρμάκων πραγματοποιήθηκε σε χώρο του πεδίου βολής μικρών όπλων του ΚΕΠΒ Θηβών που βρίσκεται βορείως της οδού Θηβών-Νεοχωρακίου και σε απόσταση 1000 μ. από αυτή, εντός οργύματος και με την προσθήκη 350.000 κιλών ασβέστου.

Μετά απ' αυτά τα στοιχεία και συννενόηση με το Υπουργείο Γεωργίας τα προαναφερθέντα φυτοφάρμακα δεν εγκυμονούν κινδύνους για την περιοχή.

Σε περιοχές όπως η Θεσπρωτία και η Ηλεία που ήταν επιβεβλημένη η απομάκρυνσή τους έγινε η εκταφή τους και η ασφαλής μεταφορά τους για θερμοκαταστροφή στο εξωτερικό με κόστος που υπερβαίνει α 450 εκατ. δρχ. μέχρι στιγμής.

Ο Υπουργός

Κ.ΛΑΛΙΩΤΗΣ"

12. Στην με αριθμό 1148/4.12.96 ερώτηση δόθηκε με το υπ' αριθμ. 531/24.12.96 έγγραφο από τον Υφυπουργό Οικονομικών η ακόλουθη απάντηση:

"Σε απάντηση της αριθ.1148/4.12.96 ερώτησης των Βουλευτών κ.κ. Γιάννη Δραγασάκη και Ευάγγελου Αποστόλου, αναφορικά με τη λειτουργία της Τράπεζας Αθηνών και σε ότι αφορά τα θέματα αρμοδιότητος Υπουργείου Οικονομικών που

Σελίδα 2718 

θίγονται στην ερώτηση αυτή και ειδικότερα τη διενέργεια φορολογικού ελέγχου στη συγκεκριμένη Τράπεζα, σας γνωρίζουμε τα ακόλουθα:

Οι φορολογικοί έλεγχοι προγραμματίζονται και διενεργούνται από τις αρμόδιες Υπηρεσίες ανάλογα με τις υφιστάμενες υπηρεσιακές δυνατότητες τους και το φορολογικό ενδιαφέρον των υποθέσεων και εντός των χρονικών ορίων που προβλέπονται από τις διατάξεις περί παραγραφής των δικαιωμάτων του Δημοσίου.

Σε ότι αφορά την Τράπεζα Αθηνών, έχουν περαιωθεί από την αρμόδια ΔΟΥ ΦΑΕΕ Αθηνών οι χρήσεις μέχρι και 1986, ενώ οι επόμενες χρήσεις παραμένουν ανέλεγκτες.

'Ηδη δόθηκε εντολή στην πιο πάνω αρμόδια ΔΟΥ για κατά προτεραιότητα προγραμματισμό και διενέργεια ελέγχου των ως άνω ανέλεγκτων χρήσεων της υπόψη Τράπεζας, στα πλαίσια βέβαια του γενικότερου προγραμματισμού των φορολογικών ελέγχων της εν λόγω Υπηρεσίας.

Ο Υφυπουργός

ΓΕΩΡΓΙΟΣ ΔΡΥΣ"

13. Στην με αριθμό 1151/4-12-96 ερώτηση δόθηκε με το υπ' αριθμ. 495/23-12-96 έγγραφο από τον Υπουργό ΠΕΧΩΔΕ η ακόλουθη απάντηση:

"Απαντώντας στην ερώτηση με αριθμό 1151 που κατατέθηκε στις 4-12-96 από Βουλευτή κ. Αναστάσιο Καραμάριο, σας γνωρίζουμε τα εξής:

'Οπως προβλέπεται από το Γενικό Πολεοδομικό Σχέδιο (Γ.Π.Σ.) Καλυθίων - Φαληρακίου (ΦΕΚ 721 Δ'/1994) και ειδικότερα από την παρ. Γ4, εντός της περιοχής του ΓΠΣ δύναται να εγκριθεί Πολεοδομική Μελέτη κατ' αρχήν εντός του ορίου "πραγματικής πόλης" και στην περιοχή επέκτασής της, μόνο μετά από Χωροταξική Μελέτη της ευρύτερης περιοχής και σύμφωνα με τις κατευθύνσεις αυτής.

Η εν λόγω προϋπόθεση ετέθη λόγω της μεγάλης έκτασης της προς ένταξη σε σχέδιο παραλιακής ζώνης και τους καθοριστικού ρόλου της περιοχής για την ανάπτυξη του νησιού.

Διευκρινίζουμε σχετικά, ότι η Χωροταξική Μελέτη της ευρύτερης περιοχής, ως μέρος της Ειδικής Χωροταξικής Μελέτης (Ε.Χ.Μ.) της

Ρόδου, βρίσκεται υπό ανάθεση. Συνεπώς, η έκταση που θα μπορούσε άμεσα να πολεοδομηθεί είναι περιορισμένη και το απαιτούμενο χρηματικό ποσό, για την αμοιβή της σχετικής μελέτης κατά πολύ χαμηλότερο από το διεκδικούμενο από την Κοινότητα.

Εφόσον η Κοινότητα Καλυθιών επανέλθει στο αίτημά της για χρηματοδότηση της μελέτης πολεοδόμησης στο πλαίσιο των διατάξεων του ΓΠΣ, θα εξετασθεί η δυνατότητα αντιμετώπισης του αιτήματος αυτού με το νέο σχετικό πρόγραμμα αναθέσεων, το οποίο θα καταρτίσει προσεχώς το ΥΠΕΧΩΔΕ.

Ο Υπουργός

Κ. ΛΑΛΙΩΤΗΣ"

14. Στην με αριθμό 1155/4-12-96 ερώτηση δόθηκε με το υπ' αριθμ. 76175/27-12-96 έγγραφο από τον Υφυπουργό Εσωτερικών η ακόλουθη απάντηση:

"Σε απάντηση της ερώτησης 1155/4-12-96 του Βουλευτή κ. Μπετενιώτη Μαν. που αφορά ανάπλαση των προσφυγικών πολυκατοικιών Δ' Διαμερίσματος Πειραιά (Αγ. Αναργύρων) και κατόπιν του (2) σχετικού εγγράφου της Περιφ. Διοίκησης Πειραιά, σας πληροφορούμε τα παρακάτω:

Ο Δήμος Πειραιά έχει προχωρήσει σε σύνταξη προκαταρκτικής μελέτης σκοπιμότητας για την ανάπληση - οργάνωση των χώρων των προσφυγικών πολυκατοικιών. Η μελέτη εξετάζει διάφορες λύσεις και κρίνει την οικονομική ευστάθεια τους. Ο Δήμος θεωρεί ότι για την πραγματοποίηση του έργου προκύπτει η ανάγκη συνεργασίας του με το Υπουργείο μας, το ΥΠΕΧΩΔΕ, το ΥΠΕΘΟ, το Υπουργείο Υγείας και Πρόνοιας καθώς και το Υπουργείο Εργασίας (Οργ. Εργατ. Κατοικίας), προς τα οποία κοινοποιείται το παρόν μαζί με τα σχετικά στοιχεία (ερώτηση κ. Βουλευτή, έγγραφο Δήμου Πειραιά κ.λπ.). Ο Δήμος θεωρεί επίσης ότι η μελέτη ανάπλασης και η κατασκευαστική μελέτη πρέπει να γίνει από την ΔΕΠΟΣ και όσον αφορά το σκέλος αυτό αρμόδιο Υπουργείο για να απαντήσει είναι το ΥΠΕΧΩΔΕ, που εποπτεύει την ΔΕΠΟΣ και προς το οποίο έχει ήδη απευθυνθεί η ερώτηση. Μετά την ολοκλήρωση της μελέτης το Υπουργείο μας θα εξετάσει την δυνατότητα και τον τρόπο συμμετοχής του στο πρόγραμμα.

Ο Υφυπουργός

Λ. ΠΑΠΑΔΗΜΑΣ"

15. Στην με αριθμό 1156/4-12-96 ερώτηση δόθηκε με το υπ' αριθμ. 498/16-12-96 έγγραφο από τον Υπουργό ΠΕΧΩΔΕ η ακόλουθη απάντηση:

"Απαντώντας στην ερώτηση με αριθμό 1156 που κατατέθηκε στις 4-12-96 από το Βουλευτή κ. Μανώλη Μπεντενιώτη, σας γνωρίζουμε τα εξής:

- Σύμφωνα με την ισχύουσα νομοθεσία θα ήταν δυνατή η πολεοδόμηση δημόσιων ή ιδιωτικών εκτάσεων σύμφωνα με τις διατάξεις και την διαδικασία του ν. 1947/1992 (άρθρα 28 και 29) όπως τροποποιήθηκαν και ισχύουν (η χρηματοδότηση μελέτης και παραπάνω άρθρων δε γίνεται από το Υ.ΠΕ.ΧΩ.Δ.Ε.).

Ειδικότερα επισημαίνεται ότι έγκριση οικιστικής καταλληλότητας και πολεοδόμησης εκτάσεως σύμφωνα με τα παραπάνω είναι δυνατή μόνο αν αυτή δεν διέπεται από ίδιο νομικό καθεστώς δεν είναι δηλαδή δάσος ή δασική έκταση, αρχαιολογικός χώρος ή προστατευτέα περιοχή.

- Για το νησί των Κυθήρων έχει εγκριθεί Γενικό Πολεοδομικό Σχέδιο (ΓΠΣ) με την Απόφαση με αρ. 46307/2274/17-7-87 (ΦΕΚ 864 Δ') και στις εγκεκριμένες από αυτό περιοχές επέκτασης είναι δυνατόν να εγκριθούν πολεοδομικές μελέτες για την ένταξή τους στο σχέδιο πόλης.

- Στα πλαίσια επίσης π.δ/τος 181Δ/85 με Αποφάσεις Νομ. Πειραιά έχουν οριοθετηθεί οικισμοί με πληθυσμό μικρότερο των 2.000 κατοίκων στα όρια των οποίων είναι δυνατόν να εκπονηθούν πολεοδομικές μελέτες και να προωθηθεί η διαδικασία ένταξής τους στο σχέδιο πόλης.

- Τέλος, στα πλαίσια νέου προγράμματος αναθέσεων μελετών θα ήταν δυνατόν να προωθηθεί από το Υπουργείο μας η ανάθεση εκπόνησης των πολεοδομικών μελετών στα πλαίσια του ΓΠΣ και των εγκεκριμένων ορίων οικισμών.

Ο Υπουργός

Κ. ΛΑΛΙΩΤΗΣ"

16. Στην με αριθμό 1161/4-12-96 ερώτηση δόθηκε με το υπ' αριθμ. 28280/23-12-96 έγγραφο από τον Υφυπουργό Εσωτερικών η ακόλουθη απάντηση:

"Σχετικά με την αριθμ. 1161/4-12-1996 ερώτηση που κατέθεσαν στη Βουλή οι Βουλευτές κ.κ. Αθανάσιος Γιαννόπουλος, Βασίλειος Βύζας, Νικόλαος Γκελεστάθης, Κωνσταντίνος Καραμηνάς και Αθανάσιος Χειμάρας και αναφέρεται στην επιλογή του κ. Δημητρίου Ψευδού, ως προϊσταμένου Γενικής Διεύθυνσης του Ταχυδρομικού Ταμιευτηρίου, σας πληροφορούμε για τα θέματα της αρμοδιότητάς μας, τα εξής:

1. Το Ειδικό Υπηρεσιακό Συμβούλιο που είναι αρμόδιο, σύμφωνα με τις διατάξεις του άρθρου 29 του ν. 2190/1994 για την επιλογή των Γενικών Διευθυντών όλων των δημοσίων υπηρεσιών και των ν.π.δ.δ. και εδρεύει στο Υπουργείο μας, είναι ανεξάρτητη αρχή με ιδία δικαιοδοσία, οι δε κρίσεις του είναι αυτοτελείς, ανεξάρτητες και δεν υπάρχει καμία κυβερνητική παρέμβαση στο έργο του.

2. Στην κρίση του Ειδικού Υπηρεσιακού Συμβουλίου, για την επιλογή προϊσταμένων γενικών διευθυντών, υπάγονται όλοι οι μόνιμοι υπάλληλοι που έχουν τις προϋποθέσεις που καθορίζονται από τις διατάξεις της παρ. 2 του άρθρου 36 του ν. 2190/1994, κατά την ημέρα της υποβολής του ερωτήματος του οικείου υπουργού προς το Ειδικό Υπηρεσιακό Συμβούλιο και υπηρετούν κατά το χρόνο της κρίσης από το Υπηρεσιακό Συμβούλιο.

Σελίδα 2719 

 

Εξάλλου, η ύπαρξη της διάταξης, της παρ. 4 του άρθρου 264 του Υπαλληλικού Κώδικα (π.δ. 611/1977), για παράταση του χρόνου θητείας δικαιολογεί και από ουσιαστική άποψη το δικαίωμα του υπαλλήλου στη σχετική κρίση.

Ο Υφυπουργός

ΑΝ. ΜΑΝΤΕΛΗΣ"

17. Στην με αριθμό 1163/1996 ερώτηση δόθηκε με το υπ' αριθμ. 4684/27-12-96 έγγραφο από την Υπουργό Αιγαίου η ακόλουθη απάντηση:

"Σε απάντηση στην ερώτηση 1163/96 του Βουλευτή κ. Σπ. Δανέλλη σχετικά με την ακτοπλοϊκή γραμμή Λήμνου - Σαμοθράκης - Αλεξανδρούπολης σας γνωρίζουμε τα παρακάτω:

1. Το Υπουργείο Αιγαίου επιδοτεί, με τη διάθεση σημαντικών προσώπων από τον περιορισμένο προϋπολογισμό του, τη μίσθωση άγονων ακτοπλοϊκών γραμμών για την ενδοεπικοινωνία μεταξύ των νησιών αρμοδιότητάς του. Η Σαμοθράκη δεν ανήκει στις 5 νησιωτικές Νομαρχίες που αποτελούν το χώρο ευθύνης του Υπουργείου Αιγαίου.

2. Με άγονη γραμμή που πρόκειται να προκηρυχθεί σύντομα από το ΥΠΑΙ, θα συνδέονται όλα τα μεγάλα νησιά του ανατολικού Αιγαίου (Λήμνος, Μυτιλήνη, Χίος, Σάμος, Κως, Ρόδος) με την Αλεξανδρούπολη με πλοίο αυξημένων προδιαγραφών.

3. Σε ό, τι αφορά την κύρια άγονη γραμμή Αλεξανδρούπολης - Σαμοθράκης - Λήμνου που μέχρι σήμερα χρηματοδοτείται από το ΥΠΑΙ τα στοιχεία της ετήσιας κίνησης προς τη Λήμνο δείχνουν ότι παρουσιάζεται ελάχιστη κίνηση (574 επιβάτες, 34Φ/Γ, 63 ΙΧ το 1996). Το κόστος της ανέρχεται, σύμφωνα με το μειοδότη του τελευταίου διαγωνισμού, σε 2 εκ. δρχ. ανά ταξίδι ή πέραν των 100 εκ. δρχ. ετησίως.

4. Σε ό,τι αφορά τη σύνδεση της Σαμοθράκης με την Αλεξανδρούπολη και την ενίσχυση των πλοίων "ΑΡΣΙΝΟΗ" και "ΣΑΟΣ", το ΥΠΑΙ, παρόλο που η εν λόγω γραμμή δεν εμπίπτει στους τομείς ευθύνης του, βρίσκεται σε επαφή με το Υπουργείο Εμπορικής Ναυτιλίας και το Υπουργείο Μακεδονίας - Θράκης προκειμένου να βρεθεί τρόπος χρηματοδότησης της γραμμής.

Παραπάνω στοιχεία για το θέμα αρμόδιο να χορηγήσει είναι το συναρμόδιο Υπουργείο Εμπορικής Ναυτιλίας.

Η Υπουργός

ΕΛΙΣΑΒΕΤ ΠΑΠΑΖΩΗ"

18. Στην με αριθμό 1198/5-12-96 ερώτηση δόθηκε με το υπ' αριθμ. 67/27-12-96 έγγραφο από τον Υφυπουργό Πολιτισμού η ακόλουθη απάντηση:

"Σε απάντηση της ερώτησης 1198/5-12-96 σας γνωρίζουμε τα εξής:

Σύμφωνα με τα σχοιχεία που τηρούνται στην Υπηρεσία μας, για τον εγκριθέντα προϋπολογισμό του ΣΕΓΑΣ τρέχοντος έτους και συγκεκριμένα στο κεφάλαιο Γ.

Για σκοπούς ΣΕΓΑΣ (προτερ. οδοιπορικά και μισθοί αθλητών προπονητών Εθνικών Ομάδων) επί του προϋπολογισθέντος κονδυλίου των 755.000.000 δρχ., ο ΣΕΓΑΣ μέχρι τις 16/12/96 εισέπραξε το ποσό των 747.500.000 δρχ. ποσό που αναλογεί στο 99% του συγκεκριμένου κονδυλίου.

Η προαναφερόμενη ομοσπονδία μέχρι 27/12/96, έχει εισπράξει συνολικά από Γ.Γ.Α. και Ο.Π.Α.Π. ποσό 2.086.145.000 (από Γ.Γ.Α. 1.317.379.000 και από Ο.Π.Α.Π. 768.766.000).

Σε ότι ειδικότερα αφορά στην προετοιμασία των αθλητών, ήδη και με απόφαση της Κεντρικής Οργανωτικής Επιτροπής του "ΑΘΗΝΑ '97" εγκρίθηκε κατ' αρχήν έξτρα επιχορήγηση 100.000.000 δρχ., η οποία και θα εκταμιευθεί άμεσα.

Ο Υφυπουργός

ΑΝΔΡΕΑΣ ΑΘ. ΦΟΥΡΑΣ"

19. Στην με αριθμό 1220/6-12-96 ερώτηση δόθηκε με το υπ' αριθμ. 4129/27-12-96 έγγραφο από τον Υπουργό Μεταφορών η ακόλουθη απάντηση:

"Απαντώντας στο σχετικό έγγραφό σας, που αναφέρεται σε Ερώτηση του Βουλευτή κ. Ηλία Βλαχόπουλου και απευθύνεται στον Υπουργό Μεταφορών και Επικοινωνιών, σας πληροφορούμε σχετικά με την κατασκευή νέου Σύγχρονου Διεθνούς Αεροδρομίου της Βόρειας Ελλάδος στη Θεσσαλονίκη, τα παρακάτω:

Η Υπηρεσία Πολιτικής Αεροπορίας (ΥΠΑ) εξέτασε την εναλλακτική λύση της κατασκευής του Αεροδρομίου σε νέα θέση με τις εξής μελέτες.

Διερεύνηση Προοπτικών και Εναλλακτικών Σεναρίων για την Δημιουργία Νέου Διεθνούς Αερολιμένος στη Θεσσαλονίκη, της Τράπεζας Μακεδονίας Θράκης.

Ερευνητικό 'Εργο Ανάπτυξης του Κρατικού Αερολιμένα Θεσσαλονίκης ΜΑΚΕΔΟΝΙΑ (Masrer Pran) του Αριστοτελείου Πανεπιστημίου Θεσσαλονίκης.

Και κατέληξε ότι ο απαιτούμενος χρόνος και το κόστος για την απόκτηση των καταλλήλων εκτάσεων και για την υλοποίηση των εργασιών ανάπτυξης του Αεροδρομίου σε νέα θέση καθιστούν το έργο αμφιβόλου σκοπιμότητας.

Σημειώνεται ότι η ανάγκη εκσυγχρονισμού και ανάπτυξης του Αεροδρομίου θεωρείται άμεσης προτεραιότητας για την κάλυψη της συνεχώς αυξανόμενης ζήτησης για εξυπηρέτηση του αερομεταφορικού έργου. Οποιαδήποτε καθυστέρηση (η οποία θα μπορούσε να είναι πλέον της δεκαετίας) στην ανάπτυξη των απαιτούμενων εγκαταστάσεων θα έχει αρνητική επίπτωση στην αναμενόμενη σημαντική αύξηση της ζήτησης και δυσμενείς επιπτώσεις στο ρόλο που καλείται να παίξει η Θεσσαλονίκη σαν κύριο Βαλκανικό Μητροπολιτικό Κέντρο.

'Οσον αφορά την σύνδεση του Αεροδρομίου με διαθέσιμους και προβλεπόμενους συγκοινωνιακούς άξονες και κόμβους, λοιπά μεταφορικά μέσα, λιμάνι, σιδηροδρομικό σταθμό κ.λπ. απαιτείται η ανάπτυξη ενός κατάλληλου περιφερειακού συστήματος που θα εξασφαλίζει την εύκολη και άμεση πρόσβαση στο Αεροδρόμιο και την αποφυγή της κυκλοφοριακής ροής μέσα από τον πολεοδομικό ιστό της Θεσσαλονίκης.

Κατόπιν των ανωτέρω η Υπηρεσία, Πολιτικής Αεροπορίας προχωρά σε άμεσες ενέργειες υλοποίησης των έργων εκσυγχρονισμού και ανάπτυξης του Αεροδρομίου στην θέση που είναι σήμερα.

Ο Υπουργός

ΧΑΡΑΛΑΜΠΟΣ ΚΑΣΤΑΝΙΔΗΣ"

20. Στην με αριθμό 1223/6-12-1996 ερώτηση δόθηκε με το υπ'αριθμ. 4837/24-12-1996 έγγραφο από τον Υφυπουργό Υγείας η ακόλουθη απάντηση:

"Απαντώντας στην ερώτηση 1223/6.12.1996 που κατατέθηκε στην Βουλή από τους Βουλευτές κ.κ. Μήτσο Κωστόπουλο και Αποστόλη Τασούλα αναφορικά με τη χρηματοδότηση του Κέντρου Βρεφών "Η ΜΗΤΕΡΑ" και κατόπιν σχετικής αλληλογραφίας τόσο με τη Νομαρχιακή Αυτοδιοίκηση Αθηνών-Πειραιώς (Νομαρχία Αθηνών-Κεντρικός Τομέας-Δ/νση Οικονομικών Υπηρεσιών) όσο και με το εν λόγω 'Ιδρυμα, σας πληροφορούμε τα ακόλουθα:

1. Ο Προϋπολογισμός κατά το έτος 1995 ήταν ύψους 1.632.000.000 δρχ. Η επιχορήγηση που έλαβε μέσω της Νομαρχιακής Αυτοδιοίκησης Αθηνών ανήλθε στο ποσό του 1.173.884.000 δρχ., από το οποίο τα 110.000.000 δρχ. μεταφέρθηκαν συμπληρωματικά από το Υπουργείο μας.

Ο προϋπολογισμός που υπεβλήθη για το έτος 1996 είναι 1.573.400.000 δρχ. Η επιχορήγηση που έχει λάβει μέχρι σήμερα από την οικεία Νομαρχία ανέρχεται στο ποσό του 1.131.000 δρχ., από το οποίο 100.000.000 δρχ. μεταφέρθηκαν συμπληρωματικά από τον προϋπολογισμός του Υπουργείου μας.

2. Οι τυχόν καθυστερήσεις στην επιχορήγηση του ιδρύματος από την οικεία Νομαρχιακή Αυτοδιοίκηση οφείλονται στο γεγονός ότι η Κρατική επιχορήγηση εισπράττεται απ' αυτήν τμηματικά (σύμφωνα με το ποσοστό διάθεσης που ορίζει κάθε 

Σελίδα 2720 

φορά ο Υπουργός Οικονομικών).

Στη συνέχεια η ως άνω Υπηρεσία μετά την είσπραξη της Κρατικής επιχορήγησης προχωρά στην επιχορήγηση των ιδρυμάτων της αρμοδιότητάς της.

Το Υπουργείο μας πρόσφατα επιχορήγησε συμπληρωματικά την προαναφερόμενη Νομαρχιακή Αυτοδιοίκηση για την κάλυψη του ελλείμματος του Κ.Β. "Η ΜΗΤΕΡΑ" με τις παρακάτω πιστώσεις:

α) 230.000.000 δρχ. γαι τη μισθοδοσία των εργαζομένων και 

β) 32.500.000 δρχ. για την καταβολή της πρώτης δόσης του ειδικού επιδόματος του ν.2019/1992.

Οι επιχορηγήσεις αυτές βρίσκονται στη διαδικασία διεκπεραίωσής τους και ως εκ τούτου δεν έχουν ακόμα διατεθεί στο προαναφερόμενο ίδρυμα.

Μόλις τα παραπάνω ποσά εισπραχθούν από τη Νομαρχιακή Αυτοδιοίκηση θα γίνει η επιχορήγηση του ιδρύματος.

3. Τέλος σας πληροφορούμε ότι όσον αφορά στην ειδική αποζημίωση του άρθρου 7 του ν. 2019/1992 το Υπουργεί μας έχει ήδη προχωρήσει στη ρύθμιση του θέματος με τη αριθμ. 2058324/9055/0022/13.9.1996 Κοινή Υπουργική Απόφαση (ΦΕΚ 894/20.9.1996 ΤΒ') και για το λόγο αυτό προέβη και στη συμπληρωματική επιχορήγηση του ιδρύματος με το ποσό των 32.500.000 δρχ. που όπως προαναφέραμε βρίσκονται στη διαδικασία είσπραξής τους, προκειμένου να καταβληθεί η πρώτη δόση στους εργαζόμενους.

Ο Υφυπουργός

Θ. ΚΟΤΣΩΝΗΣ"

21. Στην με αριθμό 1230/9-12-1996 ερώτηση δόθηκε με το υπ'αριθμ. 4836/24-12-1996 έγγραφο από τον Υφυπουργό Υγείας η ακόλουθη απάντηση:

"Απαντώντας στη με αριθμ. 1230/9.12.1996 ερώτηση που κατατέθηκε στη Βουλή από το Βουλευτή κ. Π. Ψωμιάδη σχετικά με αλλαγή χρήσης ενοικιαζόμενων κτιρίων που θα στεγάσουν Ιδιωτικό Παιδικό Σταθμό, σας πληροφορούμε τα ακόλουθα:

Ο Πανελλήνιος Σύλλογος Ιδιοκτητών Παιδιών Σταθμών, με συνεχή υπομνήματα προς το Υπουργείιο μας, ζητούσε να μην απαιτείται αλλαγή χρήσης στο κτίριο που πρόκειται να λειτουργήσει Ιδιωτικός Παιδικός Σταθμός από τις Επιτροπές καταλληλότητας που συγκροτούνται στις κατά τόπους Νομαρχιακές Αυτοδιοικήσεις.

Το Υπουργείο μας με τα αριθμ. πρωτ. Π2β/οικ.2793/ 30.6.1993, Π2β/οικ. 4288/26.10.1996, Π2β/1868/17.5.1994, Π2β/οικ. 852/22.2.1995 και Π2β/οικ. 4545/29.11.1995 έγγαφά του, προς το αρμόδιο Υπουργείο ΠΕΧΩΔΕ ζητούσε ρύθμιση του όλου θέματος: Επί πλέον με τα Π2β/οικ.3114/2.8.1995 και "ΟΡΘΗ ΕΠΑΝΑΛΗΨΗ" Π2β/3114/2.8.1995 έγγραφά του έκανε παρέμβαση προς τις Νομαρχιακές Αυτοδιοικήσεις Ανατολικής Αττικής και Ηρακλείου επειδή το θέμα αργούσε να ρυθμιστεί και μετά από αίτημα του Συλλόγου Ιδιοκτητών Παιδικών Σταθμών να χορηγούνται προσωρινά άδειες ίδρυσης και λειτουργίας σε ιδιωτικούς παιδικούς σταθμούς σύμφωνα με την αριθμ. 16338/1970 Υπουργική Απόφαση για έγκριση κανονισμού ίδρυσης και λειτουργίας παιδικών σταθμών από ιδιώτες επιχειρηματίες όπως τροποποιήθηκε και συμπληρώθηκε με την Γ2α/οικ.4181/1988 όμοια με την προϋπόθεση της τήρησης των πολεοδομικών διατάξεων.

Τελικά το ΥΠΕΧΩΔΕ κρίνοντας το θέμα εξέδωσε την αριθμ. 68245/2320/4.4.1996 Απόφαση όπως αυτή δημοσιεύτηκε στο ΦΕΚ 449/7.5.1996 (Τεύχος Δ') σύμφωνα με την οποία από την υποχρέωση αλλαγής χρήσης εξαιρούνται τα κτίρια που προορίζονται μόνο για στέγαση των Κρατικών Παιδικων Σταθμών.

Ο Υφυπουργός

Θ. ΚΟΤΣΩΝΗΣ"

22. Στην με αριθμό 1249/9-12-1996 ερώτηση δόθηκε με το υπ'αριθμ. 4099/27-12-1996 έγγραφο από τον Υπουργό Μεταφορών η ακόλουθη απάντηση:

"Απαντώντας στο σχετικό έγγραφό σας, που αναφέρεται σε ερώτηση της Βουλευτού κ. Φάνη Πάλλη - Πετραλιά και απευθύνεται στον Υπουργό Μεταφορών και Επικοινωνιών, σας πληροφορούμε, όσον αφορά τα επιχειρησιακά προγράμματα, τηλεπικοινωνίες και ταχυδρομικά του Β' Κ.Π.Σ. τα παρακάτω:

Η χρηματοδότηση του Επιχειρησιακού Προγράμματος Τηλεπικοινωνιών του Β' Κ.Π.Σ. 1994-1999 από τα Διαρθρωτικά Ταμεία της Ευρωπαϊκής 'Ενωσης ΕΤΠΑ (Ευρωπαϊκό Ταμείο Περιφερειακής Ανάπτυξης) και ΕΚΤ (Ευρωπαϊκό Κοινωνικό Ταμείο) εγκρίθηκε την 18-12-1995.

Το Πρόγραμμα αποτελείται από 6 Υποπρογράμματα εκ των οποίων τα 5 χρηματοδοτούνται από το ΕΤΠΑ και το έκτο (Υποπρόγραμμα 5 Ανθρώπινοι Πόροι) από το ΕΚΤ.

Ο συνολικός προϋπολογισμός του Προγράμματος 1994-1999 ανέρχεται σε 321.821.000 ECUs, το δε ύψος της Κοινοτικών συνδρομής σε 172.743.400 ECUs, από τα οποία 142.243.400 ECUs αποτελούν χρηματοδότηση του ΕΤΠΑ και 30.500.000 ECUs χρηματοδότηση του ΕΚΤ (χρηματοδότηση κατά 75% του Υποπρογράμματος 5, συνολικού προϋπολογισμού 40.667.200 ECUs.

Η επιλεξιμότητα των δαπανών του Προγράμματος αφορά την περίοδο 1/1/1994 - 31/12/1999.

Το Υποπρόγραμμα 5 (Ανθρώπινοι Πόροι) περιλαμβάνει τα εξής 6 Μέτρα / έργα:

Μέτρο 5.1 Εκπαίδευση σε Νέες Τεχνολογίες

Μέτρο 5.2 Εκπαίδευση σε Νέες Δομές Οργάνωσης

Μέτρο 5.3 Εκπαίδευση στον Εμπορικό Αναπροσανατολισμό

Μέτρο 5.4 Εκπαίδευση χρηστών και παροχών Υπηρεσιών

Μέτρο 5.5 Επανειδίκευση - Βασική κατάρτιση

Μέτρο 5.6 Υποστήριξη Εκπαιδευτικής λειτουργίας.

Τα Μέτρα αυτά, όπως και όλα τα άλλα Μέτρα του Προγράμματος Τηλεπικοινωνιών, έχουν σαφώς καθορισμένο αντικείμενο, στόχους και προϋπλογισμό, που έχουν συμφωνηθεί με τις Υπηρεσίες της Ευρωπαϊκής 'Ενωσης και περιγράφονται στην Απόφαση έγκρισης της χρηματοδότησης του Προγράμματος.

Κατά τη διετία 1994-1995, οι δαπάνες για την υλοποίηση έργων του Υποπρογράμματος 5 ανέρχονται σε 4.129.190 ECUs, έναντι δεσμεύσεων του Υποπρογράμματος για τη διετία 4.530.000 ECUs. Επομένως η απορροφητικότητα (οριζόμενη ως λόγος των δαπανών προς τις δεσμεύσεις) του Υποπρογράμματο 5 κατά την διετία 1994-1995 ανέρχεται σε 91%.

Κατά το εννεάμηνο 1/1/1996 - 30/9/1996, οι δαπάνες για την υλοποίηση έργων του Υπρογράμματος 5 ανέρχονται σε 7.305.130 ECUs έναντι συνολικών δεσμεύσεων έτους 1996 13.267.000 ECUs (απορροφητικότητα 55%).-

Συνολικά κατά το χρονικά διάστημα 1/1/1994 - 30/9/1996, οι δαπάνες του Υποπρογράμματος 5 ανέρχονται σε 11.434.320 ECUs, έναντι δεσμεύσεων της τριετίας 1994-1996 17.797.000 ECUs (απορροφητικότητα 65%), και έναντι συνολικών δεσμεύσεων 1994-1999 40.667.200 ECUs (απορροφητικότητα 28%).

'Ολες οι ανωτέρω δαπάνες έχουν δηλωθεί στα πλαίσια μηνιαίων και ετησίων απολογισμών στα αρμόδια Υπουργεία Οικονομίας και Εργασίας. Ο ΟΤΕ έχει ήδη εισπράξει την α' δόσης της επιχορήγηση του ΕΚΤ ετών 1994-1995, ενώ εκκρεμεί αίτημά του για την είσπραξη της β' δόσης 1994-1995 και της α' δόσης 1996. Για τις εκταμιεύσεις των ποσών των Κοινοτικών Επιχορηγήσεων αρμόδια είναι τα Υπουργεία Εθνικής Οικονομίας και Εργασίας.

Από τα ανωτέρω συνάγεται ότι η πορεία υλοποίησης του Υποπρογράμματος 5 είναι απόλυτα ικανοποιητική και εκτιμάται ότι θα υπάρξει πλήρης απορρόφηση των εγκεκριμένων κονδυλίων στις συνολικά προβλεπόμενες από το Πρόγραμμα προθεσμίες.

- Στο Επιχειρησιακό Πρόγραμμα Ταχυδρομεία προβλέπεται συνδρομή του Ευρωπαϊκού Κοινωνικού Ταμείου συνολικού ύψους 2,16 δισ. δρχ. (7.100 KECU), η οποία κατανέμεται ως ακολούθως:

1.1. - Για Σύμβουλο Πολιτικής Ανθρώπινου Δυναμικού πόροι ύψους 228,75 εκατ. δρχ. (750 KECU)

1.2 - Για Δράσεις κατάρτισης συνδεδεμένες με τις επεν-

Σελίδα 2721 

δύσεις πόροι ύψους 1,93 δισ. δρχ. (6.350 KECU)

- Η προαναφερόμενη κατάρτιση θα πραγματοποιηθεί μετά την προμήθεια εξοπλισμού Πληροφοριακών Συστημάτων και Συστημάτων Αυτοματοποίησης Διαλογής της αλληλογραφίας.

Οι αρμοδιότητες του Συμβούλου Πολιτικής Ανθρώπινου Δυναμικού εμπεριέχονται στο Σύμβουλο Ανάπτυξης και Αναδιοργάνωσης ο διαγωνισμός του οποίου είναι σε εξέλιξη.

- Το Επιχειρησιακό Πρόγραμμα Ταχυδρομεία ήδη έχει τεθεί σε τροχιά επιτάχυνσης με την πραγματοποίηση της 1ης Επιτροπής Παρακολούθησης στις 04/12/1996 και την αποσαφήνιση επιμέρους οργανωτικών θεμάτων, ώστε την επόμενη τριετία να καλύψει το χαμένο έδαφος και να υπάρξει απορρόφηση του συνολου των κονδυλίων που προβλέπονται.

Ο Υπουργός

ΧΑΡ. ΚΑΣΤΑΝΙΔΗΣ"

23. Στην με αριθμό 1258/1996 ερώτηση δόθηκε με το υπ'αριθμ. 4853/20-12-1996 έγγραφο από την Υπουργό Αιγαίου η ακόλουθη απάντηση:

"Σε απάντηση στην ερώτηση 1258/1996 του βουλευτή κ. Αθ. Βαρίνου σχετικά με τα έργα στην Κοινότητα Πισπιλούντας Χίου, σας γνωρίζουμε:

1. Είναι απαραίτητο να διευκρινιστεί ότι τα περισσότερα από τα θέματα που αναφέρονται στην παραπάνω ερώτηση είναι τοπικής σημασίας και αρμόδιος για την επίλυσή τους είναι η Νομαρχιακή και η Τοπική Αυτοδιοίκηση.

Ο προγραμματισμός και η ιεράρχιση των αναγκών και των έργων γίνεται από το Νομάρχη και το Νομαρχιακό Συμβούλιο που είναι αρμόδιοι για την προώθησή τους με αξιοποίηση είτε εθνικών πόρων είτε κοινοτικών προγραμμάτων.

2. Το Υπουργείο Αιγαίου καλύπτει, στα πλαίσια των περιορισμένων πόρων του, τοπικές ανάγκες επείγοντος κυρίως χαρακτήρα στις περιπτώσεις που η Νομαρχιακή και η Τοπική Αυτοδιοίκηση αδυνατούν να το πράξουν. Σε αυτό το πλαίσιο διέθεσε στις 12.8.1996 το ποσό του 1εκ δρχ στην Κοινότητα Πισπιλούντας για να αντιμετωπίσει έκτακτα προβλήματα που προκλήθηκαν από την καταστροφική πυρκαγιά που έπληξε τον Ιούλιο τη Χίο.

Παράλληλα το ΥΠΑΙ επεξεργάζεται συνολικότερα αναπτυξιακά προγράμματα για τα νησιά για τα οποία προσπαθεί να εξασφαλίζει τους αναγκαίους πόρους. Σε αυτά τα πλαίσια εξετάζει το Σχέδιο Ολοκληρωμένης Ανάπτυξης ΒΔ Χίου που ενέκρινε η Νομαρχιακή Αυτοδιοίκηση Χίου προκειμένου να συμβάλει κατά τον αποτελεσματικότερο τρόπο, με την έναρξη του νέου οικονομικού έτους, στην αποκατάσταση της πληγείσας περιοχής.

Η Υπουργός

ΕΛΙΣΑΒΕΤ ΠΑΠΑΖΩΗ"

24. Στην με αριθμό 1278/10-12-1996 ερώτηση δόθηκε με το υπ'αριθμ. 23319/24-12-1996 έγγραφο από την Υπουργό Ανάπτυξης η ακόλουθη απάντηση:

"Σε απάντηση της ερώτησης 1278/10-12-1996 που κατατέθηκε στη Βουλή των Ελλήνων από τον βουλευτή κ. Β. Μιχαλολιάκο, σας γνωρίζουμε τα ακόλουθα:

Η παροχή υψηλής στάθμης, υπηρεσιών προς του πελάτες αποτελεί πρωταρχική μέριμνα και στόχο της ΔΕΗ.

Ο στόχος αυτός ήδη υλοποιείται με πλήθος συντονισμένων και καλά μελετημένων μέτρων και ενεργειών μεταξύ των οποίων είναι και η δημιουργία νέου τύπου Πρακτορείων Πελατών.

Αυτά τα Πρακτορεία πέραν της νέας οργάνωσής τους, η οποία βασίζεται σε μια νεά θεώρηση που θέλει τον πελάτη στο κέντρο του ενδιαφέροντος, είναι πιο ευέλικτα και αποδοτικά επειδή εξυπηρετούν μικρότερο αριθμό πελατών, σε συγκεκριμένο γεωγραφικό χώρο αρμοδιότητάς τους.

Τα Πρακτορεία υποστηρίζονται με την εισαγωγή σύγχρονων πληροφοριακών εφαρμογών, ψηφιακών τηλεφωνικών κέντρων με ειδικό λογισμικό εξυπηρέτησης κλήσεων, ηλεκτρονικών συστημάτων προτεραιότητας, εκπαιδευμένο ανθρώπινο δυναμικό σε όλες τις διαδικασίες (πολυειδίκευση) και έτσι εξασφαλίζεται η αποκλειστικότητα της νέας αυτής οργάνωσης, μέσω της οποίας μειώνεται και ο αριθμός προσελεύσεως των πελατών για τα διάφορα θέματα που τους απασχολούν.

Με βάση τα προαναφερθέντα και με δεδομένο ότι το υφιστάμενο Πρακτορείο Πειραιά, που βρίσκεται στην Πλατεία Ιπποδάμειας, εξυπηρετεί σήμερα 210.000 περίπου πελάτες κρίθηκε αναγκαίος ο διαχωρισμός του σε δύο νέου τύπου Πρακτορεία.

Το πρώτο "Πρακτορείο Πειραιά" θα εγκατασταθεί στο χώρο ιδιοκτησίας ΔΕΗ, στην οδό Αγ. Ελευθερίου 114 και θα εξυπηρετεί 115.000 περίπου πελάτες του 1ου, 2ου, 3ου και το μεγαλύτερο τμήμα του 4ου Διαμερίσματος Πειραιά καθώς και των Δήμων Μοσχάτου, Ταύρου και Αγ. Ιωάννη Ρέντη.

Το δεύτερο "Πρακτορείο Κερατσινίου" θα εξυπηρετεί 95.000 περίπου πελάτες του 5ου, μικρού, μέρους του 4ου Διαμερίσματος του Δήμου Πειραιά καθώς και των Δήμων Δραπετσώνας και Κερατσινίου.

Ειδικότερα το νέο Πρακτορείο προσφέρει πρωτεύουσας σημασίας αξιόλογα συγκριτικά πλεονεκτήματα όπως π.χ. συστέγαση εμπορικών και τεχνικών δραστηριοτήτων, ευχερή προσπέλαση με τα Μέσα Μεταφοράς, δυνατότητα στάθμευσης αυτοκινήτων Ιδ. χρήσης, αποφυγή δημιουργίας κυκλοφοριακού φορτίου καθώς και τα άλλα πλεονεκτήματα.

Ως προς την εξόφληση των λογαριασμών ρεύματος πέραν απ' τα ταμεία τη ΔΕΗ για το σκοπό αυτό καταστήματα, όσο και μέσο παγίων εντολών προς τις Τράπεζες με τις οποίες συνεργάζονται, δυνατότητα την οποία όλο και περισσότεροι πελάτες μας χρησιμοποιούν.

Από τα παραπάνω προκύπτει ότι οι ενέργειες αναδιοργάνωσης των υπηρεσιών της ΔΕΗ στον Πειραιά είναι προϊόν ολοκληρωμένης μέλος της που αποσκοπεί στην αποτελεσματικότερη εξυπηρέτηση των πελατών της.

Η Υπουργός

ΒΑΣΩ ΠΑΠΑΝΔΡΕΟΥ"

25. Στην με αριθμό 1280/10-12-96 ερώτηση δόθηκε με το υπ' αριθμ. 412/18-12-96 έγγραφο από τον Υφυπουργό Οικονομικών η ακόλουθη απάντηση:

"Απαντώντας στην αριθμ. 1280/10-12-96 ερώτηση των Βουλευτών κ.κ. Α. Παπαληγούρα και Ε. Μεϊμαράκη, σχετικά με τις παρατηρήσεις της ετήσιας έκθεσης του Ελεγκτικού Συνεδρίου επί του Απολογισμού των Εσόδων και των Εξόδων του Κράτους οικον. έτους 1995, έχουμε να παρατηρήσουμε τα ακόλουθα:

Οι αποκλίσεις που παρατηρούνται μεταξύ των προϋπολογισθέντων και πραγματοποιηθέντων Εσόδων και Εξόδων του Απολογισμού του Κράτους οικον. έτους 1995, κατά κύριο λόγο οφείλονται στο βραχυχρόνιο εσωτερικό δανεισμό και ειδικότερα στη μη εμφάνιση στο σύνολό τους των εκδόσεων των εντόκων γραμματίων στα έσοδα, καθώς και των δαπανών για την εξόφλησή τους στα αντίστοιχα έξοδα του προϋπολογισμού.

Είναι πάγια τακτική να μην εμφανίζονται στον Κρατικό Προϋπολογισμό ούτε όλα τα έσοδα από τις εκδόσεις των εντόκων γραμματίων, ούτε η δαπάνη για την εξόφλησή τους, διότι πρόκειται για βραχυχρόνιο δανεισμό που ανακυκλώνεται κατά τη διάρκεια του έτους, η εμφάνιση του οποίου στα έσοδα και τις δαπάνες θα δημιουργούσε μία πλασματική εικόνα στα μεγέθη του προϋπολογισμού. Στα έσοδα του προϋπολογισμού αναγράφεται μόνο το ποσό των εντόκων γραμματίων που εκδίδεται κάθε χρόνο για κάλυψη του ετήσιου ελλείμματος (καθαρές δανειακές ανάγκες). Στον Απολογισμό εμφανίζονται όλα τα έσοδα και οι δαπάνες που αφορούν τα έντοκα γραμμάτια.

Οι εκδόσεις των Ε.Γ.Ι.Τ. ανήλθαν το 1995 σε 6.121 δισ. δρχ., ενώ οι εξοφλήσεις του σε 5.647 δισ. δρχ. 'Οσον αφορά την αύξηση του χρέους από το 1994 στο 1995 κατά 3.730 δισ. δρχ. περίπου με τιμές λογιστικού ισοτίμου, έχουμε να σημειώσουμε ότι η αύξηση αυτή οφείλεται κυρίως στην κάλυψη 

Σελίδα 2722 

του Δημοσιονομικού ελλείμματος, το οποίο το 1995 ανήλθε σε 2.769 δισ. δρχ. και στην ανάγκη δημιουργίας αποθεματικού, ύστερα από την κατάργηση από 1-1-94 της νομισματικής χρήματοδότησης του Ελληνικού Δημοσίου από την Τράπεζα της Ελλάδος. Το ύψος του αποθεματικού την 31-12-1995 ανήρχετο σε 970 δισ. δρχ. περίπου.

Ο Υφυπουργός

Ν. ΧΡΙΣΤΟΔΟΥΛΑΚΗΣ"

26. Στην με αριθμό 1288/96 ερώτηση δόθηκε με το υπ' αριθμ. 1942/30-12-96 έγγραφο από τον Υπουργό Εξωτερικών η ακόλουθη απάντηση:

"Απαντώντας στην υπ'αριθμ. 1288/96 ερώτηση που κατέθεσαν στη Βουλή οι Βουλευτές κ.κ. Στ. Παναγιώτου και Στρ. Κόρακας, σας πληροφορούμε:

Η διδασκαλία ορισμένων μαθημάτων του μειονοτικού Γυμνασίου - Λυκείου της Κομοτηνής από Τούρκους καθηγητές γίνεται γιατί, με τον τρόπο αυτό, δίνεται η ευκαιρία αποστολής ίσου αριθμού Ελλήνων καθηγητών στα αντίστοιχα μειονοτικά σχολεία της Κωνσταντινούπολης, όπου φοιτούν ομογενείς μαθητές.

Η Ελληνική Κυβέρνηση λαμβάνει όλα τα αναγκαία μέτρα για την κάλυψη των στεγαστικών αναγκών των μειονοτικών σχολείων.

Ο Υπουργός

ΘΕΟΔΩΡΟΣ ΠΑΓΚΑΛΟΣ"

27. Στην με αριθμό 1299/10-12-96 ερώτηση δόθηκε με το υπ' αριθμ. 1814/30-12-96 έγγραφο από την Υπουργό Ανάπτυξης η ακόλουθη απάντηση:

"Σε απάντηση της ερώτησης 1299/10-12-96 που κατατέθηκε στη Βουλή των Ελλήνων από τον Βουλευτή κ. Β. Γιοβανούδα, σας γνωρίζουμε σχετικά με την επαναλειτουργία του Μουσείου Πετραλώνων Χαλκιδικής ότι:

Με την 8507/1996 δικαστική απόφαση του Πολυμελούς Πρωτοδικείου Αθηνών έγινε δεκτή αγωγή της Ανθρωπολογικής Εταιρίας Ελλάδος, για την επανεγκατάσταση στο Σπήλαιο Πετραλώνων. Ο ΕΟΤ, επί της αποφάσεως αυτής άσκησε έφεση με αριθμό 11084/30-10-96, η οποία θα εκδικαστεί στις 16/1/1997.

Μετά την έκδοση της Απόφασης του Δικαστηρίου επί της Εφέσεως, θα επανεξετασθεί το όλο θέμα.

Η Υπουργός

ΒΑΣΩ ΠΑΠΑΝΔΡΕΟΥ"

28. Στην με αριθμό 1325/11-12-96 ερώτηση δόθηκε με το υπ' αριθμ. 443/24-12-96 έγγραφο από τον Υπουργό Εμπορικής Ναυτιλίας η ακόλουθη απάντηση:

"Απαντώντας στην 1325/10-12-96 ερώτηση του Βουλευτή κ. Μιλτιάδη 'Εβερτ αναφορικά με την ακτοπλοϊκή εξυπηρέτηση των ΑΝΤΙΚΥΘΗΡΩΝ σας γνωρίζουμε τα ακόλουθα:

1. Είναι γεγονός ότι το Ε/Γ-Ο/Γ "ΘΗΣΕΥΣ" διέκοψε τα δρομολόγια του στη γραμμή ΠΕΙΡΑΙΑ - ΠΕΛΟΠΟΝΝΗΣΟΥ - ΚΥΘΗΡΩΝ - ΑΝΤΙΚΥΘΗΡΩΝ ΚΡΗΤΗΣ από 29/9/1996 λόγω μηχανικής βλάβης αλλά και αναγκαστικής κατάσχεσης που επεβλήθη στο πλοίο.

2. Το ΥΕΝ για την κάλυψη των συγκοινωνιακών αναγκών των ΑΝΤΙΚΥΘΗΡΩΝ ενέκρινε στο Ε/Γ-Ο/Γ "ΜΑΡΘΡΑ", που εκτελεί δρομολόγια στη γραμμή ΓΥΘΕΙΟΥ - ΚΥΘΗΡΩΝ - ΝΕΑΠΟΛΗΣ ΒΟΙΩΝ, να εκτελεί μια φορά την εβδομάδα (κάθε Τετάρτη) ένα δρομολόγιο από ΝΕΑΠΟΛΗ στα ΑΝΤΙΚΥΘΗΡΑ.

3. Το παραπάνω δρομολόγιο εκτελείται μέχρι σήμερα κανονικά, με εξαίρεση δύο περιπτώσεις κατά τις οποίες ματαιώθηκαν τα δρομολόγια λόγω δυσμενών καιρικών συνθηκών που επικρατούσαν στην περιοχή και τα οποία ΔΕΝ ΗΤΑΝ ΔΥΝΑΤΟ ΝΑ ΕΚΤΕΛΕΣΘΟΥΝ και με οποιοδήποτε άλλο πλοίο.

4. Το ΥΕΝ από τον Μάϊο τρέχοντος έτους όταν για πρώτη φορά ο πλοιοκτήτης του Ε/Γ-Ο/Γ ΘΗΣΕΥΣ αντιμετώπισε οικονομικά προβλήματα δημοσίευσε δύο φορές προκηρύξεις εκδήλωσης ενδιαφέροντος για την δρομολόγηση νέου πλοίου στη γραμμή ΠΕΙΡΑΙΑ-ΠΕΛ/ΝΗΣΟΥ ΚΡΗΤΗΣ, χωρίς να υπάρξει σχετική ανταπόκριση. Για την τρέχουσα περίοδο των εορτών, πέραν του εγκεκριμένου δρομολογίου του Ε/Γ-Ο/Γ "ΜΑΡΘΑ" έχει εγκριθεί και εκτέλεση δύο δρομολογίων την 23/12/96 και 30/12/96 του Ε/Γ-Ο/Γ "ΠΗΓΑΣΟΣ" από ΠΕΙΡΑΙΑ - ΚΥΘΗΡΑ - ΑΝΤΙΚΥΘΗΡΑ ενώ προγραμματίζεται και η εκτέλεση ενός ακόμη δρομολογίου από το Ε/Γ-Ο/Γ "ΜΗΛΟΣ ΕΞΠΡΕΣ". Ταυτόχρονα εκλήθη για πολλοστή φορά ο πλοιοκτήτης του Ε/Γ-Ο/Γ "ΘΗΣΕΥΣ" για την ενεργοποίηση του πλοίου με ένα τουλάχιστον ταξίδι την εβδομάδα τη χειμερινή περίοδο από ΠΕΙΡΑΙΑ για ΚΥΠΑΡΙΣΣΙ - ΜΟΝΕΜΒΑΣΙΑ - ΚΥΘΗΡΑ - ΑΝΤΙΚΥΘΗΡΑ - ΚΑΣΤΕΛΙ.

5. 'Οπως προκύπτει από τα παραπάνω το ΥΕΝ μέσα στα πλαίσια των πραγματικών καταστάσεων καταβάλλει κάθε δυνατή προσπάθεια για την καλύτερη εξυπηρέτηση των ΑΝΤΙΚΥΘΗΡΩΝ.

Ο Υπουργός

ΣΤΑΥΡΟΣ ΑΡ. ΣΟΥΜΑΚΗΣ"

29. Στην με αριθμό 1335/11-12-96 ερώτηση δόθηκε με το υπ' αριθμ. 44449/24-12-96 έγγραφο από τον Υφυπουργό Εθνικής Οικονομίας η ακόλουθη απάντηση:

"Απαντώντας στην ερώτηση 1335/11.12.96 των Βουλευτών κ.κ. Π. Κουναλάκη και Σ. Δανέλλη, με θέμα τη χρηματοδότηση του Συνεδριακού Κέντρου Κέρκυρας και όσον αφορά το Πρόγραμμα INTERREG (I και ΙΙ), σας γνωρίζουμε τα κάτωθι:

α) Το έργο "Συνεδριακό Κέντρο Κέρκυρας" χρηματοδοτήθηκε από το πρόγραμμα INTERREG Ι και ΙΙ με το ποσό των 1.990 εκατ. δρχ.

Στη συνέχεια υπεβλήθη αίτημα από την Ιερά Μητρόπολη Κέρκυρας για πρόσθετη χρηματοδότηση 1 περίπου δισ. δρχ. για ολοκλήρωση του έργου και κατασκευή β' ορόφου. Το ΥΠΕΘΟ συνέστησε Επιτροπή Ελέγχου (η οποία ύστερα από επιτόπιο έλεγχο βρίσκεται στο στάδιο της σύνταξης της έκθεσης ελέγχου) του οικονομικού και φυσικού αντικειμένου του έργου προκειμένου να προσδιορισθεί το ελάχιστο ποσό που απαιτείται προκειμένου το συμβατικό αντικείμενο να αποπερατωθεί και να καταστεί λειτουργικό ώστε η δαπάνη να είναι επιλέξιμη. Οι πόροι του προγράμματος βέβαια δεν επιτρέπουν την επέκταση του έργου και την κατασκευή του β' ορόφου.

β) 'Οσον αφορά τη νομιμότητα της χρηματοδότησης από κοινοτικά κονδύλια, σας γνωρίζουμε ότι η Ιερά Μητρόπολη Κέρκυρας είναι πρόσωπο δημοσίου δικαίου μη κερδοσκοπικού χαρακτήρα.

Η σκοπιμότητα χρηματοδότησης του έργου ήταν η ενίσχυση του τουρισμού και μάλιστα ειδικών μορφών τουρισμού ανταποκρινόμενοι ακριβώς στους στόχους και τις επιλογές της Κυβέρνησης και της Ε.Ε.

Βρισκόμεθα ήδη σε επικοινωνία με την Ιερά Μητρόπολη ώστε μέχρι να ολοκληρωθεί το έργο να εξευρεθεί τρόπος λειτουργίας που να εξασφαλίζει το δημόσιο έλεγχο στο έργο.

Ο Υφυπουργός

ΧΡ. ΠΑΧΤΑΣ"

30. Στην με αριθμό 1380/12-12-96 ερώτηση δόθηκε με το υπ' αριθμ. 394/24-12-96 έγγραφο από τον Υπουργό Εργασίας η ακόλουθη απάντηση:

"Απαντώντας στην αριθμ. 1380/96 ερώτηση, που κατατέθηκε στη Βουλή από τους Βουλευτές κ.κ. Σ. Κόρακα και Δ. Κωστόπουλο, για τα θιγόμενα σ'αυτή θέματα, σας πληροφορούμε, ότι από την Επιθεώρηση Εργασίας Καλλιθέας της Νομαρχίας Αθηνών, υποβλήθηκε η αριθμ. 21/1711/5-12-96 μήνυση, κατά του υπευθύνου της παραπάνω εταιρείας κ. Νικολάου Λεόπουλου του Λαζάρου, για τη μη καταβολή δεδουλευμένων αποδοχών σε 45 εργαζόμενους.

Ο Υπουργός

ΜΙΛΤΙΑΔΗΣ ΠΑΠΑΙΩΑΝΝΟΥ"

 

Σελίδα 2723 

31. Στην με αριθμό 1425/13-12-96 ερώτηση δόθηκε με το υπ' αριθμ. 601/20-12-96 έγγραφο από τον Υπουργό ΠΕ.ΧΩ.Δ.Ε. η ακόλουθη απάντηση:

"Απαντώντας στην ερώτηση με αριθμό 1425 που κατατέθηκε στις 13-12-96 από τους Βουλευτές κ.κ. Σταύρο Παναγιώτου και Μαρία Μπόσκου, σας γνωρίζουμε ότι για το θέμα είχαμε την ευκαιρία να ενημερώσουμε προφορικά τη Βουλή στις 6-11-96 κατά τη συζήτηση της υπ' αρ. 94/31-10-96 επίκαιρης ερώτησης.

Ο Υπουργός

Κ. ΛΑΛΙΩΤΗΣ"

32. Στην με αριθμό 1435/16-12-96 ερώτηση δόθηκε με το υπ' αριθμ. 1432/24-12-96 έγγραφο από τον Υφυπουργό Παιδείας η ακόλουθη απάντηση:

"Απαντώντας στην ερώτηση με αριθμό 1435/16-12-1996 που κατέθεσε ο Βουλευτής κ. Γ. Καρατζαφέρης σας γνωρίζουμε τα ακόλουθα:

Ο δάσκαλος κ. Ι. Κωνσταντινίδης υπέβαλε το αριθμ. 74/18-3-1996 υπόμνημα του προς τον Υπουργό Εθνικής Παιδείας και Θρησκευμάτων ζητώντας να του απονεμηθεί ηθική αμοιβή, ενόψει μάλιστα επικείμενης συνταξιοδότησής του, για κοινωνική προσφορά στα πλαίσια της εκπλήρωσης των εκπαιδευτικών του καθηκόντων. Η αρμόδια υπηρεσία του ΥΠΕΠΘ, σύμφωνα με τις διατάξεις των άρθρων 198, 199 του π.δ/τος 611/77, διαβίβασε το ανωτέρω υπόμνημα με το συνοδευτικό φάκελο στο ΚΥΣΠΕ, προκειμένου αυτό να γνωμοδοτήσει για την απονομή ή μη ηθικής αμοιβής στον εν λόγω δάσκαλο.

Το ΚΥΣΠΕ, στην υπ' αριθμ. 32/9-10-1996, πράξη του, γνωμοδότησε ότι τα στοιχεία που επικαλείται ο ανωτέρω εκπαιδευτικός καθώς και και τα υπάρχοντα στον υποβληθέντα φάκελο, εμπίπτουν στα νόμιμα καθήκοντα και τις αρμοδιότητες του κάθε Διευθυντή σχολικής μονάδας και επομένως και του ιδίου ως Διευθυντή και δεν είναι δυνατόν να θεωρηθούν αυτές εξαιρετικές πράξεις που δικαιολογούν την απονομή ηθικής αμοιβής.

Ακολούθως ο ανωτέρω εκπαιδευτικός υπέβαλε νέα αίτηση στις 30/10/1996 με την οποία ζητούσε επανεξέταση του θέματός του από το ΚΥΣΠΕ, υποβάλλοντας σχετικά δικαιολογητικά τα οποία όμως δεν αποτελούσαν νέα στοιχεία που να δικαιολογούν την επαναφορά του θέματός του στο εν λόγω συμβούλιο, όπως άλλωστε εγνώρισε και τον ενδιαφερόμενο η αρμόδια υπηρεσία του Υπουργείου με το έγγραφό της Φ.360/356/Δ1/10405/13-11-1996.

Τέλος σημειώνουμε ότι στον κο Ι. Κωνσταντινίδη με την αριθμ. 98412/18-11-69 απόφαση του ΥΠΕΠΘ του έχει απονεμηθεί η ηθική αμοιβή της ευφήμου μνείας "δια την επιδειχθείσα εξαίρετον δράσιν εν τη επιτελέσει της υπηρεσίας, πέραν της εκ των καθηκόντων του επιβαλλομένης".

Ο Υφυπουργός

ΙΩΑΝΝΗΣ ΑΝΘΟΠΟΥΛΟΣ"

33. Στην με αριθμό 1462/96 ερώτηση δόθηκε με το υπ' αριθμ. 4917/20-12-96 έγγραφο από την Υπουργό Αιγαίου η ακόλουθη απάντηση:

"Σε απάντηση στην ερώτηση 1462/96 του Βουλευτή κ. Αθ. Βαρίνου σχετικά με τις αναπτυξιακές παρεμβάσεις στην Κοινότητα Νενητουρίων της Χίου σας γνωρίζουμε ότι:

1. Είναι απαραίτητο να διευκρινιστεί ότι τα περισσότερα από τα θέματα που αναφέρονται στην παραπάνω ερώτηση είναι της τοπικής σημασίας και αρμόδιος για την επίλυσή τους είναι η Νομαρχιακή και η Τοπική Αυτοδιοίκηση.

2. Ο προγραμματισμός και η ιεράρχηση των αναγκών και των έργων γίνεται από το Νομάρχη και το Νομαρχιακό Συμβούλιο που είναι αρμόδιοι για την προώθηση τους με αξιοποίηση είτε εθνικών πόρων είτε κοινοτικών προγραμμάτων.

3. Το Υπουργείο Αιγαίου, που συνεργάζεται στενά με την Νομαρχιακή και την Τοπική Αυτοδιοίκηση, καλύπτει, στα πλαίσια των περιορισμένων πόρων του, τοπικές ανάγκες επείγοντος κυρίως χαρακτήρα στις περιπτώσεις που η Νομαρχιακή και η Τοπική Αυτοδιοίκηση αδυνατούν να το πράξουν, ενώ παράλληλα επεξεργάζεται και υλοποιεί συνολικότερα αναπτυξιακά προγράμματα για τα νησιά για τα οποία προσπαθεί συνολικότερα αναπτυξικά προγράμματα για τα νησιά για τα οποία προσπαθεί να εξασφαλίσει τους απαραίτητους πόρους. Σε αυτά τα πλαίσια εξετάζει το Σχέδιο Ολοκληρωμένης Ανάπλασης της ΒΔ χίου προκειμένου να συμβάλει κατά τον αποτελεσματικότερο τρόπο, με την έναρξη του νέου οικονομικού έτους, στην αποκατάσταση της πληγείσας περιοχής.

Η Υπουργός

ΕΛΙΣΑΒΕΤ ΠΑΠΑΖΩΗ"

34. Στην με αριθμό 1465/17-12-96 ερώτηση δόθηκε με το υπ' αριθμ. 1443/24-12-96 έγγραφο από τον Υφυπουργό Παιδείας ακόλουθη απάντηση:

"Απαντώντας στην ερώτηση με αριθμό 1465/17-12-1996 που κατέθεσε η Βουλευτής κα Πόπη Φουντουκίδου σας γνωρίζουμε τα ακόλουθα:

1. Οι δαπάνες της εκπαίδευσης είναι προϋπολογιστικά αποκεντρωμένες και οι σχετικές πιστώσεις για την πληρωμή τους, εγγράφονται στους προϋπολογισμούς των Περιφερειακών Διοικήσεων και στη συνέχεια επιχορηγούνται οι Νομαρχιακές Αυτοδιοικήσεις, οι οποίες προβαίνουν στις διαδικασίες πληρωμής των δαπανών αυτών.

2. Ειδικά στη Ν.Α. Πέλλας για το έτος 1996 επιχορηγήθηκαν από την Περιφερειακή Διοίκηση Πέλλας πιστώσεις ύψους 35.000.000 για την πληρωμή της αποζημίωσης υπερωριακής διδασκαλίας για τις αμοιβές των ωρομισθίων καθηγητών β/θμιας Εκπ/σης. Από τις πιστώσεις αυτές το μεγαλύτερο μέρος δαπανήθηκε για ανεξόφλητες δαπάνες του έτους 1995 και για το λόγο αυτό δεν πληρώθηκαν οι σχετικές αποζημιώσεις των εκπαιδευτικών χρονικού διαστήματος 1.1.1996 έως 14-7-1996.

3. Με την αριθμ. ΙΒ/8732/4-11-1996 πρότασή μας προς το Γ.Λ.K. στάλθηκαν οικονομικά αιτήματα των Περιφερειακών Υπηρεσιών συνολικού ύψους 1.018.310.000 δρχ. για να ικανοποιηθούν από πιστώσεις του κρατικού αποθεματικού. Μεταξύ των αιτημάτων αυτών στάλθηκε και αίτημα της Δ/νσης Β/θμιας Εκπ/σης Πέλλας, με το οποίο ζητούσε πιστώσεις ύψους 30.410.000 δρχ. για την πληρωμή των αποζημιώσεων αυτών που καθυστέρησε η πληρωμή τους εν λόγω εξάντλησης της σχετικής πίστωσης.

4. Το Γ.Λ.Κ. απαντώντας στην παραπάνω πρότασή μας με το αριθμ. 2073369/3-12-1996 έγγραφό του που μας πληροφορεί ότι δεν μπορεί να ικανοποιήσει τα αιτήματα αυτά, για το λόγο ότι δεν περιέχουν τα απαραίτητα για την αξιολόγησή τους στοιχεία κ.λπ. και να υποβληθούν εκ νέου τα αιτήματα αυτά μέσω των υπηρεσιών δημοσιονομικού ελέγχου των Νομαρχιών, με όλα τα στοιχεία της αριθμ. 2074768/7-11-1996, εγκυκλίου του Γ.Λ.Κ.

5. Λαμβάνοντας υπόψη ότι το οικονομικό έτος λήγει την 31-12-1996 και δεν υπάρχουν χρονικά περιθώρια για μεταβολές στον προϋπολογισμό και την ανάγκη ικανοποίησης του αιτήματος της Β/θμιας Εκπ/σης Πέλλας, προωθούμε ξεχωριστή πρότασή μας στο Γ.Λ.Κ. να μεταφέρει στην Περιφερειακή Διοίκηση και στη συνέχεια στη Ν.Α. Πέλλας τις αιτηθείσες πιστώσεις, για την πληρωμή των οφειλομένων αποζημιώσεων στους καθηγητές Β/θμιας Εκπαίδευσης.

6. Τέλος σημειώνουμε ότι η Α/θμια Εκπ/ση Πέλλας δεν έχει παρόμοιο πρόβλημα.

Ο Υφυπουργός

ΙΩΑΝΝΗΣ ΑΝΘΟΠΟΥΛΟΣ"

35. Στην με αριθμό 1504/18-12-96 ερώτηση δόθηκε με το υπ' αριθμ. 5267/30-12-96 έγγραφο από τον Υφυπουργό Υγείας η ακόλουθη απάντηση:

"Απαντώντας στην αριθ. 1504/18-12-96 ερώτηση που κατέθεσε στη Βουλή των Ελλήνων ο Βουλευτής κ. Φώτης Κουβέλης σας πληροφορούμε τα εξής:

Σελίδα 2724 

 

Σύμφωνα με το ν.δ. 57/73 οι μόνιμα εγκατεστημένοι στην Ελλάδα αλλοδαποί, μεταξύ των οποίων και οι Βορειοηπειρώτες, εντάσσονται στα προγράμματα Κοινωνικής Προστασίας και εφαρμόζονται για τους γηγενείς, με τις ίδιες προϋποθέσεις και σύμφωνα με τη διαδικασία του άρθρου 5 του ανωτέρω Νομοθετικού διατάγματος.

Επί πλέον σας γνωρίζουμε ότι οι πρόσφυγες από την Αλβανία είτε κατέχουν διαβατήριο με θεώρηση προσωρινής διαμονής στην Ελλάδα, είτε έχουν έρθει χωρίς διαβατήριο, δεν θεωρούνται σύμφωνα πάντοτε με την ισχύουσα νομοθεσία ότι υπάγονται στις ευεργετικές διατάξεις για τους παλιννοστούντες ομογενείς και για το λόγο αυτό δημιουργήθηκαν Κέντρα προσωρινής διαμονής από τα οποία παρέχεται στους πρόσφυγες κρατική μέριμνα (στέγαση, διατροφή, περίθαλψη, ευκαιρίες για εργασία κ.λπ.).

Ο Υφυπουργός

Θ. ΚΟΤΣΩΝΗΣ"

ΠΡΟΕΔΡΟΣ (Απόστολος Κακλαμάνης): 'Εχω την τιμή να ανακοινώσω στο Σώμα το δελτίο επικαίρων ερωτήσεων της Δευτέρας, 20 Ιανουαρίου 1997.

Επίκαιρες ερωτήσεις πρώτου κύκλου:

1. Η με αριθμό 499/13.1.97 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κας Ελένης Ανουσάκη προς τον Υπουργό Τύπου και Μέσων Μαζικής Ενημέρωσης, σχετικά με την υπόθεση της εταιρείας τηλεθέασης AGB.

2. Η με αριθμό 497/13.1.97 επίκαιρη ερώτηση της Βουλευτού της Νέας Δημοκρατίας κας Φάνης Πάλλη-Πετραλιά προς τον Υπουργό Περιβάλλοντος-Χωροταξίας και Δημοσίων 'Εργων, σχετικά με τις πρόσφατες πλημμύρες, τον εγκλωβισμό αυτοκινήτων στην υπόγεια διάβαση των νέων έργων του Κηφισσού, τις ζημιές που προκλήθηκαν στα Λιόσια και το Περιστέρι κ.λπ.

3. Η με αριθμό 510/15.1.97 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Δημητρίου Κωστόπουλου προς τους Υπουργούς Εθνικής Οικονομίας και Οικονομικών, Περιβάλλοντος-Χωροταξίας και Δημοσίων 'Εργων, σχετικά με τη λήψη των αναγκαίων μέτρων επίλυσης του προβλήματος του ιδιοκτησιακού καθεστώτος των οικοπέδων της συνοικίας Ελευθερίου Βενιζέλου στα Τουρκοβούνια τα οποία διεκδικούν ιδιώτες.

4. Η με αριθμό 507/14.1.97 επίκαιρη ερώτηση της Βουλευτού του Συνασπισμού της Αριστεράς και της Προόδου κας Μαρίας Δαμανάκη προς τον Υπουργό Περιβάλλοντος-Χωροταξίας και Δημοσίων 'Εργων, σχετικά με τα μέτρα που προτίθεται να λάβει η Κυβέρνηση ώστε να εξακολουθήσει να ισχύει το καθεστώς προστασίας των υγροβιότοπων των περιοχών Μεσολογγίου και Αιτωλικού.

5. Η με αριθμό 502/13.1.97 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Αναστασίου Ιντζέ προς τον Υπουργό Εσωτερικών-Δημόσιας Διοίκησης και Αποκέντρωσης, σχετικά με τις απεργιακές κινητοποιήσεις των εργαζομένων στην καθαριότητα των Οργανισμών Τοπικής Αυτοδιοίκησης (Ο.Τ.Α.) και τη λήψη των αναγκαίων μέτρων για την επίλυση των προβλημάτων τους.

Επίκαιρες ερωτήσεις δεύτερου κύκλου:

1. Η με αριθμό 504/14.1.97 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Παρασκευά Φουντά προς τον Υπουργό Γεωργίας, σχετικά με τη λήψη των αναγκαίων μέτρων για την επίλυση προλημάτων των πορτοκαλοπαραγωγών, την ενίσχυση των εξαγωγών κ.λπ.

2. Η με αριθμό 503/14.1.97 επίκαιρη ερώτηση του Βουλευτή της Νέας Δημοκρατίας κ. Αθανασίου Δαβάκη προς τον Υπουργό Γεωργίας, σχετικά με τη λήψη των αναγκαίων μέτρων για την επίλυση των προβλημάτων των πορτοκαλοπαραγωγών του Νομού Λακωνίας, τις εξαγωγές νωπών φρούτων και λαχανικών κ.λπ.

3. Η με αριθμό 503/15.1.97 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Λεωνίδα Αυδή προς τον Υπουργό Εργασίας και Κοινωνικών Ασφαλίσεων, σχετικά με τη νομική κατοχύρωση του ωραρίου λειτουργίας των καταστημάτων.

4. Η με αριθμό 506/14.1.97 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Ιωάννη Δραγασάκη προς τον Υπουργό Περιβάλλοντος - Χωροταξίας και Δημοσίων 'Εργων, σχετικά με την αντιπλημμυρική προστασία των σταθμών του "ΜΕΤΡΟ" και των μεγάλων δημοσίων έργων.

5. Η με αριθμό 494/13.1.97 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Ιωάννη Δημαρά προς τους Υπουργούς Εθνικής Οικονομίας και Οικονομικών, Εργασίας και Κοινωνικών Ασφαλίσεων, σχετικά με την επίσπευση της διαδικασίας χορήγησης των συντάξεων στους δικαιούχους του Επικουρικού Ταμείου Μετάλλου και την έγκριση αυξήσεων στις συντάξεις με αναδρομική ισχύ για το 1996. 

Σελίδα 2725 

 

ΠΡΟΕΔΡΟΣ (Απόστολος Κακλαμάνης): Εισερχόμαστε στην

ΕΙΔΙΚΗ ΗΜΕΡΗΣΙΑ ΔΙΑΤΑΞΗ

ΤΗΣ ΟΛΟΜΕΛΕΙΑΣ ΤΗΣ ΒΟΥΛΗΣ

Συζήτηση προ ημερησίας διατάξεως, σύμφωνα με το άρθρο 143 του Κανονισμού της Βουλής, με πρωτοβουλία του Προέδρου της Νέας Δημοκρατίας κ. Μιλτιάδη 'Εβερτ, σε επίπεδο Αρχηγών Κομμάτων, με θέμα: "Το αγροτικό πρόβλημα".

Κατά την παράγραφο 5 του άρθρου 143 του Κανονισμού με απόφαση της Βουλής, ύστερα από πρόταση του Προέδρου της, μπορεί κατ'εξαίρεση να διευρυνθεί ο κύκλος των ομιλητών. Με την ίδια απόφαση καθορίζεται η διάρκεια της αγόρευσής τους. 

Προτείνω, λοιπόν, προς το Σώμα να διευρυνθεί η συζήτηση, να οριστεί ένας επιπλέον ομιλητής από κάθε Κόμμα, είτε ο Κοινοβουλευτικός Εκπρόσωπος είτε άλλος Βουλευτής του ίδιου Κόμματος και να λάβουν το λόγο οι ομιλητές αυτοί μετά το πέρας των ομιλιών του Πρωθυπουργού και των Προέδρων των Κοινοβουλευτικών Ομάδων. Οι Υπουργοί έχουν δικαίωμα να συμμετάσχουν, σύμφωνα με τα άρθρα 143 και 97 παράγραφοι 1 έως 3 του Κανονισμού.

Τα Κόμματα, για την περίπτωση που θα συμφωνήσετε, έχουν ορίσει τους εξής ομιλητές: Το ΠΑ.ΣΟ.Κ. δεν όρισε ακόμη το δικό του ομιλητή. Δε γνωρίζω αν θα περιοριστεί στον Υπουργό, θα μας πει. Από τη Νέα Δημοκρατία έχει οριστεί ο Κοινοβουλευτικός της Εκπρόσωπος κ. Σταύρος Δήμας. Από το Κομμουνιστικό Κόμμα Ελλάδος έχει οριστεί ο συνάδελφος κ. Ευάγγελος Μπούτας. Από το Συνασπισμό της Αριστεράς και της Προόδου έχει οριστεί ο συνάδελφος κ. Ευάγγελος Αποστόλου και από το Δημοκρατικό Κοινωνικό Κίνημα έχει οριστεί ο συνάδελφος κ. Ιωάννης Καρακώστας. Ο χρόνος ομιλίας για τον δεύτερο κύκλο προτείνω να είναι είκοσι λεπτά.

Δέχεστε αυτήν την πρόταση συνολικώς όπως τη διατύπωσα;

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΟΣ (Απόστολος Κακλαμάνης): Η πρόταση έγινε δεκτή ομοφώνως.

Ο Πρόεδρος της Κυβερνήσεως κ. Κωνσταντίνος Σημίτης έχει το λόγο.

ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κυρίες και κύριοι συνάδελφοι, θα ήθελα να ξεκινήσω την ομιλία μου με το να εκφράσω τη λύπη μου και τη συμπαράστασή μου στις οικογένειες των θυμάτων της πρόσφατης θεομηνίας.

Η Κυβέρνηση έχει ήδη δεσμευθεί να αντιμετωπίσει τις ζημιές στην πόλη της Κορίνθου. Οι πρόσφατες πλημμύρες προξένησαν ζημιές και στη γεωργία πολλών περιοχών, στην Αργολίδα, στη Φθιώτιδα και στην Κορινθία. Ο ΕΛΓΑ θα ολοκληρώσει τις διαδικασίες εκτιμήσεων των ζημιών αυτών για να προχωρήσει μετά στην καταβολή των αποζημιώσεων, σύμφωνα με τους κανονισμούς που ισχύουν. Θα φροντίσουμε αυτή η διαδικασία να ολοκληρωθεί το ταχύτερο.

Κυρίες και κύριοι συνάδελφοι, την περασμένη εβδομάδα συνήλθε το Συμβούλιο Αγροτικής Πολιτικής. Παρακολούθησα τις ομιλίες των Αρχηγών των Κομμάτων, των εκπροσώπων της ΠΑΣΕΓΕΣ και των συνδικαλιστικών οργανώσεων της Χώρας και ενημερώθηκα για τις παρεμβάσεις οι οποίες έγιναν μετά τις ομιλίες αυτές.

Στο Συμβούλιο Αγροτικής Πολιτικής υπήρξαν ομιλητές, οι οποίοι έθεσαν με ρεαλισμό και υπευθυνότητα τα προβλήματα του αγροτικού κόσμου. 'Εκαναν προτάσεις εποικοδομητικές, γιατί σκοπός τους δεν ήταν να συνθηματολογήσουν, αλλά να βρουν λύσεις στα προβλήματα που απασχολούν τις τοπικές κοινωνίες και τον αγροτικό κόσμο.

'Ολες αυτές τις προτάσεις, οι οποίες αναπτύχθηκαν στη διάρκεια του Συμβουλίου Αγροτικής Πολιτικής, θα τις λάβουμε υπόψη μας κατά την επεξεργασία της πολιτικής μας και βέβαια και στα πλαίσια των ομάδων εργασίας, οι οποίες συστάθηκαν για να δώσουν συγκεκριμένες απαντήσεις σε θέματα όπως η πολιτική για τους νέους αγρότες ή σε σχέση με την αναμόρφωση του ΕΛΓΑ.

Κυρίες και κύριοι συνάδελφοι, είναι καιρός να ξεκαθαρίσουμε κάποια θεμελιώδη θέματα. Θέλουμε, είναι το ερώτημα, να ενσπείρουμε στον αγροτικό κόσμο βαθιά ανησυχία για τις μελλοντικές προοπτικές, να διογκώσουμε καταστάσεις, να δημιουργήσουμε μύθους για κάτι το οποίο επέρχεται και είναι ιδιαίτερα απειλητικό; Θέλουμε να παίζουμε με έναν ολόκληρο κόσμο ο οποίος μοχθεί για να δείξουμε έτσι ενδιαφέρον, ενώ στην πραγματικότητα στοχεύουμε μονάχα σε πολιτική απήχηση και ψήφους;

'Η θέλουμε να δώσουμε την πραγματική έκταση των προβλημάτων, να δούμε τις πραγματικές προοπτικές και να διαγράψουμε πολιτικές, οι οποίες πρέπει και μπορούν να εφαρμοστούν; Πιστεύω ότι επιδίωξή μας οφείλει να είναι το δεύτερο.

Για την προσέγγιση του αγροτικού μας ζητήματος, για την επίλυση των γεωργικών προβλημάτων υπάρχουν δύο διαμετρικά αντίθετες αντιλήψεις, όπως υπάρχουν και δύο διαμετρικά αντίθετες πρακτικές. Η μία αντίληψη και πρακτική είναι η συντηρητική παλαιοκομματική αντίληψη. 'Εχει μακρά παράδοση στη Χώρα μας. Συνδέεται με το πελατειακό σύστημα και τη δημαγωγική παροχολογία. Μοιράζει ψίχουλα και ελεημοσύνη στους αγρότες. Γίνονται μέτρα εντυπωσιασμού επιπόλαια, ασύνδετα, χωρίς λογική συνέπεια και συνοχή κατά καιρούς. Αυτή η πρακτική έτσι, επειδή δεν έχει συνέχεια, επειδή δεν έχει στόχο, δε βοηθάει στην ουσία, ούτε καν να επιλυθούν τα τρέχοντα προβλήματα. Κυρίως όμως αναβάλλει και ματαιώνει οποιαδήποτε σοβαρή και υπεύθυνη προσπάθεια για πρόοδο.

Στον αντίποδα αυτής της παλαιάς αντίληψης κινείται η δική μας αντίληψη και στρατηγική. Εμείς στοχεύουμε σε λύσεις βιώσιμες και σταθερές. Μία πολιτική που δίνει στον αγρότη τη δυνατότητα να σταθεί στα πόδια του και να ελέγχει σε όλο το μεγαλύτερο βαθμό την πορεία της δραστηριότητάς του.

Εμείς πιστεύουμε ότι ο αγρότης δεν πρέπει να είναι έρμαιο δημαγωγίας. Δεν εξαπατάται με το "τάξε και δώσε" του κομματάρχη. Ο αγρότης καταλαβαίνει ότι ο κόσμος αλλάζει και ότι υπάρχουν νέα προβλήματα, τα οποία περιμένουν λύσεις. Θέλει γι' αυτό βήματα, τα οποία εξασφαλίζουν προοπτική.

Υπάρχει, κυρίες και κύριοι συνάδελφοι, μία θεμελιακή διαφορά μεταξύ της συνθηματολογίας της Αντιπολίτευσης και των προτάσεων της Κυβέρνησης. Η Αντιπολίτευση προωθεί την άποψη ότι πρέπει το Κράτος να στηρίζει τον αγρότη με επιδοτήσεις, με επιδοτήσεις στο εισόδημα, με επιδοτήσεις στα καύσιμα, στο ρεύμα, σε κάθε στοιχείο κόστους, όπου είναι αυτό δυνατό. Είναι ένα ευνοϊκό για απήχηση σύνθημα. Είναι μία αντίληψη καταστροφική για την οικονομία και τους αγρότες, γιατί δεν προωθεί την παραγωγικότητα της λειτουργίας. Και βέβαια συνεπάγεται ένα κόστος πολλών δισεκατομμυρίων δραχμών, που κάθε χρόνο πρέπει να καταβάλει ολόκληρος ο πληθυσμός ή να εξοικονομηθεί από κοινωνικές υπηρεσίες, που απολαμβάνει κι αυτός ο αγρότης. 

Στα πρόσφατα χρόνια ο αγροτικός κόσμος έχει νωπή τη μνήμη για τα όσα του επεφύλαξε η Νέα Δημοκρατία. Τι είναι αυτά; Τη μείωση του αγροτικού εισοδήματος ως ποσοστό του συνολικού ακαθάριστου εγχώριου προϊόντος της Χώρας, με μέσο ρυθμό μείωσης 5,3% το χρόνο μεταξύ του '90 και του '93. Μείωση του αγροτικού εισοδήματος την τριετία της Νέας Δημοκρατίας, την αλματώδη αύξηση του κόστους παραγωγής στα λιπάσματα, στα φυτοφάρμακα, στα καύσιμα, τα υψηλά επιτόκια και ας μην ξεχνάμε και το διωγμό των συνεταιρισμών. Εμείς στο ΠΑ.ΣΟ.Κ. δώσαμε με την πολιτική, μας όλα τα χρόνια που είμαστε στην Κυβέρνηση, μία τεράστια ώθηση στην ύπαιθρο. Στην τριετία '94-'96 πετύχαμε μέσο ρυθμό αύξησης του αγροτικού εισοδήματος ανά μονάδα εργασίας κατά 4,5%. Γνωρίζουμε πολύ καλά βέβαια ότι υπάρχουν συγκεκριμένα προβλήματα και δίνουμε μάχες γι' αυτά. Μάχες στην Ευρωπαϊκή 'Ενωση, μάχες για να δώσουμε τις καλύτερες δυνατές λύσεις μέσα στα όρια αντοχής της οικονομίας. Αν δε λάβουμε υπόψη μας τα περιοριστικά όρια και αν ακολουθήσουμε όσα λέγονται κατά καιρούς, τότε θα ζημιώσουμε πρώτα απ' όλα 

Σελίδα 2726 

τους αγρότες και βέβαια και την οικονομία.

Εμείς θέλουμε να ακολουθήσουμε μία πολιτική κοινωνικής αντιμετώπισης των καταστάσεων και μακροοικονομικής σταθεροποίησης.

Πήραμε μέτρα για τους αγρότες με τον Ο.Γ.Α., τιμαριθμοποιήσαμε τις αγροτικές συντάξεις, ακολουθούμε μια αναπτυξιακή επενδυτική στρατηγική σε όλη τη Χώρα, έργα υποδομής, επιδότηση επενδυτικών πρωτοβουλιών, στήριξη των νέων αγροτών, πολιτική αναδασμού της αγροτικής γης, προγράμματα κατάρτισης, εκσυγχρονισμό κτηνοτροφίας, εργαστήρια γεωργικής έρευνας, εγγειοβελτιωτικά και αρδευτικά έργα, ποσοτική βελτίωση της παραγωγής, δημιουργία ανταγωνιστικών μορφών παραγωγής, βελτίωση των συνθηκών μεταποίησης και εμπορίας των αγροτικών προϊόντων, φυτοπροστασία, στήριξη της ζωικής παραγωγής. 'Ολα αυτά τα οποία γίνονται και έγιναν και στο παρελθόν, αποτελούν την απάντησή μας, τα όπλα αντιμετώπισης των προβλημάτων, που επηρεάζουν ή θα επηρεάσουν τη γεωργία τα επόμενα χρόνια.

Στο αγροτικό μας ζήτημα, κάποιοι καλλιεργούν πλάνες που αποπροσανατολίζουν και εκτρέπουν τη συζήτηση από τα πραγματικά κρίσιμα θέματα. 

Πρώτη πλάνη: Ο αγρότης είναι εξαθλιωμένος, ξεκληρίζεται, πεινάει. Κανείς δεν παραγνωρίζει, ούτε υποτιμά τα προβλήματα και τις πιέσεις, τις οποίες δέχεται το αγροτικό εισόδημα. 

'Ολοι γνωρίζουμε ότι στις φθίνουσες αγροτικές περιοχές, στις ορεινές, στις νησιώτικες, στις παραμεθόριες περιοχές, υπάρχει έντονο πρόβλημα. Η καλλιέργεια, όμως, της εικόνας του εξαθλιωμένου, ξεκληρισμένου και πεινασμένου αγρότη, μόνο τις συντηρητικές πρακτικές βοηθάνε. Καλλιεργεί τον πανικό, ρίχνει το ηθικό του αγρότη. Υπάρχουν προβλήματα, αλλά τα προβλήματα αυτά αντιμετωπίζονται.

Μία δεύτερη πλάνη είναι αυτή που καλλιεργεί χωρίς διακρίσεις την εικόνα του αγρότη, που δήθεν σπαταλά τις επιδοτήσεις, διασκεδάζει και συνεχώς καταναλώνει. Και αυτή η εικόνα, προσβάλλει το ήθος και τους κόπους της συντριπτικής πλειοψηφίας των αγροτών που καθημερινά μοχθούν.

Μια τρίτη πλάνη -και είναι αυτή που έντονα καλλιεργεί η Αντιπολίτευση- είναι ότι δε γίνεται τίποτα στον αγροτικό χώρο, ότι τα κονδύλια τα οποία προορίζονται για αναπτυξιακά έργα δεν απορροφώνται, ότι τα προγράμματα είναι λόγια και θεωρίες, ότι το Κράτος δε βοηθά και είναι σπάταλο και διεφθαρμένο.

Αυτό όταν λέγεται συνέχεια, ενισχύει τη νεοφιλελεύθερη αντίληψη και επιζητεί, σε τελευταία ανάλυση, να καταργήσει μια προγραμματισμένη αγροτική πολιτική. Γιατί ο στόχος της Νέας Δημοκρατίας και της συντηρητικής γενικά Παράταξης, είναι να μην υπάρχει μια προγραμματισμένη αγροτική πολιτική, να αφεθούν όλα ελεύθερα στις δυνάμεις της αγοράς, ενώ εμείς πιστεύουμε, ότι πρέπει να υπάρχει γνώση της κατάστασης, αξιολόγηση της κατάστασης και σχεδιασμός.

Μια τέταρτη πλάνη, τέλος, αφορά τις αναφορές της Αντιπολίτευσης στην προοπτική μείωσης της απασχόλησης στον αγροτικό τομέα. Θα φύγουν διακόσια πενήντα χιλιάδες άτομα και έτσι επισείεται η καταστροφή και ο όλεθρος.

Κατ'αρχήν η αναφορά σ'αυτούς τους αριθμούς αποτελεί μια αυθαίρετη εκτίμηση, η οποία δεν τεκμηριώνεται. Το κυριότερο όμως, κυρίες και κύριοι συνάδελφοι, είναι ότι εδώ, μια ιστορική εξέλιξη την οποία πρέπει να δούμε διαχρονικά και μέσα στο πλαίσιο των εξελίξεων που γίνονται στο σύνολο του Ευρωπαϊκού χώρου, επιλέγεται να αναχθεί σε δημαγωγία.

Οι συνάδελφοι της Αντιπολίτευσης, θα πρέπει να γνωρίζουν ότι μεταξύ 1971-1981 η απασχόληση στον αγροτικό τομέα, μειώθηκε κατά διακόσια εξήντα οκτώ χιλιάδες άτομα και μεταξύ 1981-1991 κατά διακόσια ενενήντα χιλιάδες άτομα.

Η Νέα Δημοκρατία παρέλειψε, επίσης, να πει ότι μόνο στα χρόνια 1990-1993, οι απασχολούμενοι στον αγροτικό τομέα μειώθηκαν κατά εκατόν πενήντα ένα χιλιάδες άτομα.

Να μην καταστροφολογούμε, λοιπόν, αλλά να βλέπουμε τα πράγματα σε ποια πορεία βρίσκονται.

Η μείωση της απασχόλησης στον αγροτικό τομέα συνδέεται όμως με άλλα πεδία δραστηριότητος. Μεταξύ '81 και '91 δημιουργήθηκαν εξακόσιες χιλιάδες περίπου νέες θέσεις απασχόλησης στις υπηρεσίες που έδωσαν διέξοδο σ'αυτούς που επιζητούσαν νέα απασχόληση. Ακόμη και σε περιόδους χαμηλής ανάπτυξης της οικονομίας, δημιουργούνται ευκαιρίες για όσους θέλουν να φύγουν από τη γεωργία και φεύγουν από την ύπαιθρο.

Δεν πρέπει επίσης, να μας διεφεύγει ότι και η αγροτοβιομηχανική παραγωγή αποτελεί το πιο δυναμικό τμήμα της βιομηχανίας, διαχέοντας θετικότατες επιδράσεις στην αγροτική παραγωγή και απασχόληση. Σήμερα, η οικονομία μας βρίσκεται και το έχουμε πει επανειλημμένα σε μια αναπτυξιακή τροχιά και αυτό δημιουργεί μεγαλύτερη αισιοδοξία για το μέλλον, για την απασχόληση. Η αναπτυξιακή πορεία που έχει ξεκινήσει δημιουργεί προοπτικές για τα επόμενα χρόνια για όλους, αγρότες και εργαζόμενους σε κάθε τομέα παραγωγής. Δεν πρέπει, λοιπόν, εξελίξεις οι οποίες έρχονται με την εξέλιξη της Κοινωνίας να είναι αντικείμενο δημαγωγικής προσέγγισης. Πρέπει να είναι αντικείμενο μιας προγραμματισμένης αντιμετώπισης για να μπορούμε να ξεπερνάμε τα προβλήματα.

Κυρίες και κύριοι συνάδελφοι, η ελληνική γεωργία στηρίζεται σε πολύ σημαντικό βαθμό από την Ευρωπαϊκή 'Ενωση. Η Κοινή Αγροτική Πολιτική συμβάλλει στο σχηματισμό του αγροτικού εισοδήματος της Χώρας μας κατά ποσοστό που ξεπερνάει το 50%. Η Κοινή Αγροτική Πολιτική παρά τις όποιες ενστάσεις, λειτούργησε από την ένταξη της Χώρας μέχρι σήμερα θετικά για τη στήριξη των προϊόντων μας και των γεωργικών εισοδημάτων. Αυτό δεν είναι μία αυτονόητη επίπτωση του γεωργικού κοινοτικού κεκτημένου. Είναι σε σημαντικό βαθμό καρπός σκληρών διαπραγματεύσεων και προσπαθειών τις οποίες έκαναν οι ελληνικές κυβερνήσεις, προσπαθειών μέσα στα όργανα της Κοινότητος.

Σήμερα, το εισόδημα του 'Ελληνα παραγωγού εξαρτάται σε σημαντικό βαθμό από τις επιδοτήσεις της Ευρωπαϊκής 'Ενωσης. Στο βαμβάκι για παράδειγμα η επιδότηση αποτελεί τα 2/3 της τιμής του παραγωγού, ενώ σε ορισμένες ποικιλίες καπνών η αναλογία είναι αισθητά υψηλότερη. Αποδίδουμε, λοιπόν, ιδιαίτερη σημασία οι επιδοτήσεις να πληρώνονται εγκαίρως με διαφάνεια και δικαιοσύνη και θέλουμε να εξαλείψουμε καθυστερήσεις, ατασθαλίες και κάθε είδους μεσάζοντες.

Ξέρουμε όλοι ότι η ΚΑΠ πραγματοποίησε μια ριζική στροφή το '92, στροφή που προετοίμασε το γύρο της Ουρουγουάης και τη Συμφωνία της GATT. Με το νέο περιοριστικό πλαίσιο του '92 μπήκαν φραγμοί στην απεριόριστη αύξηση της παραγωγής και των επιδοτήσεων, γενικεύθηκαν οι ποσοστώσεις, περιορίστηκαν οι αγοραστικές παρεμβάσεις. Η στήριξη μέσω εγγυημένων τιμών υποκαταστάθηκε μερικά με άμεσες χρηματικές ενισχύσεις.

Θέλω να τονίσω ότι η στήριξη που δέχεται αυτήν τη στιγμή η ελληνική γεωργία δεν πρόκειται, σε συνολικούς χρηματικούς όρους, να μεταβληθεί μεσοβραχυπρόθεσμα, ούτε θα οδηγήσει στα επόμενα χρόνια στην ανατροπή των σημερινών εισροών για τη στήριξη της γεωργίας. Η αντιμετώπιση άμεσων και πιεστικών προβλημάτων στα προϊόντα μπορεί κατ' αρχήν να γίνει με ποιοτικές και οργανωτικές βελτιώσεις, με αξιοποίηση υφισταμένων κανονισμών. Υπάρχουν πολλά περιθώρια σ' αυτό το πλαίσιο μέσα σ' αυτήν την περιοριστική αγροτική πολιτική που ισχύει, για να μπορέσουμε να στηρίξουμε όταν χρειάζεται και όπου χρειάζεται προϊόντα. Αυτά τα περιθώρια πρέπει να τα εξαντλήσουμε.

Υπάρχει, λοιπόν, ένα πλαίσιο το οποίο εξασφαλίζει εισροές, που είναι σε όφελος της ελληνικής γεωργίας. Το πλαίσιο, όπως θα πω, βρίσκεται σε εξέλιξη και υπό διαπραγμάτευση, αλλά οι συνθήκες δεν πρόκειται για τα επόμενα χρόνια να αλλάξουν στα κύριά τους χαρακτηριστικά.

Βρίσκεται σε εξέλιξη η επανεξέταση ορισμένων καθεστώτων, όπως του ελαιολάδου και του καπνού. Η ρήτρα αυτής της επανεξέτασης προβλέφθηκε το 1992. Η Ελλάδα θα επιδιώξει να στηρίξει τα προϊόντα στις διαπραγματεύσεις αυτές, όπως να στηρίξει και άλλα προϊόντα, να βελτιώσει, για παράδειγμα, το καθεστώς του βάμβακος και να επιτύχει την 

Σελίδα 2727 

αύξηση της ποσόστωσης του αγελαδινού γάλακτος.

Η διαδικασία μεταρρυθμίσεων της Κοινής Αγροτικής Πολιτικής θα αρχίσει για την μετά το 2000 εποχή. Οι βασικοί μοχλοί που κινούν τη νέα μεταρρύθμιση είναι δύο: Πρώτος είναι η τάση για παραπέρα απελευθέρωση του διεθνούς εμπορίου και δεύτερος είναι η διεύρυνση της Ευρωπαϊκής 'Ενωσης προς την Ανατολική και Κεντρική Ευρώπη, διεύρυνση η οποία συνεπάγεται νέες υποχρεώσεις, διεύρυνση η οποία δημιουργεί μια μεγαλύτερη προσφορά αγροτικών προϊόντων και θέτει νέα προβλήματα.

Εμείς απέναντι σ' αυτά τα δύο θέματα, τις δύο αυτές τάσεις θα αγωνιστούμε για μια αγροτική πολιτική, η οποία δε θα λειτουργεί μονάχα με εμπορική λογική, αλλά θα λειτουργεί και με κοινωνική λογική και θα στηρίζεται στις αρχές της αλληλεγγύης. Θα αγωνιστούμε ιδιαίτερα για να αποτραπεί η επανεθνικοποίηση της Κοινής Αγροτικής Πολιτικής. Επανεθνικοποίηση της Κοινής Αγροτικής Πολιτικής σημαίνει κατάργηση της αρχής αλληλεγγύης. Δε μας συμφέρει αυτό, το έχουμε πει επανειλημμένα. Στην παγίδα αυτή θέλουν να μας παρασύρουν όλοι εκείνοι οι οποίοι πιέζουν να δώσουμε εθνικές ενισχύσεις. Αυτό θέλουν και οι μεγάλες χώρες, να δώσουν όλοι εθνικές ενισχύσεις για να μπορούν να δίνουν αυτές περισσότερες και να βρίσκονται σε ευνοϊκότερη θέση από μας στο διεθνή και ευρωπαϊκό ανταγωνισμό. Δεν πρέπει, λοιπόν, να πέσουμε στην παγίδα αυτή.

Εμείς οφείλουμε με κατάλληλες στρατηγικές, βελτιώνοντας την ανταγωνιστικότητά μας -βελτιώνοντας την ανταγωνιστικότητά μας, το επαναλαμβάνω γιατί θέλω να το τονίσω- να βελτιώσουμε τη θέση των αγροτών και της υπαίθρου. Αν ακολουθήσουμε μια παθητική γραμμή, είμαστε προσκολλημένοι σε διαμαρτυρίες και βλέπουμε τα πράγματα μόνο να έρχονται και δεν πράττουμε για να αντιμετωπίσουμε τις καταστάσεις, βεβαίως και θα υποβαθμίσουμε τη θέση μας. Θα υποβαθμίσουμε τη θέση μας και αν στηριζόμαστε μονάχα σε επιδοτήσεις στα προϊόντα και στο εισόδημα για να ξεπερνάμε προβλήματα τα οποία προκύπτουν από τη συγκυρία.

Η στρατηγική μας στον αγροτικό τομέα δεν μπορεί παρά να είναι μια στρατηγική μεγάλων αλλαγών και ιδίως και κυρίως διαρθρωτικών αλλαγών. Διαρθρωτικών αλλαγών που αποβλέπουν στη δημιουργία μιας ανταγωνιστικής γεωργίας, στη βιώσιμη και πολυδύναμη ανάπτυξη όλων των αγροτικών περιφερειών της Χώρας, στη δημιουργία ενός πανελλήνιου δικτύου κοινωνικής προστασίας για τον αγροτικό μας πληθυσμό, που θα καλύπτει το δίκτυο αυτό, τη σύνταξη, την πρόνοια, την υγεία, την ασφάλιση της παραγωγής.

Αυτοί είναι οι άξονες, ανταγωνιστική γεωργία, ανάπτυξη των αγροτικών περιφερειών, κοινωνική προστασία.

Αν σταθούμε σ' αυτούς τους άξονες, τότε θα διασφαλίσουμε την ισόρροπη ανάπτυξη για την ελληνική οικονομία και κοινωνία, εισόδημα και προοπτική, κύρος και κοινωνική αναγνώριση στους αγρότες μας. 

Κυρίες και κύριοι συνάδελφοι, το πρόβλημα του κόστους παραγωγής δεν πρέπει να γίνεται αντικείμενο επιπόλαιων παροχών. Αλόγιστες και τυφλές επιδοτήσεις στα μέσα παραγωγής εξυπηρετούν, κυρίως, τους πιο εντατικούς παραγωγούς, τους μεγαλοαγρότες και λόγω του υψηλού τους κόστους οδηγούν σε δημοσιονομικό αδιέξοδο. Η μειωμένη φορολογία στα καύσιμα που ήδη ισχύει, πρέπει να ισχύσει για τους πραγματικούς αγρότες και δεν πρέπει βέβαια να καταλήξει σε μία εκτεταμένη λαθρεμπορία. Το μητρώο αγροτών είναι προϋπόθεση για την ομαλή εφαρμογή του μηχανισμού αυτού. Αλλά τα καύσιμα δεν είναι το μόνο θέμα κόστους. Τα καύσιμα αφορούν κυρίως τις μηχανοποιημένες αρωτριαίες καλλιέργειες, δεν αφορούν άλλους κλάδους, π.χ. την ελαιοκαλλιέργεια, τα εσπεριδοειδή, την αιγοπροβατοτροφία.

Σημαντικοί παράγοντες είναι και τα ενοίκια γης. Τα ενοίκια των ποσοστώσεων. Το κόστος των ζωοτροφών για τα νησιά. Η προμήθεια των φυτοφαρμάκων και άλλα. Μόνο αν δούμε συνολικά αυτό το πρόβλημα του κόστους, θα το αντιμετωπίσουμε με λογική και πνεύμα δικαιοσύνης. Συνολικά, βέβαια, σημαίνει ότι μέσα από διαρθρωτικές αλλαγές θα βελτιώσουμε τη θέση μας, με πολιτική γεωργικής γης, συγκοινωνιακές υποδομές, με εξυγίανση των συνεταιρισμών, για να προμηθεύουν γεωργικά εφόδια με ευνοϊκούς όρους στα μέλη τους.

Επιζητούμε συζήτηση και διάλογο στα θέματα αυτά και σε πολλά άλλα, που καλύπτουν συνολικά το μεγάλο πρόβλημα του κόστους. Αλλά το πρόβλημα της ανταγωνιστικότητας για τα γεωργικά μας προϊόντα, δεν είναι μόνο θέμα κόστους της πρωτογενούς παραγωγής. Σε πολύ μεγάλο βαθμό είναι και πρόβλημα της εμπορικής αξιοποίησης. Δεν είναι μόνο ζήτημα υλικών επενδύσεων, αλλά είναι και εξίσου θέμα ύλων επενδύσεων, σε ποιότητα, τεχνογνωσία, κατάρτιση, καινοτομίες.

Στόχος μας είναι η ποιοτική γεωργία. Κρίσιμος παράγοντας θα είναι η όλη καλύτερη διασύνδεση της πρωτογενούς παραγωγής με τη βιομηχανία τροφίμων, καθώς και την προώθηση προϊόντων στα εμπορικά δίκτυα διανομής.

Είναι γνωστά τα παραδείγματα, κυρίες και κύριοι συνάδελφοι: Το παράδειγμα του λαδιού μας, που πουλιέται σε μεγάλο βαθμό ακόμα χύμα στο εξωτερικό ή άλλα προϊόντα, όπως τα κονσερβοποιημένα ροδάκινα, όπου είμαστε πρώτοι στον κόσμο, αλλά δεν έχουμε σήματα, δεν έχουμε επώνυμα προϊόντα και εργαζόμαστε φασόν για αλυσίδες καταστημάτων, οι οποίες διαθέτουν τα προϊόντα τα δικά μας, με δικά τους σήματα. Εκεί πρέπει να επιτύχουμε λύσεις, για να μπορέσουμε να αυξήσουμε το εισόδημα του παραγωγού. Και αυτό δεν είναι μονάχα αποτέλεσμα κυβερνητικής πρωτοβουλίας, είναι και αποτέλεσμα δράσης των συνεταιρισμών, των γεωργικών οργανώσεων και όλων των εμπλεκομένων στην αλυσίδα της παραγωγής τροφίμων.

Κυρίες και κύριοι συνάδελφοι, δεν είναι, όμως, μόνο το γεωαγροτικό μας ζήτημα πρόβλημα ανταγωνιστικότητας των προϊόντων. Αφορά πάνω απ' όλα και τον κοινωνικό και οικονομικό ιστό της υπαίθρου και τους ανθρώπους που συγκροτούν τον ιστό αυτό. Βασική επιδίωξή μας είναι η συγκράτηση αριθμητικά επαρκούς, οικονομικά και δημογραφικά, ακμαίου πληθυσμού στην ελληνική ύπαιθρο, ειδικότερα, στις ορεινές, στις νησιώτικες και στις παραμεθόριες ζώνες. Θέλουμε, επίσης, ενεργούς πολίτες αγρότες, που ενδιαφέρoνται για τα κοινά, που δραστηριοποιούνται και συμβάλλουν στην ευημερία και στην ανάπτυξη των τοπικών μας κοινωνιών.

Γι' αυτό πιστεύουμε ότι είναι ολοκληρωμένα προγράμματα ολοκληρωμένης και πολυδύναμης ανάπτυξης για κάθε περιφέρεια, για κάθε νομό, για κάθε τοπική αγροτική κοινωνία. Σπονδυλική στήλη να είναι η γεωργία, αλλά δίπλα σ'αυτήν τη σπονδυλική στήλη, δίπλα στη γεωργία, πρέπει να αναπτύσσονται και άλλες παραγωγικές και κοινωνικές δραστηριότητες και κάθε είδους υποδομές.

Γι'αυτό, να μη βλέπουμε μονάχα τη μία ή την άλλη επένδυση στο αρδευτικό έργο, να βλέπουμε και τις άλλες επενδύσεις, που γίνονται, σε οδικούς άξονες, σε σχολεία και σε ο,τιδήποτε άλλο συντείνει στο να υπάρχει ζωή στην τοπική κοινωνία και στην ύπαιθρο.

Και να δούμε και την κοινωνική προστασία. Κεντρικός άξονας της στρατηγικής μας, είναι το πανελλήνιο δίκτυο κοινωνικής προστασίας και πρόνοιας του αγροτικού πληθυσμού. Θα καλύπτει, όπως είπα πριν, την πρόνοια, την υγεία, τη συνταξιοδότηση, την αντιμετώπιση θεομηνιών.

Επιδίωξη είναι ο αγρότης να μη θεωρεί τη θέση του κοινωνικά υποδεέστερη και να μην επιζητεί γι'αυτό, πάση θυσία, αλλαγή επαγγέλματος για τα παιδιά του. Η πολιτική μας, λοιπόν, δεν εξαντλείται σε ενισχύσεις, σε προϊόντα ή σε αποζημιώσεις για καταστροφές. Δεν πρόκειται να ενστερνιστούμε αυτές τις αντιλήψεις ενός κράτους παροχών. Η ύπαιθρος θα ερημωθεί, αν εμμείνουμε σ'αυτά, αν κάνουμε τον αγρότη εξαρτώμενο από τη μία ή την άλλη επιδότηση, που του δίνεται κατά καιρούς.

Οι αγρότες -και ιδίως οι νεότερες ηλικίες- δε θα μείνουν στην ύπαιθρο, αν το στάρι, το γάλα μία χρονιά έχουν καλύτερη τιμή. Και αυτό βέβαια θα παίξει το ρόλο του. Μαζί όμως με αυτό, χρειάζονται υπηρεσίες υγείας, σχολεία, κοινωνική υποδομή, μεταφορικές ευκολίες, επικοινωνία, πολιτισμικές δραστηριότητες και γενικά ένα περιβάλλον, το οποίο να τους 

Σελίδα 2728 

επιτρέπει να ζουν πιο άνετα, να αισθανθούν ότι είναι ισότιμοι πολίτες μίας πιο συνεκτικής κοινωνίας, να αισθανθούν ότι τα κοινωνικά χάσματα μειώνονται, ότι αυξάνονται οι ευκαιρίες για εισόδημα και μία διαφορετική ζωή.

Η πολιτική πρέπει να είναι μία συνολική πολιτική και να μην είναι μία πολιτική, η οποία επικεντρώνεται στην ενίσχυση σε ένα προϊόν, επειδή σε μία συγκεκριμένη συγκυρία μπορεί να παρουσιάζεται πρόβλημα εκεί. Για την υλοποίηση αυτής της πολιτικής, όπως διέγραψα, παίρνουμε μία σειρά από μέτρα, που στοχεύουν στη δημιουργία πιο δυναμικών προοπτικών. Θα αναφερθώ σε δεκατέσσερα σημεία:

Πρώτο σημείο, ο κοινωνικός διάλογος. Κατ'αρχήν, με το θεσμό του Συμβουλίου Αγροτικής Πολιτικής, στηρίζουμε τον κοινωνικό διάλογο στον αγροτικό χώρο. Η λειτουργία του θεσμού θα συμβάλλει, ώστε να λάβουμε υπόψη μας όλα τα δεδομένα, να γίνονται οι επιλογές για τη γεωργία και την ύπαιθρο με τη μεγαλύτερη δυνατή κοινωνική συναίνεση και κοινωνικό όφελος και να κινητοποιούνται περισσότερες δυνάμεις για την πραγματοποίηση των αποφάσεων.

Θα διασφαλίσουμε τις προϋποθέσεις για την επιτυχία αυτού του διαλόγου. Οι κοινωνικές και επαγγελματικές οργανώσεις, οι αγροτικοί σύλλογοι, οι συνεταιρισμοί και οι άλλοι εταίροι πρέπει, στα πλαίσια του κοινωνικού διαλόγου, που θα αναπτυχθεί με τις τακτικές συνεδριάσεις του Συμβουλίου Αγροτικής Πολιτικής, να αισθανθούν μεγαλύτερη ευθύνη, ώστε να αναδειχθούν τα επιχειρήματα και να υπάρξει σύνθεση απόψεων.

Δεύτερο σημείο, οι νέοι αγρότες. Εμείς θέλουμε να ενισχύσουμε το νέο αγρότη, γιατί η ενίσχυσή του αποτελεί επένδυση για τη μελλοντική ανάπτυξη της υπαίθρου. Θέλουμε να έχει μία νέα, καινοτόμο επαγγελματική συνείδηση και να εξασφαλίζεται η βιωσιμότητα στις επιχειρήσεις όχι μονάχα σε συνθήκες ανταγωνισμού, αλλά και υπό το καθεστώς αυξημένων χρηματικών επιβαρύνσεων, που συνεπάγονται ενέργειες, όπως η αγορά της γης και η φορολόγηση της μεταβίβασης, οι κληρονομικές μεταβιβάσεις και εμπλεκόμενες σε αποζημιώσεις κ.λπ.. Εμείς θέλουμε να υπάρξει μία σειρά από ρυθμίσεις, οι οποίες θα βοηθήσουν σε όλα αυτά τα προβλήματα.

Γι'αυτό εισάγουμε ειδικά φορολογικά μέτρα και πρόσθετες δανειακές επιβαρύνσεις όπως οι απαλλαγές από το φόρο μεταβίβασης γεωργικής γης για τους νέους αγρότες, η επέκταση του αφορολόγητου εισοδήματος κατά 50% για την πρώτη πενταετία άσκησης του επαγγέλματος, η μείωση της φορολογίας κληρονομιών, δωρεών, γονικών παροχών και της φορολογίας μεταβίβασης της αγροτικής γης.

Το τρίτο σημείο που εντάσσεται στην προσπάθεια ενίσχυσης των νέων αγροτών είναι μια πολιτική γης. Θεσμοθετούμε πολιτική αγροτικής γης, τράπεζα γης, για την αξιοποίηση και διαχείρισή της, για την εξασφάλιση βιώσιμων εκμεταλλεύσεων και επεκτείνουμε και στη γεωργία το θεσμό της χρηματοδοτικής μίσθωσης.

Τέταρτο σημείο, πρόσθετα επενδυτικά κίνητρα. 'Εχουμε δηλώσει ότι θα τροποποιήσουμε το σύστημα κινήτρων του αναπτυξιακού νόμου, ώστε η αγροτική γη να συνυπολογίζεται ως ίδια συμμετοχή στη χρηματοδότηση επενδύσεων και αυτό είναι μέτρο ιδιαίτερα χρήσιμο για τους νέους αγρότες.

Πέμπτο σημείο, μητρώο αγροτών. 'Εχουμε αναθέσει στην ΠΑΣΕΓΕΣ την κατάθεση του μητρώου αγροτών που σύντομα θα αποτελέσει εργαλείο άσκησης στοχοθετημένης πολιτικής στον αγροτικό χώρο. Θα αξιοποιήσουμε το μητρώο μετά από ολοκληρωμένη και ουσιαστική αξιολόγηση ώστε να προσδιορίσουμε τα κατάλληλα μέτρα για την επίτευξη των στόχων μας. Θα δούμε τι λέει αυτό το μητρώο, ποια στατιστικά στοιχεία προκύπτουν και πώς μπορούμε απ'αυτά τα στατιστικά στοιχεία να ακολουθήσουμε μια πολιτική η οποία έχει συγκεκριμένους στόχους να βοηθήσει εκείνα τα πρόσωπα τα οποία είναι κύρια αγρότες κατά επάγγελμα.

'Εκτο σημείο, η εκπαίδευση και επένδυση στο ανθρώπινο κεφάλαιο του αγροτικού τομέα. Η στελέχωση της γεωργίας από επαγγελματίες αγρότες που θα προσαρμόζονται έγκαιρα και αποτελεσματικά στις τάσεις του διεθνούς ανταγωνισμού και στις ανάγκες της κατανάλωσης, προϋποθέτει υψηλό επίπεδο εκπαίδευσης του αγρότη, ώστε να είναι σε θέση να εφαρμόζει νέες τεχνολογίες. Γι'αυτό κατοχυρώνουμε την επαγγελματική κατάρτιση και πληροφόρηση των αγροτών και ανασυγκροτούμε όλους τους οργανισμούς που υποστηρίζουν την εκπαίδευση, την ενημέρωση και αναπτύσσουν την έρευνα και τις εφαρμογές. 

'Εβδομο σημείο τα πρόσθετα μέτρα για τη μείωση του κόστους παραγωγής, αφορούν τη μείωση των τελών αδειών και του κόστους των αγροτικών κατασκευών, τις μειώσεις αμοιβών για αγροτικές άδειες και οικοδομικές εργασίες και τη ρύθμιση των χρεών των αγροτών και των συνεταιρισμών με προϋποθέσεις την ενίσχυση της βιωσιμότητας και την οικονομική εξυγίανση, την εφαρμογή των κανόνων της σύγχρονης διοίκησης και τη συνένωση συνεταιριστικών επιχειρήσεων.

Θέλω να τονίσω ότι οι συνεταιρισμοί είναι απαραίτητος θεσμός για την ομαλή ένταξη της αγροτικής εκμετάλλευσης οικογενειακού τύπου στην αγορά.

'Ογδοο σημείο, οι αποτελεσματικοί μηχανισμοί πληρωμής των αγροτών. Αυτήν τη στιγμή δεν είναι αποτελεσματικοί αυτοί οι μηχανισμοί, γι' αυτό χρειάζεται να δημιουργηθούν νέοι, χρειάζεται να αναμορφωθούν αυτοί που υπάρχουν για να φθάσουν έγκαιρα οι επιδοτήσεις στους αγρότες και επανεξετάζουμε γι' αυτό, τη λειτουργία των Οργανισμών Καπνού, Βάμβακος και Ελαιολάδου.

'Ενατο σημείο είναι η νέα νομοθεσία για τα γεωργικά φάρμακα. Θέλουμε να υπάρξουν νέες ρυθμίσεις ώστε να αποτρέπονται οι δυσμενείς επιπτώσεις στο περιβάλλον και στην υγεία των ανθρώπων.

Δέκατο σημείο, η μετεξέλιξη του Ο.Γ.Α. σε ταμείο κύριας ασφάλισης. Ξέρετε, κυρίες και κύριοι συνάδελφοι, ότι το νομοσχέδιο αυτές τις μέρες συζητήθηκε στη Βουλή, πρόκειται να ψηφιστεί την Τρίτη στο σύνολό του και ο Ο.Γ.Α. μετατρέπεται σε ταμείο κύριας ασφάλισης, σε ισότιμο, αυτόνομο και βιώσιμο οργανισμό, όπως τα άλλα ταμεία ασφάλισης. Θα πάψει να εξαρτάται η σύνταξη του αγρότη από την όποια παροχή που δίνεται σε προεκλογικές περιόδους. Το νέο σύστημα θα οδηγήσει σε υψηλότερες συντάξεις και προβλέπει τη χορήγηση αυτοτελούς σύνταξης στην αγρότισσα και αναβαθμίζει την περίθαλψη των αγροτών.

Ενδέκατο σημείο, η διεύρυνση της κάλυψης του ΕΛΓΑ. 'Εχουμε ήδη δηλώσει ότι θέλουμε να διευρύνουμε την ασφαλιστική κάλυψη που παρέχει ο ΕΛΓΑ. 'Ηδη έχει συντελεστεί μεγάλη πρόοδος στον τρόπο που ο οργανισμός αυτός ανταποκρίνεται στις υποχρεώσεις του. 'Εχει μειωθεί ο χρόνος καταβολής των αποζημιώσεων. Παλιά η καταβολή της αποζημίωσης απαιτούσε ένα χρόνο που έφθανε και τους δεκαοκτώ μήνες. Σήμερα οι αποζημιώσεις για τη φυτική παραγωγή καταβάλλονται σε επτα έως οκτώ μήνες, ενώ για τη ζωϊκή σε δύο έως τρεις μήνες.

'Ερχομαι τώρα στον εκσυγχρονισμό της παραγωγής. Αναφέρθηκα στην ανάγκη βελτίωσης της εμπορίας και της μεταποίησης. Προχωρούμε στη δημιουργία ενός συστήματος πιστοποίησης ποιότητας, στην ενίσχυση της ποιοτικής γεωργίας καθώς και στη δημιουργία διεπαγγελματικών οργανώσεων και οργανώσεων παραγωγών με τα λειτουργικά τους ταμεία.

Το επόμενο σημείο είναι η προώθηση αναπτυξιακών προγραμμάτων. Προωθούμε την εφαρμογή προγραμμάτων ύψους 1,4 τρισ. δραχμών για την περίοδο 1994-99, ενώ το σύνολο των πόρων που διατίθενται για την περιφέρεια, ανέρχονται σε 2,7 τρισ. δραχμές, δηλαδή το 1/3 περίπου του Κοινοτικού Πλαισίου Στήριξης. Και θέλω πάλι εδώ να επαναλάβω ότι η πολιτική για την ύπαιθρο δε βασίζεται μονάχα σε επενδύσεις στο στενό αγροτικό τομέα, βασίζεται σε επενδύσεις στο σύνολο της υπαίθρου και οι επενδύσεις αυτές, οι οποίες χρηματοδοτούνται από το Κοινοτικό Πλαίσιο Στήριξης, είναι επενδύσεις οι οποίες ανέρχονται σε ιδιαίτερα σημαντικά ποσά.

Τέλος, για τη στήριξη των βαμβακοπαραγωγών, συνεχίζεται η καταβολή της προκαταβολής των 40 δραχμών, η οποία έχει αρχίσει να πληρώνεται στους παραγωγούς σύμφωνα με το χρόνο υποβολής των δηλώσεων.

Σελίδα 2729 

 

Κυρίες και κύριοι συναδελφοι, από την κάπως αυτή λεπτομερειακή απαρίθμηση μέτρων, την οποία έκανα για να δείτε το εύρος της παρεμβάσεώς μας, προκύπτει ότι γίνονται προσπάθειες, έγιναν και συνεχίζονται για την επίλυση των προβλημάτων των αγροτών. Σε αυτό το τετράμηνο ανταποκρινόμαστε σε όλες τις δεσμεύσεις που έχουμε αναλάβει και η ψήφιση του σχεδίου νόμου για τον Ο.Γ.Α., η δημιουργία ενός νέου ασφαλιστικού ταμείου μέσα από τον Ο.Γ.Α., δείχνει ότι εκπληρώνουμε αυτές τις δεσμεύσεις. Και θα εκπληρώσουμε και όλες τις άλλες δεσμεύσεις που έχουμε αναλάβει. 'Εχουν ετοιμασθεί σχέδια νόμου, συζητούνται αυτήν τη στιγμή και μέσα στους επόμενους μήνες, πρόκειται να έλθουν εδώ στη Βουλή, για να ψηφισθούν. Ταυτόχρονα, δίνουμε μάχες στην Ευρωπαϊκή 'Ενωση για τις καλύτερες δυνατές λύσεις, μέσα στα όρια αντοχής της οικονομίας. Ο Υπουργός Γεωργίας θα εκθέσει τι ακριβώς συζητείται. 'Εχει συζητηθεί σε προηγούμενα συμβούλια για τη στήριξη της ελληνικής γεωργίας και πρόκειται να συζητηθεί και στο Συμβούλιο Υπουργών της Δευτέρας, για να προχωρήσουν τα όσα μέτρα συμφωνήθηκαν στα προηγούμενα συμβούλια. Κανένας καλόπιστος, που θέλει να σκύψει με αίσθημα ευθύνης πάνω στα προβλήματα αυτά, δεν μπορεί να τα αρνηθεί. Και η συντριπτική πλειοψηφία της Ελληνικής Κοινωνίας και του αγροτικού κόσμου, το βλέπει. 'Οσοι δημαγωγούν πρέπει να καταλάβουν ότι ο Ελληνικός Λαός δεν είναι διατεθειμένος να στηρίξει μία πορεία καταστροφής για την αγροτική οικονομία και το σύνολο της ελληνικής οικονομίας. Γι' αυτό και οι δίκαιοι αγώνες των αγροτών, οι αγώνες για μία καλύτερη προοπτική ζωής, οι προσπάθειες για να βελτιωθεί η αγροτική οικονομία, δεν πρέπει να απαξιώνονται από τυφλές συγκρούσεις, που τελικά ζημιώνουν τους πιο αδύναμους, θίγουν άλλες κοινωνικές τάξεις και εξεγείρουν το σύνολο της Κοινωνίας για τα μέσα, τα οποία χρησιμοποιούνται.

Κυρίες και κύριοι συνάδελφοι, σχετικά με την πρόσφατη δήλωση για την επανάληψη των κινητοποιήσεων στη Θεσσαλία, θέλω να επαναλάβω την άποψη της Κυβέρνησης. Η σχεδιαζόμενη κινητοποίηση, δεν είναι κινητοποίηση των αγροτών της Θεσσαλίας, είναι κομματική κινητοποίηση μιας ομάδας με συγκεκριμένους πολιτικούς στόχους.

(Χειροκροτήματα από την Πτέρυγα του ΠΑ.ΣΟ.Κ.).

Στόχος είναι η αμφισβήτηση του ευρωπαϊκού προσανατολισμού και του εκσυγχρονισμού της Χώρας. Στόχος είναι η ματαίωση της επίτευξης των οικονομικών αρχών, που έχει θέσει η Κυβέρνηση και που αποβλέπουν στην ένταξη στις ευρωπαϊκές διαδικασίες. Στόχος είναι η αποτυχία της προσπάθειας, την οποία κάνει η Χώρα, να συμμετάσχει ισότιμα σε ευρωπαϊκές διαδικασίες. Αλλά για το στόχο αυτό, για την ισότιμη συμμετοχή της Χώρας στις ευρωπαϊκές διαδικασίας, για την πορεία της Ευρωπαϊκής Ενοποίησης, έχει αποφανθεί ο Λαός στις 22 Σεπτεμβρίου με την ψήφο του. Η νοοτροπία των ολίγων που πιστεύουν ότι μπορούν να επιβάλουν τη δική τους θέληση με αντικοινωνικές ενέργειες, είναι μία αντιδημοκρατική νοοτροπία. Γι' αυτό δεν πρόκειται να αποδεχθούμε τέτοιες συμπεριφορές. Θα δώσουμε λάθος μήνυμα στην Ελληνική Κοινωνία. Θα δώσουμε μήνυμα στην Ελληνική Κοινωνία αν αποδεχθούμε αυτές τις συμπεριφορές, ότι είναι μία κοινωνία της αυθαιρεσίας. Και η Ελληνική Κοινωνία δεν είναι και δεν πρέπει να είναι μία κοινωνία της αυθαιρεσίας. Είναι μία κοινωνία με κράτος δικαίου όπου ισχύει σήμερα, ισχύουν αρχές και νόμοι και ο καθένας πρέπει να έχει κοινωνική ευθύνη και να ακολουθεί μία συμπεριφορά κοινωνικής ευθύνης.

(Χειροκροτήματα από την Πτέρυγα του ΠΑ.ΣΟ.Κ.).

Η Κυβέρνηση -και το είδατε- θα στηρίξει τους αγρότες και τις αλλαγές, που είναι απαραίτητες για την ανάπτυξη της υπαίθρου. Η διαδικασία αυτή έχει κόστος και το κόστος δε θα το αναλάβουν μόνο οι αγρότες, θα το αναλάβει το σύνολο της οικονομίας. Οι λύσεις όμως και για τους αγρότες και για όλες τις άλλες ομάδες που έχουν προβλήματα στη διαδικασία της ένταξης και προσαρμογής, στη διαδικασία της διεθνοποίησης της οικονομίας, οι λύσεις αυτές δε θα προέλθουν από δημαγωγικές παραχωρήσεις. Οι εκβιαστικές κινητοποιήσεις του οποιουδήποτε σε βάρος των εργαζομένων, της παραγωγής της οικονομίας, δε βοηθούν. Κάθε πλήγμα στην εύθραστη οικονομία της Χώρας είναι πλήγμα και στην κοινωνική ομάδα, είναι πλήγμα στην οικονομία και βεβαίως στην προκείμενη περίπτωση είναι και πλήγμα στους αγρότες.

Καμιά κυβέρνηση, πιστεύω, καμιά κοινωνία δεν μπορεί να ανεχθεί τη βία που καταπατά τα δικαιώματα των εργαζομένων, των άλλων πολιτών, την ελευθερία τους, τον καθημερινό τους αγώνα για το δικό τους μεροκάματο.

Γι' αυτό πρέπει και η Αντιπολίτευση εδώ στη συζήτηση να λάβει ξεκάθαρη θέση, στηρίζει ή όχι τέτοιες πρακτικές, αποδέχεται ή όχι την επιδιωκόμενη κατάργηση του κράτους. Είναι η ώρα να αναλάβει τις ευθύνες της.

Κυρίες και κύριοι συνάδελφοι, η περίοδος των επομένων ετών δε θα είναι εύκολη για την αγροτική μας οικονομία. Δεν είναι όμως μία περίοδος χωρίς ελπίδες. 'Ισα, ίσα θα έλεγα είναι μία περίοδος με ελπίδες. Η προσαρμογή στις εξελίξεις απαιτεί στρατηγικές που με επιτυχία εφαρμόζονται σε άλλους τομείς της οικονομίας.

Είμαι αισιόδοξος γιατί πιστεύω ότι με συστηματική προσπάθεια όλων θα επιτύχουμε το στόχο, το στόχο μιας ανταγωνιστικής γεωργίας, μιας προόδου στον αγροτικό τομέα, η οποία θα εξασφαλίζει καλύτερες βιοτικές συνθήκες στον αγρότη, θα εξασφαλίζει μια ζωντανή ελληνική ύπαιθρο, θα εξασφαλίζει μία πορεία ανάπτυξης σ' όλη τη Χώρα, μια πορεία ανάπτυξης που θα στηρίζεται κυρίως στην ελληνική γεωργία. Θα το πετύχουμε.

(Χειροκροτήματα από την Πτέρυγα του ΠΑ.ΣΟ.Κ.).

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, τη συνέδριασή μας παρακολουθούν από τα γενικά δυτικά θεωρεία, αφού προηγουμένως ξεναγήθηκαν στην έκθεση της Αίθουσας ΕΛΕΥΘΕΡΙΟΥ ΒΕΝΙΖΕΛΟΥ σαράντα οκτώ μαθητές και μαθήτριες του 12ου Δημοτικού Σχολείου Ανθούπολης Αττικής, με δύο συνοδούς δασκάλους.

(Χειροκροτήματα)

Ο Πρόεδρος της Νέας Δημοκρατίας κ. Μιλτιάδης 'Εβερτ έχει το λόγο.

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): Κυρίες και κύριοι συνάδελφοι το αίτημα που διατύπωσε η Νέα Δημοκρατία για τη διεξαγωγή προ ημερησίας διατάξεως συζήτησης, προήρθε από την κραυγή της αγωνίας που στέλνει ο 'Ελληνας γεωργός, ο κτηνοτρόφος, ο αλιέας. Προήρθε μέσα από τη μεγάλη ανησυχία μας για το μέλλον της γεωργίας.

Εδώ και δυόμισι περίπου χρόνια εντός και εκτός της Βουλής έχουμε, οι συνάδελφοί μου κι εγώ, επισημάνει, σε όλους τους τόνους, τους κινδύνους που διατρέχει ο πρωτογενής τομέας, κινδύνους οι οποίοι δεν περιορίζονται απλώς και μόνο στο οικονομικό πεδίο, αλλά κυρίως στο κοινωνικό, αλλά και στο εθνικό. Διότι το θέμα των αγροτών, το θέμα των γεωργών και των αλιέων έχει μια εθνική διάσταση, μια κοινωνική διάσταση και δεν αντιμετωπίζεται απλώς και μόνον μέσα από τη λογιστική των αριθμών.

'Εγινε μια μεγάλη κινητοποίηση των αγροτών. Ο κύριος Πρωθυπουργός κατά την άποψή μου, αρνήθηκε, εσφαλμένα κατά τη δική μας άποψη, τον καλόπιστο διάλογο. Μια προσπάθεια που θα έπρεπε να καταβάλει ο ίδιος, να καλέσει δηλαδή τους αγρότες και να τους πείσει για το τι μπορεί να κάνει η Κυβέρνηση και για το τι δεν μπορεί να κάνει, τι είναι ρεαλιστικό και σωστό να πραγματοποιηθεί και πιο είναι το εσφαλμένο των αιτημάτων τους, αν υπάρχει ενδεχομένως τέτοιο σφάλμα στα αιτήματά τους. Αντ'αυτού αρνήθηκε το διάλογο. Και αυτή είναι η συντηρητική σας πολιτική, επιμένοντας στο να φέρει σε σύγκρουση τη μία κοινωνική ομάδα εναντίον της άλλης. Δηλαδή τους αγρότες εναντίον άλλων κοινωνικών ομάδων.

Θεώρησε δε μεγάλη επιτυχία η Κυβέρνηση και προσωπικά ο Πρωθυπουργός και το περιβάλλον του, ότι μετά από μία περιπέτεια και ταλαιπωρία ολόκληρης της Κοινωνίας από το κλείσιμο των δρόμων, οι αγρότες απεσύρθησαν τελικά από το μπλοκάρισμα των μεγάλων εθνικών αρτηριών.

Κύριε Πρωθυπουργέ, όταν ο Πρωθυπουργός μιας χώρας

Σελίδα 2730 

υποστηρίζει ότι νίκησε μια κοινωνική ομάδα, τότε ο Πρωθυπουργός αυτός είναι λίγος. Και τότε στην πραγματικότητα ...

ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Μη διαστρεβλώνετε αυτά τα οποία είπα...

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): Να μη με διακόπτετε...

ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Να μη διαστρεβλώνετε με αυτόν τον ελεεινό τρόπο αυτά τα οποία λέγω.

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): Παρακαλώ να ηρεμήσετε και να μάθετε να κάνετε διάλογο μέσα στη Βουλή, όταν δεν μπορείτε να τον κάνετε με τους κοινωνικούς εταίρους, διότι αυτό είναι το μειονέκτημά σας.

(Χειροκροτήματα από την Πτέρυγα της Νέας Δημοκρατίας)

Κυρίες και κύριοι συνάδελφοι, όταν πρωθυπουργός συγκρούεται με κοινωνικές ομάδες, και ο ίδιος και το περιβάλλον του θεωρεί, ότι νίκησε αυτές τις κοινωνικές ομάδες, τότε ο πρωθυπουργός αυτός είναι αποτυχημένος. Και πιστεύω ότι αυτή η αντίληψη δεν είναι μόνο δικιά μου, αλλά αποτελεί κοινή αντίληψη όλης της κοινωνίας, αποτελεί αντίληψη μιας ευνομούμενης δημοκρατίας.

Τι μας είπε λίγο ως πολύ ο κύριος Πρωθυπουργός; Θα λάβουμε υπόψη μας τα αιτήματα των αγροτών. Θα συσταθούν ομάδες εργασίας. Μας έθεσε πάλι μπροστά σε ψευδοδιλήμματα. Γνωστή η πολιτική και η τακτική των ψευδοδιλημμάτων. Απλουστευμένες έννοιες και διαδικασίες. Θέλουμε να δημιουργήσουμε κλίμα συγχύσεως για τα προβλήματα των αγροτών ή και μύθους ή δε θέλουμε; 'Ελλειψη κοινωνικής ευαισθησίας.

Το ίδιο συνέβη και με τα εθνικά θέματα. Απλουστευμένη θέση. Θέλετε πόλεμο ή ειρήνη; Και εν ονόματι του ψευδοδιλήμματος: θέλετε πόλεμο ή ειρήνη, γίνονται υποχωρήσεις και υπαναχωρήσεις.

Μας είπε ο Πρωθυπουργός, ότι έχει αποφανθεί ο Eλληνικός Λαός. Πώς απεφάνθη ο Ελληνικός Λαός; 'Οταν ήταν ο ίδιος ο κύριος Πρωθυπουργός στη Λάρισα και υπεστήριζε ότι θα δώσει εισοδηματικές ενισχύσεις, που δεν μπορούσε να τις δώσει, στους βαμβακοκαλλιεργητές και όταν υπεστήριζε ότι δε θα υπάρξει κανένα πρόσθετο φορολογικό μέτρο. 'Ετσι υφυρπάσθη η ψήφος του Ελληνικού Λαού.

Μας είπε να αναλάβουμε τις ευθύνες μας ως Αντιπολίτευση. Και ασφαλώς θα αναλάβουμε τις ευθύνες μας και θα πούμε με ρεαλισμό την αλήθεια, το τι μπορεί και τι δεν μπορεί να δοθεί. Το θέμα, όμως, δεν είναι τι κάνει η Αντιπολίτευση, το θέμα είναι τι κάνει η Κυβέρνηση. Και τι έκανε η Κυβέρνηση όταν σταμάτησε η κινητοποίηση των αγροτών; Αντί να προστρέξει με πνεύμα καλής θελήσεως, να τους καλέσει και να αρχίσει διάλογο, να εκμεταλλευτεί τις ημέρες των εορτών και να επαναλάβει στους αγρότες τι μπορεί να κάνει, άφησε όλες τις μέρες να περάσουν και συγκάλεσε το Συμβούλιο της Αγροτικής Πολιτικής, που πράγματι και εμείς περιμέναμε -και γι'αυτό πήγαμε- ότι κάτι θα ελέγετο, κάποιο άνοιγμα θα γινόταν εκ μέρους της Κυβερνήσεως προς τους αγρότες, για να μην πει τίποτα.

Θεωρητικολογία, επιτροπές, αόριστες υποσχέσεις, χωρίς να δοθεί καμιά ρεαλιστική απάντηση στα δίκαια ή τα άδικα αιτήματα, αν θέλετε, των αγροτών.Και αυτή η ομιλία, την οποία ακούσαμε στο Συμβούλιο Αγροτικής Πολιτικής, επανελήφθη και σήμερα, κύριοι συνάδελφοι. Η πραγματικότητα, όμως, είναι ότι και σήμερα θα μπορούσε από το Βήμα αυτό να δώσει η Κυβέρνηση ένα μήνυμα, το οποίο θα μπορούσε να οδηγήσει σε ένα διάλογο. Και σας καλούμε υπεύθυνα, κύριε Πρωθυπουργέ, τώρα πριν ξεκινήσει η νέα κινητοποίηση των αγροτών, να τους καλέσετε και να συμμετάσχουμε και εμείς, για να βοηθήσουμε όσο μπορούμε προς την κατεύθυνση της εξευρέσεως μιας κοινής αποδεκτής λύσεως, έτσι ώστε να μη βρεθεί ξανά η κοινωνία σε περιπέτεια. Το μόνο που δεν μπορεί να κάνει μια κυβέρνηση είναι να αρνείται το διάλογο. Να παραμένει στις θέσεις της, ναι. Να υποστηρίζει με υπευθυνότητα το τι είναι δυνατόν να κάνει, ναι. Αλλά το να αρνείται το διάλογο δεν είναι δικαίωμα καμιάς κυβερνήσεως, κανενός Κόμματος.

Κυρίες και κύριοι συνάδελφοι, η κατάσταση απελπισίας οδήγησε τους αγρότες στις μεγαλύτερες σε έκταση και ένταση κινητοποιήσεις της μεταπολεμικής τουλάχιστον ιστορίας της Χώρας. Και δεν είναι τυχαίο ότι τόσοι πολλοί αγρότες από τόσες πολλές περιοχές για τόσες πολλές μέρες παρέμειναν στους δρόμους.

Οι αγρότες με τις κινητοποιήσεις τους απέδειξαν ότι το αγροτικό πρόβλημα έχει τεράστιες διαστάσεις και απέδειξαν σε ποια σημεία έχει οδηγηθεί τελικά ο αγροτικός τομέας από την κυβερνητική ολιγωρία, τα λάθη, την ανικανότητα, την αναποτελεσματικότητα και την ανευθυνότητα.

Μας είπε ο κύριος Πρωθυπουργός, ότι υπάρχουν δύο δρόμοι, δύο μεγάλες επιλογές. Πράγματι στα μεγάλα κοινωνικά προβλήματα και στα προβλήματα που αντιμετωπίζουν οι αγρότες υπάρχουν δύο δρόμοι. 'Ενας είναι αυτός, τον οποίο επέλεξε ο κύριος Πρωθυπουργός, ο δρόμος πιστεύω της κοινωνικής αναλγησίας, ο δρόμος που θέλει να λύνει τα προβλήματα από την πλατεία Συντάγματος χωρίς να σκύβει εκεί που πράγματι υπάρχουν τα προβλήματα, ο δρόμος του να αφεθούν οι αγρότες στη μοίρα τους.

Και για να απαντήσουμε στην κινέζικη παροιμία, την οποία επεκαλέσθη ο Πρωθυπουργός προχθές. Πράγματι ο 'Ελληνας γνωρίζει να δημιουργεί. Και γνωρίζει, κύριε Πρωθυπουργέ, και να ψαρεύει. Αρκεί να μην του παίρνουμε τα εργαλεία από το χέρι και μετά να τον αφήνουμε στην τύχη του, κρατώντας μόνοι μας το καλάμι, για να ψαρεύουμε στα θολά νερά, που ψαρεύει η Κυβέρνηση. Γιατί τότε, τον αφήνουμε να βουλιάζει. Αυτό το δρόμο της κοινωνικής σκληρότητας τον επέλεξε η Κυβέρνηση του κ. Σημίτη, η πιο παγερή και απόμακρη κυβέρνηση της μεταπολίτευσης, η πιο ξένη προς τα προβλήματα των ανθρώπων. 

Υπάρχει, όμως, κυρίες και κύριοι συνάδελφοι, κι άλλος ένας δρόμος, ο δρόμος που έχει επιλέξει η Νέα Δημοκρατία. Είναι ο δρόμος της κοινωνικής ευαισθησίας, είναι ο δρόμος της ανάπτυξης. Να μην αφεθούν οι αγρότες στη μοίρα τους. Διότι δεν μπορεί σε καμιά περίπτωση να αφεθεί το 22% του ελληνικού πληθυσμού στη μοίρα του. Διότι είναι εθνική ανάγκη να μείνουν οι αγρότες στη γη τους. Είναι εθνική ανάγκη να στηριχθεί το εισόδημά τους. Ο δρόμος της Νέας Δημοκρατίας είναι εκείνος της στήριξης και της δημιουργικότητας των Ελλήνων, με το Κράτος αρωγό στον πολίτη. Αυτή η πολιτική δεν είναι μόνο επιλογή κοινωνικής ευαισθησίας, αλλά και πολιτική κοινωνικής ευθύνης. Ο δρόμος της εγκατάλειψης των αγροτών στη μοίρα τους είναι η εύκολη λύση. Είναι εύκολο από την Πλατεία Συντάγματος, από τη Βουλή, να λέει ο Πρωθυπουργός, όπως μας είπε σήμερα ότι είναι πλάνη να πιστεύουμε ότι ο αγρότης έχει προβλήματα. Είναι ταυτόχρονα απόδειξη κυβερνητικής ανικανότητος, ότι δεν μπορεί η Κυβέρνηση από την Αθήνα να πλησιάσει τα προβλήματα των αγροτών, μιας κυβέρνησης που σηκώνει τα χέρια της μπροστά σε υπαρκτά, πραγματικά προβλήματα. Αυτός ο δρόμος της στήριξης των αγροτών, ο μοναδικός σωστός δρόμος, είναι ο δρόμος του διαλόγου, είναι της υπεύθυνης επιλογής. Αυτές τις ευθύνες τις αναλαμβάνει μία κυβέρνηση, που τολμά πράγματι να δώσει λύση και που δε φοβάται το διάλογο, που δε θεωρεί υποτιμητικό να συζητά με κοινωνικές ομάδες και να συζητά με τους αγρότες.

Μας είπε ο κύριος Πρωθυπουργός επίσης στην ομιλία του για τον εκσυγχρονισμό. Για ποιον εκσυγχρονισμό; Η κοινωνική αναλγησία αποτελεί εκσυγχρονισμό; 

'Εχει βαφτίσει τη μη ανάληψη κυβερνητικών ευθυνών "εκσυγχρονισμό"; 'Εχει βαφτίσει την ανικανότητα "εκσυγχρονισμό"; Και καταγγέλλει εμάς, την Αντιπολίτευση, για λαϊκισμό; 'Εχει βαφτίσει την κοινωνική ευαισθησία "λαϊκισμό"; 'Εχει βαφτίσει τον πολιτικό που είναι ανάγκη να βρίσκεται κοντά στο Λαό, ότι είναι λαϊκιστής; Είναι αντίληψη αυτή, του να θέτεις σε δύο άκρα, είτε από εδώ είτε από εκεί, τα προβλήματα που αντιμετωπίζει η ελληνική κοινωνία; Και όταν διαφωνείς με την Κυβέρνηση, και όταν προσπαθείς να στηρίξεις τα δίκαια αιτήματα του Ελληνικού Λαού, να έρχεται 

Σελίδα 2731 

η Κυβέρνηση και να τους λέει, γι' αυτό το λόγο είσαστε λαϊκιστής ή δεν είσαστε εκσυγχρονιστής;

Και μ' αυτά που είπε ο κύριος Πρωθυπουργός, δεν είναι λαϊκιστής και είναι εκσυγχρονιστής; Δηλαδή η έννοια του εκσυγχρονισμού και της σοβαρότητας και της αλήθειας έρχεται, για να εξαπατήσει τελικά τον Ελληνικό Λαό -και να τον εγκαταλείψει στην τύχη του- και ιδιαίτερα τις ευαίσθητες κοινωνικές ομάδες, όπως είναι οι αγρότες;

Πιστεύω βαθύτατα, ότι η κοινωνική σκληρότητα της Κυβέρνησης σε καμιά περίπτωση δεν μπορεί να θεωρηθεί εκσυγχρονισμός. Και σε καμιά περίπτωση δεν μπορεί να μας οδηγήσει στην κοινωνία του εκσυγχρονισμού του 2000, που απαιτούν οι νέες προοπτικές.

Κυρίες και κύριοι συνάδελφοι, ποια είναι η πραγματική σημερινή εικόνα που αντιμετωπίζει ο αγρότης; Ασφαλώς δεν είναι αυτή, την οποία θέλησε να δώσει η Κυβέρνηση. Ασφαλώς δεν είναι αυτή, την οποία μας είπε ο κ. Σημίτης, ότι δηλαδή δεν αντιμετωπίζει ουσιαστικά προβλήματα ο 'Ελληνας αγρότης.

Αγωνίζεται πράγματι ο αγρότης σήμερα, για να βελτιώσει την κατάστασή του. Πέρασε από πολύ καλές περιόδους. Αλλά πώς τις πέρασε; Μέσα από τις επιδοτήσεις της δεκαετίας του '80, που αντί στην πραγματικότητα να ενισχύσουν τον εκσυγχρονιστικό παράγοντα του αγροτικού τομέα, τον οδήγησαν στην κατανάλωση, τον οδήγησαν στην επιδότηση. Και σήμερα η κοινωνία, ο αγροτικός τομέας πληρώνει την πολιτική του 1980.

Γιατί, εαν τα 7,5 τρισ. δραχμές, τα οποία εισπράξαμε από την Ευρωπαϊκή 'Ενωση και που υπεχρεούτο η κυβέρνηση να τα δώσει στην υποδομή, πήγαιναν στον εκσυχρονισμό, κατά κύριο λόγο, του αγροτικού τομέα και όχι στην κατανάλωση, σήμερα η θέση των αγροτών, η ανταγωνιστικότητα του αγροτικού τομέα, θα ήταν πολύ διαφορετικότερη απ' ό,τι είναι σήμερα.

Οι αγρότες ζητούν συγκεκριμένα μέτρα και όχι θεωρίες και αναβολές. Η Κυβέρνηση, όμως, αρνήθηκε ακόμη και το διάλογο. Αρκέστηκε στις καταγγελίες όπως έγινε και σήμερα, περί υποκινητών.

Να πείτε ευθέως, κύριε Πρωθυπουργέ, ποιοι είναι οι υποκινητές. Γιατί εμείς, η Νέα Δημοκρατία, σε καμιά περίπτωση δεν υποκινήσαμε τις καταλήψεις των δρόμων. Αλλά και αρνούμεθα να αποστασιοποιηθούμε από τα προβλήματα των αγροτών. Δε βρισκόμαστε ούτε μπροστά ούτε πίσω από τους αγρότες. Βρισκόμαστε δίπλα στους αγρότες και θα στηρίξουμε τα δίκαια αιτήματά τους!

(Χειροκροτήματα από την Πλευρά της Νέας Δημοκρατίας).

Και εν πάση περιπτώσει, τις ευθύνες τις δικές σας δεν μπορείτε μόνιμα να τις επιρρίπτετε στην Αντιπολίτευση. Αναφερθήκατε στην αγροτική πολιτική της Νέας Δημοκρατίας. Εχουν περάσει από το 1980, δεκαπέντε χρόνια. Εμείς κυβερνήσαμε τρία χρόνια και πριν, ένα επτάμηνο, σε κυβερνήσεις συνεργασίας.

Ευθύνεται η Νέα Δημοκρατία για τη διάλυση του αγροτικού τομέα, μέσα στα τρία χρόνια; Και τολμάτε σεις, ο Υπουργός Γεωργίας και ο Υπουργός Εθνικής Οικονομίας, που είχατε όλη την ευθύνη, τόσα χρόνια, να την επιρρίπτετε στη Νέα Δημοκρατία; Είναι δίκαιο αυτό και λογικό; Και μπορεί να το πιστέψει ποτέ και να το δεχθεί σαν πραγματικότητα ο κάθε αγρότης, ο κάθε καλόπιστος πολίτης;

Θα επαναλάβω κυρίες και κύριοι συνάδελφοι ότι το πρόβλημα έχει πάρει εθνική διάσταση. Και κάτω απ' αυτήν την εθνική διάσταση, πρέπει να το αντιμετωπίσουμε. 'Εχουμε επανειλημμένα επισημάνει τα τραγικά αδιέξοδα, που αντιμετωπίζει σήμερα ο 'Ελληνας αγρότης, την αδυναμία του να μπορέσει να ανταποκριθεί στις σύγχρονες προκλήσεις. Οι διεθνείς και εσωτερικές δυσμενείς εξελίξεις τον καθιστούν, κάθε μέρα που περνάει, λιγότερο ανταγωνιστικό. Και έτσι βλέπει το μόχθο του να πηγαίνει χαμένος. Βλέπει το κόστος της παραγωγής ραγδαία να αυξάνει. Βλέπει να μη γίνονται έργα υποδομής, έργα εγγειοβελτιωτικά, έργα αρδευτικά.

Θα ήθελα να ρωτήσω ευθέως το Σώμα και την Κυβέρνηση κυρίως, να μας πει, στα δέκα πέντε χρόνια που πέρασαν, πέραν των όσων έκανε η Νέα Δημοκρατία, ποιο μεγάλο εγγειοβελτιωτικό ή αρδευτικό έργο έγινε στον αγροτικό τομέα, για να μπορούμε να πούμε στον αγρότη, να προχωρήσει στην αναδιάρθρωση των καλλιεργειών του.

Τα επιτόκια δανεισμού της ΑΤΕ βρίσκονται σε ιδιαίτερα υψηλά επίπεδα και επί των ημερών μας ακόμη, αν θέλετε. Οταν το επιτόκιο, με το οποίο δανείζεται ο αγρότης, είναι περίπου της τάξεως του 20%, αυτό σημαίνει ότι μέσα σε τρία-τριάμισι χρόνια πληρώνει όλο το κεφάλαιο, μέσω των τόκων. Είναι δυνατόν ποτέ να επιβιώσει ο αγρότης;

Μειώθηκαν όλα τα επιτόκια και έχουν πέσει πράγματι τον τελευταίο χρόνο σε χαμηλότερα επίπεδα. Τα μόνα επιτόκια τα οποία παραμένουν σε υψηλά επίπεδα, είναι της Α.Τ.Ε.. Αυτή είναι η κοινωνική διάσταση και η κοινωνική πολιτική;

Οι τράπεζες μπορούν να βοηθήσουν το βιομήχανο, μπορούν να βοηθήσουν τον εργολάβο και να μειώσουν τα επιτόκια, όπως οφείλουν να το κάνουν. Δεν μπορούν, όμως, να βοηθήσουν τον αγρότη. Και πρέπει το επιτόκιο να είναι 20% για τον αγροτικό τομέα.

Οι επιδοτήσεις καθυστερούν αδικαιολόγητα, έξι και επτά και οκτώ μήνες. Πολλές φορές μάλιστα δεν δίνονται και οι αποζημιώσεις, τις οποίες υπόσχεται η Κυβέρνηση στους αγρότες, οι οποίοι βλέπουν τελικά την παραγωγή τους να μη διατίθεται.

Ηταν πράγματι εγκληματική πολιτική, οι χωματερές. Εγώ απορούσα πώς είναι δυνατόν να ζει ένας αγρότης αισιόδοξος, να έχει ευτυχία μέσα του, όταν έβλεπε ότι όλο αυτό το βιός του, η παραγωγή του, η παραμονή του στο λιοπύρι, κάτω από τη βροχή, κατέληγε σε ένα λάκκο, για να τη θάψουν!

Είναι δυνατόν να υπάρχει κοινωνία αισιοδοξίας και κοινωνία παραγωγής, κοινωνία με προοπτική όταν ακολουθήθηκε καθ' όλη τη διάρκεια της δεκαετίας του '80 αυτή η πολιτική;

( Θόρυβος στην Αίθουσα )

ΠΡΟΕΔΡΟΣ(Απόστολος Κακλαμάνης): Κύριε Παπαδόπουλε, σας παρακαλώ πολύ!

ΜΙΛΤΙΑΔΗΣ ΕΒΕΡΤ(Πρόεδρος της Νέας Δημοκρατίας): Κυρίες και κύριοι συνάδελφοι, παρουσιάζονται αυτά τα προβλήματα. Είναι γνωστές οι αδυναμίες, μικρός και κατακερματισμένος ο κλήρος, πολύ μικρό το ποσοστό των αρδευομένων εκτάσεων, χαμηλό το ύψος των δημοσίων και ιδιωτικών επενδύσεων για τον αγροτικό τομέα. Υπεστήριξα στο Συμβούλιο Αγροτική Πολιτική προ ημερών, ότι ενώ το 1980 ο αγροτικός τομέας ήταν το 18% του συσσωρευμένου κεφαλαίου έπεσε τώρα στο 7% του συσσωρευμένου κεφαλαίου. Πώς είναι δυνατόν, μετά απ'αυτήν τη ραγδαία μείωση αυτά τα δεκαπέντε χρόνια, να αντέξει στον εκσυγχρονισμό ο αγροτικός τομέας; Η χαμηλή αποτελεσματικότητα του ανθρώπινου δυναμικού, η έλλειψη εκπαίδευσης και κατάρτισης και του ίδιου του αγρότη, αλλά και των γεωπόνων, που θα έπρεπε να βρίσκονται κοντά στον αγρότη και όχι μαζεμένοι όλοι μέσα στην Αθήνα η έλλειψη Κτηματολογίου, η κακή λειτουργία των συνεταιρισμών. Ποιός ευθύνεται για το έγκλημα το οποίο έγινε στο συνεταιριστικό κίνημα, κύριε Πρωθυπουργέ;

ΗΛΙΑΣ ΒΛΑΧΟΠΟΥΛΟΣ: Η Νέα Δημοκρατία!

ΜΙΛΤΙΑΔΗΣ ΕΒΕΡΤ(Πρόεδρος της Νέας Δημοκρατίας): Η Νέα Δημοκρατία! Μάλιστα! Για το έγκλημα το οποίο διεπράχθη τα τελευταία δεκαπέντε χρόνια ευθύνονται 19 χρόνια ! Για την πτώχευση που οδηγήθηκε μέχρι σήμερα το συνεταιριστικό κίνημα ευθύνεται η Νέα Δημοκρατία! Διαλύσατε τις συνεταιριστικές οργανώσεις και διαλύσατε το μέλλον του αγροτικού τομέα με την πολιτική σας! Αλλά τότε δε "φορούσε" η Κυβέρνηση το "ημίψηλο" που φοράει σήμερα! "Φορούσε" την "τραγιάσκα" του αγρότη! Αυτό ήταν το αποτέλεσμα αυτής της πολιτικής! Και τέλος, το υψηλό κόστος παραγωγής!

Πού φθάσαμε τελικά; Φθάσαμε μέσα σε δεκαπέντε χρόνια να εισπράξουμε από την Ευρωπαϊκή 'Ενωση 7,5 τρισ. δρχ. για τον αγροτικό τομέα και σήμερα, να βρίσκεται μετά από δεκαπέντε χρόνια, ο αγροτικός τομέας σε πολύ χαμηλότερο επίπεδο απ'αυτό του 1981. Τότε μ'έναν περιορισμένο Προϋπολογισμό εκαλύπτετο όλο το διαχειριστικό έλλειμμα του αγροτικού τομέα, όλες οι επιδοτήσεις από τον κρατικό 

Σελίδα 2732 

Προϋπολογισμό. Εισέρευσαν 7,5 τρισ. δρχ. και σήμερα έχει οδηγηθεί ο αγροτικός τομέας στην καταστροφή. Και δεν ευθύνεται το ΠΑ.ΣΟ.Κ. των δώδεκα ετών, της δεκαετίας του '80 γι'αυτό! Ευθύνεται η Νέα Δημοκρατία! Και λέτε, ότι μιλάτε τη γλώσσα της αλήθειας και της αξιοπιστίας μ'αυτόν τον τρόπο! Μόνο το 1996 εισεπράχθη για τους αγρότες 1 τρισ. δρχ. και πράγματι, το είπε ο Πρωθυπουργός, το 50% του αγροτικού εισοδήματος προέρχεται από την Ευρώπη. Πήγε, όμως, όλο στην κατανάλωση, πήγε όλο στην επιδότηση, πήγε όλο στην πρόσκαιρη απόλαυση και δεν πήγε τίποτα για την επένδυση, για τον εκσυγχρονισμό του αγροτικού τομέα. Και αυτή η κακή αρχή, όπως σας είπα, ξεκίνησε από το 1982.

Τώρα το πρόβλημα είναι πώς μπορεί να αντιμετωπιστεί αυτή η κατάσταση. Πρώτον, πρέπει να συνειδητοποιήσουμε, ότι υπάρχει ένα άμεσο πρόβλημα, το οποίο δεν μπορεί να περιμένει μεταρρυθμίσεις ή αλλαγές, οι οποίες θα συντελεσθούν στα προσεχή 3, 4, 5 χρόνια, εκσυγχρονιστικές διαδικασίες ή επενδύσεις, οι οποίες θα μεταβάλουν, αν θέλετε, τη δομή του αγροτικού τομέα, και θα ωθήσουν σε νέες καλλιέργειες τον αγρότη. Χρειάζεται η μείωση του αγροτικού κόστους άμεσα. Και αυτό βραχυπρόθεσμα σημαίνει επιδότηση.

Εμείς ποτέ δε σας μιλήσαμε, κυρίες και κύριοι συνάδελφοι, για επιδότηση της τιμής, διότι ξέρουμε ότι αυτό δεν μπορεί να γίνει. Και εμείς δε θα πούμε πράγματα τα οποία δεν μπορούν να γίνουν.

( Στο σημείο αυτό την Προεδρική 'Εδρα καταλαμβάνει ο Δ'Αντιπρόεδρος της Βουλής κ. ΝΙΚΟΛΑΟΣ ΚΑΤΣΑΡΟΣ )

Ο Πρωθυπουργός, προεκλογικά στη Λάρισα, υποσχέθηκε επιδότηση της τιμής του βάμβακος, όχι εμείς.

Εμείς τι είπαμε συγκεκριμένα: Δώσαμε επτά συγκεκριμένα μέτρα, πιστεύοντας ότι μέσα απ'αυτά τα μέτρα, μπορεί να ανακουφιστεί από πλευράς κόστους ο αγροτικός τομέας. 'Ηταν σημαντικά. Και αυτά τα μέτρα, κυρίες και κύριοι συνάδελφοι, δεν ξεπερνούν τα 150 δισ. δραχμές. Υπάρχει χαρτί που έχει συμφωνηθεί, κατά την προεκλογική περίοδο, με τον τότε Υπουργό Οικονομικών τον κ.Παπαδόπουλο, όπου αναγνώρισε ότι οι προτάσεις της Νέας Δημοκρατίας για τον αγροτικό τομέα, πέραν των συντάξεων των αγροτών, ήταν της τάξεως των 150 δισ. δραχμών.

Εάν επιτευχθεί μείωση του κόστους του πετρελαίου, του Φ.Π.Α. στα αγροτικά μηχανήματα, η μείωση του κόστους του ρεύματος, η διαφορετική διαχείριση των λιπασμάτων, πιστεύουμε τελικά, ότι θα υπάρξει μία ανακούφιση στο κόστος της αγροτικής παραγωγής τέτοια, ούτως ώστε τα προσεχή δύο χρόνια να αποκτήσει ο αγροτικός τομέας μία ανταγωνιστικότητα. Βεβαίως από κει και πέρα, πρέπει να έρθει ένα πρόγραμμα εκσυγχρονιστικό, ένα πρόγραμμα επενδύσεων, που θα βοηθήσει να γίνει η αναγκαία αναδιάρθρωση των καλλιεργειών και να τεθεί σε μία καινούρια βάση -μέσω του συνεταιριστικού κινήματος, ενός υγειούς συνεταιριστικού κινήματος- η αναδιάρθρωση και η αναμόρφωση του αγροτικού τομέα.

Αντί, όμως, να αυξήσει τις επενδύσεις η Κυβέρνηση στον τομέα τον αγροτικό, αφήρεσε 187 δισ. δραχμές, τα οποία είχε διαθέσει η Νέα Δημοκρατία στο Δεύτερο Πακέτο Ντελόρ. Ποια είναι η συμβολή των επενδύσεων του αγροτικού τομέα την περίοδο του 1987 και ποια υπήρξε το 1986; Μείωση. Κανένα απολύτως έργο. Παθητική αντιμετώπιση των προβλημάτων. Αυτή είναι η πραγματικότητα. Το ένα προϊόν μετά από το άλλο υφίσταται τις συνέπειες αυτής της αλόγιστης πολιτικής, που ακολουθήθηκε μέχρι σήμερα. Λένε ότι περνάνε καλύτερα οι αγρότες σήμερα από ό,τι περνούσαν την περίοδο της Νέας Δημοκρατίας. Σε ποιον το λέτε αυτό, κύριε Πρωθυπουργέ; Στους βαμβακοπαραγωγούς ή στους κτηνοτρόφους; Ποια ήταν η τιμή που είχε ο βαμβακοπαραγωγός πριν από δυο χρόνια και ποια είναι η τιμή την οποία είχε ο κτηνοτρόφος πριν από δύο χρόνια; Ούτε το 20% της τιμής δεν απολαμβάνει σήμερα από εκείνη την τιμή, παρά το γεγονός ότι δραστικά αυξήθηκε εν τω μεταξύ το κόστος.

Εμείς σας λέμε, ότι τα μέτρα τα οποία έχουμε προτείνει, ανέρχονται σε 150 δισ. δραχμές και πιστεύω ειλικρινά -έχουμε κάνει κοστολόγηση- ότι τα μέτρα τα οποία έχει προτείνει η Επιτροπή Αγώνα των Αγροτών, δεν ξεπερνούν και αυτά τα 150 δισ. δραχμές. Μίλησε η Κυβέρνηση -και αυτό ψευδές- και είπε ότι αυτές οι επιδοτήσεις, αυτές οι ενισχύσεις ανέρχονται σε 1 τρισ. δραχμές. Θα σας δώσω μόνο ένα στοιχείο για το πώς κάνει τους υπολογισμούς της. Ζητάει η Επιτροπή Αγώνα των Αγροτών να γίνει μία ρύθμιση των τόκων και των τόκων υπερημερίας για μία δεκαπενταετία. Λέει η Κυβέρνηση, ότι οι τόκοι υπερημερίας και οι τόκοι γενικά ανέρχονται σε 200 δισ. δραχμές. Αυτό είναι αλήθεια.'Ερχεται, όμως, η Κυβέρνηση και τα κοστολογεί όλα σε μία χρήση. Η πραγματικότητα όμως είναι ότι η ρύθμιση αυτή, η πρόταση των αγροτών είναι να γίνει σε δεκαπέντε χρόνια. Συνεπώς ο επιμερισμός θα γίνει 200 δια 15. Βλέπετε, λοιπόν, πως ψευδώς έδωσαν τα στοιχεία, για να δημιουργήσουν την εντύπωση, ότι οι αγρότες, οι οποίοι έχουν κατέβει στους δρόμους, είναι παράλογοι. Δεν κάνουν ρεαλιστικές προτάσεις. Δηλαδή ηθελημένα, προσχεδιασμένα, η Κυβέρνηση συκοφαντεί το 22% του Ελληνικού Λαού.

Είναι δυνατόν αυτή η Κυβέρνηση να είναι αξιόπιστη και να μπορέσει να δώσει την έννοια της κοινωνικής συνοχής, που κατ'εξοχήν χρειάζεται η Ελλάδα αυτήν την περίοδο; Με αυτόν τον τρόπο αντιμετωπίζει το ένα θέμα πίσω από το άλλο.

Η πρότασή μας, τελικά, είναι να φωνάξετε τους αγρότες και να τους πείτε, 150 δισ. λέτε ότι είναι τα μέτρα που ζητάτε; Σας τα διαθέτουμε τα 150 δισ. ή σας διαθέτουμε τα 100 δισ. και ελάτε να κάνετε μία επιτροπή, στην οποία θα συμμετέχουν ένας καθηγητής της Γεωπονικής Σχολής, ένας εφοριακός, ένας τραπεζικός, κάποιος εκ μέρους της Κυβερνήσεως, και κάποιος εκ μέρους των αγροτών να τα κοστολογήσουν. Και την ευθύνη δε θα την φέρει τότε η Κυβέρνηση. Θα τη φέρουν οι ίδιοι οι αγρότες και θα βγει κερδισμένη η Κυβέρνηση. Εκτός εάν αυτά που λέγονται μέχρι σήμερα περί του τρισεκατομμυρίου είναι ο κυβερνητικός παραλογισμός, όπως εμείς τελικά πιστεύουμε.

Κυρίες και κύριοι συνάδελφοι, τέλος, θα ήθελα να επισημάνω, ότι όπως σας είπε ο Πρωθυπουργός, μειώθηκε ο πληθυσμός από τον αγροτικό τομέα και ήρθε στα μεγάλα αστικά κέντρα όλη τη δεκαετία του '80.

Οι αριθμοί που έδωσε είναι πραγματικοί. Το ίδιο θα συμβεί με πολύ μεγαλύτερο ρυθμό και με πολύ μεγαλύτερη ταχύτητα τα προσεχή πέντε χρόνια. Εμείς στη Νέα Δημοκρατία, έχουμε υπολογίσει ότι ο αγροτικός τομέας θα μειωθεί κατά διακόσιες πενήντα χιλιάδες άτομα την προσεχή πενταετία. 'Εγινε αυτό, θα μου πείτε, κάποτε στην Ευρώπη. Μειώθηκε ο αγροτικός πληθυσμός και πήγε στο δευτερογενή και στον τριτογενή τομέα.

Τα ερωτήματα, όμως, τα οποία προκύπτουν είναι: Θέλουμε εμείς να οδηγηθούμε σε μία κοινωνία δήθεν εκσυγχρονισμού, όπου ο πληθυσμός φεύγει από την περιφέρεια, φεύγει από το χωριό, φεύγει από την κοινότητα και φεύγει από τα σύνορα και έρχεται στα μεγάλα αστικά κέντρα, ή θέλουμε μία κοινωνία, στην οποία να παραμείνει ο αγρότης κοντά στη γη, κοντά στην κοινότητα, κοντά στο χωράφι; 

Νομίζω ότι τα παραδείγματα της σύγχρονης κοινωνίας αποδεικνύουν περίτρανα, ότι αυτή η συγκέντρωση στα μεγάλα αστικά κέντρα έβλαψε και αυτές τις δήθεν ανεπτυγμένες κοινωνίες. Και εμείς σήμερα πρέπει να ακολουθήσουμε μία διαφορετική πολιτική.

Δεύτερο στοιχείο: Και αν η επιλογή σας είναι να μειωθεί ο αγροτικός τομέας κατά διακόσιες πενήντα χιλιάδες άτομα, μπορείτε να τους απορροφήσετε αυτήν την ώρα σε κανέναν άλλο τομέα; 'Οταν έγινε αυτή η μετεξέλιξη στην Ευρώπη, στην Αμερική, όταν έφυγε o εργαζόμενος από τον πρωτογενή τομέα και πήγε στο δευτερογενή και στον τριτογενή, υπήρχε ανάπτυξη στο δευτερογενή και στον τριτογενή τομέα. Σήμερα πού θα τον απορροφήσετε; Σε ποιόν δευτερογενή τομέα; Σε ποιόν βιομηχανικό τομέα; Σε ποιόν τομέα των υπηρεσιών; Μήπως στο δημόσιο τομέα;

Αυτά τα διακόσιες πενήντα χιλιάδες άτομα θα δημιουργήσουν μεγάλο κοινωνικό πρόβλημα. Είναι ασφαλισμένοι στον Ο.Γ.Α, θα μπούνε στα μεγάλα αστικά κέντρα, δε θα μπορούν 

Σελίδα 2733 

να ζήσουν, είναι προχωρημένης κυρίως ηλικίας και δεν έχουν εργαστεί πουθενά αλλού παρά μόνο στο χωράφι. Και έτσι θα δημιουργηθεί κοινωνική έκρηξη και εθνικό πρόβλημα.

Τι πιστεύω ότι πρέπει να κάνετε: Να πάτε στην Ευρώπη και σε μία σύσκεψη σε επίπεδο Πρωθυπουργών να θέσετε το πρόβλημα της Ελλάδος. Τώρα! Και να τους πείτε ποιο είναι το πρόβλημα που αντιμετωπίζετε με ρεαλισμό, όχι "βοηθήστε μας στο άλφα, στο βήτα ή στο γάμα προϊόν". Γενικά ποιο είναι το πρόβλημα το κοινωνικό. Και να πιέσετε. Και πιστεύω ότι είναι δυνατόν να υπάρξει μία αντιμετώπιση, μία λύση. Διότι -θα σας πω- κατ' αυτόν τον τρόπο αντιμετωπίζουν την Ευρωπαϊκή Κοινότητα οι Ισπανοί. Ενώ η Ελλάδα έχει τεράστιο πρόβλημα βάμβακος, και είναι πρώτη παραγωγός χώρα στην Ευρώπη για το βαμβάκι, κατόρθωσε η Ισπανία να διπλασιάσει τις επιδοτήσεις και τις καλλιεργούμενες εκτάσεις και εμείς να περιορίσουμε την καλλιέργεια στο 70% αυτού που μπορούσαμε να καλλιεργήσουμε. Γιατί, δηλαδή, οι Ισπανοί, οι Ιταλοί, οι άλλες μεσογειακές χώρες κατορθώνουν και επιτυγχάνουν τα αιτήματά τους στην Ευρώπη και μόνο, μοιρολατρικά, οι ελληνικές κυβερνήσεις αποδέχονται ό,τι λέει η Ευρώπη;

Κυρίες και κύριοι συνάδελφοι, εμείς για πολλοστή φορά κρούουμε τον κώδωνα του κινδύνου και μακροπρόθεσμα για το τι θα συμβεί στον αγροτικό, τον κτηνοτροφικό τομέα και τον τομέα της αλιείας. Το πρόβλημα θα πάρει εθνική διάσταση, θα πάρει κοινωνική διάσταση, πέραν από την οικονομική που έχει μέχρι σήμερα. 

Επίσης επισημαίνουμε, ότι σε λίγες μέρες θα βρεθεί η Κυβέρνηση και η κοινωνία προ μεγάλων αδιεξόδων. Και τη μεγάλη ευθύνη ελλείψει διαλόγου, ελλείψει επιθυμίας της Κυβερνήσεως να κάνει ένα δημοκρατικό διάλογο με αυτές τις κοινωνικές ομάδες, τη φέρει η ίδια η Κυβέρνηση και όχι οι κοινωνικές ομάδες, τις οποίες επιχειρεί μονίμως η Κυβέρνηση να φέρει τη μία αντίθετη προς την άλλη.

Ευχαριστώ πολύ. 

(Χειροκροτήματα από την Πτέρυγα της Νέας Δημοκρατίας)

ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνης): Κύριε Πρόεδρε, παρακαλώ το λόγο.

ΠΡΟΕΔΡΕΥΩΝ (Νικόλαος Κατσαρός): Ο Πρόεδρος της Κυβερνήσεως κ. Κωνσταντίνος Σημίτης έχει το λόγο.

ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κυρίες και κύριοι συνάδελφοι, ο κ. 'Εβερτ, έχει μία μόνιμη μέθοδο για να αναπτύσσει τις ιδέες του. Στήνει μία πραγματικότητα έτσι όπως τη θέλει και αντιπαρατίθεται ως Δον Κιχώτης με αυτήν την πραγματικότητα. Είναι μία πλαστογράφηση της πραγματικότητας, μία πλαστογράφηση αυτών τα οποία έχουν λεχθεί, και αρέσκεται σ' αυτήν την πλαστογράφηση, γιατί δυστυχώς δεν είναι σοβαρός.

(Στο σημείο αυτό την Προεδρική 'Εδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ)

Εδώ θα σας διαβάσω τι είπα σχετικά με τις αγροτικές κινητοποιήσεις σε προηγούμενες ομιλίες μου στο Συμβούλιο Αγροτικής Πολιτικής και στην Κοινοβουλευτική Ομάδα, όταν είχαν λήξει οι κινητοποιήσεις.

Θα θυμάστε, μίλησε ο κ. 'Εβερτ, έτσι όπως το φαντάζεται πάντα περί νίκης και ήττας.

Είπα, λοιπόν, στο Συμβούλιο Αγροτικής Πολιτικής: Οι κινητοποιήσεις και οι αποκλεισμοί, που επιβλήθηκαν από μια μερίδα του αγροτικού κόσμου για είκοσι πέντε ημέρες περίπου, είχαν αρνητικές συνέπειες για όλους μας, για την ελληνική οικονομία, για πολλές κατηγορίες εργαζομένων, για τις περιοχές τις ίδιες που υπέστησαν τις συνέπειες των αποκλεισμών, για την Κυβέρνηση και κυρίως για τους ίδιους τους αγρότες. Κανείς μας δε βγήκε ωφελημένος από τον τρόπο διεκδίκησης των αιτημάτων που επελέγη και ούτε θα μπορούσε να είχε ωφεληθεί. Η επίλυση των προβλημάτων μας στη γεωργία δεν μπορεί παρά να γίνει με διαδικασίες διαλόγου, συνεννόησης και ένταξης στην πολιτική μας των περιορισμών που υπάρχουν σε εθνική κλίμακα στα πλαίσια των διεθνών συμφωνιών.

Στην Κοινοβουλευτική Ομάδα είπα: Για εμάς, σε όλη τη διάρκεια των κινητοποιήσεων ούτε μια στιγμή δεν υπήρξε αίσθηση αντιπαλότητας, ούτε μια στιγμή δε μας πέρασε η ιδέα ότι βρισκόμαστε σε μια αναμέτρηση, από την οποία θα υπάρξουν νικητές και νικημένοι. Υπήρχε αντίθετα η αίσθηση, ότι βρισκόμαστε αντιμέτωποι με ένα κοινό πρόβλημα. Εμείς, όμως, έχουμε την υποχρέωση να το χειριστούμε με τρόπο που να συμβάλει στη λύση του και όχι να διαιωνίζεται.

Αυτά για την αποκατάσταση της αλήθειας, την οποία σκόπιμα και μόνιμα διαστρέφει η Νέα Δημοκρατία. Η Νέα Δημοκρατία πλαστογραφεί τα γεγονότα.

(Χειροκροτήματα από την Πτέρυγα του ΠΑ.ΣΟ.Κ.)

Ο κ. 'Εβερτ, στα όσα λέει, πάντα θέλει να εντυπωσιάζει με ρητορικά ερωτήματα.

Ακούσατε το ρητορικό ερώτημα "κύριοι συνάδελφοι, να μας πείτε έστω ένα αρδευτικό έργο που έκανε το ΠΑ.ΣΟ.Κ. από το '81, για να αποδείξει ότι έκανε επενδύσεις".

Πρώτα η κοινή λογική θα έπρεπε να λέει, ότι δεν πρέπει να βάζει τέτοιο ρητορικό ερώτημα γιατί στα τόσα χρόνια κάποιο αρδευτικό έργο θα έχει γίνει.

Αλλά ο κ. 'Εβερτ, που είναι και Βουλευτής Θεσσαλονίκης, αγνοεί -γιατί μάλλον πηγαίνει στη Θεσσαλονίκη για λόγους εντυπωσιασμού, όχι γιατί ενδιαφέρεται για τη Θεσσαλονίκη- ότι έγινε η διώρυγα Αλιάκμονα-Αξιού, που αρδεύει όλη την πεδιάδα της Θεσσαλονίκης και υδροδότησε τη Θεσσαλονίκη.

(Θόρυβος, διαμαρτυρίες από την Πτέρυγα της Νέας Δημοκρατίας)

ΚΩΝΣΤΑΝΤΙΝΟΣ ΜΗΤΣΟΤΑΚΗΣ:Αυτό πότε έγινε;

ΠΡΟΕΔΡΟΣ (Απόστολος Κακλαμάνης):Παρακαλώ, κύριοι συνάδελφοι! 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ:'Ηταν ατυχές το παράδειγμα.

ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης):Θέλω να σας αναφέρω, κυρίες και κύριοι συνάδελφοι...

(Θόρυβος, διαμαρτυρίες από την Πτέρυγα της Νέας Δημοκρατίας)

Μη φωνάζετε, κύριοι συνάδελφοι. Είπα ότι η απλή λογική δε δικαιολογεί ρητορικά ερωτήματα του τύπου "πείτε έστω ένα αρδευτικό έργο". Να είναι κάπως πιο προσεκτική η Νέα Δημοκρατία.

(Θόρυβος, διαμαρτυρίες από την Πτέρυγα της Νέας Δημοκρατίας)

ΠΡΟΕΔΡΟΣ (Απόστολος Κακλαμάνης):Παρακαλώ, κύριοι συνάδελφοι, καθήστε στις θέσεις σας! Τι είναι αυτά τα πράγματα; Μπορείτε να καθήσετε στις θέσεις σας και να μην αυθαιρετείτε.

(Θόρυβος, διαμαρτυρίες από την Πτέρυγα της Νέας Δημοκρατίας)

ΓΕΩΡΓΙΟΣ ΤΖΙΤΖΙΚΩΣΤΑΣ:Κύριε Πρόεδρε, προέχει η αποκατάσταση της αλήθειας.

ΠΡΟΕΔΡΟΣ (Απόστολος Κακλαμάνης):Παρακαλώ, κύριε συνάδελφε, μη διακόπτετε. Είστε και είκοσι χρόνια Βουλευτής μέσα σ' αυτήν την Αίθουσα. Παρακαλώ, καθήστε στις θέσεις σας.

ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης):Θέλω να σας πω για να ξέρετε, ότι αυξήθηκαν οι αρδευόμενες εκτάσεις από το '81 μέχρι το '89 κατά δύομισι εκατομμύρια στρέμματα. Καταθέτω έναν πίνακα, που αφορά τριάντα οκτώ έργα προϋπολογισμού άνω του 1,5 δισ. δραχμών και συνολικού προϋπολογισμού 110 δισ. δραχμών, που αφορούν την άρδευση εξακοσίων χιλιάδων στρεμμάτων. Αυτά τα έργα βρίσκονται σε εξέλιξη.

Ας μελετήσει ο κ. 'Εβερτ τον πίνακα αυτόν για να βρει πολλά αρδευτικά έργα, τα οποία θα ικανοποιούν την περιέργειά του.

Κυρίες και κύριοι, όσον αφορά γενικά τις επενδύσεις, θέλω να πω ότι οι επενδύσεις έγιναν πάρα πολλές στον αγροτικό τομέα. 'Εγιναν πάρα πολλές και αυτό...

(Θόρυβος στην Αίθουσα)

ΠΡΟΕΔΡΟΣ (Απόστολος Κακλαμάνης): Κύριε συνάδελφε, παρακαλώ καθήστε στη θέση σας. Καινά δαιμόνια αυτά.

ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Φαίνεται από το γεγονός, ότι το πάγιο κεφάλαιο στη γεωργία 

Σελίδα 2734 

σελ. 2734

Σελίδα 2735 

σελ. 2735

Σελίδα 2736 

σελ. 2736

Σελίδα 2737 

σελ. 2737

Σελίδα 2738 

να προχωρήσει η κοινωνία. 'Εχουμε προχωρήσει στο να γίνει διάλογος στα εθνικά θέματα. Σήμερα προτείναμε να γίνει διάλογος ξανά στον αγροτικό τομέα. Τον αρνείται αυτόν το διάλογο. Ο Ελληνικός Λαός μπορεί να καταλάβει ποιος βρίσκεται στην αδύναμη θέση.

(Χειροκροτήματα από την Πτέρυγα της Νέας Δημοκρατίας)

ΠΡΟΕΔΡΟΣ (Απόστολος Κακλαμάνης): Η Γενική Γραμματέας και Πρόεδρος της Κοινοβουλευτικής Ομάδας του Κ.Κ.Ε. κα Αλέκα Παπαρήγα έχει το λόγο.

ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας του Κ.Κ.Ε.): Κύριε Πρόεδρε, κυρίες και κύριοι συνάδελφοι, δε θα πω, όπως είπε ο Πρόεδρος της Νέας Δημοκρατίας, ότι και οι δύο διαχειριστήκατε τα προβλήματα της αγροτικής οικονομίας, άρα είσαστε συνυπεύθυνοι.

Νομίζω ότι τα προβλήματα της αγροτικής οικονομίας είναι τέτοια και τόσα, που πια έχουν αναδείξει ένα γεγονός, ότι είναι εντελώς ξεπερασμένη κάθε συζήτηση, αντιπαράθεση και σύγκριση ανάμεσα στο έργο της Νέας Δημοκρατίας και του ΠΑ.ΣΟ.Κ.. Είναι ξεπερασμένη αυτή η σύγκριση και αντιπαράθεση, ποιος ήταν λιγότερο κακός ή περισσότερο καλός. 'Ολα αυτά τα προβλήματα πρέπει να αποτελέσουν παρελθόν. Σήμερα τα ίδια τα πράγματα -μπαίνουν και για συζήτηση επί τάπητος- οδηγούν στο να λέμε "τι εννοούμε όταν όλοι λέμε ότι η αγροτική οικονομία εξακολουθεί να έχει στρατηγική σημασία για την ανάπτυξη γενικότερα της εθνικής οικονομίας και για τις διεθνείς σχέσεις". Εδώ δε διαφωνεί κανένα Κόμμα, στο ότι η αγροτική οικονομία έχει στρατηγική σημασία. 'Αλλωστε συνδέεται με τη διατροφή, με τον ανεφοδιασμό της βιομηχανίας και άλλων κλάδων με πρώτες ύλες. Και μόνο το γεγονός ότι έχουμε να κάνουμε με τη γη, το έδαφος και τις ιδιότητές του, το νερό, το οικολογικό γενικότερα περιβάλλον, καταλαβαίνουμε όλοι ότι παίζει μεγάλη σημασία στην ανάπτυξη. Σημασία έχει ποιος κερδίζει και ποιος χάνει από αυτήν την ανάπτυξη.

Για όλους έχει -θα το πω για τρίτη φορά- στρατηγική σημασία. Ποιοι, όμως ηγεμονεύουν σ'αυτόν τον τομέα, ποιοι θα ηγεμονεύσουν στην πορεία, ποιοι θα κερδίσουν; Εμείς το λέμε καθαρά. Μας ενδιαφέρει η μικρομεσαία αγροτιά, η μεγάλη πλειοψηφία της αγροτιάς. 'Οταν λέτε "ανάπτυξη της αγροτικής οικονομίας" εννοείτε όλοι σας -θα το πω εδώ- και το μετράτε με το αν δυναμώνουν και αναπτύσσονται π.χ. τα αγροτοβιομηχανικά συμπλέγματα, τα οποία ελέγχει και κατέχει το μεγάλο κεφάλαιο, είτε είναι βιομηχανικό είτε εμπορικό είτε χρηματοπιστωτικό είτε αγροτικό ως ένα σημείο.

Μας ενδιαφέρει η μεγάλη πλειοψηφία της αγροτιάς. Αυτό καθορίζει το τι είναι σύγχρονο, τι είναι αναγκαίο, τι υποχρεωτικό. Και ας μιλήσουμε με τέτοιους όρους. Προηγουμένως, όμως, θέλω να σταθώ σε ορισμένα ζητήματα που έβαλε ο κύριος Πρωθυπουργός στην ομιλία του. Και δεν τα έβαλε για πρώτη φορά και είναι αλήθεια. Μιλήσατε και μιλάτε επανειλημμένα για μειοψηφίες, που διαμαρτύρονται, αντιστέκονται και αγωνίζονται με μορφές που δε σας αρέσουν. Μα, όλοι ξέρουμε ότι η μεγάλη πλειοψηφία σήμερα του Ελληνικού Λαού είναι βαθύτατα δυσαρεστημένη -και οι ψηφοφόροι σας βεβαίως και τα μέλη σας και οι φίλοι και οι οπαδοί του ΠΑ.ΣΟ.Κ.-και ο ένας μετά τον άλλο αγωνίζονται και παλεύουν, ανεξάρτητα με το τι μορφές πάλης επιλέγει ο καθένας και σε ποια φάση ανάπτυξης είναι ο αγώνας του. Για ποια μειοψηφία λέτε; Δεν έχετε δικαίωμα να μιλάτε για μειοψηφίες. Και πού είσαστε ακόμη για τα επόμενα χρόνια; Πρώτο ζήτημα αυτό.

Δεν έχει σημασία ούτε τι λέω εγώ από αυτό το Βήμα ούτε τι λέτε εσείς. Σημασία έχει αυτό που δείχνει και θα δείξει στην πορεία η ζωή.

Δεύτερον, για άλλη μια φορά σας λέμε και προειδοποιούμε και τον Ελληνικό Λαό, ότι δυστυχώς η Κυβέρνησή σας δεν είναι αποφασισμένη μόνο να περικόψει το εισόδημα και τα δικαιώματα των εργαζομένων. Δημιουργείται ένα σχετικά αυτοτελές πρόβλημα, οξύτατο πρόβλημα δημοκρατίας. Αυτήν τη στιγμή έχετε εγκαινιάσει, προφασιζόμενοι ότι διαφωνείτε με τις μορφές πάλης, έναν αντιδημοκρατικό, αυταρχικό, τρομοκρατικό κατήφορο. Και θα σας πω χαρακτηριστικά, πως μας γυρνάτε στη δεκαετία του '50. Πρέπει να σας πω -όχι γιατί το λέμε εμείς- ότι θα αντιδράσει ο Ελληνικός Λαός, ο οποίος εν πάση περιπτώσει, έχει περάσει από πολλές δοκιμασίες και της δεκαετίας του '50 και της χούντας και άλλων μαύρων στιγμών, ακραίων καταστάσεων στη μεταπολεμική ιστορία. Μας γυρνάτε στη δεκαετία του '50. Να ξέρετε ότι ιδιαίτερα γι'αυτόν το λόγο, όχι μόνο θα φύγετε ως Κυβέρνηση, αλλα θα φύγετε κακήν κακώς και σας το υπογράφω αυτό. Και όποια κυβέρνηση ανάλογη με τη δική σας βρίσκεται στα πράγματα, θα φύγετε κακήν κακώς όχι μόνο για την κοινωνική σας και οικονομική σας πολιτική, αλλά και για τα τεράστια προβλήματα δημοκρατίας που πάτε να δημιουργήσετε.

Κοιτάξτε να δείτε: Είπατε και τώρα "καταλύεται το Κράτος". Ψάξτε στην ιστορία. Ποια χείλη χρησιμοποιούσαν αυτό το επιχείρημα και εναντίον ποιων; Δεν υπάρχει λαϊκή κινητοποίηση με μικρά ή μεγάλα αιτήματα, δεν υπάρχει λαϊκή δράση, που να μην αντιμετωπίστηκε από διάφορες κυβερνήσεις -όχι μόνο από τη δική σας, αλλά και από τη Νέα Δημοκρατία και τους προπατορές σας- σαν κατάλυση του νόμου του Κράτους. Δηλαδή είσαστε νόμιμοι εσείς και οι προηγούμενες κυβερνήσεις να δημιουργούν τεράστια εισοδηματικά και άλλα προβλήματα, να αυξάνετε με την πολιτική σας την ανεργία. Και είναι παράνομοι αυτοί που αναγκάζονται να αμύνονται ακόμη και με οξυμμένες μορφές πάλης.

Εν πάση περιπτώσει να συζητήσουμε τι είναι νομιμότητα και τι είναι παρανομία. Πάντως αυτήν τη νομιμότητα τη δική σας εμείς δεν πρόκειται να την υπηρετήσουμε και δεν φοβόμαστε να το πούμε. Για άλλη μια φορά είναι καλό να τοποθετηθούν όλα τα κόμματα εδώ αν η δημοκρατία απειλείται από το Λαό που αντιστέκεται και αμύνεται. Γιατί, δυστυχώς, άμυνα γίνεται σήμερα. Μακάρι, πράγματι να είχε μπει πλώρη για βαθιές ριζικές τομές και αλλαγές. Αλλά γίνεται άμυνα για να μπορεί να υπάρξει επιβίωση και συζήτηση για το τι εννοεί ο καθένας ως προοπτική.

Η κα Βάσω Παπανδρέου σε συζήτηση για τον Κρατικό Προϋπολογισμό είπε καθαρά ότι πρέπει να συγκρουστεί η Κυβέρνηση με όσους αντιστέκονται την πολιτική της. Είναι επιλογή σύγκρουσης με τη μεγάλη πλειοψηφία του Ελληνικού Λαού. Γιατί δεν βλέπω να εννοεί η κα Παπανδρέου και η Κυβέρνηση τους καρχαρίες, τους βιομηχάνους, τους εφοπλιστές και τους άλλους. Αντίθετα με αυτούς όλο τραπέζια και τραπεζώματα είσαστε, όλο γεύματα και δείπνα εργασίας γίνονται. Δεν βλέπω να συγκρούεστε με αυτούς που προκαλούν τα μεγάλα προβλήματα και που εσείς πιστά υπηρετείτε.

Δεύτερον, στην ομιλία σας στην Κοινοβουλευτική Ομάδα του ΠΑ.ΣΟ.Κ. είπατε αυτήν την περίφημη παροιμία "καλύτερα ο λαός να μάθει να ψαρεύει από το να ζητάει να του δώσει η Κυβέρνηση ψάρι". Τι εννοείτε σχετικά με τους αγρότες; Πάρε εσύ μία πετονιά, πήγαινε στον ωκεανό και προσπάθησε να ψαρέψεις φάλαινες δίπλα σε ένα σύγχρονο φαλαινοθηρικό στόλο; Αυτό τους λέτε. Είναι ή δεν είναι αυτή η θέση σας ισοδύναμη με την άποψη "κόψτε το λαιμό σας" που λέγεται ότι την είπε ο κ. Παπαντωνίου -δεν ξέρω αν την είπε. Αλλά η πολιτική της Κυβέρνησης τέτοια είναι.

'Εχουμε τα τελευταία γεγονότα φανερά και κρυφά. Μόλις εξαγγέλθηκε ο καινούριος γύρος των αγροτικών κινητοποιήσεων, οργανώνετε έναν παράνομο, θα έλεγα, μηχανισμό βίας, εξαγοράς, δολιοφθοράς. Και χρησιμοποιείτε όλα τα μέσα, μέχρι και σωματική, ψυχολογική, ηθική βία. 'Ολα τα μέσα. Και θέλετε εμείς να σεβαστούμε αυτήν την κατάσταση και να μη διαχωριστούμε από αυτήν.

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Ποιά σωματική βία;

ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας του Κ.Κ.Ε. ): Νόμιζα ότι θα με ρώταγε ο κ. Σημίτης και όχι εσείς, κύριε Μητσοτάκη.

'Ολους αυτούς τους εκβιασμούς χρησιμοποιείτε και έχετε βγάλει στο μεϊντάνι μέσα από την επικοινωνιακή σας πολιτική και με την τρομοκρατία που εξαπολύετε εναντίον δημοσιογράφων, όσων θέλουν να λένε την αλήθεια, ή όπως βλέπουν τα πράγματα. Τους έχετε βγάλει όλους στο μεϊντάνι για να 

Σελίδα 2739 

δημιουργήσουν κλίμα. Βλέπουμε, όμως, ποιοι θίγονται από τις κινητοποιήσεις. Φθάσαμε στο σημείο να βγαίνει διευθυντής χιονοδρομικού κέντρου της Αράχωβας και να λέει τι θα γίνει που με τα νέα μπλόκα δεν θα μπορεί να πηγαίνει ο λαός να κάνει χειμερινό σκι. Η μεγάλη πλειοψηφία του λεκανοπεδίου κάνει χειμερινό σκι; Αν είναι δυνατόν! Μακάρι, γιατί για μια τέτοια ζωή παλεύουμε, για να μπορούμε να κάνουμε και χειμερινές διακοπές και σκι και ό,τι καινούριο βγάζει η ζωή.

Βγήκαν στα ραδιόφωνα ορισμένοι αντιπρόσωποι εμπόρων, οι οποίοι λένε ότι τα μικρομάγαζα δεν θα κλείσουν, γιατί θα υπάρχουν τα μπλόκα. Λες και τα τρακτέρ θα είναι έξω απο τα μικρομάγαζα.

ΦΟΙΒΟΣ ΙΩΑΝΝΙΔΗΣ: 'Ομως βγήκαν και οι αγρότες της Κρήτης.

ΠΡΟΕΔΡΟΣ (Απόστολος Κακλαμάνης): Μη διακόπτετε ή αν θέλετε ζητήστε την άδεια του Προέδρου.

ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας του Κ.Κ.Ε.): Λένε π.χ. οι ξενοδόχοι, τι θα γίνει που δεν θα κινηθούν τα ξενοδοχεία. Ξέχασαν οι μεγαλοξενοδόχοι, όταν το καλοκαίρι αναγνώριζαν ότι έχει πέσει η κίνησή τους πάνω απο το 40%; Γιατί τότε δεν έκαναν και οι ίδιοι κινητοποιήσεις στο κάτω-κάτω και όχι να τα φορτώνουν στους ξενοδοχοϋπάλληλους με το να τους απολύουν συνέχεια ή να τους παίρνουν για ένα κομμάτι ψωμί, για να μη μειωθούν τα κέρδη τους. Και με το 40% μείωσης του τζίρου, υπάρχουν περιθώρια κέρδους για τους μεγαλοξενοδόχους.

Αυτή είναι η πολιτική σας και μάλιστα αναγγέλλεται ότι ο κύριος συνομιλητής του κ. Πασχαλίδη είναι ο κ. Νικολάρας. 'Εχει λέει αλλεπάλληλες συσκέψεις, για το πώς θα αντιμετωπισθούν οι αγροτικές κινητοποιήσεις. Σεις έχετε άλλους συμμάχους και άλλους συμμάχους πρέπει να αναζητήσει και έχει η αγροτιά.

Θέλω να βάλω ένα άλλο σχόλιο για την ομιλία σας, κύριε Πρωθυπουργέ. Ξέρετε τι κάνετε εσεις και το κάνετε συστηματικά και βέβαια το επανέλαβε εδώ ο κ. 'Εβερτ. Αποκόβετε όλη τη δραστηριότητα της κυβερνητικής πολιτικής απέναντι στην αγροτική οικονομία και το κάνετε και αλλού αυτό και τα αποτελέσματα της πολιτικής σας, μιας τέτοια πολιτικής, τα χάλια που δημιουργεί, τα προβλήματα και τις παρενέργειες που έχει, τα ανάγετε σε αιτίες τις οποίες πρέπει όλοι μαζί με εθνικό διάλογο να τις αντιμετωπίσουμε, όπως το μικρό και κατατεμαχισμένο κλήρο, την αναντιστοιχία όντως αριθμού τρακτέρ και μεγέθους κλήρου, τις χωματερές, τις επιδοτήσεις τιμών. 'Ολα αυτά, λοιπόν, τα προβλήματα τα κάνετε αιτία. Η πολιτική που ακολουθείται όλα αυτά τα χρόνια και από το ΠΑ.ΣΟ.Κ. και από τη Νέα Δημοκρατία ήταν η εξής: Υπήρχε εθνική πολιτική στην Ελλάδα, μόνο που ήταν αντιλαϊκή και αντιαγροτική. Η πολιτική αυτή προετοίμαζε το σήμερα και στήριζε ως ένα βαθμό το μικρό κλήρο και δεν θα τσακωθώ για πόσα έργα υποδομής έγιναν. 'Εγιναν τόσα έργα υποδομής, που χρειάζονταν για να μπορέσει ο μικρός κλήρος να γίνεται αντικείμενο εκμετάλλευσης, από εκείνους οι οποίοι δεν είχαν κατ' ανάγκη και την ιδιοκτησία γης, από βιομήχανους τροφίμων, εμπόρους κ.λπ. 'Εγιναν τόσα έργα και εκείνα που χρειάζονταν για να στηριχθεί ο μικρός κλήρος και να υπάρχει μία σταδιακή συρρίκνωσή του, που τώρα δεν ικανοποιεί αυτός ο χαρακτήρας, αλλά πρέπει να πάρει βίαιο χαρακτήρα.

Εγώ, λοιπόν, δεν συζητάω πόσα έργα έγιναν και πώς χρησιμοποιήθηκαν οι επιδοτήσεις, ή αν χρησιμοποιήθηκαν άσχημα και δεν αποτελούν το βασικό μοχλό επίλυσης των προβλημάτων όπως μπορεί να νομίζει ένας αγρότης, αλλά εν πάση περιπτώσει χρησιμοποιήθηκαν πολύ καλά, εννοώ για τα δικά σας συμφέροντα και σχεδιασμένα και προετοιμάστηκε τώρα το έδαφος για το μεγάλο πρόβλημα που, κατά τη γνώμη μας, ξεσηκώνει την αγροτιά.

Το υπ' αριθμόν ένα πρόβλημα που υπάρχει σήμερα, είναι το πρόβλημα της γης και της ύπαρξης και του μέλλοντος της μικρομεσαίας αγροτιάς.

Εμείς, δεν λέμε ότι η μικρομεσαία αγροτιά θα εξαφανισθεί όλη. Γιατί ξέρετε πολύ καλά -και ισχύει και διεθνώς και στην Ελλάδα- ότι ένα ορισμένο μέγεθος μικρού κλήρου, όχι όσο μικρού υπάρχει σήμερα, και η μικρή παραγωγή χρειάζεται. Δεν θα γίνει όλη 100% και ένα μέγεθος. Τι θα γίνει όμως; Πραγματικά το 50% των μικροκληρούχων, των πιο μικρών, θα εξοριστεί από τα χωράφια του και με τη μορφή των εξαγορών και με τη μορφή των ενοικιάσεων και ένα άλλο μέρος θα φυτοζωεί με αβέβαιο μέλλον και θα συγκεντρωθεί η άμεση ιδιοκτησία γης σε όσο γίνεται λιγότερα χέρια, τα οποία βέβαια δεν είναι φιλεύσπλαχνα, ούτε προς τον Ελληνικό Λαό, ούτε προς την οικονομία, ούτε προς την αγροτιά. Γι' αυτό ξεσηκώνεται και δεν είναι τυχαίο.

Εμάς μας προβληματίζουν οι μορφές που παίρνει αυτός ο ξεσηκωμός. Και ακριβώς θυμίζει, τηρουμένων των αναλογιών, τους ξεσηκωμούς που έγιναν προπολεμικά, γιατί τότε πάλι υπήρχε το θέμα της γης. Τότε έμπαινε το θέμα της αναδιανομής της γης από τους τσιφλικάδες στο μικρό αγρότη και τώρα μπαίνει ζήτημα της ιδιοκτησίας της γης για ένα μεγάλο μέρος της αγροτιάς που, αν θέλετε, δέθηκε με το μικρό και μεσαίο κλήρο. Ούτε βιομήχανος μπορεί να γίνει, αλλά σήμερα δεν μπορεί να γίνει κανείς και προλετάριος, όπως λέγαμε, δεδομένου ότι σε μεγάλο βαθμό συρρικνώνεται και η απασχόληση στη βιομηχανία, το βασικό πυρήνα, το βασικό χώρο που μπορούσε να απορροφήσει την αγροτιά. Δεν ξέρω αν θα γίνουν καθηγητές πανεπιστημίου οι ξεκληρισμένοι αγρότες.

Υπάρχει, λοιπόν, μία ομοιότητα και στη μορφή της αντίδρασης. Συνειδητοποιεί αυτό το πράγμα ο αγρότης, όταν έχει εξαντλήσει όλα τα μέσα. Πραγματικά, κανείς δεν ξεκινάει από το να κάνει κατάληψη. 'Οταν εξαντλεί όλα τα μέσα, καταφεύγει σ' αυτές τις μορφές. Και αύριο και μεθαύριο και αντιμεθαύριο θα καταφύγει και σε πιο οξυμμένες μορφές αν συνεχισθεί αυτή η κατάσταση. Εξεγείρεται όχι μόνο για το εισόδημα και για την τιμή των προϊόντων και για τη γη του, αλλά γιατί σήμερα βιώνει όλα τα προβλήματα που βιώνει ο Ελληνικός Λαός της Παιδείας, της Υγείας, του πολιτισμού και ακόμα πιο οξυμμένα στην ύπαιθρο.

Τώρα δεν νομίζουμε ότι θα καθησυχάσει την αγροτιά ο κ. Αρσένης που βγήκε χθες και ανήγγειλε αυτήν τη μεγάλη "φούσκα" να την πω έτσι, δεν βρίσκω πιο πρόχειρη φράση ότι, άντε όλοι θα μπουν στα πανεπιστήμια, για να καθησυχάσει και να παίξει με τον πόνο του μαθητή και κυρίως του γονιού του, που αναγκάζεται να πολυαπασχολείται και να ζει όπως ζει κυρίως για ποιο σκοπό; Για να σπουδάσει το παιδί του. Γιατί βεβαίως έχει δικαίωμα να ονειρεύεται το παιδί του να έχει πρόσβαση σ' όλες τις βαθμίδες της εκπαίδευσης. Αλλά εδώ, πρόκειται για μεγάλη παγίδα.

Ας λύσει το Υπουργείο Παιδείας και η Κυβέρνηση το μεγάλο πρόβλημα που υπάρχει να αυξάνεται ο αριθμός των παιδιών που εγκαταλείπουν την υποχρεωτική, τη βασική εκπαίδευση, ιδιαίτερα στην ύπαιθρο αλλά και στα αστικά κέντρα, ας μας λύσει το πρόβλημα των σχολείων πρωϊ-απόγευμα, ας λύσει άλλα προβλήματα σπουδών μέσα στα πανεπιστήμια και ταυτόχρονα, ας λύσει και αυτό. Αλλά επιπρόσθετα λέω, ότι αυτή η πρόταση του κ. Αρσένη -που ποιός ξέρει αν την εννοεί και πώς την εννοεί- εντάσσεται σ' ένα σχέδιο, όπου προβλέπεται το μεγάλο τσεκούρι να μπαίνει ανάμεσα στο πρώτο και στο δεύτερο έτος των πανεπιστημιακών σπουδών. Δηλαδή, μπείτε όλοι μέχρι το πρώτο έτος και μετά μαζικά βγείτε. Εδώ που τα λέμε, είναι και μία λύση για σας, αντί να επιδοτείτε τα διάφορα σεμινάρια τάχα επανειδίκευσης και μετεκπαίδευσης, να τους βάλετε όλους στο πανεπιστήμιο και θα τους πετσοκόβετε από το πρώτο έτος, για να μην έχουμε μετά τη μαζική παραγωγή ανέργων με διπλώματα και ημιμορφωμένων. Γιατί δεν σημαίνει κατ' ανάγκη πανεπιστήμιο ίσον και σύγχρονη μόρφωση.

Για μας λοιπόν, βασικό πρόβλημα σήμερα, ανεξάρτητα αν θέλετε από τις ιεραρχήσεις που κάνουν οι αγρότες στις κινητοποιήσεις τους, είναι το πρόβλημα της γης, της μαζικής ανεργίας, της νέας φτώχειας, της συνολικής υποβάθμισης της ζωής.

Λέτε, κύριε Πρωθυπουργέ, ότι αυτή η θέση του Κ.Κ.Ε. ισοδυναμεί με πανεθνικοποίηση της αγροτικής πολιτικής. Τώρα 

Σελίδα 2740 

έχετε βρει ένα καινούριο εφεύρημα, γιατί από λογοπλασίες τα καταφέρνετε πολύ καλά και τρομάζετε τον κόσμο. Εμείς υπερασπιζόμαστε την εθνική πολιτική σε όλους τους τομείς. Δεν το καταλαβαίνω. Γιατί δηλαδή πρέπει να είμαστε αντίθετοι με την εθνική πολιτική που βεβαίως και σαφώς παίρνει υπόψη το διεθνές περιβάλλον. Αν είναι αρνητικό, βεβαίως πρέπει να έχει στοιχεία άμυνας και όχι στοιχεία υποταγής. Αν είναι θετικό, πρέπει να είναι επιθετική για να συμμετάσχει σε αυτό το θετικό περιβάλλον. Γιατί δεν έχετε σείς εθνική πολιτική; Σε όλα τα θέματα έχετε εθνική πολιτική μόνο που είναι αντιλαϊκή.

Κοιτάξτε να δείτε πού οδηγεί επεκτείνοντας το ζήτημα η άποψή σας για μη εθνική πολιτική. Οδηγεί σε αυτό που ζούμε τα τελευταία χρόνια. Μεγάλες εκτάσεις γης όχι μόνο στα σύνορα, αλλά και μέσα στην Ελλάδα ξεπουλιώνται ακόμα και η γη που δεν καλλιεργείται άμεσα. Πουλιέται βιομηχανική γη, πουλιέται αγροτική γη, αλλά και μη άμεσα αξιοποιήσιμη. Πουλιώνται βεβαίως πάμφθηνα και χωρίς κόστος και οι εγκαταστάσεις. Και δεν εννοώ μόνο τα κτίσματα. Και στη Θεσσαλία πουλιώνται τέτοια πράγματα, εννοώ ακόμη μέχρι και Λιμάνια. Η γη είναι μαγνήτης, η γη προσορίζει κέρδος ιδιαίτερα μέσα στους νόμους της οικονομίας της αγοράς. Ακόμα και αυτή που θεωρείται άγονη. Θα φτάσουμε στο σημείο σε λίγα χρόνια μέσα στην Ελλάδα να υπάρχουν ξένα εδάφη. Γιατί μη μου πείτε ότι θα υπάρχει δικαίωμα παρέμβασης σε αυτούς τους χώρους. Δεν μετράω το κόστος. Παχαίνει και η μίζα εν τω μεταξύ, αυτό είναι γνωστό. Και με την ευκαιρία, ευκαιρία είναι να το πούμε γιατί αφορά και αγροτική γη, να ξέρετε κύριοι της Κυβέρνησης ότι ο Λαός αγρυπνά και επαγρυπνά και τα επόμενα χρόνια θα βγουν πολλά για τις μίζες γύρω από την πώληση της γης. Ουδέν κρυπτόν υπό τον ήλιο, ανεξάρτητα αν η δικαιοσύνη τα φωτίζει. Ελπίζω να καταλαβαίνετε τι εννοούμε. Θα έρθει η ώρα όμως να τα πούμε κι αυτά. 'Ενα ζήτημα είναι αυτό.

Δεύτερον, όσον αφορά αυτή την περίφημη διεθνοποίηση. Βεβαίως, με αυτή τη λογική θεωρείται απόλυτα φυσιολογικό να έρχεται ο τελευταίος υπάλληλος αμερικανός στην Ελλάδα και να καθορίζει τι όπλο θα αγοραστεί και από πού. Βεβαίως ξέρετε ότι εμείς είμαστε κατά του εξοπλιστικού προγράμματος γιατί δεν είναι αμυντικό, είναι επιθετικό κυρίως, αλλά εν πάση περιπτώσει να ανεχόμαστε αυτήν την κατάσταση που να λέει αγοράστε όπλα, κάντε εμπόριο όπλων, αλλά μην αγοράζετε αμυντικά όπλα, εγώ θα σας κανονίσω αν θα είναι αμυντικά και από ποιον θα τα αγοράσετε. Η χάρη τους έφτασε μέχρι τη Νότιο Αφρική και στις σχέσεις της με τη Συρία. Εκεί οδηγεί η αντίληψή σας περί του φοβερού κινδύνου, της αντίληψης περί εθνικού συμφέροντος. Λέτε και το εθνικό κατά τη δική μας άποψη, συγκρούεται με το διεθνικό. Καθόλου δε συγκρούεται.

Φτάσαμε πραγματικά στο σημείο το είπε και ο κ. 'Εβερτ, ότι ο μικρός κλήρος μπαίνει εμπόδιο στην ανάπτυξη της παραγωγικότητας, στους εκσυγχρονισμούς, στο κόστος. Βεβαίως μπαίνει εμπόδιο, δεν είναι και καμία καινούρια ανακάλυψη αυτό. Το ζήτημα όμως είναι πως πάτε να λύσετε αυτό το πρόβλημα, ξαναλέω με τη συρρίκνωση, με την εκτόπιση των αγροτών από τη γη τους και μάλιστα σε μία περίοδο που δεν έχουν και πού να πάνε. Γιατί δεν υπάρχουν εναλλακτικές θέσεις εργασίας. Εναλλακτικές οικονομικές δραστηριότητες υπάρχουν και μπόλικες, αλλά θέσεις εργασίες δεν υπάρχουν. Και ακριβώς επειδή υπάρχουν πολλές εναλλακτικές οικονομικές δραστηριότητες, έχει πέσει εδώ το βιομηχανικό, το εμπορικό, το χρηματιστικό κεφάλαιο να μπει σε όλες αυτές τις δραστηριότητες μόλις αναπτυχθούν, ακριβώς για να βγάλει κέρδη. Γιατί παλαιότερα οι κύριοι βιομήχανοι, η ΦΑΓΕ ή η ΔΕΛΤΑ ή άλλοι ο κ. Μπουτάρης κ.λπ., μπορούσαν να κερδίζουν από τον ιδρώτα του μικρομεσαίου αγρότη χωρίς να έχουν ιδιοκτησία γης, αυτού του μεγάλου δηλαδή μέσου και αντικειμένου παραγωγής. Ενώ στη βιομηχανία έπρεπε να τα κατέχουν, τη γη μπορούσαν να την εκμεταλλεύονται. Τώρα έφτασε η ώρα να αποκτήσουν και άμεσα δικαιώματα γης. Αυτό θα το επαναλαμβάνουμε, αυτό είναι το αξονικό πρόβλημα που υπάρχει.

Λοιπόν, πώς θα ξεπεραστεί το πρόβλημα πραγματικά του μικρού κλήρου; Τα προηγούμενα χρόνια χρησιμοποιήσατε τους συνεταιρισμούς -βεβαίως τους χρησιμοποιήσατε μέσα σε τέτοια όρια που προδιέγραφαν το αρνητικό μέλλον του συνεταιρισμού- χρησιμοποιήσατε και το μεγάλο αγρότη, χρησιμοποιήσατε και το ατομικό νοικοκυριό. Χρησιμοποιήσατε, όμως, κυρίως το συνεταιρισμό, αλλά όχι με προοπτική. Τον βλέπατε, αν θέλετε, σαν μία ενδιάμεση φάση που θα εξασφάλιζε το να υλοποιηθεί η στρατηγική σας. Και ξέρουμε πάρα πολύ καλά με τι όρους γινόταν η επιδότηση, ποιά ήταν η αγροτική πίστη και πώς λειτούργησαν οι επιδοτήσεις.

Εμένα ειλικρινά σας λέω μου έκανε εντύπωση -δεν το περίμενα- συζητώντας το τελευταίο διάστημα με αγρότες πόσο έχουν μορφωθεί πάνω σ'αυτά τα πράγματα. Λέτε και έχουν γίνει οικονομολόγοι και χρησιμοποιούν μάλιστα και όρους σύγχρονους. Ξέρουν πολύ καλά -το κατάλαβαν, αν θέλετε, περισσότερο τώρα- πώς λειτούργησε η αγροτική πίστη τα προηγούμενα χρόνια και οι επιδοτήσεις.

Τι γινόταν: 'Επαιρναν ένα πολύ μικρό μέρος -τώρα το παραδέχεσθε όλοι αυτό- από τις ζημιές που είχαν απο την πολιτική και από τις ζημιές που θα είχαν και μακροπρόθεσμα, ένα μικρό αντίτιμο, για να μπορούν να λειτουργούν και να προσπορίζουν κέρδη στους ισχυρούς. Και ποτέ ο αγρότης δεν πήρε τιμή σε ένα προϊόν που να του άφηνε κέρδος. Αυτά που λένε λογικό κέρδος κ.λπ. ... Η τιμή ήταν πάντοτε κάτω και από την αξία των προϊόντων, ανεξαρτήτως ότι με αυτές τις τιμές μπορούσε να ζει ανεκτά ή πιο σταδιακά και αργά να χειροτερεύει η θέση του, ώστε να μην υπάρχουν άμεσες αντιδράσεις.

Αυτή ήταν η κατάσταση, έτσι λειτούργησε όλο αυτό το σύστημα. Και μ'αυτήν την έννοια εμείς δεν αντιπροτείνουμε την επαναφορά ή την απλή βελτίωση του συστήματος τιμών, επιδοτήσεων, επιχορηγήσεων κ.λπ. Εμείς όλα αυτά τα εντάσσουμε σε μία ριζικά διαφορετική πολιτική που εξυπηρετεί τη μεγάλη πλειοψηφία της αγροτιάς και την καθιστά ανταγωνιστική και όσο γίνεται λιγότερο ευάλωτη στις ορέξεις του μεγάλου βιομηχανικού αγροτικού χρηματιστικού κεφαλαίου που είναι παντρεμένο τώρα και είναι ελληνοξενικό. Καθαρά πράγματα. Μ'αυτήν την έννοια, λοιπόν, μ'αυτήν τη λογική υποστηρίζουμε αυτούς τους μηχανισμούς.

Και το κράτος δεν αποσύρεται. Και το εισόδημα και τις τιμές τα καθορίζει. Μπορεί να μην τα καθορίζετε εσείς οι ίδιοι, αλλά διαμορφώνετε το πλαίσιο για να λειτουργούν οι νόμοι της αγοράς και να καθορίζονται οι τιμές. Μη μου πείτε τώρα ότι οι τιμές καθορίζονται ελεύθερα. Καθόλου ελεύθερα. Μονοπωλιακά. Και ο χαρακτήρας των τιμών είναι χαμηλή τιμή για τον αγρότη, υψηλή για τον καταναλωτή και η ψαλίδα θα μεγαλώσει ακόμα περισσότερο.

Τι άλλο κάνατε, ή τι θα κάνετε; Πρώτα υπήρχαν πάρα πολλοί μεσάζοντες ανάμεσα στον αγρότη και στον καταναλωτή. Τώρα απλώς συγκεντρώνετε, λιγοστεύετε τον αριθμό των μεσαζόντων αλλά δεν παύει να είναι οι μεσάζοντες που θα ρουφούν και θα εκμεταλλεύονται τον ιδρώτα της αγροτιάς που θα μείνει.

Κάνετε εκσυγχρονισμούς -βεβαίως- μόνο που απ'αυτούς τους εκσυγχρονισμούς θα επωφεληθούν οι λίγοι και θα χάσουν οι πολλοί.

Βεβαίως και οι χωματερές ήταν άσκημο πράγμα. Να σας πω όμως: Τι θέση είχε το ΠΑ.ΣΟ.Κ. για τις χωματερές για να μην πω και τι θέση είχε και η Νέα Δημοκρατία. Κοιτάξτε, αν δεν υπήρχαν οι χωματερές και αν δεν υπήρχαν αυτές οι επιδοτήσεις, ε, δεν θα παίρνατε 40%, 42% και 44%. Επωφεληθήκατε από αυτήν την πολιτική, ενώ ξέρατε ότι δεν έχει προοπτική. Μα, δεν θα μπορούσατε να έχετε αυτά τα ψηλά εκλογικά ποσοστά, διότι πραγματικά ο αγρότης έβλεπε το κοντινό του, ότι εν πάση περιπτώσει το εισόδημά του δεν απαξιώνεται πλήρως.

Του αγρότη πραγματικά του άρεσε αυτό να φθάσουμε στην Ελλάδα και να έχουμε τριακόσιες εξήντα χιλιάδες τρακτέρ για να καλλιεργηθεί μια έκταση όχι πάνω από τριάντα εκατομμύρια στρέμματα. Δηλαδή, ένα τρακτέρ αντιστοιχεί για ογδόντα 

Σελίδα 2741 

στρέμματα, ενώ ένα τρακτέρ φθάνει για πεντακόσια στρέμματα. Ο αγρότης αισθανόταν ότι βελτιώνεται η θέση του και η δύναμή του, αλλά μην ξεχνάτε ότι ο αγρότης αγόραζε το τρακτέρ υπερχρεωμένος ταυτόχρονα για να μπορεί να το νοικιάζει και στο διπλανό του που δεν είχε τρακτέρ. Τα ξέρετε πολύ καλά αυτά και ψάξτε και αναδείξτε τι και πώς έγινε και γιατί, αν θέλετε, το ΠΑ.ΣΟ.Κ. είχε και τέτοια μεγάλα ποσοστά στην αγροτιά.

Γιατί ακριβώς ακολούθησε μια πολιτική -κι εδώ ήταν πιο αποτελεσματική από τη Νέα Δημοκρατία- όπου χωρίς να αναιρεί τη στρατηγική, που υποστηρίζει, της Ευρωπαϊκής 'Ενωσης, των βιομηχάνων και των άλλων, έβρισκε τα παράπλευρα δρομάκια, τις τακτικές μέθοδες, τους ελιγμούς να την περνάει με το λιγότερο γι' αυτήν κόστος.

Κοιτάξτε, όμως, να δείτε, είσθε άτυχοι. Και λέω άτυχη είναι η σημερινή Κυβέρνηση, η οποία είναι συνέχεια όλης της προηγούμενης. Και όποια κυβέρνηση να είχε βγει από αυτές τις εκλογές, θα είχε την εξής ατυχία, η οποία είναι αντικειμενική. Η βάση εκείνη και οι παράγοντες, που έδιναν τη δυνατότητα σε μια κυβέρνηση να κάνει κάποιες μικρομεταρρυθμίσεις, που κάπως ανακούφιζαν, δεν υπάρχει πια. Τώρα είναι η εποχή των άγριων, των αποκρουστικών και των βίαιων αντιλαϊκών μέτρων. Γι' αυτό προχωράτε και σε αντιδημοκρατικά μέσα. Τώρα δεν σας βολεύει η δημοκρατία των μπλοκ, δεν σας βολεύει η δημοκρατία της απεργίας, δεν σας βολεύει η δημοκρατία των συλλαλητηρίων και τώρα θα χρησιμοποιήσετε και το ρόπαλο. Μόνο που πρέπει να ξέρετε ότι ο Λαός είναι αρκετά πιο έμπειρος. Τώρα θέλετε τον κ. Νικολάρα και όλους τους άλλους. Να ξέρετε ότι όλα τα κατακάθια θα βγουν και θα σας υποστηρίξουν σήμερα.

Εμείς -για να μην καταναλώσω περισσότερο χρόνο- έχουμε δώσει ήδη τις θέσεις μας στη δημοσιότητα. Επειδή ακριβώς δεν ήρθαμε στο ΕΣΑΠ, για να μην το διακοσμήσουμε, έχουμε δώσει τις θέσεις μας στη δημοσιότητα.

Επιγραμματικά λέω. Ξεκινάμε από την εξασφάλιση του εισοδήματος του μικρομεσαίου αγρότη. Δεν μπορούμε εμείς αυτήν τη στιγμή, αν θέλετε, να πούμε να ξεκινήσουμε από μία άλλη στρατηγική, που εμείς υπερασπιζόμαστε. Γιατί, αφού ζούμε σ' αυτό το έδαφος, ξεκινάμε από την εξασφάλιση του μικρομεσαίου αγρότη. 'Οσο ακολουθείται αυτή η πολιτική, πρέπει να καλύπτεται -και καλά κάνουν οι αγρότες και το ζητούν- ένα μέρος των ζημιών. Βέβαια θα πρέπει να πάμε μπροστά και να μή μένουμε μόνο στην κάλυψη ενός μέρους των ζημιών. Και από την άποψη αυτή, προτείνουμε σύστημα τιμών και επιδοτήσεων, απαλλαγή από φόρους συνυπευθυνότητας -εδώ και τώρα εμείς θα το παλαίψουμε- για τους μικρούς και μεσαίους παραγωγούς, γι' αυτούς τουλάχιστον, που το καθαρό τους εισόδημα δεν υπερβαίνει τα 4 εκατομμύρια. Αυτά βεβαίως πρέπει να αναπροσαρμόζονται ανάλογα με τις εξελίξεις. Και οι μηχανισμοί στήριξης που υπάρχουν σήμερα, πρέπει να διαφοροποιηθούν, ούτως ώστε τη μερίδα του λέοντος να μην την παίρνει η πλουτοκρατία κι ένα μέρος της μεγάλης αγροτιάς.

Κεντρική θέση μας είναι ο παραγωγικός συνεταιρισμός, δηλαδή η συνεταιριστικοποίηση της γης, η οποία πραγματικά αντιμετωπίζει και υπερβαίνει όλα τα προβλήματα, που δημιούργησε ιστορικά στην Ελλάδα ο μικρός και κατατεμαχισμένος κλήρος.

Ξεκαθαρίζουμε: Παραγωγικοί συνεταιρισμοί ή άλλες κατώτερες μορφές συνεταιρισμών και οικονομία της αγοράς και Μάαστριχτ και Κυβέρνηση Σημίτη -εννοώ κυβέρνηση μ' αυτήν την πολιτική- πραγματικά δεν αντέχουν. Πρόκειται για χρονικό προαναγγελθέντος θανάτου. Παρ' όλα αυτά, εμείς θεωρούμε ότι η αγροτιά πρέπει να παλαίψει τη συνεταιριστική ιδέα. Καταλαβαίνουμε ότι η συνεταιριστική ιδέα έχει χάσει κάθε κύρος μπροστά στην αγροτιά. Λέω τον τρόπο του πώς χρησιμοποιήθηκαν οι συνεταιρισμοί, που έγιναν Δούρειοι 'Ιπποι της σημερινής πολιτικής και βεβαίως και από τη στάση των συνεταιριστικών ηγεσιών. 'Αλλο πράγμα αυτό και άλλο η συνεταιριστικοποίηση της γης, η οποία δημιουργεί προϋποθέσεις. Βέβαια, αν κάποιος δεν έχει σωστή πολιτική, κάνει λάθη, ούτε ο συνεταιρισμός είναι λύση. Αλλά μιλάμε για τη στρατηγική σ' αυτόν τον τομέα και υπάρχει πλούσια διεθνής πείρα, θετική και αρνητική, για το ρόλο της συνεταιριστικοποίησης της γης, που μπορεί να αντέξει και να πάει πολύ μακριά, σε σχέση με το ατομικό, μικρό νοικοκυριό. Και δεν μιλάμε για τη μεγάλη ιδιοκτησία, η οποία αντέχει βεβαίως, γιατί καταπιέζει και εκμεταλλεύεται.

'Εχουμε και άλλες προτάσεις και παραμέτρους για τις δημόσιες επενδύσεις, για το ποια ανθεκτικά, αντιπλημμυρικά, αντιπαγετικά έργα χρειάζεται η Ελλάδα, για το πώς θα μειωθεί το κόστος των πρώτων υλών των καλλιεργητικών εφοδίων που πάνε προς την αγροτική οικονομία. Γιατί έχουμε το εξής πρόβλημα. Πουλάει φθηνό γάλα ο αγρότης, το πίνει πανάκριβο. Πουλάει φθηνά αγροτικά προϊόντα στους βιομήχανους και αγοράζει από τη βιομηχανία πανάκριβα αγροτικά προϊόντα. Πρέπει να είναι βασικό ζήτημα η ψαλίδα ανάμεσα στην τιμή των βασικών και αγροτικών προϊόντων. 

Για την καθιέρωση του 8% του ΦΠΑ κ.λπ. 

Υπάρχουν τέτοιες προτάσεις ειδικευμένες για την κτηνοτροφία, την αλιεία. Ας μην ξεχνάμε την αλιεία, που είναι βασικότατο ζήτημα για την Ελλάδα.

Και εδώ δεν μας έφθανε η κακή κατάσταση της αλιείας και η υλικοτεχνική της υποδομή, έχουμε και τις αθρόες εισαγωγές αλιευμάτων για να καλύψουν τις τεχνικές ανάγκες της αγοράς, γιατί δεν νομίζω ότι στην Ελλάδα έχουμε πρόβλημα από αλιεύματα ή και αν έχουμε πρόβλημα δεν είναι τέτοιο όπως φαίνεται με τις εισαγωγές.

Θέλω να κλείσω τη συζήτηση με το ζήτημα των κινητοποιήσεων. Εμείς ήδη τοποθετηθήκαμε σε αυτό το ζήτημα, μέσα από το πνεύμα της ομιλίας μας, ανεξάρτητα αν θα μας ρωτούσε ή όχι ο κύριος Πρωθυπουργός. Βεβαίως στηρίζουμε τις αγροτικές κινητοποιήσεις και όλες τις κινητοποιήσεις που γίνονται σήμερα στον Τόπο μας. Τις στηρίζουμε, τις θεωρούμε μονόδρομο και υποστηρίζουμε όλες εκείνες τις αποφάσεις και επιλογές που παίρνονται με δημοκρατικές διαδικασίες και με τη συμμετοχή των ίδιων των ενδιαφερομένων.

Ο κύριος Πρωθυπουργός μιλάει περί υποκινητών. Κοιτάξτε, κύριε Σημίτη, εμείς για αγώνες, για όξυνση της ταξικής πάλης στην Ελλάδα μιλάγαμε και πριν ογδόντα χρόνια, και πριν δεκαπέντε και πριν δέκα χρόνια. Δεν υπάρχει περίπτωση να μην μιλάμε, διότι εμείς αυτήν τη στιγμή θέλουμε να συγκρουστεί ο Λαός με το σύστημα. Δεν μας ενδιαφέρει να κάνουμε προτάσεις σε αυτά τα πλαίσια της διαχείρισης. Αυτά ας τα κάνετε στο ΕΣΑΠ και όλοι όσοι συμμετέχουν στο ΕΣΑΠ. Εμείς δεν έχουμε αυτήν τη λογική. Καλή, κακή αυτή είναι η λογική. Επιβεβαιώνεται ή δεν επιβεβαιώνεται είναι άλλο θέμα, αλλά επιβεβαιώνεται.

Σας ρωτάω όμως: Και πριν από πέντε χρόνια δεν καλούσαμε τους αγρότες σε ανεβασμένες κινητοποιήσεις που έχουν να κάνουν με πολλούς παράγοντες; Δεν αναφέρεται η άνοδος και η όξυνση μόνο στη μορφή πάλης. Δεν τα λέγαμε και την περίοδο που ήταν Κυβέρνηση η Νέα Δημοκρατία; Γιατί τώρα οι αγρότες; Γιατί τώρα πιά ξεχείλισε η σταγόνα από το ποτήρι. Αυτό το επέλεξαν οι ίδιοι. Εμείς για αγώνες λέγαμε από πριν και δίναμε μάχη για να γίνονται οι αγώνες ακόμα και όταν θάβονταν τα προϊόντα στις χωματερές και έμπαιναν και οι πέτρες μέσα. Δεν έπιανε τόπο κάθε φορά η έκκληση του Κ.Κ.Ε. και δεν πιάνει καμία έκκληση και καμία διακήρυξη αν δεν ωριμάσει μέσα στη συνείδηση και στη θέληση των ίδιων των ενδιαφερομένων. Επομένως δεν μας κολλάτε στον τοίχο.

Ο ρόλος μας είναι γνωστός αλλά σε καμία περίπτωση δεν πρέπει να υποτιμάτε τη θέληση και το ρόλο της ίδιας της αγροτιάς. Εμάς μπορεί να θέλετε να μας υποτιμήσετε, δικαίωμά σας είναι, να μην μας δίνετε σημασία, δικαίωμα σας είναι, αλλά μην νομίζετε ότι θα τα βγάλετε πέρα όταν υποτιμάτε και κυρίως όταν εμφανίζετε σαν αντίπαλο την αγροτιά.

Βεβαίως μπορείτε να τα λέτε αυτά και να ετοιμάζετε τους μηχανισμούς βίας, γιατί ξέρετε ότι έχετε την ανοχή και άλλων Κομμάτων, που βεβαίως στα λόγια είναι με τους αγρότες, αλλά δεν παίρνουν θέση στα συγκεκριμένα τους αιτήματα, ή λένε "έχετε δίκιο βρε παιδιά, αλλά περιοριστείτε, κάντε 

Σελίδα 2742 

υπομνήματα, ελάτε και κάνετε διάλογο". 'Ελεος πιά! Είναι δυνατόν κάποιος λογικός άνθρωπος σε αυτήν την Αίθουσα να πιστεύει ότι ο λεγόμενος εθνικός κοινωνικός διάλογος θα γίνει υπέρ της αγροτιάς; Για φέρτε μου ένα παράδειγμα διαλόγου. Τον εθνικό κοινωνικό διάλογο μέσα στις συγκεκριμένες συνθήκες τον χρησιμοποιείτε για να αποκοιμίσετε τον κόσμο και να του την φέρετε.

Εμείς, λοιπόν, σε αυτόν τον εθνικό κοινωνικό διάλογο λέμε όχι. Και δεν πρόκειται να συνηγορήσουμε σε αυτόν το διάλογο. Οι αγρότες αγωνίζονται και μέσα στους αγώνες τους διαπραγματεύονται κιόλας. Βεβαίως το στοιχείο της διαπραγμάτευσης υπάρχει και θα υπάρχει όσο ο Λαός είναι στο περιθώριο, αλλά ο εθνικός κοινωνικός διάλογος είναι απάτη.

Τέλος ας σημειωθεί αυτό: Εμείς βλέπουμε ότι αρχίζει σε ένα σημαντικό τμήμα του Λαού -όχι σε όλο το λαό, δεν έχουμε αυταπάτες- να κατανοείται το εξής: 'Οτι δεν αρκεί να παλεύει εναντίον μίας πολιτικής, ότι δεν αρκεί να εύχεται να φύγει η μία κυβέρνηση για να την διαδεχθεί μία άλλη.

Αυτό που έχει σημασία, είναι επιτέλους σ' αυτόν τον Τόπο να υπάρχει μια Κυβέρνηση, που πραγματικά να εκφράζει τη λαϊκή κυριαρχία και το λαϊκό δίκαιο. Πρόκειται για μεγάλη και ριζική διαφορά. Και πραγματικά, αν δεν δημιουργηθούν αυτές οι προϋποθέσεις και κατακτήσεις να έχουν οι αγρότες -και μπορούν να έχουν ορισμένες κατακτήσεις σήμερα, στην πορεία-θα τους τις πάρει πίσω εκείνη η κυβέρνηση, η οποία δίνει καθημερινά εξετάσεις στο μεγάλο κεφάλαιο. Και αυτή η κυβέρνηση βέβαια, θα έχει και συμμάχους όσες δυνάμεις πολιτικές ενδιαφέρονται να δίνουν εξετάσεις στο μεγάλο κεφάλαιο, γιατί τάχα κερδίζουν την ανοχή του και μπορούν να "του τη φέρουν" στην πορεία.

Αυτά, βέβαια, έχουν ξεπεραστεί στη ζωή, έχει ξεπεραστεί πια η αντιπαράθεση Νέας Δημοκρατίας-ΠΑ.ΣΟ.Κ. και η αντιπαράθεση πια που πρέπει να γίνει, είναι ανάμεσα στις δυνάμεις, που εκπροσωπούν ή υπηρετούν ή έχουν αυταπάτες για το μεγάλο κεφάλαιο και σ'αυτές τις δυνάμεις που είναι σημαντικές, που θέλουν να το αντιπαλέψουν με συνέπεια και αποφασιστικότητα. Ταξικό είναι το ζήτημα και ταξικά και εμείς πολιτευόμαστε.

ΠΡΟΕΔΡΟΣ(Απόστολος Κακλαμάνης): Ο Πρόεδρος του Συνασπισμού της Αριστεράς και της Προόδου κ.Νίκος Κωνσταντόπουλος έχει το λόγο.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ(Πρόεδρος του Συνασπισμού της Αριστεράς και της Προόδου): Κύριε Πρόεδρε, κυρίες και κύριοι συνάδελφοι, άκουσα τον κύριο Πρωθυπουργό στην ομιλία του να κάνει κήρυγμα εφησυχασμού για την πορεία και την κατάσταση της αγροτικής παραγωγής. Η πραγματικότητα, δυστυχώς, διαψεύδει αυτήν την αντίληψη, που κυριαρχεί στην Κυβέρνηση. Η κοινωνική πραγματικότητα και για τους αγρότες είναι πραγματικότητα αγωνίας. Η ύπαρξη διαφορετικών ταχυτήτων και στους αγρότες, δεν διαγράφει αυτήν την πραγματικότητα της αγωνίας και δεν έχουν θέση στερεότυποι εφησυχασμοί, ότι όλα θα πάνε καλά, γιατί έτσι το θέλει και το λέει η Κυβέρνηση.

'Ακουσα τον κύριο Πρωθυπουργό, επίσης, να περιγράφει διαπιστώσεις και να εξαγγέλλει μέτρα και λύσεις. Πρόκειται για μια ακόμα ανάγνωση του προεκλογικού προγράμματος του ΠΑ.ΣΟ.Κ.. Περιγράφει και εξαγγέλλει ο κύριος Πρωθυπουργός σαν να βρισκόμαστε στο 1980 ή έστω στο 1985. Αυτά που περιγράφει ως αρνητικές καταστάσεις, είναι τα δημιουργήματα της δικής του πολιτικής. Και αυτά που εξαγγέλλει ως μέτρα, που μπορούν να λυτρώσουν αυτήν τη δύσκολη κατάσταση, είναι αυτά που ο ίδιος μέχρι σήμερα δεν εφαρμόζει. Αφού λοιπόν τα γνωρίζει, το ερώτημα είναι γιατί δεν τα εφαρμόζει. Αφού τα ξέρει, γιατί δεν τα υλοποιεί;

'Ακουσα, επίσης, τον κύριο Πρωθυπουργό και σήμερα, όπως και στο Συμβούλιο Αγροτικής Πολιτικής, να αναπτύσσει τον διθύραμβο του διαλόγου: κοινωνικός, πολιτικός διάλογος, εθνικός διάλογος, θεσμικός διάλογος. Και σήμερα είμαι υποχρεωμένος να πω ότι μπορούμε να ορίσουμε το διάλογο με όποιους προσδιορισμούς θέλετε. Κανένας, όμως, δεν μπορεί να μην αναφέρεται στο περιεχόμενο και στην ουσία του διαλόγου, στην ανάγκη δηλαδή αυτός ο διάλογος να είναι ειλικρινής και ουσιαστικός.

Διάλογος από τα πριν, κύριε Πρωθυπουργέ, όχι εκ των υστέρων. Διάλογος για λύσεις, κύριε Πρωθυπουργέ, όχι για άλλοθι αποτυχιών. Διάλογος για τα προβλήματα και όχι για τα ιδεολογήματα. Διάλογος επί των κυβερνητικών επιλογών για τις ασκούμενες πολιτικές και όχι ερήμην των κυβερνητικών πολιτικών, που εφαρμόζονται. Διάλογος με προτάσεις, όχι με διλήμματα, όχι με συνθήματα. Διάλογος με ευαισθησία κοινωνική, όχι με πολιτικό αυταρχισμό. Διάλογος διαρκής και όχι ευκαιριακός, για τους αγρότες ναι, για τα θέματα εξωτερικής πολιτικής όχι. Διάλογος ενιαίος, όχι αποσπασματικός και πολύ περισσότερο, διάλογος δημοκρατικός, όχι κατά παραγγελία, όχι για να επικυρωθούν κυβερνητικές επιλογές, ούτε για να δικαιολογηθούν κυβερνητικές αποτυχίες αλλά για να υπάρξει συνεννόηση.

Κυρίες και κύριοι συνάδελφοι, είναι η περίοδος που όλοι διαπιστώνουν ότι είναι αναξιόπιστοι οι κοινοβουλευτικοί δημοκρατικοί θεσμοί, ότι είναι αποτυχημένη η λειτουργία τους.

E, λοιπόν, η απάντηση στην αναξιόπιστη δημοκρατία και στους αποτυχημένους θεσμούς της είναι η διεύρυνση της δημοκρατίας, η διευρυνόμενη δημοκρατία με νέους θεσμούς συμμετοχής, κοινωνικού διαλόγου, διαφάνειας και ελέγχου. Εσείς θέλετε να εξαγγέλλετε και να επιβάλλετε.

Δεν δέχεσθε ούτε τον έλεγχο, ούτε τον δεσμευτικό διάλογο, ούτε τη διαφάνεια στις επιλογές, τις οποίες αποφασίζετε.

Αντί λοιπόν, κυρίες και κύριοι συνάδελφοι, ο Πρωθυπουργός και ορισμένα κυβερνητικά στελέχη να ασχολούνται με διάφορα είδη του ζωϊκού βασιλείου και να εμπνέονται αφοριστικά ευφυολογήματα, ας αναλάβουν την ευθύνη ενός ουσιαστικού διαλόγου με την κοινωνία, ενός ουσιαστικού διαλόγου για τα προβλήματα, για τις αδιέξοδες πολιτικές που εφαρμόζονται και για τις ριζικές αλλαγές που επιβάλλονται, προκειμένου να αλλάξουν αυτές οι πολιτικές.

Κύριε Πρωθυπουργέ, κύριοι Υπουργοί της Κυβέρνησης, ξεκινώντας από τον αφορισμό της πολιτικής του μονόδρομου για να επιβάλετε τις δικές σας επιλογές διαλύετε την κοινωνική συνοχή. Την εξαγγελία των ριζοσπαστικών αλλαγών την έχουν προσχώσει οι εφαρμογές του δόγματος της συνέχειας. Ξεχάσατε "την αλλαγή". Τώρα προσκυνάτε το δόγμα της συνέχειας, για μία πολιτική, η οποία αποδεικνύεται ότι είναι αδιέξοδη. Και σήμερα με τις δικές σας επιλογές, τους μη προνομιούχους 'Ελληνες τους μετατρέπετε σταθερά σε κοινωνικά αποκλεισμένους. Και δεν μπορείτε να αγνοήσετε ότι πάνω από δύο εκατομμύρια 'Ελληνες, πάνω από το 60% των νοικοκυριών σπρώχνονται προς την κοινωνική περιθωριοποίηση από τις αποφάσεις σας.

Είναι φανερό, λοιπόν, ότι αυτές οι πολιτικές ούτε ριζικές αλλαγές τολμούν και θέλουν, ούτε την κοινωνική συνοχή διασφαλίζουν. Φτιάχνετε ψεύτικα διλήμματα - "ή η πολιτική της Κυβέρνησης ή η αποτυχία"- για να αποκρύψετε την πραγματικότητα που φωνάζει με όλους τους τρόπους ότι η συνέχιση αυτής της πολιτικής συνεχίζει την αποτυχία και την καθυστέρηση. Αυτή η ανεπάρκεια της κυβερνητικής πολιτικής είναι ένα από τα μεγαλύτερα προβλήματα της πολιτικής μας ζωής, γιατί δεν ήρθατε σήμερα στην Κυβέρνηση, δεν παραλάβετε "καμμένη γη". Είναι ένα χρόνο Πρωθυπουργός ο κ. Σημίτης και είναι δέκα τρία ολόκληρα χρόνια κυβερνητικό στέλεχος, με αποτέλεσμα σήμερα να δικαιούται ο κάθε 'Ελληνας να αναρωτηθεί γιατί όλα αυτά τα αποκρουστικά και δυσάρεστα, τα ασφυκτικά και εξουθενωτικά προέκυψαν από την εφαρμογή των επιλογών εκείνων που λένε ότι σήμερα είναι η πολιτική της ευτυχίας;

Είναι, λοιπόν, αναγκαίο στο σημείο αυτό να επισημάνω και κάτι το οποίο πρέπει να ειπωθεί όσο γίνεται με τον πιο κατηγορηματικό τρόπο.

Κύριοι Υπουργοί, κύριε Πρωθυπουργέ, η κινητικότητα των δημοσίων σχέσεων, οι επινοήσεις της επικοινωνιακής πολιτικής, οι κοσμικοκοινωνικές δραστηριότητες και συναντήσεις δεν παράγουν πολιτική. Θέαμα παράγουν και τις περισσότερες φορές αποκρουστικό και ενοχλητικό θέαμα. Σήμερα, σας 

Σελίδα 2743 

απασχολεί η απειλή των αγροτών της Θεσσαλίας να ξανακλείσουν τους δρόμους και ψάχνετε εναγωνίως τρόπους χειρισμού του προβλήματος. Εξαπολύετε αφορισμούς και καταγγελίες. Χθες ο Κυβερνητικός Εκπρόσωπος, σήμερα ο κύριος Πρωθυπουργός. Πάλι το πρόβλημα έρχεται να αντιμετωπιστεί αποσπασματικά. Πάλι με πρακτικές κυβερνητικού παραγοντισμού και επιτρέψτε μου να πω, πολιτικού αυταρχισμού. Δεν σας απασχολεί ο κίνδυνος της κατάρρευσης του αγροτικού τομέα. Εφησυχάζετε γι'αυτόν. Δεν σας απασχολεί ο κίνδυνος να κλείσει ο δρόμος που οδηγεί στη στήριξη, τη συνοχή και την ανάπτυξη. Θεωρείτε περίπου ως φυσικό φαινόμενο ότι οι αγρότες θα υποστούν και θα επωμισθούν δυσμενείς και εξουθενωτικές συνθήκες. Αντιμετωπίζετε τις κοινωνικές αναστατώσεις έχοντας υποκύψει στον πειρασμό του πολιτικού αυταρχισμού και της κοινωνικής αναλγησίας. Αντιμετωπίζετε τις κοινωνικές πιέσεις, τις κοινωνικές εντάσεις, επιστρατεύοντας τις πονηρές εκτιμήσεις ότι οι διάφορες κοινωνικές ομάδες με τα αντιτιθέμενα συμφέροντα θα αλληλοεξουδετερωθούν. Αλλά έτσι οδηγείτε το Λαό και την κοινωνία σε έναν κοινωνικό εμφύλιο και είναι αναγκαίο να επισημανθεί ότι με δική σας ευθύνη η μία μετά την άλλη οι διάφορες κοινωνικές ομάδες θα αντιμετωπίζουν τα προβλήματα μέσα σ'αυτές τις συνθήκες. Και η λύση δεν είναι όλοι να κλείνουν τους δρόμους, ή να αποκλείουν τη χώρα. Ασφαλώς. Η λύση δεν είναι η κάθε κοινωνική ομάδα να δικάζεται από τις άλλες κάθε φορά που κάνει κοινωνικούς αγώνες και όλοι τελικά να καταλήξουν να είναι εναντίον όλων.

Η Κυβέρνηση έχει την ευθύνη να εξασφαλίσει τη συνοχή και το κλίμα της συνεννόησης. Η Κυβέρνηση έχει την ευθύνη να πάρει τις πρωτοβουλίες, να ανοίξει το δρόμο ενός σταθερού και ουσιαστικού διαλόγου. Τώρα, κύριοι Υπουργοί της Κυβέρνησης και κύριοι Βουλευτές της κυβερνητικής Πλειοψηφίας, τώρα οφείλει να πράξει η Κυβέρνηση, όσα δεν έκανε και πριν από τις προηγούμενες κινητοποιήσεις, αλλά και στο μεσοδιάστημα μετά τις κινητοποιήσεις που έληξαν. Τώρα να αντιμετωπίσει με συγκεκριμένο χρονοδιάγραμμα ορισμένα ώριμα και δίκαια αιτήματα, τα οποία μπορούν να οδηγηθούν σε λύσεις. Αυτά τα συγκεκριμένα ώριμα και δίκαια αιτήματα που αρνήθηκε η Κυβέρνηση να τα βάλει στην ημερήσια διάταξη του Συμβουλίου Αγροτικής Πολιτικής. Υπάρχουν ορισμένα δίκαια και ώριμα αιτήματα άμεσα και υπάρχουν τα μονιμότερα, μεσοπρόθεσμα και μακροπρόθεσμα, προβλήματα των διαρθρωτικών αλλαγών.

'Εκανε ο κύριος Πρωθυπουργός ένα ακόμη αναχρονιστικό ατόπημα στην ομιλία του. Απευθύνθηκε στην Αντιπολίτευση, δαιμονολογώντας. Ευθύνη των άλλων κομμάτων να τοποθετηθούν, ευθύνη για το Συνασπισμό της Αριστεράς και της Προόδου να πει απερίφραστα την άποψή του. Η πολιτική δαιμονολογία κύριοι της Κυβέρνησης, το ξέρετε ότι παράγει πολιτική σύγχυση. Το ξέρετε ότι διαβρώνει και την κοινωνία και το πολιτικό σύστημα. Το ξέρετε ότι διαμορφώνει πόλωση.

Είπε ο κύριος Πρωθυπουργός "συμφωνείτε ή όχι με αυτές τις πρακτικές πάλης; Στηρίζετε ή όχι αυτούς που επιδιώκουν να καταλύσουν το κράτος"; Ε, λοιπόν, τώρα καταλαβαίνω αυτό που όλοι επεσήμαναν από την πρώτη στιγμή, γιατί ο κύριος Πρωθυπουργός αρνήθηκε την πρόταση του Συνασπισμού της Αριστεράς και της Προόδου, τη δέκατη μέρα των προηγουμένων κινητοποιήσεων να συγκροτηθεί ειδική κοινοβουλευτική επιτροπή, κατ' εφαρμογή του άρθρου 44, προκειμένου να ασχοληθεί με το αγροτικό πρόβλημα, ως πρόβλημα γενικοτέρου ενδιαφέροντος. Ακόμη και μέχρι σήμερα δεν έχετε απαντήσει, γιατί δεν θέλετε αυτόν τον ουσιαστικό διάλογο στα πλαίσια της λειτουργίας του Κοινοβουλίου, έτσι ώστε η Βουλή να συνδεθεί με την κοινωνία. 'Ετσι ώστε ο καθένας μπροστά στα μάτια της κοινωνίας να πει με συγκεκριμένες δεσμεύσεις, άμεσες προτάσεις για τη λύση των συγκεκριμένων προβλημάτων. Δεν θέλετε αυτό το πλαίσιο του κοινοβουλευτικού, δημοκρατικού διαλόγου, για να μπορείτε εκ του ασφαλούς να διαμορφωνετε τέτοια διλήμματα, αποπροσανατολιστικά και εκβιαστικά.

Αντί, όμως, ο κύριος Πρωθυπουργός και η Κυβέρνηση να τεχνουργούν διλήμματα, τώρα, πριν από την ημερομηνία που έχει εξαγγελθεί ότι θα αρχίσουν ξανά οι κινητοποιήσεις, τώρα φωνάξτε τους αγρότες της Θεσσαλίας και κάντε διάλογο μαζί τους. Οι δρόμοι δεν είναι κλεισμένοι. Δεν υπάρχει κανενός είδους εκβιαστική πίεση. Τώρα, αμέσως, προκειμένου ουσιαστικά να προφυλάξετε και τους αγρότες, να τους δώσετε τη δυνατότητα να λύσουν άμεσα αιτήματα, να αρχίσετε να εφαρμόζετε με αξιόπιστο τρόπο την πολιτική σας και να διαμορφώσετε και ένα κλίμα κοινωνικής πράγματι ηρεμίας και όχι κοινωνικής αναστάτωσης. Αντί, λοιπόν, για πολεμικές ιαχές, ο κύριος Πρωθυπουργός οφείλει αμέσως με συγκεκριμένη πολιτική πρωτοβουλία, με συγκεκριμένες ενέργειες, να ζητήσει να συναντηθεί με τους αγρότες, προκειμένου να αντιμετωπισθούν ώριμα προβλήματα, προκειμένου να υπάρξει ειλικρινής επικοινωνία, προκειμένου να διαμορφωθούν συνθήκες συνεργασίας. Με την τακτική που επιλέγετε αλλιώς, με την τακτική των πολεμικών ιαχών, με την τακτική των διλημμάτων των ψεύτικων και των αποπροσανατολιστικών, φαίνεται πως η Κυβέρνηση επιδιώκει και πυροδοτεί μία μετωπική αναμέτρηση, για να υπηρετήσει ίσως δικές της σκοπιμότητες, όχι μόνο έναντι των αγροτών, αλλά έναντι και άλλων κοινωνικών ομάδων.

Κυρίες και κύριοι συνάδελφοι, το πρόβλημα δεν είναι μεμονωμένο και αποσπασματικό. Τα επόμενα χρόνια θα είναι χρόνια δύσκολα, με δεδομένη την ανάγκη προσαρμογής της ελληνικής οικονομίας στο νέο και πιό ανταγωνιστικό διεθνές περιβάλλον. Είναι φανερό, όμως, ότι διαμορφώνονται δύο πολύ διαφορετικοί δρόμοι, δύο εντελώς διαφορετικές αντιλήψεις, για τον τρόπο προώθησης αυτής της πορείας της Χώρας. Η μία άποψη προκρίνει την ανάθεση της προσαρμογής στους νόμους της αγοράς και από εκεί και πέρα όποιος αντέξει.

Αυτή η αντίληψη επανέρχεται στην παραδοσιακή συντηρητική νοοτροπία που θέλει το κράτος χωροφύλακα, που θέλει το κράτος αντίπαλο και πολέμιο καθενός που διαμαρτύρεται, καθενός που κινητοποιείται για να προστατεύσει δικαιώματα ζωής, εργασίας, πρόνοιας και ασφάλισης δικαιώματα στην παιδεία, στον πολιτισμό, στην ποιότητα ζωής και στο περιβάλλον.

Φοβάμαι πάρα πολύ ότι αυτά που ακούγονται με ενοχλητική σταθερότητα από κυβερνητικά στελέχη και τον ίδιο τον κύριο Πρωθυπουργό, δείχνουν ότι η Κυβέρνηση διολισθαίνει σ' αυτήν τη συντηρητική λογική με ραγδαίους ρυθμούς. Και δεν είναι μόνο ο κοινωνικός εμφύλιος που φαίνεται στον δύσκολο ορίζοντα, είναι και η πολιτική διάλυση και η πολιτική σήψη και η κατάρρευση όλων εκείνων των εγγυήσεων του κράτους δικαίου και του κράτους πρόνοιας και της χρηστής διαχείρισης, αλλά και της πολιτικής ηθικής με ευαισθησίες για την ποιότητα ζωής, για το περιβάλλον, για τον πολιτισμό και την εξασφάλιση όλων εκείνων των κοινωνικών αξιών, που δεν θα πάψουν ποτέ να έχουν πραγματικό αντίκρυσμα ζωής στη συνείδηση όλων των πολιτών και όλων των ιστορικών περιόδων.

Η φράση του κυρίου Πρωθυπουργού περί κατάλυσης του κράτους, όπως και η φράση του στενού του συνεργάτη του κ. Τσουκάτου, σε πρόσφατη δημόσια συνέντευξη, που αναφέρει ότι κόμματα της Αντιπολίτευσης στη βάση πολιτικού σχεδίου επιχειρούν την υπονόμευση της πορείας της Χώρας, είναι πάρα πολύ χαρακτηριστικές, αποκαλύπτουν αυτήν τη φιλοσοφία και επιτρέψτε μου να πω ότι θα πρέπει να βάλουν σε οδυνηρό προβληματισμό όχι μόνο γενικώς και αορίστως τους πολίτες, αλλά ιδιαίτερα τους πολίτες εκείνους που ψήφισαν και έδωσαν την πλειοψηφία της Κυβέρνησης στις τελευταίες εκλογές.

Αυτή, λοιπόν, είναι η αντίληψη για τους κοινωνικούς αγώνες, αυτή, είναι η φιλοσοφία για την πορεία της Χώρας μας στην προσαρμογή της, προκειμένου να αντέξει τις συντριπτικές ανταγωνιστικές πιέσεις ενός διεθνούς περιβάλλοντος;

Η δική μας αντίληψη, κυρίες και κύριοι συνάδελφοι της κυβερνητικής πλειοψηφίας, είναι διαφορετική. Η προσαρμογή της ελληνικής οικονομίας απαιτεί σχέδιο που θα εξασφαλίζει την κοινωνική συναίνεση, την κοινωνική στήριξη και την ενεργό συμμετοχή των κοινωνικών δυνάμεων. Απαιτεί δίκαιη κατανομή 

Σελίδα 2744 

του όποιου κόστους και ισότητα ευκαιριών. Απαιτεί έναν διαφορετικό ρόλο του κράτους, ρόλο οργανωτή της συναίνεσης και της κοινωνικής ενεργοποίησης. Μονάχα με τέτοιες πολιτικές θα απελευθερώσουμε τον κοινωνικό δυναμισμό. Οι άλλες πολιτικές που υιοθετείτε θα επιφυλάξουν κοινωνική κονιορτοποίηση, αποκλεισμούς και αναστατώσεις.

Σ' αυτές τις μεγάλες γραμμές, κύριοι της Κυβέρνησης, βρίσκεται σήμερα η σύγκρουση ανάμεσα στην πρόοδο και στη συντήρηση, ανάμεσα στις συντηρητικές και στις αριστερές απόψεις, ανάμεσα στις εγγυήσεις για τον προοδευτικό εκσυγχρονισμό και στις συνθήκες ενός ουδέτερου τεχνοκρατικού εκσυγχρονισμού που αποδέχεται την κοινωνική εξαθλίωση και ουσιαστικά απαιτεί άλλες ιεραρχήσεις στις κοινωνικές αξίες και τις κοινωνικές ανάγκες. 

Φαίνεται ότι έχετε κάνει τις επιλογές σας. Να το πείτε, λοιπόν, και να μη συγκαλύπτετε αυτές τις επιλογές με όλα εκείνα τα αποπροσανατολιστικά -και επιτρέψτε μου να πω- δημαγωγικά επιχειρήματα. Γιατί στο όνομα της καταγγελίας της δημαγωγίας υπάρχει η νεοδημαγωγία. Στο όνομα της καταγγελίας του λαϊκισμού υπάρχει ο εκσυγχρονιστικός λαϊκισμός. Και στο όνομα της καταγγελίας όλων εκείνων των αναχρονιστικών και φθοροποιών καταστάσεων υπάρχει η κοινωνική αναλγησία και ο πολιτικός αυταρχισμός, όπου όλα αυτά γίνονται αποδεκτά, γιατί αλλιώς βγαίνουμε από το μονόδρομο τον οποίο μόνοι χαράζετε, μόνοι ακολουθείτε και μόνοι νομιμοποιείτε αυτήν την ώρα και στην Ελλάδα, αλλά και στο ευρύτερο διεθνές περιβάλλον. Δεν συζητάμε, κύριοι συνάδελφοι, σε ένα χρόνο ουδέτερο το αγροτικό πρόβλημα. Συζητάμε σε μια περίοδο που είναι παντελής η έλλειψη της αγροτικής πολιτικής, σε μια χώρα όπου από τη σταθερή αγροτική πολιτική λείπει εντελώς ο σχεδιασμός, σε μια χώρα όπου η αγροτική παραγωγή έχει στρατηγική σημασία για λόγους εθνικής οικονομίας, δημογραφικής στήριξης και περιφερειακής ανάπτυξης.

Είναι διαρκής η ανάγκη αυτού του σχεδιασμού μιας εθνικής αγροτικής πολιτικής. Και δεν σημαίνει επανεθνικοποίηση της πολιτικής έξω από τα πλαίσια της Ευρωπαϊκής 'Ενωσης. Η ανάγκη σχεδιασμού αγροτικής πολιτικής για την Ελλάδα είναι πρωταρχική και λείπει.

Θα μου επιτρέψετε να επισημάνω ότι υπάρχει και ένα δεύτερο. Οι ευκαιρίες ήταν πολλές, οι πόροι επίσης διετέθησαν. Ούτε αρχικός σχεδιασμός υπήρξε από το 1981 και μετά. Αλλά ούτε και επιμέρους σχεδιασμός πολιτικών προωθήθηκε μετά την είσοδο στην ΕΟΚ, μετά την GATT και μετά την αναθεώρηση της ΚΑΠ. Ποτέ δεν υπήρξε μια σχεδιασμένη πολιτική για το πως η Ελλάδα θα μπεί και θα παρακολουθήσει όλα όσα γίνονται στον αγροτικό τομέα, στο διεθνές αγροτικό περιβάλλον.

Η νοοτροπία των περιστασιακών μέτρων, η πρακτική της επιδοματικής πολιτικής, η απουσία διαρθρωτικών παρεμβάσεων, η γύμνια από πλευράς υποδομών, οι στρεβλώσεις και οι νοσηρότητες στη διαχείριση των πόρων και των κεφαλαίων τις οποίες επισημαίνετε τώρα, είναι τυχαίες; Δεν είναι δικές σας επιλογές, που ήσασταν δεκατρία 13 χρόνια στην Κυβέρνηση, αφού και τα τρία χρόνια που ήταν η Νέα Δημοκρατία στην εξουσία τις συνέχισε; Από τον ουρανό πέσανε αυτά; Εσείς δεν τα διαμορφώσατε με την πολιτική σας;

Σήμερα, λοιπόν, πώς είναι δυνατόν να βγείτε απ'αυτές τις συγκεκριμένες συνέπειες της πολιτικής σας, μονάχα με αόριστες και γενικόλογες εξαγγελίες;

Υπάρχει λοιπόν και έλλειψη σχεδιασμού σταθερής αγροτικής πολιτικής στο επίπεδο της Χώρας, αλλά υπάρχει και παντελής έλλειψη σχεδίου και στόχων διαπραγμάτευσης στα πλαίσια της ευρωπαϊκής αγροτικής πολιτικής για τη στήριξη των ελληνικών προϊόντων και την ανάπτυξη των αγορών τους. 

Στα πλαίσια της ευρωπαϊκής πολιτικής γίνονται μεγάλες αλλαγές, για τις οποίες δεν υπάρχει πολιτική αντιμετώπιση. Δεν είπατε τίποτε μέχρι σήμερα για το ότι, στα πλαίσια των προτιμησιακών συμφωνιών της Ευρωπαϊκής 'Ενωσης με τρίτες χώρες, μεσογειακές, ασιατικές, αφρικανικές, εισάγονται ανταγωνιστικά προς τα ελληνικά προϊόντα, προϊόντα χωρίς σχεδιασμό προστασίας.

Δεν είπατε τίποτε για τον κίνδυνο τον οποίο αντιμετωπίζουν παραδοσιακά ελληνικά προϊόντα, με συγκριτικά πλεονεκτήματα, να αφανιστούν. Γι'αυτό και είναι αναγκαίο να φύγουμε απ'αυτές τις εύκολες σχηματοποιήσεις και να πούμε ότι είναι ψεύτικο, αποπροσανατολιστικό το δίλημμα "ευρωπαϊκή αγροτική πολιτική ή εθνική αγροτική πολιτική". Η Ελληνική αγροτική πολιτική, μέρος της ευρωπαϊκής αγροτικής πολιτικής, αλλά με δύο συγκεκριμένες προϋποθέσεις. Να σχεδιάσει δηλαδή η Ελλάδα τη δική της αγροτική πολιτική, προσδιορίζοντας άξονες διαρθρωτικών παρεμβάσεων, στόχους για ανάπτυξη δομών και υποστηρικτικών μηχανισμών και τομείς θεσμικών αλλαγών. Και δεύτερον να επεξεργαστεί σχέδιο διαπραγμάτευσης και προτάσεων σε κοινοτικό επίπεδο για να αντιμετωπιστεί το ανταγωνιστικό πλαίσιο της GATT και της ΚΑΠ και να αναπτυχθούν τα συγκριτικά πλεονεκτήματα της Χώρας, προκειμένου να εξασφαλιστεί η πλήρης απορρόφηση και η ορθολογική κατανομή των κοινοτικών πόρων.

Απαραίτητη, λοιπόν, προϋπόθεση -αφήστε τα διλήμματα- η ύπαρξη επιμέρους πολιτικών ανα προϊόν, για το λάδι, για το βαμβάκι, για το στάρι, για τα οπωροκηπευτικά, πρώτον. Και δεύτερον η συνεχής, ολοκληρωμένη, επίπονη και σκληρή παρουσία στα κοινοτικά όργανα, προκειμένου να διαπραγματευθείτε αξιώνοντας προστασία. 'Οχι να διεκπεραιώνετε όσα κατά καιρούς αποφασίζονται.

(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ.ΠΑΝΑΓΙΩΤΗΣ ΣΓΟΥΡΙΔΗΣ)

Είναι ανάγκη επίσης να επισημάνουμε ότι κάνουμε αυτήν τη συζήτηση σε μια περίοδο κατά την οποία είναι ορατή η παντελής έλλειψη όρων και προϋποθέσεων κοινωνικής προστασίας του αγροτικού πληθυσμού.

Σήμερα μίλησε για πρώτη φορά ο Πρωθυπουργός για τη συγκρότηση δικτύου πρόνοιας και προστασίας, που σημαίνει, ότι αναγνωρίζετε πως δεν υπάρχουν οι προϋποθέσεις κοινωνικής προστασίας του αγροτικού πληθυσμού. Και έχει ξεχωριστή σημασία αυτή η παρατήρηση γιατί ερημώνει η ύπαιθρος, ιδιαίτερα οι ορεινές παραμεθόριες περιοχές. Η ανεργία των νέων και η αναγκαστική μετακίνησή τους από την περιφέρεια στα αστικά κέντρα μεγαλώνει, γερνάει ο αγροτικός πληθυσμός και αδειάζουν ολόκληρες περιοχές που έχουν παραγωγικό και κοινωνικό δυναμισμό.

Eίναι ανάγκη, λοιπόν, να επισημάνουμε, ότι σήμερα μειώνονται διαρκώς τα αυτοσυντηρούμενα νοικοκυριά, από τις ίδιες δικές τους καλλιέργειες και από τα εκτρεφόμενα ζώα. Και οι οικονομικές επιπτώσεις στα εισοδήματα και την παραγωγή απο την αναδιάρθρωση των καλλιεργειών είναι εξουθενωτικές.

Είναι ψεύτικο το δίλημμα που λέτε: "ή ευρωπαϊκή αγροτική πολιτική ή επανεθνικοποίηση της αγροτικής πολιτικής" και για έναν επιπρόσθετο λόγο. Και πρέπει να πούμε αυτά τα οποία τα ξέρετε, αλλά δεν τα συνομολογείτε. Παρά τις μεταρρυθμίσεις της Κοινής Αγροτικής Πολιτικής και τις συμφωνίες της GATT, οι επιδοτήσεις στη γεωργία συνεχίζουν να αυξάνονται στο επίπεδο της Ευρωπαϊκής 'Ενωσης. Οι μεν τιμές πέφτουν, αλλά αυξάνονται ταχύτατα οι άμεσες εισοδηματικές ενισχύσεις των γεωργών, ώστε το αγροτικό εισόδημα να αυξάνεται και να στηρίζεται. Οι ευρωπαϊκές επιδοτήσεις ενισχύουν τη μεσαία οικογενειακή επιχείρηση και δεν επιδοτούν βεβαίως τις μεγάλες. 'Ομως, μέσα σε αυτήν την πολιτική, από έλλειψη και δικής σας διαπραγματευτικής παρουσίας και διαπραγματευτικού σχεδίου, τα Μεσογειακά προϊόντα αδικούνται προς όφελος των Βορείων.

Πέρα από αυτό, αναπτύσσονται ταχύτατα άλλου είδους δαπάνες που απευθύνονται στους κατοίκους των αγροτικών περιοχών, κύριε Υπουργέ της Γεωργίας, όχι ως αγρότες. 'Αλλες δαπάνες που απευθύνονται στους κατοίκους των αγροτικών περιοχών στο όνομα της κοινωνικής και της περιφερειακής πολιτικής της ΕΟΚ. Περιφερειακό ταμείο, 15% των δαπανών της Ευρωπαϊκής 'Ενωσης. Κοινωνικό ταμείο, 9% των δαπανών της Ευρωπαϊκής 'Ενωσης. Αναπτυξιακό ταμείο, 3%. Ενώ το 1980, οι αγροτικές δαπάνες ήταν 73% του ευρωπαϊκού Προϋπολογισμού, σήμερα βεβαίως είναι 55%. 

Σελίδα 2745 

'Ομως, αναπτύσσονται οι δαπάνες με περιεχόμενο περιφερειακό, κοινωνικό, αναπτυξιακό. Αυτές οι δαπάνες ήταν 27% στον προϋπολογισμό της Ευρωπαϊκής 'Ενωσης για το 1996, που δεν υπήρχαν τότε. Συνεπώς, το αγροτικό πρόβλημα αποτελεί οργανικό μέρος αναπόσπαστο του γενικότερου προβλήματος των περιφερειών. Απαιτείται λοιπόν πρόγραμμα για την ανάπτυξη των περιφερειών και για την προσαρμογή των αγροτικών πληθυσμών σε νέες δραστηριότητες στα πλαίσια των περιφερειών. Περιφερειακή ανάπτυξη χωρίς στρατηγική ανάπτυξης του πρωτογενή τομέα, είναι γράμμα κενό. Η δημογραφική παρακμή είναι απόρροια της γεωργικής παρακμής. Δεν χάνουμε μόνο αναπτυξιακές δυνατότητες, χάνουμε πολιτισμούς και περιβάλλοντα που δεν πρόκειται να ξαναϋπάρξουν.

Και επιτρέψτε μου στο σημείο αυτό, να καταθέσω δύο συνολικούς πίνακες από τους οποίους φαίνεται ότι οι επιδοτήσεις στη γεωργία σε ποσοστά επί τοις εκατό επί της αξίας γεωργικής παραγωγής στην Ελλάδα είναι η μικρότερη σε σχέση με όσα συμβαίνουν στην Ευρωπαϊκή 'Ενωση. 

(Στο σημείο αυτό ο Πρόεδρος του Συνασπισμού της Αριστεράς και της Προόδου κ. Νικ. Κωνσταντόπουλος καταθέτει για τα Πρακτικά τον προαναφερθέντα πίνακα ο οποίος βρίσκεται στο Αρχείο της Στενογραφικής Υπηρεσίας και είναι τη διάθεση κάθε ενδιαφερομένου)

Και επίσης έναν δεύτερο πίνακα, από τον οποίο προκύπτει ότι οι γεωργικές δαπάνες της Ευρωπαϊκής 'Ενωσης κατά κεφαλήν αγρότη, είναι στην Ελλάδα επίσης οι μικρότερες από ό,τι στις άλλες χώρες της Ευρωπαϊκής 'Ενωσης.

Ο ευρωπαϊκός νότος που έχει το 37% των αγροτών της Ευρώπης, δέχεται το 16% των αγροτικών δαπανών της. Ο ευρωπαϊκός βορράς που έχει το 6% των αγροτών της Ευρωπαϊκής 'Ενωσης δέχεται το 25% των αγροτικών δαπανών της Ευρωπαϊκής 'Ενωσης. Οι επιδοτήσεις στο βορρά είναι πολλαπλάσιες σε σχέση με αυτές στο νότο, είτε υπολογισθούν κατά κεφαλή αγρότη είτε ανά στρέμμα είτε ανά μονάδα παραγωγής, ανά μονάδα προϊόντος. Οι άμεσες εισοδηματικές επιδοτήσεις έχουν αυξηθεί σε ορισμένα προϊόντα, όπως κτηνοτροφικά προϊόντα και σιτηρά για το βορρά, ενώ μένουν στάσιμες ή μειώνονται για τα Μεσογειακά προϊόντα, το λάδι, το βαμβάκι, το κρασί. Οι συνολικές δαπάνες του αγροτικού ταμείου της Ευρωπαϊκής 'Ενωσης του FEOGA συνεχίζουν να αυξάνονται. 'Ηταν 32,9 δισ. ECU το 1994, 34,5 δισ ECU το 1995, 41 δισ. ECU το 1996, ενώ οι απορροφήσεις για την Ελλάδα συνεχώς μειώνονται.

(Στο σημείο αυτό ο Πρόεδρος του Συνασπισμού της Αριστεράς και της Προόδου καταθέτει για τα Πρακτικά τον προαναφερθέντα πίνακα ο οποίος βρίσκεται στο Αρχείο της Στενογραφικής Υπηρεσίας και είναι στη διάθεση κάθε ενδιαφερομένου)

Σ' αυτά να απαντήσετε, γιατί με δική σας πολιτική ευθύνη παρατηρείται αυτή η αναντιστοιχία και η ανακολουθία με όσα συμβαίνουν γύρω μας.

Κυρίες και κύριοι συναδελφοι, τα προβλήματα του αγροτικού τομέα είναι χρόνια και έρχονται με έναν σταθερό τρόπο, θα έρχονται και στη συνέχεια. Τα ερωτήματα είναι αμείλικτα. Πώς θα γίνει η ελληνική γεωργία ανταγωνιστική; Δε θα γίνουν με εκθέσεις ιδεών. Πώς θα εξασφαλίσουμε την ύπαρξη στην ύπαιθρο και την ανανέωση του αγροτικού πληθυσμού;

Πώς θα αναγεννηθεί το συνεταιριστικό κίνημα;

Που και πώς θα κατευθύνονται οι πόροι για την ανάπτυξη της ελληνικής οικονομίας.

Τι θα γίνει με τα προϊόντα που δεν βρίσκουν αγορές και φθίνουν;

Ποιο το μέλλον της ελληνικής κτηνοτροφίας;

Πώς θα αξιοποιήσουμε τα συγκριτικά πλεονεκτήματα της Χώρας μας, ήλιου και κλίματος, για ποιες καλλιέργειες, για ποια προϊόντα, για ποιες αγορές;

Υπάρχει μια ολόκληρη σειρά ερωτημάτων που θα μπορούσε κανείς να επισημάνει. 'Ενα όμως αξίζει να τονισθεί. 'Οτι, ενώ αυτά τα ερωτήματα είναι ανεξάντλητα και βασανιστικά από το 19% του συνολικού επενδεδυμένου κεφαλαίου στον αγροτικό τομέα το 1979, το 1995 φτάσαμε μόλις στο 9% . Δηλαδή μείωση του επενδεδυμένου κεφαλαίου στη γεωργία (δημόσιων επενδύσεων και ιδιωτικών) κατά 2,5% ετησίως.

Γι' αυτό χάθηκε η ανταγωνιστικότητα της ελληνικής αγροτικής οικονομίας και γι' αυτό οι επενδύσεις, αντί να αυξάνονται, χρόνο με το χρόνο, μειώνονται ραγδαία.

'Αλλες χώρες διαμορφώνουν πλαίσια, θεσμούς, διαδικασίες συμμετοχής, διαφάνειας, θεσμούς εγγυήσεων και προστασίας, μέσα στα πλαίσια λειτουργίας της αγοράς. Διαμορφώνουν εθνική στρατηγική, για τη στήριξη της αγροτικής τους οικονομίας. Και στο όνομα αυτής της εθνικής στρατηγικής πηγαίνουν και διαπραγματεύονται. Με βάση αυτήν προσέρχονται στα Συμβούλια της Ευρωπαϊκής 'Ενωσης. Και την ίδια στιγμή η ελληνική Κυβέρνηση περιορίζεται σε μια νοοτροπία παθητικής προσαρμογής. Η απουσία εθνικής στρατηγικής, οδηγεί στην απουσία πολιτικής.

Είναι ενοχλητικά αρκετά από αυτά τα παραδείγματα. Να πω ένα πρόσφατο: Επί Ιρλανδικής Προεδρίας, κύριε Υπουργέ, έγινε στο Κόρκ, μια μεγάλη σύσκεψη, για τη γεωργία στο 2000. 'Ολες οι χώρες εκπροσωπήθηκαν στο υψηλότερο δυνατό επίπεδο -πρώην Πρωθυπουργοί, Υπουργοί κ.λπ.-και η Ελλάδα εκπροσωπήθηκε σε επίπεδο εμπειρογνώμονα του Υπουργείου Γεωργίας!

'Ετσι η Κυβέρνηση έχασε την ευκαιρία εκεί να εκθέσει τις δικές της απόψεις για τα μεγάλα θέματα της γεωργικής πολιτικής που έχουν σχέση με την ενδεχόμενη κατάργηση της Κ.Α.Π. και την ενίσχυση της γεωργίας μέσα από προγράμματα ενίσχυσης περιφερειών.

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας): Αυτό δεν είναι αλήθεια.

Στο Κόρκ πήγαν ο Υφυπουργός και ο Γενικός Γραμματέας του Υπουργείου Γεωργίας. Και δεν ήταν Υπουργοί από άλλες χώρες.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Θα το δούμε, κύριε Υπουργέ.

ΠΡΟΕΔΡΕΥΩΝ (Παναγιώτης Σγουρίδης): Θα παρακαλούσα τον κύριο Υπουργό να μη διακόπτει έτσι αυθαίρετα.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Εγώ σας λέω ότι δεν πήγατε σε επίπεδο Υπουργού. Δεν πήγατε σε επίπεδο συγκεκριμένης εκπροσώπησης με διαμορφωμένο σχέδιο, που θα ήταν το σχέδιο διαπραγμάτευσής σας.

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας): Δεν ήταν Συμβούλιο, όπως είπατε. Συνέδριο έγινε.

ΠΡΟΕΔΡΕΥΩΝ (Παναγιώτης Σγουρίδης): Παρακαλώ, κύριε Υπουργέ. Θα σας δώσω αμέσως μετά το λόγο, για μια σύντομη παρέμβαση.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Αφήστε με, κύριε Υπουργέ, να συνεχίσω και θα έχετε την ευκαιρία να απαντήσετε.

Θα καταθέσω έναν ακόμη πίνακα, από τον οποίο προκύπτει ότι τα χρηματικά έσοδα από την Ευρωπαϊκή 'Ενωση, στο 1993 πέφτουν διαρκώς στον τομέα του προσανατολισμού, που φθάνει στο ποσοστό 17%. Η ίδια πτώση παρατηρείται και για τις εγγυήσεις. Το 1995 ήταν κατά 7%, σε σύγκριση με το 1994. Και έτσι τα συνολικά ποσά, που καταλήγουν στους αγρότες, μειώνονται σταθερά, με αποτέλεσμα τη μείωση των συνολικών εισοδημάτων των αγροτών.

Οι συνέπειες βεβαίως δεν περιορίζονται μοναχά για τους αγρότες αλλά είναι και για τον κρατικό προϋπολογισμό, που καταγράφει την ίδια μείωση, στα έσοδα από την Ευρωπαϊκή 'Ενωση.

Το σύνολο των εσόδων από την Ευρωπαϊκή 'Ενωση, για το 1981-1995 στους τομείς εγγυήσεων, τιμών και προσανατολισμού διαρθρωτικών δράσεων, που μπήκαν στην Ελλάδα, είναι 5,5 τρισ. δραχμές, δηλαδή περίπου στο ποσό που αφορούν το δεύτερο Πακέτο Στήριξης για την Ελλάδα.

Εδώ είναι η μεγάλη ευθύνη. Πού πήγαν αυτά τα χρήματα και γιατί δεν έκαναν όλες τις αναγκαίες διαρθρωτικές 

Σελίδα 2746 

παρεμβάσεις;

(Στο σημείο αυτό ο Πρόεδρος του Συνασπισμού της Αριστεράς και της Προόδου κ. Κωνσταντόπουλος καταθέτει για τα Πρακτικά τον προαναφερθέντα πίνακα ο οποίος βρίσκεται στο Αρχείο της Στενογραφικής Υπηρεσίας και είναι στη διάθεση κάθε ενδιαφερομένου).

Επίσης θα καταθέσω ένα ακόμη πίνακα, που καταγράφει την τάση της πτώσης των χρηματικών εσόδων της Ελλάδας, για τα έτη 1994 και 1995 από 2.715 εκατ. ECU το 1993, πάει 2.438 εκατ. ECU το 1995. Και να τονισθεί ότι αυτά δεν είναι ακόμη εκκαθαρισμένα. 'Οπως επίσης να τονισθεί, ότι το Βέλγιο, η Γερμανία, η Ισπανία, η Γαλλία, η Πορτογαλία, η Μεγάλη Βρετανία αυξάνουν σταθερά τα έσοδά τους από τα ταμεία της Ευρωπαϊκής 'Ενωσης.

(Στο σημείο αυτό ο Πρόεδρος του Συνασπισμού της Αριστεράς και της Προόδου κ. Κωνσταντόπουλος, καταθέτει για τα Πρακτικά τον προαναφερθέντα πίνακα ο οποίος βρίσκεται στο Αρχείο της Στενογραφικής Υπηρεσίας και είναι στη διάθεση κάθε ενδιαφερομένου).

Επ' αυτών χρειάζεται η Κυβέρνηση να δώσει λύσεις και εκεί να αναπτύξει τις συγκεκριμένες της απόψεις, για την αντιμετώπιση των προβλημάτων, που σήμερα βασανίζουν τον αγροτικό πληθυσμό.

Εμείς, από την πλευρά του Συνασπισμού της Αριστεράς και της Προόδου, έχουμε εγκαίρως ζητήσει την άμεση ρύθμιση των χρεών των αγροτών που αντιμετώπισαν αντίξοες συνθήκες με παράλληλη απόφαση για πάγωμα των πλειστηριασμών και των εκποιήσεων περιουσιών από την Αγροτική Τράπεζα, την οριστικοποίηση των κονδυλίων από την Ευρωπαϊκή 'Ενωση στα πλαίσιο του Κοινοτικού Προγράμματος Στήριξης με σκοπό την ενίσχυση των πληγέντων, την ενεργοποίηση του Συμβουλίου Αγροτικής Πολιτικής, όχι ως χώρου εκφώνησης λόγων ή θεατρικών παραστάσεων, αλλά με δεσμευτικό κανονισμό λειτουργίας και συγκεκριμένο χαρακτήρα με συγκεκριμένο χρονοδιάγραμμα για την αντιμετώπιση και των άμεσων προβλημάτων που σήμερα απομειώνουν διαρκώς τον αγροτικό τομέα με ταυτόχρονη επίσης και δεσμευτική αντιμετώπιση του προβλήματος της μείωσης του κόστους παραγωγής. 

Ειδικά στη γενική αναφορά της Κυβέρνησης και του κυρίου Πρωθυπουργού για το βαμβάκι, εμείς εξειδικεύουμε την ανάγκη διεκδίκησης από την Ευρωπαϊκή 'Ενωση, αύξησης του πλαφόν και ακόμη, μέχρι την επίτευξη αυτού του στόχου, λήψη μέτρων για την ορθολογικότερη διαχείριση της ποσόστωσης για τη Χώρα μας και εξαίρεση από τη συνυπευθυνότητα των μικρών παραγωγών.

Υπάρχουν τεράστια ζητήματα τα οποία θα μπορούσε κανείς να επισημάνει και να θέσει αντιμετωπίζοντας τα ανοιχτά προβλήματα.

Θα ήθελα να πω, ότι δεν αρκούν οι διαπιστώσεις για την απώλεια μεγάλων αγορών παρά την ύπαρξη κοινοτικών εξαγωγικών επιδοτήσεων. Το πρόβλημα είναι ποια μέτρα μέχρι στιγμής προωθούνται και πώς συνδέονται οι προθέσεις για συγκράτηση του πληθυσμού στην ύπαιθρο μέσα από την περιφερειακή ανάπτυξη, με δεδομένη την πολιτική και τις καθυστερήσεις που έχουν σχέση με την αποκέντρωση, την περιφερειακή συγκέντρωση, τη Νομαρχιακή Αυτοδιοίκηση και την Περιφερειακή Αυτοδιοίκηση.

Θα ήθελα ακόμα να επισημάνω, ότι η ανασυγκρότηση των δημοσίων και άλλων, Οργανισμών, δεν εξασφαλίζεται αποκλειστικά από ρυθμίσεις και νομοσχέδια.

Αλήθεια, δεν αποτελεί πρόκληση για την ελληνική κοινωνία να λέγονται όσα λέγονται σήμερα για την αξία του συνεταιριστικού κινήματος; Ποιες κυβερνήσεις, με την πολιτική τους, οδήγησαν στην υπερχρέωση το συνεταιριστικό κίνημα και στην αναξιοπιστία του; Ποιος χρησιμοποίησε τις συνεταιριστικές οργανώσεις για την ανάπτυξη πελατειακών σχέσεων; Και για να μην πάμε στο παρελθόν, κύριε Υπουργέ της Γεωργίας, ποιος πέρυσι, με νομοθετική ρύθμιση, παρενέβη και στο όνομα των εσωκομματικών σκοπιμοτήτων, ανέβαλε τις εκλογές στους συνεταιρισμούς; Και όλοι βεβαίως, ακούμε προβληματισμούς για ενδεχόμενη νέα παρέμβαση με νομοθετική ρύθμιση και νέα αναβολή. Είναι ζητήματα, στα οποία η Κυβέρνηση οφείλει να τοποθετηθεί.

Είναι ανάγκη επίσης, να επισημάνω ένα άλλο χαρακτηριστικό παράδειγμα. Οι επιδοτήσεις στις εξαγωγές εσπεριδοειδών γιατί καθυστερούν να φθάσουν στους παραγωγούς ενάμιση χρόνο όταν η αντίστοιχη διαδικασία στις άλλες χώρες της Ευρωπαϊκής 'Ενωσης διαρκεί από είκοσιμία μέρες έως δύο μήνες; Ποιος και ποιον θα ανταγωνιστεί με αυτές τις προϋποθέσεις;

Ακόμη, θα ήθελα να πω, ότι το χειρότερο δεν είναι ότι δεν καταφέρατε να αξιοποιήσετε τους πόρους και τις ευκαιρίες επί χρόνια; Το χειρότερο είναι ότι στήθηκε ένας μηχανισμός και περιορίστηκε στην απορρόφηση των πόρων που αφορούσαν την πολιτική εγγυήσεων, ενώ παραμελήθηκε η πολιτική των διαρθρωτικών παρεμβάσεων. Η ανικανότητα να απορροφηθούν οι χρηματοδοτήσεις της διαρθρωτικής πολιτικής, είναι συνέπεια αυτού του μηχανισμού ο οποίος στήθηκε, υπάρχει και λειτουργεί.

Αυτή λοιπόν, είναι η πολιτική σας. Και επιστέγασμα αυτής της αδυναμίας είναι οι καθυστερήσεις στην εφαρμογή του Κανονισμού 2078/92 για την πρόωρη συνταξιοδότηση και για την προώθηση των προγραμμάτων για μέτρα υπέρ του περιβάλλοντος.

Κυρίες και κύριοι συνάδελφοι, θα ήθελα να αναφερθώ στην ανάγκη που υπάρχει, τώρα αμέσως, η Κυβέρνηση να εγκαταλείψει τη νοοτροπία της παθητικής αποδοχής των κατευθύνσεων και επιπτώσεων της Κοινής Αγροτικής Πολιτικής σε συνδυασμό με τις επιπτώσεις και της συμφωνίας της GATT. 'Ηδη εμείς, από την πλευρά του Συνασπισμού, έχουμε προτείνει στην Κυβέρνηση να ζητήσει από την Ευρωπαϊκή Επιτροπή την επανεργοποίηση του Κανονισμού 768/89 που έληξε το 1994 και με βάση τον οποίο η ίδια η Επιτροπή είχε αναγνωρίσει τη δυνατότητα κάλυψης απώλειας εισοδήματος που οφείλεται στην εφαρμογή της κοινής αγροτικής πολιτικής.

(Στο σημείο αυτό την Προεδρική 'Εδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ)

Αποψή μας είναι ότι η Κυβέρνηση πρέπει να πάρει πρωτοβουλία και να προτείνει συγκεκριμένες αναπροσαρμογές, να διεκδικήσει την επανεργοποίηση αυτού του Κανονισμού.

Στην ίδια κατεύθυνση είναι και η πρότασή μας για τη σύσταση στη Χώρα ειδικού εθνικού μηχανισμού που σε στιγμές κρίσης θα μπορεί να ενισχύει από εθνικούς πόρους τον αγροτικό τομέα χωρίς το είδος της ενίσχυσης και η διαδικασία του να έρχονται σε σύγκρουση με ευρύτερες προδιαγραφές. Οργανισμοί που θα μπορούσαν να αξιοποιηθούν είναι η Αγροτική Τράπεζα εάν και εφόσον αλλάξει ο τρόπος της λειτουργίας της, της οργάνωσής της και της συμπεριφοράς της και ο ΕΛΓΑ, εξοπλισμένος με ουσιαστικές θεσμικές και πολιτικές ρυθμίσεις.

Υπενθυμίζουμε δύο σταθερές της δικής μας πολιτικής θέσεις. Η προοπτική της γεωργίας είναι αναπόσπαστα συνδεδεμένη με τη γεωργική πολιτική της Ευρωπαϊκής Κοινότητας. Θα πρέπει να υπογραμμίσουμε ότι με δεδομένη τη θέση της Χώρας μας στην Ευρωπαϊκή 'Ενωση και το σαφή προσανατολισμό μας, είναι ανάγκη να υπάρξει εθνικό πρόγραμμα ανάπτυξης του αγροτικού τομέα της Ελλάδας. Είμαστε αντίθετοι με οποιαδήποτε προσπάθεια επανεθνικοποίησης, αλλά σε καμία περίπτωση δεν αποδεχόμαστε την πολιτική που λέει "αφημένη στο έλεος του καιρού η ελληνική γεωργία, γιατί δεν μπορούμε να κάνουμε αλλιώς".

Οφείλει και πρέπει η ελληνική Κυβέρνηση να αλλάξει την πολιτική της. Να σχεδιάσει ένα πρόγραμμα διαρθρωτικών παρεμβάσεων και στήριξης σε εθνικό επίπεδο. Να σχεδιάσει ένα πλαίσιο σκληρής διαπραγμάτευσης σε Κοινοτικό πλαίσιο και να εγκαταλείψει τις πολιτικές του αποπροσανατολισμού της Κοινής Γνώμης. 'Οχι πολεμικές ιαχές εναντίον κάθε κοινωνικής ομάδας που διεκδικεί ή διαμαρτύρεται. Φωνάξτε τους τώρα! Μην περιμένετε στις 28 Ιανουαρίου! Τώρα φωνάξτε τους και ενεργοποιείστε τώρα την πρόταση του Συνασπισμού, να συγκροτηθεί ειδική κοινοβουλευτική επιτροπή, για να

Σελίδα 2747 

κουβεντιάσει η Βουλή και όχι η Κυβέρνηση και η κοινωνία. Η Βουλή με την κοινωνία, έτσι ώστε εκεί, ο καθένας, να αναλάβει τις ευθύνες του και να πει τα πράγματα με το όνομά τους.

ΠΡΟΕΔΡΟΣ (Απόστολος Κακλαμάνης): Ο Πρόεδρος του Δημοκρατικού Κοινωνικού Κινήματος κ. Δημήτριος Τσοβόλας έχει το λόγο.

Κύριε Πρόεδρε, πόσο χρόνο θα θέλατε; 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): 'Οσο και οι άλλοι συνάδελφοι κύριε Πρόεδρε.

ΠΡΟΕΔΡΟΣ (Απόστολος Κακλαμάνης): Μπορείτε και περισσότερο αν θέλετε.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ): 'Οχι, κύριε Πρόεδρε, ευχαριστώ.

Κυρίες και κύριοι συνάδελφοι, νόμιζα, όταν ήρθα σήμερα στη Βουλή, ότι θα είμαι πολύ καθυστερημένος στη διατύπωση των θέσεων του ΔΗ.Κ.ΚΙ. για το αγροτικό πρόβλημα, γιατί την προηγούμενη Παρασκευή και Σάββατο είχε συνέλθει το Εθνικό Συμβούλιο Αγροτικής Πολιτικής και θα είχε λύσει όλα τα προβλήματα των αγροτών, με τη συμμετοχή οποιουδήποτε άλλου εκτός από τους πραγματικούς αγρότες! Βέβαια ήταν λάθος αυτή η εκτίμησή μου και γι αυτό σήμερα άκουσα προβληματισμούς, αοριστολογίες από την πλευρά του κυρίου Πρωθυπουργού, χωρίς όμως, κατά τρόπο συγκεκριμένο, να διαγράφεται το πλαίσιο της αγροτικής πολιτικής που πρέπει να εφαρμόσει η Ελλάδα, ώστε να μπορέσει και να συνεχιστεί η αγροτική εκμετάλλευση, αλλά και να μην περιοριστεί ακόμα περισσότερο η συρρίκνωση του αγροτικού πληθυσμού της Χώρας και ειδικά από τις παραμεθόριες περιοχές, από τις περιοχές εκείνες στις οποίες επιβάλλεται, αντί οποιουδήποτε οικονομικού κόστους να συγκρατηθεί ο πληθυσμός, για εθνικούς, οικονομικούς και κοινωνικούς λόγους.

Πριν, όμως, μπω στην ομιλία μου, θα ήθελα κι εγώ να δώσω απάντηση σε κάποια ζητήματα που έβαλε κατά τρόπο απαράδεκτο ο κύριος Πρωθυπουργός, σε ψευτοδιλήμματα που έβαλε. Είπε π.χ. ότι είναι αποφασισμένη η Κυβέρνησή του να οδηγήσει την Ελλάδα ισότιμα στις ευρωπαϊκές διαδικασίες.

Η απάντηση εκ μέρους του Δημοκρατικού Κοινωνικού Κινήματος είναι η εξής: Ποιος θα έλεγε όχι, αν αυτή η διαδικασία οδηγούσε σε αύξηση του πραγματικού επιπέδου ανάπτυξης της ελληνικής οικονομίας, αλλά και σε βελτίωση του βιοτικού επιπέδου του Ελληνικού Λαού;

Κάνει ότι δεν αντιλαμβάνεται ο κύριος Πρωθυπουργός, ότι τον Ελληνικό Λαό, αλλά και τους ευρωπαϊκούς λαούς, γενικά, τους ενδιαφέρει η Ενωμένη Ευρώπη, όταν αυτοί όμως θα βελτιώνουν το επίπεδο ανάπτυξης όλων των χωρών, αλλά και το βιοτικό επίπεδο του κάθε πολίτη. Και ασφαλώς δεν ενδιαφέρει τον Ελληνικό Λαό όταν χρησιμοποιείται ως πρόσχημα αυτή η διαδικασία προκειμένου να γίνουν οι πλούσιοι πλουσιότεροι και οι ψτωχοί φτωχότεροι, όπως γίνονται τα τελευταία χρόνια εδώ στην Ελλάδα, τόσο με κυβέρνηση Νέας Δημοκρατίας, όσο και με κυβέρνηση του σημερινού δήθεν σύγχρονου ΠΑ.ΣΟ.Κ.

Επίσης, παρατηρήσαμε σήμερα μία απέλπιδα προσπάθεια του κυρίου Πρωθυπουργού να μας εμφανίσει ως εκσυγχρονισμό την εξαθλίωση του 'Ελληνα πολίτη, την εξαθλίωση του 'Ελληνα αγρότη, τη μείωση του κράτους-πρόνοιας, την αποδιοργάνωση της ελληνικής οικονομίας, αλλά και της παραγωγικής βάσης της Χώρας. Αυτά, κύριε Πρωθυπουργέ, είναι αναχρονισμός. Χρησιμοποιείτε απατηλά πολιτικά την αναγκαιότητα του εκσυγχρονισμού,για να κρύψετε τις πραγματικές πολιτικές σας προθέσεις που είναι το να γίνονται οι πλούσιοι πλουσιότεροι και οι φτωχοί φτωχότεροι.

Δεν θα αποφύγω τον πειρασμό να απαντήσω και σε κάτι άλλο, στους λεονταρισμούς του κυρίου Πρωθυπουργού απέναντι στους αδύναμους απλούς πολίτες, στους αδύναμους αγρότες: Γιατί, κύριε Πρωθυπουργέ, τους λεονταρισμούς αυτούς -να δω τι παλληκάρι είσθε και σεις και η Κυβέρνησή σας- δεν τους κάνετε στους ιδιοκτήτες των Μαζικών Μέσων Επικοινωνίας, στα μεγάλα οικονομικά συγκροτήματα μέσα και έξω από την Ελλάδα;

Είσθε, λοιπόν, ένας Πρωθυπουργός, ο οποίος με ψευτοδιλήμματα θέλετε να καθυποτάξετε πλατιά λαϊκά στρώματα που κάθε μέρα που περνάει οδηγούνται και σε μεγαλύτερη εξαθλίωση. Είσθε ένας Πρωθυπουργός και μία κυβέρνηση, η οποία στο όνομα δήθεν του εκσυγχρονισμού, χρησιμοποιείτε απηρχαιωμένες μεθόδους πραγματικά, που χρησιμοποιήθηκαν πριν είκοσι και τριάντα χρόνια, που ηχούν στ'αυτιά μας παρόμοιες με αυτές που ακούσαμε σήμερα, φράσεις του κυρίου Πρωθυπουργού ότι πίσω από κάθε εξέγερση είτε αγροτών, είτε συνταξιούχων είτε μισθωτών είτε επαγγελματιών είτε νέων, κρύβεται κόμμα. Αυτά ακούγονταν πριν είκοσι με τριάντα χρόνια. Επανέρχεσθε πίσω λοιπόν και δεν πάτε προς τα μπρος.

Θα σας υπενθυμίσω όμως, κύριε Πρωθυπουργέ και κάτι άλλο, που είχα πει στην ομιλία μου επί των προγραμματικών δηλώσεων της Κυβέρνησης, εδώ στη Βουλή.

Κύριε Πρωθυπουργέ, αυτή η συνολικά οικονομική πολιτική που εφαρμόζετε, θα οδηγεί κάθε μέρα που θα περνάει σε ανεξέλεγκτες κοινωνικές εκρήξεις και μην προσπαθείτε να αντιστρέψετε την πραγματικότητα, απευθύνοντας ψευτοερωτήματα προς την Αντιπολίτευση, λέγοντας εάν εμείς εγκρίνουμε τις κινητοποιήσεις των αγροτών και οξυμμένες μορφές πάλης.

(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ).

Εμείς από πλευράς Δημοκρατικού Κινήματος θα σας απαντήσουμε με τα εξής: 'Οσο εσείς συνεχίζετε αυτήν τη συνειδητά αντιλαϊκή οικονομική, άρα και αντιαγροτική πολιτική, ασφαλώς θα δημιουργείτε εσείς με δική σας ευθύνη, με ευθύνη της δικής σας πολιτικής, όρους πολιτικούς και κοινωνικούς για ανεξέλεγκτες κοινωνικές εκρήξεις. Μην προσπαθείτε, λοιπόν, να αποφύγετε την αποκλειστική ευθύνη που έχετε, γιατί ακριβώς έχετε γίνει διαχειριστές συμφερόντων που δεν έχουν καμία σχέση με τα συμφέροντα του απλού καθημερινού πολίτη, αγρότη, εργάτη, μισθωτού, συνταξιούχου, επαγγελματία.

Κυρίες και κύριοι συνάδελφοι, η πρόσφατη κινητοποίηση των αγροτών απετέλεσε την κορυφή του παγόβουνου των μεγάλων προβλημάτων που αντιμετωπίζει ο αγροτικός χώρος στην Πατρίδα μας. Η ογκούμενη κάθε μέρα αγροτική αναταραχή σε όλη την Ελλάδα, αποτελεί κραυγή αγωνίας των αγροτών κατά της ακολουθούμενης αγροτικής πολιτικής της Κυβέρνησης, που συρρικνώνει κάθε μέρα και περισσότερο το εισόδημα ενός μεγάλου τμήματος του αγροτικού πληθυσμού.

Τα τελευταία χρόνια, αντί να δρομολογήσουν οι κυβερνήσεις τον εκσυγχρονισμό και την παραγωγική ανταγωνιστικότητα της γεωργίας στη Χώρα μας, με την πολιτική που εφάρμοσαν, έχουν οδηγήσει τον κρίσιμο αυτό τομέα για την ελληνική οικονομία, στην αποδιοργάνωση και στο τέλμα.

Παρά το γεγονός, ότι το 22% του ελληνικού πληθυσμού είναι αγρότες, δηλαδή, γεωργοί, κτηνοτρόφοι και ψαράδες και κατά συνέπεια το αγροτικό πρόβλημα είναι κατ'εξοχήν, εθνικό πρόβλημα, με μεγάλες οικονομικές και κοινωνικές διαστάσεις, τα τελευταία χρόνια έχουμε τη συστηματική υπονόμευση του εκσυγχρονισμού και της ανταγωνιστικότητας της γεωργικής παραγωγής, με την επικράτηση της διαχειριστικής λογικής των αριθμών που χαρακτηρίζεται παράλληλα και από υποτέλεια, υποταγή και μοιρολατρική παθητικότητα.

Τα τελευταία αυτά χρόνια, ενώ πολλές χώρες του νότου στην Ενωμένη Ευρώπη, τηρώντας αποφασιστική στάση κατά τη διαμόρφωση της νέας Κοινής Αγροτικής Πολιτικής, πέτυχαν την προστασία της εθνικής τους παραγωγής και παράλληλα προχώρησαν στον εκσυγχρονισμό του αγροτικού τομέα, η Ελλάδα με τις κυβερνήσεις και της Νέας Δημοκρατίας και του ΠΑ.ΣΟ.Κ., αποδέχθηκε χωρίς αντιστάσεις μια σειρά αρνητικών ρυθμίσεων για βασικά αγροτικά προϊόντα που παράγουμε όπως το βαμβάκι, το ελαιόλαδο, τον καπνό και άλλα προϊόντα, που πολλές φορές μέσα στην Αίθουσα αυτή μας δόθηκε η ευκαιρία να τα επισημάνουμε και να τα αναλύσουμε.

'Ετσι, έχουμε σήμερα πλήρη ανυπαρξία εθνικής στρατηγικής στην αγροτική πολιτική. Υπάρχει απουσία και έλλειψη παραγωγικού σχεδιασμού και μέτρων αναδιάρθρωσης της αγροτικής 

Σελίδα 2748 

πολιτικής. 'Εχουμε επίσης, μη ενίσχυση των μικρών και μεσαίων αγροτικών επιχειρήσεων και κλήρων. 'Εχουμε παράλληλα, παραμέληση των νέων αγροτών, εκτόξευση του κόστους παραγωγής στα ύψη, ενώ από την άλλη μεριά μειώνονται σε πραγματικούς όρους οι τιμές πολλών αγροτικών προϊόντων.

'Εχουμε επίσης, πλήρη αδιαφορία για την εξεύρεση νέων αγορών για τη διοχέτευση των προϊόντων.

'Εχουμε την αποδιάρθρωση της Αγροτικής Τράπεζας της Ελλάδος και τη λειτουργία της με καθαρά εμπορικά και λογιστικά κριτήρια. Η Αγροτική Τράπεζα με άλλα λόγια, αντί για Τράπεζα στήριξης του εκσυγχρονισμού και της ανάπτυξης της αγροτικής εκμετάλλευσης και του αγροτικού πληθυσμού, έγινε Τράπεζα καταλήστευσης των αγροτών με τα υψηλά επιτόκια.

Η πολιτική αυτή έχει ως αποτέλεσμα να οδηγούνται οι αγρότες στην περιθωριοποίηση και η αγροτική οικονομία της Χώρας σε αδιέξοδο και χρεωκοπία.

'Ηδη, ο αγροτικός πληθυσμός μειώνεται με έξοδο των νέων, αλλά και παραδοσιακών αγροτών, είτε στα μεγάλα αστικά κέντρα είτε στο εξωτερικό.

Τόνισα και άλλη φορά, ότι το ρεύμα μετανάστευσης στη Γερμανία και στο εξωτερικό τα τελευταία χρόνια τείνει να προσεγγίσει το ρεύμα της μετανάστευσης της δεκαετίας του '60.

Επίσης, η πολιτική αυτή έχει ως αποτέλεσμα την ενίσχυση των μηχανισμών εκμετάλλευσης των αγροτών από μεγαλεμπόρους και μεσάζοντες, οι οποίοι απροκάλυπτα και κυνικά υφαρπάζουν το μεγαλύτερο κομμάτι της παραγωγής, μέσω των χαμηλών τιμών, αλλά και μεγάλο τμήμα των ενισχύσεων από την Ενωμένη Ευρώπη, μέσω εκτός άλλων μεθόδων και του πλασματικά δηλούμενου αριθμού παραγωγής. Αναφέρθηκαν πολλά τέτοια παραδείγματα στην Αίθουσα αυτή, το τελευταίο τρίμηνο.

Αντί δηλαδή, ως Χώρα να πετύχουμε την αναδιάρθρωση, την παραγωγικότητα της οικονομίας μας, μέσα στις σημερινές ρευστές διεθνείς συνθήκες, εμείς το μόνο που πετύχαμε είναι την ενίσχυση και ισχυροποίηση των ενδιάμεσων παρασιτικών και μεταπρατικών μηχανισμών εκμετάλλευσης των αγροτών, που αποτελούν σημαντικό και ζωτικό τμήμα των διαπλεκομένων συμφερόντων και της παραοικονομίας στη Χώρα μας.

Πέραν κάθε αμφιβολίας, κυρίες και κύριοι συνάδελφοι, το αγροτικό πρόβλημα στη Χώρα μας έχει φθάσει στην απώτερη κορύφωσή του.

Χρειάζονται, κατά συνέπεια γενναίες και ριζοσπαστικές λύσεις που θα προέλθουν μέσα από ένα γνήσιο και όχι τεχνητό και επίπλαστο, για άλλοθι, εθνικό διάλογο και με τη σύμφωνη γνώμη των πραγματικών αγροτών.

Με την πολιτική της Κυβέρνησης οδηγούμαστε σε απογεωργοποίηση της Χώρας, την ίδια στιγμή που η Χώρα μας δοκιμάζεται επίσης από την αποβιομηχάνιση και τη συρρίκνωση της παραγωγικής βάσης. Και είναι το συνολικό φαινόμενο της ελληνικής οικονομίας με αυτήν την οικονομική πολιτική που εφαρμόζεται από το 1990 μέχρι σήμερα. 

'Ετσι το παρόν και το μέλλον της ελληνικής γεωργίας είναι σκοτεινό και όχι έτσι όπως θέλησε, ωραιοποιώντας τα πράγματα, να το εμφανίσει ο κύριος Πρωθυπουργός. Και είμαι βέβαιος ότι ακούγοντας σήμερα οι αγρότες αυτά που είπε ο κύριος Πρωθυπουργός κάθε άλλο παρά ευτυχείς θα ένοιωσαν. Γιατί ο κύριος Πρωθυπουργός είπε, ούτε λίγο ούτε πολύ, ότι οι αγρότες σήμερα ζουν σε χλιδή, δεν έχουν προβλήματα, δεν έχουν οικονομικά προβλήματα.

Ασφαλώς είναι μακριά από τα προβλήματα ο κύριος Πρωθυπουργός, γιατί ποτέ δεν έσκυψε κοντά σ' αυτά τα πραγματικά προβλήματα, αφού η λογική του είναι "δεν συζητάμε με απεργούς". Δεν πρόκειται για ένα λεκτικό πυροτέχνημα, κυρίες και κύριοι συνάδελφοι, αλλά για μια οδυνηρή πραγματικότητα. 

Η ελληνική γεωργία βρίσκεται σήμερα σε ένα κρίσιμο σταυροδρόμι. Τα προβλήματά της είναι πολλά, πολύπλευρα, αλλά και πολύπλοκα. Συσσωρεύονται δε και οξύνονται για τους εξής, κατά το ΔΗ.Κ.ΚΙ., λόγους:

Πρώτον, γιατί έγιναν και γίνονται μεγάλες οικονομικές, πολιτικές και κοινωνικές αλλαγές, διεθνώς αλλά και στο χώρο της Ευρώπης που έχουν τις προεκτάσεις, αρνητικές και θετικές, και στην Ελλάδα. 

Δεύτερον, γιατί έχουν γίνει μεγάλες τεχνολογικές αλλαγές στην παραγωγή και αυτό έχει θετικές και αρνητικές προεκτάσεις. 

Και τρίτον, γιατί στην Ελλάδα δεν υπάρχει μια συγκροτημένη και σχεδιασμένη αγροτική πολιτική που να δίνει προτεραιότητες και βάρος σε έργα υποδομής στον αγροτικό χώρο, όπως π.χ. εγγειοβελτιωτικά έργα, αγροτικοί δρόμοι, αναδιάρθρωση κ.λπ., ώστε να μπορεί να λειτουργήσει και να αναπτυχθεί και να εκσυγχρονιστεί η ελληνική γεωργία και παράλληλα, με τον εκσυγχρονισμό και την ανάπτυξή της κατά τρόπο οργανωμένο και σχεδιασμένο, να μπορέσει να επιβιώσει αξιοπρεπώς ο 'Ελληνας αγρότης.

Αντιθέτως τα τελευταία χρόνια η γεωργική έρευνα έχει ατονίσει. Επίσης, οι γεωργικές εφαρμογές έχουν εκφυλισθεί σε πολύ μεγάλο βαθμό. Η γεωργική επαγγελματική εκπαίδευση έχει σιγά σιγά υποβαθμιστεί, όπως και η κατάρτιση, που είναι ανύπαρκτη σχεδόν. Οι δε γεωργικοί συνεταιρισμοί θυσιάζονται καθημερινά στο βωμό της εξυπηρέτησης των μεγάλων ιδιωτικών συμφερόντων, παρά το γεγονός ότι οι παραγωγικοί συνεταιρισμοί αποτελούν το μονόδρομο για τη βιωσιμότητα και ανάπτυξη του ελληνικού αγροτικού τομέα, που έχουμε το μειονέκτημα του μικρού αγροτικού κλήρου.

Επίσης, άλλοι αγροτικοί θεσμοί είναι απαρχαιωμένοι και δεν εκσυγχρονίζονται επί αρκετά χρόνια για να γίνουν αποτελεσματικοί ώστε να μπορέσουν να δώσουν λύση στα μεγάλα προβλήματα της αγροτικής εκμετάλλευσης και των αγροτών μας. 'Ετσι η ελληνική γεωργία και οι 'Ελληνες αγρότες βρίσκονται σε μεγάλη αδυναμία να αντιμετωπίσουν και να παρακολουθήσουν τις διεθνείς και τις ευρωπαϊκές εξελίξεις. Και η αδυναμία αυτή θα μεγαλώνει αν δεν χαραχθεί αμέσως μια συγκεκριμένη και αποτελεσματική αναπτυξιακή και παράλληλα εκσυγχρονιστική αγροτική πολιτική στη Χώρα μας.

Οι διεθνείς συνθήκες στη γεωργική παραγωγή και εμπορία αλλάζουν με γοργά βήματα, κυρίες και κύριοι συνάδελφοι, δημιουργώντας καθημερινά έντονες αρνητικές πιέσεις και για την ελληνική γεωργία. Το 1992 με τη νέα Κοινή Αγροτική Πολιτική της Ενωμένης Ευρώπης και μετά τις αποφάσεις της GATT, έχουμε το συνεχή περιορισμό των δαπανών του κοινοτικού Προϋπολογισμού για την γεωργία και το παράλληλο άνοιγμα της ευρωπαϊκής αγοράς σε φθηνά αγροτικά προϊόντα τρίτων χωρών.

Το ΔΗ.Κ.ΚΙ. θεωρεί τεράστιο λάθος την αποδοχή από την πλευρά της Ενωμένης Ευρώπης της τελευταίας Συμφωνίας της GATT, η οποία μεσομακροπρόθεσμα, διευκολύνοντας τις εισροές αμερικανικών και άλλων αγροτικών προϊόντων εκτός της Ενωμένης Ευρώπης, στην Ευρώπη, θα δυναμιτίσουν και τον Ευρωπαϊκό Αγροτικό Τομέα, με αρνητικές προεκτάσεις στις κατ'εξοχήν αγροτικές περιοχές, όπως είναι η Ελλάδα, αλλά παράλληλα θα πολλαπλασιάσουν το αγροτικό έλλειμα του ισοζυγίου πληρωμών.

Ποιες είναι οι προτάσεις; Ποιες είναι οι θέσεις; Βλέπω ότι είναι απούσα η Κυβέρνηση.

ΣΤΡΑΤΗΣ ΚΟΡΑΚΑΣ:Είναι λίγος ο αριθμός των Υπουργών.

ΠΡΟΕΔΡΕΥΩΝ (Παναγιώτης Σγουρίδης):Συνεχίστε, κύριε Τσοβόλα. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.):Η Κυβέρνηση και ο κύριος Πρωθυπουργός -για να καταλάβετε πως εννοεί το διάλογο- άκουσε και λέει ότι δεν έχουν προτάσεις.

'Ολα αυτά που θα ακούσετε από εμένα, είναι συγκεκριμένες προτάσεις του ΔΗ.Κ.ΚΙ. Αλλά, ο κύριος Πρωθυπουργός προτίμησε τη φυγή. Και τώρα δεν υπάρχει κανένας στα κυβερνητικά έδρανα. Αυτό, για να αντιληφθεί ο Ελληνικός Λαός, ότι η Κυβέρνηση αρνείται και μέσα στη Βουλή, στο ναό της δημοκρατίας, τον ουσιαστικό διάλογο και ότι διακρίνεται από μια αλαζονική αντίληψη του "μας ψήφισε ο Λαός και θα κάνουμε εμείς ό,τι θέλουμε". Αυτό είναι φασισμός. Aυτό δεν είναι δημοκρατία. Αυτό δεν είναι εκσυγχρονισμός. Αυτό είναι 

Σελίδα 2749 

ντροπή για τους κοινοβουλευτικούς θεσμούς και υπεύθυνη είναι η Κυβέρνηση και πάνω απ'όλα ο Πρωθυπουργός.

Να αντιληφθούμε, επίσης, γιατί εμείς δεν πήγαμε στο Εθνικό Συμβούλιο Αγροτικής Πολιτικής. Είδα εδώ και ο κ. 'Εβερτ σήμερα και ο κ. Κωνσταντόπουλος, αποδέχθηκαν τους λόγους για τους οποίους εμείς δεν πήγαμε στο Εθνικό Συμβούλιο. 'Ηταν άνευ ουσίας, για εκατόν πενήντα και πλέον άτομα, χωρίς να καλούνται Κόμματα για να στείλουν εκπροσώπους. Μόνο την ημέρα που ήταν το Συμβούλιο, έβγαλε καινούρια απόφαση ο Υπουργός Γεωργίας και δεν καλεί Κόμματα να ορίσουν εκπροσώπους στην Επιτροπή, αλλά καλεί τη Διαρκή Επιτροπή της Βουλής, υποβαθμίζοντας το ίδιο το Κοινοβούλιο, γιατί το Κοινοβούλιο είναι Νομοθετικό Σώμα και δεν μπορεί να συμμετέχει σε συμβουλευτικά όργανα ή συμβουλευτικές επιτροπές, εκτός αν είναι τα θεσμοθετημένα από το Σύνταγμα και τον Κανονισμό της Βουλής. Αυτός είναι ο διάλογος, αυτός είναι ο εκσυγχρονισμός και αυτή ειναι η δημοκρατία του κύριου Πρωθυπουργού και της Κυβέρνησής του.

Προτάσεις, λοιπόν και θέσεις του ΔΗ.Κ.ΚΙ. για την παραγωγική ανασυγκρότηση της Ελληνικής Γεωργίας. Για την επίλυση των προβλημάτων και των δίκαιων αιτημάτων της αγροτικής τάξης, απαιτείται η άμεση χάραξη ενός μακροπρόθεσμου εθνικού παραγωγικού σχεδίου για την δυναμική και ανταγωνιστική ανάπτυξη της ελληνικής γεωργίας, μέσα πάντα στις σημερινές διεθνείς συνθήκες, με στόχο την αυτοδύναμη και αυτοτροφοδοτούμενη γεωργία.

Ως κεντρικοί στόχοι αυτής της νέας στρατηγικής, πρέπει να είναι πρώτον, η διατροφική μας αυτάρκεια ως Χώρα, πράγμα που σημαίνει ότι πρέπει να αναπτυχθούν οι κλάδοι που είναι σήμερα ελλειμματικοί, δηλαδή, δασικός, αλιευτικός, ζωικός. Δεύτερος στόχος, η ανταγωνιστικότητα μας. Τρίτον, η εισδοχή στις διεθνείς αγορές, πράγμα που προϋποθέτει τη δυναμική ανάπτυξη της γεωργίας μας στους κλάδους εκείνους που έχουμε, ως Χώρα, συγκριτικά πλεονεκτήματα. Τέταρτον, η παραγωγή επώνυμων γεωργικών προϊόντων, συνδυάζοντας το θετικό κλίμα της Ελλάδας και τη χρησιμοποίηση οικολογικών μεθόδων. Πέμπτον, η σύνδεση της γεωργίας με τη βιομηχανία για επεξεργασία και τυποποίηση των αγροτικών προϊόντων, μέσα απο νέου τύπου δομή συνεταιριστικών αγροτικών οργανώσεων.

Τα παραπάνω, σε συνδυασμό με μια συγκροτημένη και επιθετική πολιτική της Χώρας μας, ως προς τη μεγέθυνση και αξιοποίηση των σημερινών όρων και των συνθηκών της Κοινής Αγροτικής Πολιτικής, αλλά και της επαναδιαπραγμάτευσης των όρων αυτής για την προώθηση των παραπάνω στόχων, μπορούν να αποτελέσουν το πλαίσιο εκείνο, με βάση το οποίο να ξεπεραστεί η σημερινή πολύμορφη κρίση της γεωργίας, να στηριχθούν παράλληλα οι 'Ελληνες αγρότες και να υπάρξει η περιφερειακή ανάπτυξη της Ελλάδας που εκτός των άλλων είναι και εθνικά απαραίτητη.

Χρειάζεται επίσης ένα νέο παραγωγικό και στρατηγικό σχέδιο ανάπτυξης, που το ΔΗ.Κ.ΚΙ. έχει προτείνει, ένα ελληνικό πρόγραμμα ανάπτυξης με άλλα λόγια και όχι της λογικής, μας λέει η ευρωπαϊκή τρόϊκα και εμείς εκτελούμε αδιαφορώντας για τις συνέπειες που έχει αυτό για τη Χώρα μας, για την οικονομία και τον πληθυσμό μας.

Με βάση τη μικρομεσαία αγροτική επιχείρηση, μέσα σε έναν εθνικό προγραμματισμό μπορούμε να πετύχουμε την ισόρροπη ανάπτυξη των περιφερειών της Χώρας μας και τη συγκράτηση του αγροτικού πληθυσμού στους τόπους κατοικίας του, που είναι και εθνική ανάγκη. 

Προς την κατεύθυνση αυτή οι προτάσεις μας είναι οι εξής: Πρώτον, συγκροτημένη παρουσία της Ελλάδος στην Κοινότητα και σταθερή επιδίωξη ευνοϊκών μέτρων για τα αγροτικά προϊόντα της Χώρας μας, όπως είναι το βαμβάκι, το ελαιόλαδο κ.λπ., που η Χώρας μας παράγει και μάλιστα υψηλής ποιότητας και η Κοινότητα είναι απόλυτα ελλειμματική. Πρέπει να κάνουμε χρήση της κοινοτικής αρχής της προτίμησης και με βάση αυτή να απαιτήσουμε την αύξηση του στρεμματικού αλλά και οικονομικού πλαφόν για τη στήριξη της αγροτικής οικονομίας και του αγροτικού πληθυσμού της Χώρας.

Δεύτερον, μπορούμε με συζήτηση και συμφωνία των αγροτών και των φορέων τους να καταρτίσουμε ένα εθνικό πλάνο για την επιλογή καλλιεργειών κατά περιφέρεια ή ευρύτερες ομοειδείς ζώνες. Ως σημείο αναφοράς για την επιλογή του είδους και της έκτασης καλλιέργειας σε κάθε γεωργική παραγωγική ζώνη θα είναι οι εδαφολογικές συνθήκες, καθώς και οι τάσεις της εγχώριας και παγκόσμιας αγοράς μέσα στις σημερινές ρευστές συνθήκες. Για την επίτευξη αυτής της παραγωγικής ανασυγκρότησης της γεωργικής οικονομίας, απαραίτητος όρος είναι οι επενδύσεις υποδομής που θα πρέπει να πραγματοποιηθούν σε αποξηραντικά, αρδευτικά και εγγειοβελτιωτικά έργα και επαρκή οδικά δίκτυα, προκειμένου να υπάρξει πλήρης αξιοποίηση των παραγωγικών δυνατοτήτων της ελληνικής αγροτικής γης.'Ομως, απαραίτητος όρος είναι η στήριξη του εισοδήματος των αγροτών στην μεταβατική περίοδο μέχρι να αποδώσει αυτό το νέο αναπτυξιακό σχέδιο. Χρειάζεται λοιπόν, η στήριξη του εισοδήματος των αγροτών στη μεταβατική αυτή περίοδο, προκειμένου οι αγρότες να μπορούν να ζουν αξιοπρεπώς ως άνθρωποι και όχι με τα λόγια, κύριε Πρωθυπουργέ, και να έχουν τη δυνατότητα να συμβάλουν στην αναδιάρθρωση των καλλιεργειών και γενικά, στον επαναπροσδιορισμό του ρόλου της αγροτικής οικονομίας με βάση τα νέα διεθνή και ευρωπαϊκά δεδομένα.

Επίσης, η ανάπτυξη ενός ακηδεμόνευτου και σύγχρονου αγροτικού κινήματος προσανατολισμένου σ'αυτό το αναπτυξιακό μέτωπο για την έξοδο της γεωργίας από τη σημερινή κρίση, είναι ιδιαίτερα κρίσιμη προτεραιότητα κατά την άποψη του ΔΗ.Κ.ΚΙ., που ιδεολογικά και πολιτικά πιστεύει στο χειραφετημένο και αυτόνομο συνδικαλιστικό αγροτικό κίνημα.

Τρίτο, βασικές προϋποθέσεις μιας ανταγωνιστικής μέσα στα σημερινά διεθνή πλαίσια αυτοτροφοδοτούμενης αγροτικής οικονομίας, είναι κατά την άποψή μας τα εξής: Πρώτο εξειδίκευση στην παραγωγή προϊόντων με βάση τη γεωλογική και κλιματολογική μορφή της Χώρας μας που να ζητούνται από την εσωτερική και παγκόσμια αγορά με βασικό στοιχείο τη βελτίωση της ποιότητας ως προς το προϊόν, αλλά και την εμφάνιση στη συσκευασία για την αποτελεσματική εξαγωγή και κατανάλωσή τους.

Δεύτερο, άμεση ανάπτυξη του κλάδου εμπορίας αγροτικών προϊόντων σε όλες τις διεθνείς αγορές. Εδώ θέλω, κύριε Υπουργέ της Γεωργίας να πω κάτι. Οι εξαγωγικές επιχειρήσεις κάνουν ένα και πλέον χρόνο να πάρουν τις επιστροφές των εξαγωγών τους.'Ηρθαν στο γραφείο μου χθες το βράδυ εκπρόσωποί τους, οι οποίοι μου έφεραν τα χαρτιά και διαπίστωσα ότι έχουν ενάμιση χρόνο να πάρουν τις επιστροφές εξαγωγικών επιδοτήσεων. Αν πάει έτσι, θα κλείσουν, κύριε Υπουργέ, και θα μιλάμε για γεωργία χωρίς δυνατότητα διακίνησης και εξαγωγής.

Οι συνεταιρισμοί από τη μια μεριά έχουν απονευρωθεί, οι εξαγωγικές επιχειρήσεις κάθε ημέρα από τη γραφειοκρατία και την αδιαφορία οδηγούνται και αυτές στο κλείσιμο. 'Ολα τα υπόλοιπα είναι θεωρίες που μας είπε ο κύριος Πρωθυπουργός. 

Πρέπει να επισημανθούν οι αγορές της Ανατολικής και Κεντρικής Ευρώπης που η αγροτικής τους οικονομία είναι συμπληρωματική και όχι ανταγωνιστική με τη δική μας, αφού η κύρια παραγωγή τους είναι κτηνοτροφικά προϊόντα κ.λπ.

Μεταξύ των άμεσων μέτρων προς αυτήν την κατεύθυνση είναι και η λειτουργία του αγροτικού εμπορικού ακόλουθου κατά την άποψη τη δική μας σε όλες τις πρεσβείες μας, ή στις περισσότερες πρεσβείες, εκεί που παρουσιάζουν εμπορικό για εμάς ενδιαφέρον, με στελέχωση από τους τέσσερις χιλιάδες και πλέον αδιόριστους γεωπόνους.

Τρίτον, μεθοδικός και προγραμματισμένος προσανατολισμός στη βιομηχανική εκμετάλλευση των προϊόντων μας, με βάση τη μεσαία αγροτική επιχείρηση με συνεταιριστική δομή. Αφ'ενός έτσι να δημιουργηθούν θέσεις εργασίας για το πλεονάζον αγροτικό μας δυναμικό και αφ'ετέρου να εξάγουμε σε τρίτες χώρες έτοιμα προϊόντα υψηλής ποιότητας και συσκευασίας που σήμερα τα αγοράζουν απ' άλλες χώρες του ευρωπαϊκού νότου. 

Σελίδα 2750 

 

Είναι γνωστό ότι έχει κατακλυστεί η αμερικανική και ευρωπαϊκή αγορά από ιταλικό και ισπανικό λάδι που είναι κατώτερης ποιότητας από το ελληνικό, αλλά διακινείται με σωστό τρόπο προώθησης και εμπορίας σε αντίθεση προς εμάς που καταφεύγουμε σε προσμίξεις του λαδιού για το ευκαιριακό και πρόσκαιρο κέρδος των παρασιτικών μεταποιητικών επιχειρήσεων. Τα τελευταία μάλιστα χρόνια είναι γνωστό σε όλους μας και σ' όλο τον Ελληνικό Λαό ότι εισάγουν ελληνικό λάδι, το τυποποιούν και το πωλούν ως ιταλικό μέσα στην Ελλάδα και σε άλλες χώρες της Ευρώπης.

Τέταρτον, να εκμεταλλευτούμε όλες τις δυνατότητες που μας προσφέρει η Ενωμένη Ευρώπη με τον προσανατολισμό σε εναλλακτικές μορφές τις οποίες πριμοδοτεί ιδιαιτέρως, όπως βιότοποι, αναδασώσεις, οικολογικοί και παραδοσιακοί τρόποι παραγωγής κ.λπ. 

Πέμπτον, ενίσχυση και βοήθεια των μικρών και μεσαίων αγροτικών επιχειρήσεων και κλήρων με αναδασμούς και χαμηλότοκα δάνεια σε νεαρούς αγρότες για την αγορά κτημάτων από μη γεωργούς. Χρειάζεται επομένως εξειδικευμένη πολιτική γης. 

Η ίδρυση τράπεζας γης, η οποία με χαμηλότοκο δανεισμό στους επαγγελματίες αγρότες και κυρίως στους νέους αγρότες με αποκλειστικό στόχο την αγορά κτημάτων για τη δημιουργία βιώσιμου γεωργικού κλήρου, θα μπορούσε να αποτελέσει ένα αποτελεσματικό και λειτουργικό μέσο για την αντιμετώπιση του μικρού και κατακερματισμένου ελληνικού αγροτικού κλήρου.

Πρέπει ακόμη να γίνει επιτέλους η διανομή σε νέους αγρότες και σε αγρότες με μικρό κλήρο των διακατεχομένων γεωργικών και αγροτολιβαδικών εκτάσεων που αποτελούν σήμερα κοινωνική πρόκληση καθ'όσον εκμεταλλεύονται από νεοτσιφλικάδες με τη βοήθεια και των ενδιάμεσων παρασιτικών μηχανισμών εκμετάλλευσης των αγροτών.

Πρέπει άμεσα να καταργηθούν τα αντικίνητρα και οι περιορισμοί που υπάρχουν για τους νέους αγρότες. Σήμερα, κυρίες και κύριοι συνάδελφοι, για να πάρει κάποιος επιδότηση σκληρού σιταριού πρέπει να έχει καλλιεργήσει σιτάρι μια πενταετία προηγουμένως. Για τη βιομηχανική επίσης ντομάτα πρέπει να έχει κατανομή, η οποία έχει ήδη γίνει από τα προηγούμενα χρόνια. 'Αρα, δεν ευνοεί την είσοδο νέου πολίτη στην αγροτική εκμετάλλευση για να τους κρατήσει στα χωριά. Για τα τεύτλα επίσης πρέπει να έχει καλλιεργήσει τα προηγούμενα δύο χρόνια.

Να συνταχθεί επιτέλους το μητρώο των αγροτών και το αγροτικό και εθνικό κτηματολόγιο έτσι ώστε να στηριχθούν οι κατ' επαγγέλμα αγρότες, οι κατά κύριο επάγγελμα αγρότες οι οποίοι είναι και οι μόνοι που δικαιούνται να καρπούνται τα βοηθήματα και τις επιδοτήσεις. Η σύνταξη του μητρώου των αγροτών, πέραν της οριοθέτησης της πραγματικής αγροτικής τάξης, θα συμβάλλει και στο κτύπημα της τεράστιας φοροδιαφυγής και της παραοικονομίας, που πραγματοποιεί το παρασιτικό κεφάλαιο στην εμπορία και διακίνηση των αγροτικών προϊόντων σε βάρος των καταναλωτών των αγροτών, αλλά και της εθνικής οικονομίας.

Βλέπετε, κύριε Υπουργέ, ότι προτείνουμε και με πολιτικό κόστος για μας. 'Αρα, αντιμετωπίζουμε υπεύθυνα εμείς και όχι ο κύριος Πρωθυπουργός, το τεράστιο αγροτικό πρόβλημα.

Πρέπει εδώ να επισημανθεί ότι μιλάμε για το πραγματικό μητρώο αγροτών και όχι για το μητρώο των δηλωμένων ως αγροτικών εκμεταλλεύσεων. Διότι σ'αυτήν την περίπτωση δε θα αλλάξει τίποτε, αφού θα συνεχιστεί το απαράδεκτο σημερινό και θωλό καθεστώς της καταγραφής ως αγροτών ιδιοκτητών αγροτικών εκτάσεων που όμως ασκούν κυρίως άλλα επαγγέλματα.

'Εκτον, λήψη δέσμης μέτρων για τη μείωση του κόστους παραγωγής με φθηνότερα καύσιμα, γεωργικά μηχανήματα, λιπάσματα κ.λπ. και κατάργηση όλων των μέτρων εκείνων που εκτινάζουν στα ύψη το κόστος παραγωγής. Και εδώ ήθελα να πώ και κάτι άλλο, κύριε Υπουργέ:

Είναι γνωστό και δεδομένο, ότι η Ελλάδα έχει το μεγαλύτερο αγροτικό τομέα από τις άλλες χώρες της Ευρώπης. Αν η Κυβέρνηση πράγματι είναι Κυβέρνηση του Λαού και όχι των οργανωμένων οικονομικών συγκροτημάτων, μπορεί να κλείνει τα μάτια της μπροστά στο πρόβλημα που ο ίδιος ο κύριος Υπουργός Γεωργίας κατά τη διάρκεια της εξέγερσης των αγροτών, στη Βουλή αν θυμάμαι καλά, παραδέχθηκε ότι από τα εννιακόσιες χιλιάδες αγροτικά νοικοκυριά θα πάμε στις τριακόσιες πενήντα χιλιάδες; Είναι δυνατόν να κλείνει τα μάτια μπροστά σ'αυτό το τεράστιο οικονομικό αγροτικό και κοινωνικό πρόβλημα; Τότε για ποια κοινωνική ευαισθησία μιλάτε; Στα χαρτιά; Στα λόγια; Είναι υπεύθυνη πολιτική αυτή;

Δεν πρέπει κατά συνέπεια για να μπορέσουμε να στηρίξουμε τη νέα μορφή αγροτικής εκμετάλλευσης μέσα στα πλαίσια που προσδιορίσαμε εμείς προηγουμένως να διατεθούν και κάποια χρήματα; Πώς θα κρατήσουμε όπως είπε ο κύριος Πρωθυπουργός, αγροτόπουλα να πάνε στα σχολεία που θα κτίσει όπως είπε πάλι σήμερα ο κύριος Πρωθυπουργός, όταν φεύγουν οι γονείς τους; Ποια παιδιά θα στεγάσετε σε σχολεία που λέτε ότι θέλετε; Αφήστε τα αυτά. Σας κατάλαβε πολύ καλά ο Ελληνικός Λαός και γι'αυτό, επειδή ξέρετε ότι σας κατάλαβε, προσπαθείτε με αυταρχισμούς, με απειλές κατά των πλατιών αυτών λαϊκών στρωμάτων, που είναι τα θύματα αυτής της κοινωνικά ανάλγητης πολιτικής σας, να τους καταπιέσετε και να τους οδηγήσετε στο περιθώριο χωρίς αντιδράσεις. Θα πετύχετε το τελείως αντίθετο. Αν δεν θέλετε να το καταλάβετε πρόβλημά σας, αλλά θα πετύχετε το τελείως αντίθετο.

(Στο σημείο αυτό την Προεδρική 'Εδρα καταλαμβάνει ο Πρόεδρος της Βουλής κ.ΑΠΟΣΤΟΛΟΣ ΚΑΚΛΑΜΑΝΗΣ)

Μεταξύ των πολλών παραδειγμάτων, που πρέπει να παρθούν μέτρα για ενίσχυση, αναφέρουμε το θέμα των οικοδομικών αδειών για τους κτηνοτρόφους, που θέλουν πολλά χρήματα για να βγάλουν άδεια οικοδομής προκειμένου να φτιάξουν ποιμνιοστάσιο ή αποθήκες, υπονομεύοντας έτσι την ανάπτυξη του κατ'εξοχήν ελλειμματικού τομέα της ζωϊκής παραγωγής στη Χώρα μας.

'Εβδομο: Η άμεση ρύθμιση των αγροτικών χρεών μέχρι ύψους κεφαλαίου 30 εκατομμυρίων δραχμών με διαγραφή των τόκων υπερημερίας. 'Αλλωστε, αυτό κάνατε. Δεν το κάνατε αυτό κύριοι της Κυβέρνησης με το νομοσχέδιό σας περί δήθεν τελωνειακών ρυθμίσεων; Δε σας είχα πεί εδώ, απ'αυτό το Βήμα, ότι αυτό που κάνετε, που διαγράφετε τις προσαυξήσεις που είναι το αντίστοιχο των τόκων υπερημερίας για τις τράπεζες, πώς θα το αρνηθείτε στους αγρότες; Το είχα πεί τότε στον Υπουργό των Οικονομικών. Οι αγρότες ζητάνε αυτό που κάνατε σε εκείνους μάλιστα που είχαν και μεγάλη εισοδηματική ή οικονομική δυνατότητα.

Πώς μπορούμε να μιλάμε για εφαρμογή προγραμμάτων ανάπτυξης της γεωργίας, εκσυγχρονισμού και αναδιάρθρωσης με τον εφιάλτη στον αγρότη κάθε μέρα του εντάλματος και της κατάσχεσης από την Αγροτική Τράπεζα των χωραφιών του;

Μιλάμε σοβαρά ότι μπορεί να πετύχει οποιοδήποτε τέτοιο πρόγραμμα; 'Αρα η ρύθμιση των αγροτικών χρεών είναι για να ανακουφιστούν προσωρινά, να πάρουν θάρρος και μέσα από το συγκεκριμένο πρόγραμμα, να τους δώσουμε προοπτική ως Χώρα, ως Πολιτεία, να τους δώσει προοπτική η Κυβέρνηση, για να μπορέσουν να καθίσουν και να ξέρουν, ότι πράγματι θα υπάρξει και αντίκρυσμα στο μέλλον.

Να δοθεί περίδος χάρητος δύο χρόνων και η αποπληρωμή των χρεών να γίνει στα επόμενα πέντε χρόνια. Είναι προφανές, όπως το είπα πριν, ότι χωρίς τη ρύθμιση των χρεών δεν μπορεί να γίνει τίποτα.

Τέλος, προτείνουμε η Α.Τ.Ε. να αλλάξει νοοτροπία και αντίληψη, να γίνει τράπεζα που να υπηρετήσει αυτό το στρατηγικό πρόγραμμα ανάπτυξης της αγροτικής οικονομίας και αναδιάρθρωση της οικονομίας.

Θεσμοθέτηση επίσης ενός πολιτειακού οργάνου με διακομματική κοινοβουλευτική εκπροσώπηση, συμμετοχή των πραγματικών αγροτών, των φορέων, των γεωτεχνικών και εκπροσώπων του Υπουργείου Γεωργίας με αποφασιστικές, όμως, αρμοδιότητες για την απορρόφηση και τη δίκαιη και 

Σελίδα 2751 

ισόρροπη κατανομή των κοινοτικών κονδυλίων.

Το σημερινό καθεστώς της αδιαφάνειας και της παραγωγής σκανδάλων των ενδιάμεσων παρασιτικών κυκλωμάτων, των ποικιλώνυμων μεσαζόντων πρέπει άμεσα να εκλείψει με θεσμικές παρεμβάσεις στο σύστημα. Και δε φτάνει το γεγονός της αναφοράς, με αόριστο τρόπο σκανδάλων που οι εκάστοτε Υπουργοί Γεωργίας φέρνουν στη δημοσιότητα. Πρέπει να αντιμετωπισθεί παράλληλα θεσμικά αυτό το νοσηρό φαινόμενο.

'Ενατο, ενίσχυση της γεωργικής έρευνας και της επιμόρφωσης των αγροτών μας, αφού οι σημερινές συνθήκες απαιτούν από τους αγρότες επαγγελματίες τεχνικές, συνεταιριστικές και άλλες γνώσεις. Αυτό μπορεί να επιτευχθεί με σοβαρή ενίσχυση των τμημάτων των Τ.Ε.Ι. που ασχολούνται με τη γεωργική έρευνα, αλλά και με τη δημιουργία ενός νέου θεσμού του ανοικτού αγροτικού σχολείου σε κάθε δήμο ή κοινότητα της περιφέρειας.

Δέκατο, ο αποφασιστικός παράγοντας για το παρόν και το μέλλον της ελληνικής γεωργίας στις σημερινές συνθήκες που θα συμβάλλει στην υπέρβαση των διαφόρων προβλημάτων που δημιουργούν χαμηλή παραγωγικότητα και στην ενοποίηση γεωργικής παραγωγής με τη βιομηχανία, επεξεργασίας μεταποίησης και εμπορίας των αγροτικών προϊόντων, είναι η στήριξη των αγροτοβιομηχανικών συνεταιρισμών σε τελείως όμως διαφορετική βάση και δομή, που εμείς την προτείνουμε κατά τρόπο συγκεκριμένο στο πρόγραμμά μας.

Κλείνοντας, κυρίες και κύριοι συνάδελφοι, πιστεύουμε ότι επιβάλλεται και μπορεί να δοθεί λύση στο αγροτικό πρόβλημα, αρκεί η Κυβέρνηση να εγκαταλείψει τη λογική της επιφανειακής εξέτασης του αγροτικού προβλήματος, αρκεί επίσης η Κυβέρνηση να εγκαταλείψει τη λογική των στεγνών αριθμών, αδιαφορώντας ότι πίσω από τους αριθμούς υπάρχουν άνθρωποι, όπως μεταξύ αυτών και αγρότες που παίνονται, που δυστυχούν κυριολεκτικά.

Είπα σε άλλη συζήτηση εδώ στη Βουλή στον κύριο Πρωθυπουργό, ότι ο χορτάτος δεν καταλαβαίνει το νηστικό. Και ασφαλώς αυτό ισχύει για τον κύριο Πρωθυπουργό. Γιατί αν πάει ο κύριος Πρωθυπουργός στις αγροτικές περιοχές της ορεινής Ελλάδας με τα τρία και πέντε στρέμματα ορεινής γεωργικής έκτασης και πει αυτά που είπε εδώ στη Βουλή, σίγουρος γιατί ήταν κλεισμένος μέσα στους τοίχους και ασφαλής, τότε δεν ξέρω αν θα μπορέσει να φύγει σώος και αβλαβής.

Μπορεί να υπάρξει λύση στο αγροτικό πρόβλημα, αρκεί να υπάρξει μία κυβέρνηση που να θέλει να εφαρμόσει μία άλλη οικονομική, μία άλλη αγροτική πολιτική, η οποία να υπηρετεί το Λαό, να υπηρετεί επίσης τους αγρότες, να υπηρετεί την ελληνική οικονομία και την Ελλάδα. Δεν μπορεί να δώσει λύση στο μεγάλο αγροτικό πρόβλημα και στον αγροτικό πληθυσμό μία Κυβέρνηση, η οποία ανέβηκε στην εξουσία με τη στήριξη των γνωστών μηχανισμών εξωθεσμικών παραγόντων και εξωελληνικών παραγόντων.

'Οσο δεν είναι ακόμη αργά, καλούμε την Κυβέρνηση να εγκαταλείψει την λογική, ότι διάφορες κοινωνικές ομάδες, που υφίστανται τις συνέπειες αυτής της αντιλαϊκής πολιτικής, υποκινούνται. Υποκινούνται όχι από Κόμμα, υποκινούνται από τα προβλήματα που τους δημιουργεί αυτή η αντιλαϊκή, η ανάλγητη κοινωνικά πολιτική που εφαρμόζει το σημερινό ΠΑ.ΣΟ.Κ. του κ. Σημίτη. Το "ΠΑ.ΣΟ.Κ." που χρησιμοποιεί παραπλανητικά τον τίτλο Πανελλήνιο Σοσιαλιστικό Κίνημα για να πετύχει την καθυπόταξη των προοδευτικών, ζωντανών λαϊκών δυνάμεων, για να περάσει μέσα από αυτό τον τίτλο ψευδεπίγραφα τις πιο σκληρές αντιλαϊκές πολιτικές, που δε θα μπορούσε να περάσει ένα κατ' όνομα γνωστό στο Λαό συντηρητικό κόμμα.

Αυτή είναι κατά την άποψή μας η αιτία των μεγάλων κοινωνικών εκρήξεων, οι οποίες κάθε μέρα θα γίνονται ανεξέλεγκτες. Σκύψτε πάνω στα προβλήματα των αγροτών, γιατί έρχεται μεγάλη κοινωνική θύελλα. Εμείς με σοβαρότητα και υπευθυνότητα, όπως και κατά τη διάρκεια των αγροτικών κινητοποιήσεων, έτσι και τώρα θα αντιμετωπίσουμε αυτό το πρόβλημα, πάντα όμως στηρίζοντας τα λαϊκά στρώματα, τα οποία υφίστανται τις συνέπειες αυτής της συντηρητικής πολιτικής του σημερινού συντηρητικού και δήθεν σύγχρονου ΠΑ.ΣΟ.Κ.

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, τη συνεδρίασή μας παρακολουθούν απο τα δυτικά γενικά θεωρεία, αφού προηγουμένως ξεναγήθηκαν στην έκθεση της αίθουσας ΕΛΕΥΘΕΡΙΟΥ ΒΕΝΙΖΕΛΟΥ τριάντα πέντε μαθητές και μαθήτριες του 10ου γυμνασίου Βόλου Μαγνησίας με δύο συνοδούς-καθηγητές.

(Χειροκροτήματα από όλες τις Πτέρυγες της Βουλής)

Θα ακολουθήσει στο Βήμα ο Υπουργός Γεωργίας και εν συνεχεία οι ορισθέντες από τα Κόμματά τους συνάδελφοι, ο κ. Δήμας ως Κοινοβουλευτικός Εκπρόσωπος της Νέας Δημοκρατίας, ο κ. Μπούτας από το Κ.Κ.Ε., ο κ. Ευαγγέλου από το Συνασπισμό της Αριστεράς και της Προόδου, ο κ. Καρακώστας από το ΔΗ.Κ.ΚΙ. και ο κ. Αργύρης στο τέλος. Ελπίζω ότι θα έχει κάποιο ακροατήριο για εκείνη την ώρα.

Ο Υπουργός Γεωργίας, κύριος Τζουμάκας έχει το λόγο.

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας): Κυρίες και κύριοι συνάδελφοι, όταν προετοιμάζονταν οι κινητοποιήσεις, είχαμε μία συζήτηση ξανά στη Βουλή και είχα τονίσει ότι ασφαλώς και υπάρχουν προβλήματα στον αγροτικό τομέα, αλλά υπάρχουν και πολιτικές σκοπιμότητες και τότε υπήρξε θύελλα αντιδράσεων. Επίσης, είχα τονίσει ότι ορισμένοι επειδή έχασαν άλλα ακροατήρια, τώρα τελευταία οργανώνουν δήθεν την πολιτική τους στον αγροτικό τομέα προς αναζήτηση καινούριων ακροατηρίων. Επίσης υπήρξε θύελλα και απεδείχθη στην πορεία πώς έχουν τα πράγματα.

Το αγροτικό πρόβλημα, όπως τονίσθηκε κατ' επανάληψη και στο Συμβούλιο της Αγροτικής Πολιτικής, έγινε πρόβλημα για ορισμένα πολιτικά Κόμματα. Αυτό είναι το θέμα και αυτό έγινε πρόβλημα της Χώρας πλέον. Και ασφαλως έχει ενδιαφέρον η συζήτηση που προέκυψε εξ αυτού ακριβώς του πολιτικού προβλήματος που έχουν συγκεκριμένα πολιτικά Κόμματα. Το ενδιαφέρον έχει σχέση με το ποια είναι η προοδευτική και ποιά η συντηρητική πολιτική και στη Χώρα και ιδιαίτερα στη γεωργία. Βαθύτατα συντηρητικές πολιτικές αναπτύχθηκαν τόσο μέσα στις είκοσι πέντε ημέρες με την κατάληξη του εθνικού δικτύου Χώρας, όσο και σήμερα στη Βουλή, γιατί υπήρξαν οι πιο συντηρητικές πολιτικές που ακούστηκαν σήμερα εδώ μέσα.

Δεν είναι συντηρητική πολιτική, όταν ζητείται και τρίτο εισόδημα από τα πιο προστατευμένα προϊόντα στον αγροτικό τομέα; Το βαμβάκι έχει μία αξία ως προϊόν το ίδιο, παίρνει μία πολύ μεγάλη επιδότηση και ζητείται μία νέα ενίσχυση από τον κρατικό Προϋπολογισμό. Είναι αυτό προοδευτική πολιτική για το πιο καλοπληρωμένο προϊόν και για εκείνο το σύνολο των αγροτών που ασχολούνται με αυτό τον τομέα, όπου ογδόντα χιλιάδες οικογένειες παίρνουν 300 δισ. το χρόνο από την αξία του προϊόντος και από την επιδότηση;

Υπάρχει απαίτηση από προοδευτικά Κόμματα να υπάρχει και νέα ενίσχυση, όταν υπάρχουν άλλοι χώροι σήμερα, που όντως είναι κάτω από το όριο της φτώχειας, όταν υπάρχουν αγρότες στην ύπαιθρο, που πράγματι είναι στη φτώχεια, όταν υπάρχουν άνεργοι στα αστικά κέντρα; Τι υποκρισία είναι αυτή; Και τι σημασία έχει ποια ταμπέλα έχει το κάθε Κόμμα; Αυτή είναι η συντηρητική πολιτική.

Δεύτερον, είναι προοδευτική πολιτική και πολύ χαίρομαι που η κα Παπαρρήγα πήρε πίσω την πρώτη θέση που ανακοίνωσε προχθές, την πρώτη θέση του Κομμουνιστικού Κόμματος για την εισοδηματική πολιτική και για τις τιμές...

ΑΛΕΞΑΝΔΡΑ ΠΑΠΑΡΡΗΓΑ (Γενική Γραμματέας του Κ.Κ.Ε.): Δεν την πήρα πίσω, δεν ακούτε καλά.

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας): Δεν το είπατε σήμερα, αλλά εν πάση περιπτώσει, πρόκειται για το ότι, έτσι τουλάχιστον το κατάλαβε ότι δεν επιμένετε ότι πρέπει να δίνονται τιμές. Σήμερα μιλήσατε πολύ διαφορετικά από ό,τι αναφέρατε στις θέσεις σας.

Υπάρχει δυνατότητα σήμερα η Ευρωπαϊκή 'Ενωση να δώσει τιμές; Αυτή η πολιτική είναι έξω από το πολιτικό σύστημα της Χώρας και από την πολιτική της Χώρας. Είναι αυτή προοδευ-

Σελίδα 2752 

τική πολιτική; Είναι βαθύτατα συντηρητική πολιτική. Ναι, σήμερα το Κομμουνιστικό Κόμμα έχει τις πιο συντηρητικές πολιτικές στον αγροτικό τομέα. Το ίδιο ισχύει και για τα στελέχη που καθοδηγούν αυτήν την πολιτική. Αυτή είναι η αλήθεια, διότι έχουμε ένα προϋπολογισμό 15 τρισ. και παίρνει ο αγροτικός τομέας 1 τρισ. 500 δις. Ποιος άλλος τομέας το παίρνει; Θα πρέπει να προσθέσουμε και τα 400 δισ. για την κοινωνική προστασία φέτος.

'Οσον αφορά το να κάνουμε μία κινητοποίηση για να αλλάξουμε τα πράγματα, συμφωνούμε, να προσχωρήσω και εγώ σ' αυτήν την άποψη και άλλοι συνάδελφοι εδώ. 'Εχουμε κάνει αγώνες. Το να ζητάτε, όμως, να υποστηριχθούν σχετικά προνομιούχα στρώματα, με τις καλύτερες δυνατές οικονομικές προοπτικές στον αγροτικό τομέα, αυτό είναι δημαγωγία και συντηρητική πολιτική.

Γι' αυτό και η αντίδρασή μου ήταν τέτοια από την αρχή, διότι αιφνιδιάστηκα από την πορεία ενός προοδευτικού κινήματος και από το ότι βγήκαν προοδευτικά Kόμματα να υποστηρίξουν συντηρητικές πολιτικές και συντηρητικές επιδιώξεις στον αγροτικό τομέα.

ΣΤΡΑΤΗΣ ΚΟΡΑΚΑΣ: Τι θα ακούσουμε ακόμα!

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας): Ασφαλώς και θα τα ακούσετε, κύριε Κόρακα.

ΠΡΟΕΔΡΟΣ (Απόστολος Κακλαμάνης): Σας παρακαλώ να ακούσετε πρώτα, κύριε Κόρακα. Δεν είναι σωστό αυτό που κάνετε και το ξέρετε.

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας): Παραδείγματος χάριν, για το πετρέλαιο ενδιαφέρεται μόνο το 10% των αγροτών της Χώρας. Το 90% των αγροτών της Χώρας, το ρωτήσατε; Και ποιες κατηγορίες είναι;

ΣΤΡΑΤΗΣ ΚΟΡΑΚΑΣ: Οι εφοπλιστές.

ΠΡΟΕΔΡΟΣ (Απόστολος Κακλαμάνης): Σας παρακαλώ, κύριε Κόρακα, αν θα μιλάει ο κύριος Υπουργός και παραλλήλως και εσείς, ή τον κύριο Υπουργό θα ακούω ή εσάς. 'Ο,τι κάναμε με όλους τους ομιλητές στο Βήμα, που τους προστατεύσαμε σε κάθε διακοπή, έτσι πρέπει να κάνουμε και με τον κύριο Υπουργό και με οποιοσδήποτε έρθει μετά στο Βήμα.

ΣΤΡΑΤΗΣ ΚΟΡΑΚΑΣ: Συμφωνώ, κύριε Πρόεδρε.

ΠΡΟΕΔΡΟΣ (Απόστολος Κακλαμάνης): Σας ευχαριστώ πολύ. 

Συνεχίστε παρακαλώ, κύριε Υπουργέ.

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας): Το ίδιο ισχύει και για το ρεύμα. Σήμερα ο κόσμος με τις επιχειρηματικές δραστηριότητες στον αγροτικό τομέα, που χρησιμοποιεί ρεύμα, πληρώνει 10 δραχμές την κιλοβατώρα. Οι 'Ελληνες πολίτες την πληρώνουν 28 και τα καταστήματα 33 δραχμές. Να συζητήσουμε με την ηγεσία της Δ.Ε.Η. και με όλο τον κόσμο που δουλεύει εκεί. Θα πρέπει, λοιπόν, να γίνει αυτή η μεταφορά του κόστους πάνω στην κατανάλωση των υπολοίπων στρωμάτων του πληθυσμού; Είναι αυτό προοδευτική πολιτική; Μαζέψατε τις πιο συντηρητικές επιδιώξεις από ένα ορισμένο στρώμα του αγροτικού τομέα με τα καλύτερα πληρωμένα προϊόντα και τις φέρατε εδώ ως ρήξη και ως αναμέτρηση;

Θα ήθελα, επίσης, να πω ότι δεν ήταν σωστό αυτό που ειπώθηκε από τον Πρόεδρο του Συνασπισμού της Αριστεράς και της Προόδου, τον κ. Κωνσταντόπουλο, ότι η Χώρα δεν εκπροσωπήθηκε κατά τη συνδιάσκεψη στο Κόρκ. Στο Κόρκ δεν υπήρχε συμβούλιο Υπουργών. Στα συμβούλια των Υπουργών γίνονται οι διαπραγματεύσεις. Εκεί υπήρχε ένα φόρουμ ανοιχτού διαλόγου, όπου κλήθηκαν προσωπικότητες, παράγοντες. Από την Ελλάδα πήγαν πάνω από είκοσι πέντε προσωπικότητες και παράγοντες, που έχουν σχέση με την ανάπτυξη του αγροτικού τομέα. Ασφαλώς ήταν εκεί ο Υφυπουργός κ. Γερανίδης, ο Γενικός Γραμματέας των Διεθνών Σχέσεων του Υπουργείου, ο κ. Κουμαντάκης, που εκπροσώπησαν την Κυβέρνηση. 'Ηταν συζήτηση ελεύθερη. Είναι άλλο ζήτημα το αν τα συμπεράσματα του Κόρκ, θα παίξουν σημαντικό ρόλο στην εξέλιξη της Ευρωπαϊκής γεωργίας. Δεν είχατε, λοιπόν, καλή πληροφόρηση. 'Εχουμε σαφή γνώση του τι σημαίνει να είμαστε εκεί και να κάνουμε διαπραγματεύσεις και να παίξουμε τον ιστορικό μας ρόλο.

Το δεύτερο που θα ήθελα να πω είναι αυτό που είπε ο Πρόεδρος του ΔΗ.Κ.ΚΙ., ο κ.Τσοβόλας, ότι επιχειρηματίες έχουν να πάρουν πάνω από ενάμιση χρόνο τα χρήματα που δικαιούνται. Και άλλοι συνάδελφοι το είπαν αυτό και ο Πρωθυπουργός είπε ότι υπάρχουν καθυστερήσεις.

Ασφαλώς υπάρχουν καθυστερήσεις. Αυτές οφείλονται σε μία μόνιμη κατάσταση που διαμορφώθηκε στο χώρο αυτό, της απόδοσης των επιδοτήσεων και των ενισχύσεων και την οποία έχουμε ανατρέψει. Αυτό δεν ήταν εύκολο πράγμα γιατί υπήρχαν καθεστώτα, τα οποία ήταν πολύ δυσδιάκριτα σε σχέση με ποια έπρεπε να πάνε στη Δικαιοσύνη και ποια όχι. 'Ηταν δεμένοι ο ένας με τον άλλον εκεί.

Πρέπει να πω στη συνέχεια, ότι και κατά τη διάρκεια των κινητοποιήσεων εμφανίστηκαν απαιτήσεις και από επιχειρηματίες, αλλά και από αγρότες που δεν έχουν τα παραστατικά. Δηλαδή, αυτές οι καθυστερήσεις, κύριε Πρόεδρε, έχουν σχέση με το ότι αυτοί όλοι που ήρθαν στα πολιτικά σας γραφεία και σε μένα και σε άλλους πολιτικούς δεν είναι εντάξει με τις εξαγωγές τους, δεν μπορούν να παρουσιάσουν όλα τα παραστατικά και αρχίζουν και αυτοί να κάνουν "πολιτικοκοινωνικό κίνημα".

'Οπως ορισμένοι αγρότες δεν έκαναν δηλώσεις για τις ζημιές τους και έλεγαν "τις δηλώσεις θα τις κάνουμε στο δρόμο", γιατί θα αποδεικνύονταν απάτες στη διαχείριση του βάμβακος, το ίδιο ακριβώς συμβαίνει και σε αυτήν την περίπτωση σε μεγάλη έκταση.

Μπορείτε να συνομιλήσετε με πρόσωπα μεγάλου κύρους στο Υπουργείο Γεωργίας που χειρίζονται χρόνια αυτά τα θέματα.

Το ίδιο ειπώθηκε για το 'Αργος από τον Πρόεδρο τον κ. Κωνσταντόπουλο. Και πάλι εκεί δεν υπάρχουν όλα τα παραστατικά. Και μάλιστα έχουμε συναντηθεί και τους ζητούμε επιμόνως και τους λέμε "φέρτε όλα τα στοιχεία, φέρτε τα έγγραφα από τα τελωνεία, φέρτε τα λοιπά έγγραφα των συναλλαγών". Δε γίνεται με πολιτικοκοινωνικές πιέσεις να παίρνουν επιδοτήσεις από εικονικές εξαγωγές και από απάτες. Αυτό είναι ένα πρόβλημα.

'Οπως το ίδιο πρόβλημα θα έχουμε τώρα που, ενώ αποφάσισε η Κυβέρνηση να πληρωθούν οι παραγωγοί, που έδωσαν σε τρεις επιχειρηματίες που χρεωκόπησαν προϊόντα αξίας 1 δισ. δραχμές, τι αποδεικνύεται; Αποδεικνύεται ότι πάρα πολλοί από αυτούς τους παραγωγούς έκαναν εικονικές δηλώσεις και δεν είχαν τώρα παραγωγή και αρνούνται οι γεωπόνοι του Οργανισμού Βάμβακος και τα άλλα στελέχη του Οργανισμού να πληρώσουν εικονικές παραγωγές.

(Στο σημείο αυτό την προεδρική έδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)

'Εχουμε μεγάλα προβλήματα στη διαχείριση των προϊόντων, τα οποία είναι γνωστά σε όλο τον πολιτικό κόσμο. 'Οχι ότι δεν υπάρχουν όντως καθυστερήσεις. Καθυστερήσεις υπάρχουν, αλλά αυτές οι πιέσεις έχουν σχέση με άλλες επιδιώξεις.

Επίσης, θα ήθελα να πω, στα πλαίσια της ίδια πολιτικής για την ενημέρωση, ότι ο κ.'Εβερτ, όταν ο Πρωθυπουργός αναφέρθηκε στο έργο του Αλιάκμονα-Αξιού συνάδελφοί του, που είναι νεότεροι και δε γνωρίζουν τις εξελίξεις στη Χώρα -έχουν αυτήν την παραταξιακή λογική που δε λείπει και από άλλους μας- είπαν ότι "ξέρετε, είναι έργο της Νέας Δημοκρατίας". Αυτή η γνωστή νοοτροπία. Και το επανέλαβε και ο κ. 'Εβερτ γιατί τέτοια κακή πληροφόρηση είχε.

Λοιπόν, το έργο αυτό χρηματοδοτήθηκε από τα Μεσογειακά Ολοκληρωμένα Προγράμματα από το 1986 από την τότε κυβέρνηση του ΠΑ.ΣΟ.Κ.

ΓΕΩΡΓΙΟΣ ΣΑΛΑΓΚΟΥΔΗΣ: Με το κονδύλια, όμως;

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας): Αυτό είναι το θέμα.

ΓΕΩΡΓΙΟΣ ΣΑΛΑΓΚΟΥΔΗΣ: Ακριβώς...

ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε συνάδελφε!

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας): Και στη συνέχεια ήταν έτσι η εξέλιξη των πραγμάτων που κατασκευάστηκε από την περίοδο της Νέας Δημοκρατίας.

Σελίδα 2753 

 

ΓΕΩΡΓΙΟΣ ΣΑΛΑΓΚΟΥΔΗΣ:...

ΠΡΟΕΔΡΕΥΩΝ (Παναγιώτης Σγουρίδης): Παρακαλώ!

ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, δεν έχουμε δικαίωμα να μιλήσουμε;

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας): Τι να σας πω, κύριε συνάδελφε; Πάρτε το λόγο να μιλήσετε.

ΠΡΟΕΔΡΕΥΩΝ (Παναγιώτης Σγουρίδης): Σαφώς δεν έχετε δικαίωμα να μιλήσετε. Θα μιλήσει ο Κοινοβουλευτικός σας Εκπρόσωπος.

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας): Το λέω ως παράδειγμα, γιατί σε αυτά τα θέματα πρέπει να είμαστε κάπως περισσότερο ενήμεροι όλοι μας. Δεν εξαιρείται κανένας εδώ.

Στη παρατήρηση ότι η Ελλάδα δεν είναι στις χώρες εκείνες που έχουν την καλύτερη απορρόφηση, ή την καλύτερη διεκδίκηση στους κοινοτικούς λογαριασμούς, πρέπει να σας πω, ότι δεν είναι αυτή η αλήθεια από τις ίδιες τις υπηρεσίες του ΦΕΟΓΚΑ, που βεβαιώνουν στο επίπεδο των Βρυξελλών ότι δύο χώρες κατά κύριο λόγο τα τελευταία χρόνια παρουσιάζουν την πιο υψηλή κινητικότητα και είναι η Ιρλανδία και η Ελλάδα. Υπάρχει γι'αυτό σχετικό κείμενο.

Επίσης, ο κ. 'Εβερτ είπε ότι, ξέρετε, στους υπολογισμούς μας για τη ρύθμιση των χρεών είπαμε συνολικά όλο το ποσό, το οποίο απαιτείται για να γίνει η διαγραφή των συμβατικών τόκων και των τόκων υπερημερίας. Δεν αληθεύει αυτό. Και δεν κάνουμε μία πολιτική κάθε χρόνο ποιο είναι το κόστος.

Να εξηγηθούμε, λοιπόν. Το σύνολο των αγροτικών χρεών, όπως έχω δώσει σε όλους το κείμενο της Αγροτικής Τράπεζας, είναι 1.170 δισεκατομμύρια. Από αυτά τα 341 δισεκατομμύρια αποτελούν συμβατικούς τόκους και τόκους υπερημερίας. Το αίτημα ήταν να διαγραφούν αυτά εφάπαξ. Δεν έχει ετήσιο κόστος. Δηλαδή, κόστος αμέσως 341 δισεκατομμύρια. Η τράπεζα μάλιστα έλεγε: "Κύριε Υπουργέ, κάντε το γιατί εμείς είναι βέβαιο ότι έτσι θα πάρουμε τα χρήματα από τον κρατικό Προϋπολογισμό". Αυτή είναι η αλήθεια, κύριοι.

Δεύτερον, απομένει τώρα το καθαρό χρέος χωρίς του τόκους του συμβατικούς και της υπερημερίας, που είναι 381 δισ. Για τη ρύθμιση αυτού του καθαρού χρέους των 381 δισ. με πέντε χρόνια άτοκα και δέκα με συμβατικό τόκο, θέλουμε ετήσιο κόστος 70 δισ. που στον πέμπτο χρόνο θα φθάσει τα 130 δισ. Αυτή είναι η αλήθεια. Και σ'αυτό δεν ήταν καλή η ενημέρωση που είχε ο Πρόεδρος της Νέας Δημοκρατίας. Και έτσι δημιουργούμε εντυπώσεις.

ΣΑΒΒΑΣ ΤΣΙΤΟΥΡΙΔΗΣ: Δεν καταλάβατε τι είπε ο κ.'Εβερτ.

ΣΤΕΦΑΝΟΣ ΤΖΟΥΜΑΚΑΣ (Υπ.Γεωργίας): Πολύ καλά κατάλαβα. Το έχει ξαναπεί εδώ, όπως είπε και κάτι άλλο που το λέει συνεχέια, ότι η Ισπανία πήρε καλύτερες δυνατότητες. Το κεφάλαιο είναι το ίδιο και για τις δύο χώρες και αν μία χώρα δεν υπερβαίνει την ποσόστωσή της θα πάρει 320 δραχμές το κιλό. Και η Ισπανία τηρεί το πλαφόν και γι'αυτό έχει τη συγκεκριμένη τιμή. Αλλά η ηγεσία της ΝΔ προβαίνει συστηματικά σε μια ορισμένη παραπληροφόρηση για να δείξει ότι μερικοί είναι ικανοί διαπραγματευτές και άλλοι δε είναι καλοί πατριώτες και δεν διαπραγματεύονται σωστά.

ΕΥΑΓΓΕΛΟΣ ΜΠΑΣΙΑΚΟΣ: 'Ηταν καλή συμφωνία, κύριε Τζουμάκα; Αυτό να μας πείτε.

Να μας πείτε για τον κανονισμό του βάμβακος.

ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Μπασιάκο.

ΣΤΕΦΑΝΟΣ ΤΖΟΥΜΑΚΑΣ (Υπ.Γεωργίας): Εσείς έχετε ένα μόνιμο πρόβλημα, ότι θέλετε να πείτε ότι διαχειρίζεστε καλύτερα τα πράγματα. Δεν τελειώνει με σας τίποτα εδώ. Είναι μία δεξιά νοοτροπία που δεν μπορώ συνέχεια να την αντιμετωπίζω στη Βουλή.

ΣΑΒΒΑΣ ΤΣΙΤΟΥΡΙΔΗΣ: Τι τα θέλετε αυτά τώρα;

ΣΤΕΦΑΝΟΣ ΤΖΟΥΜΑΚΑΣ (Υπ.Γεωργίας): Τι να κάνουμε ο δεξιός, είναι δεξιός,κύριε. 'Εχει μια αντίληψη, έχει μια κουλτούρα,έχει μια νοοτροπία, έχει έναν πολιτισμό, έχει μια ορισμένη συμπεριφορά.

ΠΡΟΕΔΡΕΥΩΝ (Παναγιώτης Σγουρίδης): Σεβαστήκαμε όλους τους ομιλητές, ας σεβαστούμε και τον κύριο Υπουργό. 'Εχετε Κοινοβουλευτικό Εκπρόσωπο και θα απαντήσει.

ΣΤΕΦΑΝΟΣ ΤΖΟΥΜΑΚΑΣ (Υπ.Γεωργίας): 'Ετσι, θα ήθελα να πω, ότι όσον αφορά το βαμβάκι εμείς θα τηρήσουμε τη δέσμευσή μας και τη Δευτέρα θα καταθέσουμε το υπόμνημα στο Συμβούλιο των Υπουργών για τις αλλαγές που θελουμε να κάνουμε.

'Ομως, θα ήθελα να πω, σε σχέση με άλλα προϊόντα στην Ευρωπαϊκή 'Ενωση και σε σχέση με τις διαπραγματεύσεις που γίνονται- όχι με τον αέρα, γιατί δηλώσεις στα Συμβούλια κάνουν όλοι- τι δυνατότητες έχουν να διεκδικήσουν. Γιατί πολύ σωστά ο κ.Κωνσταντόπουλος είπε, ότι πράγματι τα προϊόντα του Νότου και ο Νότος είναι σε δύσκολη θέση. Δηλαδή είναι αρνητικές οι εξελίξεις. Το έχω πει στα κείμενά μου κατ'επανάληψη και συμφωνούμε απόλυτα. Αυτή η διαπραγμάτευση θα κρατήσει τόσα χρόνια, που ίσως θα έχει τελειώσει και το δίκτυο της Κοινής Αγροτικής Πολιτικής.

Χθες ήμουν στο Βερολίνο και σε ένα meeting μίλησε ο Υπουργός Γεωργίας της Γερμανίας και είπε: "Κύριοι, ο κύκλος της Ευρωπαϊκής 'Ενωσης σύντομα κλείνει. Και εμείς αποδεχόμαστε τους φίλους μας από την Κορέα,έχουμε τους φίλους μας από τη Λατινική Αμερική και έρχονται και οι φίλοι απο την Κεντρική και Ανατολική Ευρώπη. Και θα πρέπει να μιλάμε και εμείς εδώ της Ευρωπαϊκής 'Ενωσης για τη διεθνοποίηση ως πρώτη πια 'Ενωση". Και σε μια τέτοια λογική, η Χώρα μας, που έχει πέντε ψήφους, έχει ορισμένες δυνατότητες. Ορισμένοι 'Ελληνες πολιτικοί, που δεν ξέρω αν έχουν πάει σε κανένα συμβούλιο να διαπραγματευτούν, γιατί είναι η μόνη Κοινή Αγροτική Πολιτική που διαθέτει η 'Ενωση, κάνουν διάφορες εκθέσεις ιδεών και διάφορες προτάσεις. Δεν είναι εύκολα τα πράγματα. 'Οταν μάλιστα ο κύκλος της GATT θα κλείσει μέχρι το 2005 το αργότερο και θα πρέπει να βρούμε άλλα δίκτυα αλληλεγγύης. Και τα δίκτυα τα προείπαν και στο Κόρκ όπως είπατε, και τα είπαν και χθες. Πρώτον, πιστοποίηση, τυποποίηση, σφραγίδες. Προϊόντα που δε θα έχουν την πιστοποίηση και-τυποποίηση και έχω καταθέσει ανόλογο νομοσχέδιο-στους φακέλους σας, δε θα γίνονται δεκτά στις χώρες. Αυτοί είναι οι νέοι φραγμοί. Δε θα υπάρχουν δασμοί. Δε θα επιτρέπουν τα προϊόντα, δε θα έχουμε αμοιβαιότητα. Και αυτό θα είναι ό,τι χειροτερο για όσες γεωργίες δε θα έχουν ποιότητα και ανταγωνισμό. Με τη λογική της σημερινής Αντιπολίτευσης θα βγαίνουν στο δρόμο και θα λένε, δώστε μας περισσότερο εισόδημα, για να καταναλώσουμε και όχι να κάνουμε πολιτική επενδύσεων, ανταγωνισμού και ποιότητας στη γεωργία. Θέλετε γιατί να προσπαθήσουμε; Αυτή η πολιτική είναι συντηρητική και έχει τη λογική της κρατικοδίαιτης γεωργίας, που ακολούθησε και το ΠΑ.ΣΟ.Κ. την προηγούμενη δεκαετία. Εγώ το αναγνωρίζω και η συντριπτική πλειοψηφία των στελεχών του ΠΑ.ΣΟ.Κ. Αυτή είναι η πολιτική της κατανάλωσης και όχι των επενδύσεων. Αυτό τώρα θα το χρεωνόμαστε συνεχώς; Είχαμε όλοι την ίδια άποψη ιστορικά ή για να ανακεφαλαιώσουμε για τα πoλιτικά μας κέρδη ως παρατάξεις; 'Ετσι, λοιπόν, πρέπει να δούμε ότι έρχονται αρνητικές εξελίξεις και ορισμένοι που καταγγέλλουν την τρισκατάρατη Κοινή Αγροτική Πολιτική και την Ευρωπαϊκή 'Ενωση, θα την αναπολούν μετά το 2005.

Διότι μετά το κρατικοδίαιτο, που τελειώνει τώρα με μας, κι εμείς θα επιμείνουμε όχι στην κρατικοδίαιτη γεωργία, είναι συντηρητική αυτή η πολιτική, θα τελειώσει η ευρωδίαιτη Γεωργία και θα έρθει η διεθνοδίαιτη και τότε θα πείτε όποιος αντέξει και ο καθένας να κόψει το κεφάλι του και όχι τώρα, που το είπε η κα Παπαρήγα. Διότι τώρα είναι πολύ νωρίς και είναι καλύτερα να έχουμε αυτήν τη στάση, που φαίνεται ότι είναι αυστηρή, αλλά όμως παίρνει θέση, επτά χρόνια πριν τελειώσει αυτή η δυνατότητα της αλληλεγγύης να προετοιμαστούμε και να προφτάσουμε, για να έχουμε κι εμείς την ποιότητα, την ανταγωνιστικότητα και τις αγορές.

Χθες, λοιπόν, στο Βερολίνο ήρθε ο πρέσβης της Χώρας μαζί με τον εμπορικό ακόλουθο και μας έφερε ένα κείμενο ενός δίκτυου καταναλώσεως στη Γερμανία, που έχει πάνω από τρεις χιλιάδες πεντακόσια καταστήματα, όπου πλέον δεν θα δεχθεί το πορτοκάλι, για το οποίο είχε γίνει σύμβαση από εταιρίες της Χώρας, και θα στραφεί στο ισπανικό, και θα 

Σελίδα 2754 

κλείσει την ελληνική αγορά, διότι κάποιοι θέλουν να κάνουν πάλι αγώνες εδώ και κατέλαβαν τα λιμάνια, το γνωστό διεκδικητικό κίνημα του εισοδήματος, του Κ.Κ.Ε. Διότι το Κ.Κ.Ε. μια πολιτική έχει, από τότε που εγώ το ξέρω, το εισόδημα. Τα άλλα που λέει για στρατηγική διάρθρωση κ.λπ., δεν έχει λόγο και εκεί επάνω κάνει μια ορισμένη συσπείρωση. Παλαιά το λέγαμε "κάθε πρόβλημα και συσπείρωση". 'Οχι ότι υπάρχει πολιτική. Επίφαση ποιλιτικής υπάρχει.

Αυτό, όμως, έχει τεράστιες συνέπειες για τα άλλα προϊόντα. Ξέρουν όλοι τι καταστροφή έγινε, πόσες αγορές χάθηκαν στις ανατολικές χώρες και πήγε το ισπανικό και αργεντίνικο πορτοκάλι στην Ουγγαρία και Πολωνία, για να πετύχει εισόδημα το πιο καλοπληρωμένο προϊόν, για να πετύχουν εισόδημα αγρότες που έχουν πάνω από πενήντα στρέμματα στη Θεσσαλία με τα "μπλόκα".

Κι εμείς καταγόμαστε από φτώχεια και από περιοχές που δεν ξέρουν τι θα πει πέντε ή δέκα στρέμματα. Ακούνε αυτά τα νούμερα και λένε, υπάρχουν; Ρωτάνε, υπάρχουν λογαριασμοί στις τράπεζες;

Ποια εξαθλίωση, κύριε Πρόεδρε; Δεν υπάρχει εξαθλίωση. Υπάρχουν όρια φτώχειας σ' αυτόν τον τομέα. Σε άλλους τομείς πράγματι υπάρχει εξαθλίωση, στα ορεινά, στα ημιορεινά, στις μικρές δραστηριότητες. 'Οχι όμως στη Θεσσαλία, που είναι η πιο προστατευμένη περιοχή της Ευρωπαϊκής 'Ενωσης, που προστατεύονται τα τεύτλα, το βαμβάκι, το καλαμπόκι, τα σιτάρια κ.λπ.

Τι να πει η υπόλοιπη Χώρα; Η Κυβέρνηση θα κάνει πολιτική για μια ομάδα που πιέζει; Οι υπόλοιποι αγρότες τι θα κάνουν; Και αυτό το θεωρείτε προοδευτική πολιτική, επειδή την ασκεί ένα προοδευτικό Κόμμα; Κι εγώ αναγνωρίζω ότι είναι προοδευτικό Κόμμα το Κ.Κ.Ε., διότι έχει ιστορία, αγώνες κ.λπ. Αλλά αυτή η πολιτική είναι συντηρητική.

ΕΥΑΓΓΕΛΟΣ ΜΠΟΥΤΑΣ: Είπατε ότι είναι συντηρητική;

ΣΤΕΦΑΝΟΣ ΤΖΟΥΜΑΚΑΣ: (Υπ. Γεωργίας): Βαθύτατα συντηρητική. Εσείς ίσως όχι, αλλά η πολιτική που κάνετε σ' αυτόν τον τομέα είναι βαθύτατα συντηρητική και το ξέρετε.

Κύριοι συνάδελφοι, υπάρχουν ορισμένα θέματα, που πρέπει να τα πούμε. Πώς θα πορευτούμε από εδώ και πέρα; Πώς θα προκύψει ανταγωνιστική γεωργία; Εμείς λέμε ότι χρειάζονται υποδομές, χρειάζονται διαρθρωτικές πολιτικές, χρειάζεται ανασυγκρότηση σε πολλούς τομείς. Γι' αυτό πρώτο θέμα εμείς έχουμε την πολιτική της γης. 

Το νομοσχέδιό μας βρίσκεται αυτήν τη στιγμή στο Γενικό Λογιστήριο του Κράτους και δίνει όλες τις δυνατότητες για τους νέους και αφαιρεί δυνατότητες, συνταγματικά πάντα, από όλες τις άλλες κατηγορίες πολιτών, που συνδέονται με τη γη, αλλά δεν ασκούν το επάγγελμα του αγρότη, για να αντιμετωπίσουν αυτά τα φαινόμενα, για να δώσουμε δηλαδή λύσεις στο διαρθρωτικό πρόβλημα της Χώρας.

Η πρότασή μας είναι πλήρης. Ειπώθηκε ότι δεν υπάρχει σχέδιο. Υπάρχει όμως μέσα στα ντοσιέ που σας έχω δώσει όλο το πακέτο των προτάσεών μας.

Δεύτερον, το διαρθρωτικό πρόβλημα σχετίζεται με την πυραμίδα των ηλικιών. 'Ενα θέμα είναι το ασφαλιστικό, που θα αποδειχθεί μεγάλης σημασίας στο μέλλον, όπως μεγάλης σημασίας είναι και η εκπαίδευση. Δεν μπορεί οι αγρότες μας σήμερα με τις δυνατότητες που έχουν, να αντιμετωπίσουν τη μελλοντική γεωργία, που θα είναι η πιστοποίηση, ο ανταγωνισμός, η ποιότητα, οι βιολογικές και οικολογικές καλλιέργειες. Αυτά είναι τα μέτρα υποδομής, που πρέπει να πάρουμε. Και ασφαλώς όταν έρχονται οι ζημιές, θα πρέπει να υποστηρίξουμε τις δυνατότητες που έχουμε. 

Τη Δευτέρα θα καταθέσω στην Ευρωπαϊκή 'Ενωση, στο Συμβούλιο Υπουργών το πακέτο των εκτιμήσεων των ζημιών που έγιναν από τις υπηρεσίες του Υπουργείου Γεωργίας, τόσο σε κεντρικό επίπεδο επιτελείου, όσο και σε περιφερειακό.

(Στο σημείο αυτό την Προεδρική `Εδρα καταλαμβάνει ο Γ' Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ)

Και θα ζητήσουμε ένα ποσό της τάξεως των 20 δισ. δρχ. με βάση την αναδιάρθρωση και μεταφορά των κοινοτικών κονδυλίων -έτσι βγήκε το ποσό που ζητούν οι υπηρεσίες και το αναγνωρίσανε αυτό το ποσό- για να μπορέσουμε να αντιμετωπίσουμε τις ζημιές. Στα μέτρα που ανακοίνωσε ο κύριος Πρωθυπουργός -που ήταν δεκάξι μέτρα, δεν ήταν λόγια- θα γίνει η ρύθμιση των χρεών στους 4 βασικούς κλάδους σ'αυτήν την περίοδο, κτηνοτροφία, ανθοκομία, θερμοκήπια και ορισμένες δενδρώδεις καλλιέργειες -έχουμε μεγάλη ζημιά στο ροδάκινο στη Βέροια ή και σε άλλες περιοχές- και επίσης θα υπάρξουν ατομικές ρυθμίσεις εκεί που πράγματι επισυνέβησαν γεγονότα και στα οποία απαιτούνται λύσεις.

Γενικές ρυθμίσεις δε μπορεί να κάνει η Κυβέρνηση. Είναι μεγάλο το πακέτο και δε θα υπάρχει Α.Τ.Ε. στην πορεία. Χρειάζεται, λοιπόν, να υποστηρίξουμε μια σωστή πολιτική και επίσης, είναι και θέμα Δικαιοσύνης απέναντι στους άλλους αγρότες. Το 70% των αγροτών είναι πολύ συνεπείς στις υποχρεώσεις τους. 'Ενα 20% έχει μια συνέπεια που σχετίζεται με συνθήκες. Αν βρεθεί κάτω από άσχημες συνθήκες, υποστηρίζει η τράπεζα. Και επίσης, υπάρχει ένα 8% που δεν πληρώνουν και περιμένουν κάθε φορά τη νέα ρύθμιση.

Αυτή η πολιτική είναι ανάλγητη ; Αυτή η πολιτική είναι κοινωνικά αναίσθητη; Ποια είναι πιο ευαίσθητη πολιτική; Ο κ.'Εβερτ είπε, "άλλο δεκαπέντε χρόνια και άλλο τρία χρόνια". Για να οικοδομήσεις, όμως χρειάζεσαι πολλά χρόνια. Για να κατεδαφίσεις, χρειάζεται λίγος χρόνος. Μέσα σε πολύ λίγες μέρες η Κυβέρνηση της Νέας Δημοκρατίας διπλασίασε τα επιτόκια και με τον εκτοκισμό, πήγαν στο 36% την εποχή εκείνη της ΝΔ και χρέωσε τον αγροτικό τομέα με 500 δισ. Και μιλάει ο κ.'Εβερτ για κοινωνικές ευαισθησίες; Η δεξιά δημαγωγία, δεν έχει τέλος σ'αυτήν την Αίθουσα. Μιλάει για μείωση του κόστους παραγωγής, όταν πήγε το πετρέλαιο από 39,5 δρχ. το λίτρο, στις 137 δρχ., όπου μέσα σ'ένα βράδυ αυξήθηκαν κατά 60% οι ζωοτροφές, όπου διπλασιάστηκαν και τριπλασιάστηκαν τα φυτοφάρμακα και τα λιπάσματα; Υπάρχουν όρια. Πολλές φορές έχω κριθεί ότι βρίσκομαι σε αμηχανία ή δεν αντιμετωπίζω άμεσα το πρόβλημα. Αιφνιδιάζομαι από τέτοιο θράσος δημαγωγίας και από τέτοια λογική. Δεν το περίμενα αυτό στη νέα περίοδο. 'Οπως επίσης γνωστός πολιτικός τουλάχιστον όμως πιο σοβαρός - της συντηρητικής παράταξης που τον συνάντησα τυχαία, μου λέει: Kύριε Υπουργέ, είχατε δίκιο πολιτικά, αλλά γιατί κάνατε μια γενική πολιτική αντιπαράθεση; 'Επρεπε να πληρώσετε την Καρδίτσα και τα Φάρσαλα και θα έκλεινε το θέμα.

Γνωστή αυτή η πολιτική της παροχολογίας. 'Οπου υπήρχε κινητοποίηση και μάλιστα όχι με την καταστροφή, τη φτώχεια και τον όλεθρο, υπήρχε η λογική της παροχολογίας. Είναι γνωστή αυτή η πολιτική. Εγώ ξέρω πολιτικό που διόρισε στο δήμο του, όταν ήταν δήμαρχος πέντε χιλιάδες πεντακόσιους ανθρώπους και στα παράθυρα βρίσκονται ακόμα. Να πληρώνουμε, λοιπόν, τους πολίτες για να μας ψηφίζουν. Πολλοί είναι μ'αυτήν την προοδευτική άποψη και χωρίς κοινωνική αναλγησία.

ΕΥΑΓΓΕΛΟΣ ΜΠΑΣΙΑΚΟΣ: Ο κ. Σημίτης στη Λάρισα τι είπε;

ΣΤΕΦΑΝΟΣ ΤΖΟΥΜΑΚΑΣ(Υπ.Γεωργίας): Ο κ. Σημίτης στη Λάρισα είπε, θα εγγυηθούμε στα πλαίσια μιας πολιτικής τετραετίας. Δε ζήτησε την ψήφο για δυόμισι μήνες, να πάει να συναντήσει τη δική σας λογική. Θα εγγυηθούμε μέσα από αναδιαρθρώσεις, μέσα από επενδύσεις, μέσα από διαπραγματεύσεις το εισόδημα. Το εισόδημα, θα είναι το αποτέλεσμα. 'Οχι το πρώτο.

ΕΥΑΓΓΕΛΟΣ ΜΠΑΣΙΑΚΟΣ: Για το βαμβάκι τι είπατε;

ΣΤΕΦΑΝΟΣ ΤΖΟΥΜΑΚΑΣ(Υπ.Γεωργίας): Κύριε συνάδελφε, εγώ νομίζω ότι πολλές φορές πρέπει να κάθεστε στην από κει Πτέρυγα. Είναι συγκεκριμένη αυτή η πολιτική. Είναι γνωστή η πολιτική σας ιστορία.

ΕΥΑΓΓΕΛΟΣ ΜΠΑΣΙΑΚΟΣ: Εγώ δεν αλλάζω ρόλους, κύριε Τζουμάκα. Εσείς το 1981 κατηγορούσατε την Ε.Ο.Κ.

ΠΡΟΕΔΡΕΥΩΝ(Λουκάς Αποστολίδης): Παρακαλώ, κύριε Μπασιάκο, μη διακόπτετε.

ΣΤΕΦΑΝΟΣ ΤΖΟΥΜΑΚΑΣ(Υπ.Γεωργίας): Μ'αυτήν τη λογική μίλησε ο κύριος Πρωθυπουργός, για το εισόδημα. Επίσης,

Σελίδα 2755 

μίλησε και με μια άλλη λογική,ότι ανέλαβε μια συγκεκριμένη πολιτική ηγεσία στο Υπουργείο Γεωργίας, να σταματήσει τις απάτες, διότι δεν είναι τόσο πολύ το βαμβάκι, όσο εμφανιζόταν. Και γι'αυτό έπεσε η τιμή του. Και περιορίσαμε τις απάτες. Και θα δούμε πού θα φθάσουμε φέτος.

Κυρίες και κύριοι συνάδελφοι, τα προβλήματα είναι πολύ σημαντικά και μεγάλα. Εμείς έχουμε λύσεις και πολύ σύντομα -γιατί χρειαζόταν να γίνει προετοιμασία, κοστολόγηση- θα έλθουν τα νομοσχέδια, για τους νέους αγρότες και τη γη, για το διαρθρωτικό πρόβλημα μετά από το ασφαλιστικό. Στη συνέχεια, θα έλθει το πακέτο που έχει σχέση με τη ρύθμιση των χρεών των συνεταιριστικών οργανώσεων και την πολιτική στα φυτοφάρμακα, γιατί χρειαζόμαστε προϊόντα ποιότητας, να μην επιστρέφονται από χώρες και να βρίσκουν υπολείμματα, διότι τότε καταστρέφονται οι αγορές. Στη συνέχεια, έρχεται το νομοσχέδιο που έχει σχέση με τη ρύθμιση του ιδιοκτησιακού καθεστώτος, το δασικό. Και ακολουθεί το νομοσχέδιο για τους οργανισμούς, όπου πράγματι, βγάζουμε όλη την κοινοτική διαχείριση έξω από το Υπουργείο Γεωργίας, για να πάνε ξανά οι γεωπόνοι στη γεωργία, να πάψουν να ασχολούνται με λογαριασμούς και με τη διαχείριση των δημοσιονομικών προοπτικών, για να αντιμετωπίσουν δηλαδή σοβαρά τα προβλήματα της αποτελεσματικότητας.

Αυτό είναι ένα άμεσο σχέδιο που περιλαμβάνει διαρθρωτικές λύσεις. Τα άλλα προβλήματα, που θα έχουν δυσκολίες, θα αντιμετωπίζονται μέσα από την Ευρωπαϊκή 'Ενωση.

Kαι εδώ θα ήθελα να πω, ότι δεν έχουμε τη δυνατότητα κάθε φορά εμείς να προτείνουμε κανονισμούς. Γιατί ειπώθηκε κατά κάποιο τρόπον εμμέσως από τον κ. Κωνσταντόπουλο, ότι θα έπρεπε όπως οι άλλες χώρες να προτείνουμε τη λύση των κανονισμών. Για να προτείνεις λύση κανονισμού θα πρέπει να έχεις εθνική καταστροφή. Θα πρέπει να έχεις ζημία σε πάρα πολλά προϊόντα ή εθνική ζημία σε ένα προϊόν. Εδώ έγινε μια ζημία σε ενάμιση νομό και δε μας ακούει κανένας άλλος. Είμαστε σε διαπραγματεύσεις, είμαστε Χώρα που συμμετέχουμε σε συμβούλιο, είμαστε σε ένωση. Και οι άλλες χώρες δεν το δέχονται. Και θα ήθελα εδώ να πω, ότι το θεωρούν ένωσή τους. Εχουμε ένα δρόμο. 'Η να συνεχίσουμε μέσα από κει και εμείς το δικό μας δρόμο μαζί με συμμαχίες ή να βγαίνουμε κάθε φορά και να κάνουμε διατυπώσεις. Για παράδειγμα έχουμε τη βδομάδα που έρχεται πολύ σημαντικές διαπραγματεύσεις για τον καπνό και κάποιο συγκεκριμένο στέλεχος είπε να αποσύρετε όλα τα κείμενα μας και να πείτε ότι εμείς δε συμμετέχουμε Μπορεί να γίνει αυτό; Να διευκολυνθεί δηλαδή άλλη πλευρά που κάνει μια εικονική ή μια υποκριτική αντικαπνική εκστρατεία για να βλάψει τις καπνοπαραγωγές περιοχές στην Ελλάδα, στην Ιταλία και στην Ισπανία. Αυτή την πολιτική θα κάνουμε;

'Η όπως επίσης μεθαύριο που θα έρθει το ελαιόλαδο, στο οποίο θα σταθούμε μέχρι τέλους. Θα αργήσει αυτή η διαπραγμάτευση αλλά θα σταθούμε μέχρι τέλους. Αλλά στο επίπεδο της διαπραγμάτευσης.

Κυρίες και κύριοι συνάδελφοι, δεν είναι ειλικρινής η πολιτική λογική που εμφανίσθηκε σχετικά με την αγωνία, με τον πόνο, με τα προβλήματα που αντιμετωπίζει ο αγροτικός τομέας. Και ιδιαίτερα δεν είναι ειλικρινής από εκείνους που περιδιαβάζουν όλη τους τη ζωή περί το Κολωνάκι και περί το Σύνταγμα και έρχονται τώρα να δείξουν τον πόνο τους. Εμείς ξέρουμε πάρα πολύ καλά αυτόν τον τομέα. Εχουμε ζήσει και ξέρουμε ένα πράγμα,ότι αυτοί οι αγρότες από τους οποίους γεννηθήκαμε θέλουν ειλικρινή στάση. Και για πάρα πολλά χρόνια πρέπει να είναι αυτή η πολιτική μας. Γιατί έτσι θα βοηθηθούν να μπορέσουν να αποκτήσουν εισόδημα και να έχουν τη θέση στην ελληνική κοινωνία. Ολες οι άλλες συμπεριφορές είναι πρόσκαιρες, υπήρξαν και από τη δική μας πλευρά τέτοιες, δημιούργησαν πλασματικές εικόνες, δημιούργησαν άλλες προσδοκίες. Δημιούργησαν νοοτροπίες ότι μπορούν με κοινωνικές και πολιτικές συμπεριφορές να έχουν επιδιώξεις στην παραγωγή. Η παραγωγή έχει αφ' εαυτής τη δική της δυνατότητα και πρέπει να αναπτυχθεί. Με κοινωνικές και πολιτικές αναμετρήσεις δεν μπορεί να τίθεται σοβαρά το θέμα της παραγωγής. Δεν είναι μισθωτοί δεν είναι υπάλληλοι οι αγρότες. Είναι παραγωγοί και πρέπει να τους βοηθήσουμε όλοι να αναπτύξουν τις δραστηριότητές τους. Ευχαριστώ.

(Χειροκροτήματα από την Πτέρυγα του ΠΑ.ΣΟ.Κ.).

ΠΡΟΕΔΡΕΥΩΝ(Λουκάς Αποστολίδης): Ευχαριστούμε κύριε Υπουργέ.

Ο συνάδελφος κ. Δήμας έχει το λόγο για είκοσι λεπτά.

ΣΤΑΥΡΟΣ ΔΗΜΑΣ: Κύριοι συνάδελφοι, ο κύριος Υπουργός κατανάλωσε μεγάλο μερος της ομιλίας του στο να μας εξηγεί τι είναι προοδευτικό, τι είναι συντηρητικό, να επιφυλάσσει για τον εαυτό του το χαρακτηρισμό του Προοδευτικού και για όλους τους άλλους του συντηρητικού. Και είδα μια δυσφορία εκ μέρους σας, εδώ της αριστεράς Πτέρυγος, κύριοι συνέδελφοι. Εγώ δεν έχω καμιά αντιρρηση να θεωρείται ο κ. Τζουμάκας το πρότυπο του προοδευτισμού της κυβερνητικής Παράταξης.

Ο κ. Τζουμάκας είναι προδοευτικός. Το βλέπει ο Ελληνικς Λαός και αντιλαμβάνεται τι κριτήρια προοδευτικότητας χαρακτηρίζουν ολόκληρη την κυβερνώσα Παράταξη.

Κύριοι συνάδελφοι, δεν είμαι σίγουρος για τον κ. Σημίτη. Πάντως είμαι βέβαιος ότι ο κ. Τζουμάκας ξέρει το λαϊκό τραγούδι που μιλάει για "τα λόγια, τα ψεύτικα, τα κούφια τα μεγάλα". Οι ομιλίες και του κυρίου Πρωθυπουργού και του κυρίου Υπουργού μας θύμισαν αυτό το τραγούδι.

Τί ακούσαμε; 'Αφθονα λόγια. Διαπιστώσεις άφθονες. Σχέδια άφθονα, προοπτικές, στόχους, φάσεις, στρατηγικές, άξονες,παρεμβάσεις,ρυθμίσεις, προτάσεις, πολιτικές. Ολα σε αφθονία. Ενας χείμαρρος πλούτου λέξεων για να μας περιγράψει ο κύριος Πρωθυπουργός κυρίως τι σκέπτεται να κάνει στο μέλλον. Αποτέλεσμα μηδέν. Έργο τίποτα. Για σχέδια, στόχους, στρατηγικές, προοπτικές, φάσεις, παρεμβάσεις κ.λπ. έχουν μιλήσει κατ' επανάληψη, κύριοι συνάδελφοι.

'Οχι μόνο στο πρόσφατο παρελθόν, όχι μόνο πριν τις εκλογές, όχι μόνο πέρυσι, αλλά και πριν δέκα ή δεκαπέντε χρόνια, συνεχώς αυτά ακούμε και τίποτα δε γίνεται.

Βέβαια τότε τα έλεγε ο κος Σημίτης, ως τριτοκοσμικός σοσιαλιστής. Σήμερα ο ίδιος ως αναμορφωμένος πλέον τέως τριτοκοσμικός σοσιαλιστής, που θέλει να αυτοτιτλοφορείται, ως εκσυγχρονιστής.

Κύριοι συνάδελφοι, τη ζημιά την κάνανε, όλα αυτά τα χρόνια. Τα προβλήματα, που υπάρχουν, το είπε και ο κ. Τσοβόλας το είπε και ο κ. Κωνσταντόπουλος, στον αγροτικό τομέα και για τα οποία μας μίλησαν και οι ίδιοι, είναι δικό τους δημιούργημα. Είναι αποτέλεσμα της πολιτικής, που εφάρμοσε το ΠΑ.ΣΟ.Κ., όλα αυτά τα χρόνια και ειδικότερα ο κ. Σημίτης, που στην κρισιμότερη περίοδο της διακυβέρνησης της Χώρας, από το 1981 και μετά, αφότου ενταχθήκαμε στην Ευρωπαϊκή 'Ενωση, ήταν Υπουργός Γεωργίας. 'Ηταν τέσσερα χρόνια. 'Ηταν ο μακροβιότερος Υπουργός Γεωργίας, στα τελευταία χρόνια.

Αν συγκρίνετε αυτά τα οποία έλεγε ο κ. Σημίτης τότε, με αυτά τα οποία λέει σήμερα και αυτά τα οποία έπραττε τότε, με αυτά που λέει ότι θα πράξει σήμερα, θα διαπιστώσετε ποιος φταίει για την σημερινή κατάσταση της γεωργίας.

'Εχω ένα καταπληκτικό βιβλίο. Είχα συστήσει στη Νέα Δημοκρατία να το εκδόσει προεκλογικά. Δεν ξέρω, αν θα διεκδικούσε το κοπυ-ραϊτ το ΠΑ.ΣΟ.Κ., γιατί είναι έκδοση του 1985 με τίτλο είναι οι κατευθύνσεις της αγροτικής πολιτικής", του κ. Σημίτη.

Είναι αριστούργημα να το διαβάσει κανείς και να το συγκρίνει, με το τι λέει σήμερα ο κ. Σημίτης. Θα σας διαβάσω ένα-δύο σημεία, τα οποία ακούγονται σήμερα σαν παραδοξολογίες, θυμόμαστε έτσι, αλλά τότε τι λέγανε και τι λένε σήμερα και σε ποιους εμπιστεύθηκε ο Ελληνικός Λαός να τον κυβερνήσουν πάλι.

Βέβαια, πρέπει να παραδεχθώ, ότι είναι ικανοί δημαγωγοί αφού κατάφεραν, με όλα αυτά που έκαναν, με όλη αυτήν τη ζημία, στον αγροτικό κόσμο ότι τους ψήφισε, έστω και ένας αγρότης, ένας κτηνοτρόφος; Αυτό πραγματικά δεν μπορώ να το εξηγήσω και είναι μία από τις απορίες που έχω, παρά το ότι είμαι τόσα χρόνια στην πολιτική.

Κύριοι συνάδελφοι, σας διαβάζω τι έλεγε ο κύριος Σημίτης, 

Σελίδα 2756 

το 1985:

"Η αντίληψη, που κυριάρχησε στην αγροτική πολιτική της Χώρας μας..."

Θα σας το δώσω, κύριε Τζουμάκα, και επομένως μην προσέχετε. Θα σας το στείλω φωτοτυπία.

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας): Το έχω.

ΣΤΑΥΡΟΣ ΔΗΜΑΣ: Τότε, πώς λέτε τα αντίθετα, από αυτά που λέγατε τότε;

Τους στόχους τους ίδιους λέγατε, αλλά τα μέσα είναι άλλα τώρα.

Τότε μιλάγατε σαν τριτοκοσμικοί και δεν θυμάμαι αν ήσασταν τότε Βουλευτής.

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας): 'Οχι.

Εγώ προέρχομαι απο την παραδοσιακή Αριστερά και δεν έχω καμία σχέση με τους τριτοκοσμικούς.

ΣΤΑΥΡΟΣ ΔΗΜΑΣ: Διαβάζω, τι λέει ο κ. Σημίτης, το 1985.

"Η αντίληψη, που κυριάρχησε στην αγροτική πολιτική της Χώρας μας, θεωρούσε το συνεταιρισμό, ως ένα απολύτως φυσιολογικό φαινόμενο της καπιταλιστικής ανάπτυξης και το κυριότερο, ως ένα θεσμό, που στο μέλλον θα στήριζε την καπιταλιστική εμπορευματική παραγωγή και τη γενικότερη προσπάθεια, για την ενσωμάτωση και στροφή του αγροτικού τομέα, στην κατεύθυνση της εξαρτημένης καπιταλιστικής ανάπτυξης".

Ούτε εσείς δεν τα λέτε αυτά σήμερα, συνάδελφε, κύριε Μπούτα. Τα έλεγε ο κ. Σημίτης τότε και σήμερα πράγματι ακούγονται κωμικά. 'Ομως τα αποτελέσματα είναι τραγικά, γιατί αυτήν την πολιτική προσπάθησε να εφαρμόσει ο κ. Σημίτης.

Θα σας διαβάσω άλλο ένα σημείο. 'Ελεγε ο κ. Σημίτης το 1985:

"Το πρότυπο αυτό ανταποκρίνεται στη φιλελεύθερη αντίληψη της συντηρητικής παράταξης -μας θυμίζει και τα λόγια του κ. Τζουμάκα σήμερα- για την επέκταση -ακούστε, ακούστε- του μηχανισμού του ανταγωνισμού και της αγοράς, σε όσο το δυνατόν περισσότερους τομείς. Τη διοργάνωση της οικονομικής δραστηριότητας, με βάση το άτομο - επιχειρηματία, την πάση θυσία αύξηση της παραγωγικότητας".

Και σήμερα έρχεται ο κ. Σημίτης, να μας μιλάει για ανταγωνισμό, για παραγωγή και για παραγωγική γεωργία, για ανταγωνιστική γεωργία, για την παγκοσμιοποίηση της αγοράς, για αγορές, για τον παραγωγό-επιχειρηματία. Μάλιστα ο κ. Τζουμάκας είπε προχθές, ότι πρέπει και ο ίδιος ο αγρότης να θεωρεί τον εαυτό του παραγωγό-επιχειρηματία, αλλά και η Πολιτεία πρέπει να τον αντιμετωπίζει ως παραγωγό-επιχειρηματία.

Αυτά λέγανε τότε, αυτά λένε σήμερα. 

Θα σας διαβάσω κάτι άλλο, από τη σελίδα 164:

"Τέλος, μπορεί να υπάρξει κοινή καλλιέργεια, στην οποία όλα τα μέλη θα δουλεύουν μ' ένα κοινό πρόγραμμα δουλειάς -δεν υπάρχουν ατομικοί κλήροι και αγρότες, είναι ιδιοκτήτης-εργάτης της κοινής επιχείρησης", κολχόζ, δηλαδή. Βέβαια διατηρεί μία επιφύλαξη, ότι αυτά δεν είναι στον άμεσο προγραμματισμό της Κυβέρνησης. Αλλά, εν πάση περιπτώσει, οι δομές της ιδιοκτησίας, όπως λέει ο κ. Σημίτης, αλλάζουν και ότι το μέλλον είναι προς αυτήν την κατεύθυνση. Ευτυχώς, βέβαια ότι τότε ο Ελληνικός Λαός, με τη Νέα Δημοκρατία, αντέδρασε και δεν εφαρμόστηκαν, πλην της καταστροφής, που έγινε βέβαια στους συνεταιρισμούς, αυτές οι απόψεις του κ. Σημίτη. Αλλά ποιος είναι τελικά ο υπεύθυνος για την καταστροφή της ελληνικής γεωργίας; Ξεκάθαρα το ΠΑ.ΣΟ.Κ. και κυρίως ο κ. Σημίτης, που ήταν τόσα χρόνια, όχι μόνο Υπουργός Γεωργίας αλλά και Υπουργός Εθνικής Οικονομίας και Πρωθυπουργός τον τελευταίο καιρό.

Κύριοι συνάδελφοι, και ο κ. Τζουμάκας και ο κύριος Πρωθυπουργός ανέφεραν το έργο του Αλιάκμονα. Ο κ. Σημίτης στην ερώτηση του Αρχηγού της Αξιωματικής Αντιπολίτευσης- ο οποίος έχει επιδείξει έμπρακτα το ενδιαφέρον του για τον αγροτικό κόσμο, γιατί η Νέα Δημοκρατία είναι το κατ' εξοχήν αγροτικό Κόμμα της Χώρας μας- τον προκάλεσε να του πει έστω ένα παράδειγμα εγγειοβελτιωτικού έργου. Και ανέφερε ο κ. Σημίτης τον Αλιάκμονα. Και όταν του απαντήσαμε, ότι δεν έγινε στην περίοδο του ΠΑ.ΣΟ.Κ., χαμογέλασε αμήχανα χωρίς να πει τίποτα. Απάντησε ο κ. Τζουμάκας. Και τι είπε; 'Οτι το έργο εντάχθηκε στα ΜΟΠ το 1986. Ε, λοιπόν; Εντάχθηκε στα ΜΟΠ το 1986, έμεινε στη ναφθαλίνη μέχρι το 1989 και ήρθαμε εμείς -εγώ ήμουν τότε Υπουργός Γεωργίας- και χρηματοδοτήθηκε. 'Αρχισαν οι εκσκαφές το 1989, προχώρησε το 1990, δόθηκαν μεγαλύτερες χρηματοδοτήσεις το 1990, 1991, 1992, 1993 και προχώρησε πάρα πολύ. Δεν έχει ολοκληρωθεί ακόμα. Από το 1994 και μετά καμία πρόοδος πάλι. Είναι, λοιπόν, και αυτό δείγμα του πόσο αλήθεια λέει και ο κύριος Πρωθυπουργός και ο κ. Τζουμάκας.

Εκείνο το οποίο με ενοχλεί πραγματικά και ενοχλεί και τους αγρότες έντονα και το ξέρετε, είναι όταν λέει ο κ. Σημίτης και ο κ. Τζουμάκας, ότι δεν μπορεί η κοινωνία να επιδοτεί τον αγρότη. Αυτό πρώτα-πρώτα δεν στέκεται ούτε οικονομικά, αλλά είναι αναληθές, είναι ψέμα. Αντίθετα, όλα αυτά τα χρόνια με τους κοινοτικούς πόρους που ήρθαν και με την αύξηση μέσω των επιδοτήσεων του εισοδήματος, ο αγροτικός τομέας ουσιαστικά χρηματοδότησε τους άλλους τομείς, ο αγροτικός τομέας ο οποίος τελικά έμεινε χωρίς επενδύσεις. Επομένως, δεν αληθεύει αυτό.

Αλλά ας δούμε αυτά τα οποία προτείνει η Νέα Δημοκρατία και τα οποία μας λένε, ότι είναι επιδοτήσεις και υποκριτικά φερόμενοι λένε: "Eμείς δεν τα εφαρμόζουμε. Δεν μπορούμε να δώσουμε επιδοτήσεις, δεν μπορούμε να επιβαρύνουμε το Κράτος, δεν μπορούμε να επιβαρύνουμε την κοινωνία με επιδοτήσεις στους αγρότες, οι οποίοι σε τελική-τελική ανάλυση, όπως είπε και ο κύριος Πρωθυπουργός, δεν πεινάνε. Ο εκσυγχρονισμός εκεί μένει; Στο να μην πεινάνε με την κυριολεκτική έννοια των λέξεων; Βέβαια δεν πεινάνε οι αγρότες, έχουν να φάνε ψωμί. Δεν πεινούσαν την κατοχή, όταν πεινούσαν όλες οι υπόλοιπες τάξεις. Γιατί οι αγρότες έχουν, τέλος πάντων, ορισμένα προϊόντα τα οποία παράγουν οι ίδιοι. Αυτός, όμως, είναι ο στόχος της εκσυγχρονιστικής πολιτικής του κ. Σημίτη; Να μην πεινάνε οι αγρότες; Μα, είναι δυνατόν να είναι αυτός ο στόχος μας;

Οι αγρότες βρίσκονται σε δεινή κατάσταση. Και αυτό αν θέλει να το αμφισβητήσει ο κ. Τζουμάκας και ο κ. Σημίτης, ας το κάνουν. Ο κ. Σημίτης, αν προσέξατε, δεν το έκανε. Είπε, απλώς, δεν πεινάνε. Αλλά, κύριοι συνάδελφοι, δεν επιδοτεί το Κράτος, δεν επιδοτεί η κοινωνία τους αγρότες. Οι αγρότες βρίσκονται σε δεινή κατάσταση. Θα σας υπενθυμίσω ορισμένα από τα μέτρα τα οποία προτείναμε: Ας πάρουμε τα καύσιμα. 'Οταν λέμε να μειωθεί η τιμή των καυσίμων, το λέμε γιατί είναι υπερβολικός ο φόρος. Τα 2/3 της τιμής των καυσίμων είναι φόρος. Το Ελληνικό Δημόσιο επιβαρύνει τα καύσιμα τη στιγμή που άλλες ανταγωνίστριες χώρες με την Ελλάδα στον αγροτικό τομέα τα παρέχουν φθηνά -και η Ολλανδία ακόμη μπορεί να μας ανταγωνίζεται σε ορισμένα προϊόντα, γιατί παρέχει το φυσικό αέριο στους καλλιεργητές σχεδόν δωρεάν και βγάζει ντομάτες η Ολλανδία, οι οποίες είναι φθηνότερες από τις ελληνικές. Πώς το κάνει αυτό; Δίδοντας καύσιμα πολύ φθηνά. 'Οταν προτείνουμε, λοιπόν, να μειωθεί η τιμή των καυσίμων, δεν εννοούμε επιχορήγηση.

Εννοούμε ο φόρος να μειωθεί. Μπορεί να γίνει, για να είμαστε ανταγωνιστικοί. Σχετικά με το φόρο μεταβίβασης γης είπαμε να περιοριστεί και να ανέβει το αφορολόγητο όριο. Το προτείναμε γιατί ο φόρος μεταβίβασης γης στη Χώρα μας είναι πολύ υψηλός. 'Ερχεται μαζί με τα έξοδα 13%. Σε ποια άλλη ευρωπαϊκή χώρα υπάρχει τέτοια επιβάρυνση. Οι επιβαρύνσεις του φόρου μεταβίβασης είναι το πολύ 1% με 2%. Το Κράτος, λοιπόν, είτε για λόγους ταμειακούς επιβαρύνει την αγροτική παραγωγή είτε για λόγους αναποτελεσματικότητας, όπως είναι η περίπτωση των επιτοκίων. 'Οταν λέμε να μειωθούν τα επιτόκια, γνωρίζουμε, ότι αυτήν τη στιγμή ο 'Ελληνας παραγωγός, ο 'Ελληνας αγρότης, επιβαρύνεται με πραγματικά επιτόκια, τα οποία είναι της τάξεως του 12% με 13%. Με αυτό εννοούμε ότι η διαφορά μεταξύ του πληθωρισμού και των επιτοκίων 21%-22% μαζί με τα έξοδα που χρεώνει η Αγροτική Τράπεζα είναι πάρα πολύ μεγάλη, είναι δώδεκα-δεκατρείς μονάδες. Σε καμία άλλη ευρωπαϊκή χώρα

Σελίδα 2757 

δεν πληρώνει ο αγρότης τόσο υψηλούς τόκους.

Λέμε, λοιπόν, ότι η Αγροτική Τράπεζα πρέπει να είναι πιο αποτελεσματική, δεν μπορεί να επιβαρύνει με τέτοιους τόκους τους αγρότες.

Είπε ο κ. Τζουμάκας, ότι εμείς είχαμε υψηλούς τόκους όταν ήμασταν κυβέρνηση. Δεν είχαμε. Η πραγματικότης είναι, ότι μπορεί οι ονομαστικοί τόκοι να ήταν υψηλοί, αλλά οι πραγματικοί δεν ήταν, γιατί τότε τα επιτόκια της Αγροτικής Τράπεζας ήταν κοντά στο ποσοστό του πληθωρισμού. Και έτσι ο πραγματικός τόκος ήταν χαμηλός. 'Ηταν μάλιστα τέσσερα με πέντε μονάδες χαμηλότερος απ' ό,τι ήταν τα βιοτεχνικά δάνεια, ενώ τώρα είναι χαμηλότερα των βιοτεχνών απ' ό,τι είναι των αγροτών, χωρίς να σημαίνει ότι και οι βιοτέχνες δεν είναι μια κατηγορία επαγγελματιών, οι οποίοι χρήζουν ενίσχυσης.

Ακόμη θέλω να τονίσω, ότι ο ανταγωνιστής του 'Ελληνα παραγωγού ο Ισπανός, ο Ιταλός, ο Πορτογάλος, αλλά και οι άλλοι, επιβαρύνονται με πολύ χαμηλούς τόκους 4%, 5%, 6% είναι η επιβάρυνση την οποία έχουν. Πώς είναι δυνατόν ο 'Ελληνας παραγωγός να ανταγωνιστεί, πώς μπορούμε να πουλήσουμε τα δικά μας προϊόντα ανταγωνιζόμενοι αυτούς που έχουν φτηνά καύσιμα, έχουν τόκους οι οποίοι είναι πολύ χαμηλότεροι, στο 1/3 απ' ό,τι πληρώνει ο 'Ελληνας παραγωγός και μάλιστα όταν εμείς εφαρμόζουμε την πολιτική της σκληρής δραχμής τη στιγμή που εκείνοι έχουν σε πολλές περιπτώσεις υποτιμήσει το δικό τους νομίσμα, όταν η πεσέτα ή η λιρέτα έχει υποτιμηθεί έναντι της ελληνικής δραχμής.

Κύριοι συνάδελφοι, ήθελα να πω δύο λόγια για όσα είπε ο κύριος Πρωθυπουργός σχετικά με τις πλημμύρες. Είπε, ότι η Κυβέρνηση με τον ΕΛΓΑ θα καλύψει τις αγροτικές ζημιές. Αυτό πρέπει να γίνει ταχύτατα και οι αποζημιώσεις πρέπει να είναι ανάλογες με τις ζημιές. Οι ζημιές είναι τεράστιες. Δεν είναι οι συνήθεις καταστροφές από θεομηνίες. Στην περιοχή της Κορίνθου έχουμε ζημιές όχι μόνο στον αγροτικό τομέα αλλά και στον αστικό. Τα σπίτια ιδίως μέσα στην Κόρινθο, αλλά και στο Κιάτο και στο Ξυλόκαστρο και κυρίως τα καταστήματα στο εμπορικό κέντρο της Κορίνθου έχουν καταστραφεί κυριολεκτικά. Τα μέτρα τα οποία ανήγγειλε ο κ. Λαλιώτης προχθές και τα οποία είπε, ότι είναι ανάλογα με της Ξάνθης δεν αρκούν. Το μέγεθος και η μορφή των ζημιών είναι διαφορετικά. Είναι πολύ μεγαλύτερες οι ζημιές στην Κόρινθο, ιδίως στο εμπορικό κέντρο και η μορφή τους τελείως διαφορετική. Στην Ξάνθη ήταν αγροτικές ζημιές, ενώ εδώ έχουμε ζημιές στις επιχειρήσεις, στους επαγγελματίες, στους βιοτέχνες. Μεγάλες ζημιές, πάρα πολύ μεγάλες ζημιές και δεν αρκεί ένα πρόγραμμα σαν της Ξάνθης για να καλύψει αυτήν την κατάσταση που έχει δημιουργηθεί. Και όχι μόνο αυτό, αλλά λόγω της λάσπης που έχει συγκεντρωθεί, λόγω του ότι δεν μπορεί να κυκλοφορήσει κανείς, λόγω του ότι είχε οικονομική κρίση η Κορινθία, και η Κόρινθος, η οικονομική ζωή για πολύ χρονικό διάστημα θα έχει πρόβλημα και ως εκ τούτου θα έχουμε μια οικονομική καθίζηση στην περιοχή.

Πρέπει, λοιπόν, η Πολιτεία να προστρέξει. Κάνω έκκληση στην Κυβέρνηση για το θέμα αυτό.

Κύριοι συνάδελφοι, θα ήθελα να ρωτήσω τον κύριο Υπουργό ποιες απ'αυτές τις δραστηριότητες -γιατί μας ανέφερε διάφορες δραστηριότητες-που προγραμματίζει φέτος και τα αμέσως προσεχή χρόνια, αποτελούν απλή συνέχιση της τρέχουσας διαχείρισης και ποιες είναι καινούριες λύσεις, οι οποίες μάλιστα θα μπορούν να δώσουν απάντηση στα μεγάλα προβλήματα.

Από αυτά τα οποία είπε, δεν βλέπουμε καμία σοβαρή δραστηριότητα. 'Ολο σχέδια και λόγια χωρίς πραγματική υλοποίηση αυτών των οποίων είπε ο κύριος Υπουργός. Μήπως είναι πραγματικά σημαντικό μέτρο το ότι θα απαλλαγεί από τη φορολογία το 50% του φορολογητέου εισοδήματος των νέων αγροτών; Ποιο εισόδημα; Οι νέοι αγρότες μόλις μπαίνουν στη δουλειά, δεν έχουν εισόδημα. Επομένως, είναι μια απαλλαγή από κάτι το οποίο δεν έχουν. Δεν είναι πραγματικά σοβαρά μέτρα αυτά.

Ακόμη, μίλησε ο κύριος Υπουργός για συνταξιοδότηση πενήντα χιλιάδων αγροτών τη διετία '97-'98. Πότε θα προλάβει να το κάνει; Τα χρόνια από το 1993 μέχρι τώρα έχει εντάξει μόλις τρεις χιλιάδες στο πρόγραμμα αυτό.

Επίσης, κάπως όψιμα άρχισε η Κυβέρνηση, ο κ.Σημίτης και ο κύριος Υπουργός, να ανησυχούν για τις διεθνείς και τις κοινοτικές εξελίξεις και τις συγκεκριμένες κατευθύνσεις της Ευρωπαϊκής 'Ενωσης, ενώ αυτά είναι γνωστά από χρόνια. 'Επρεπε ήδη να έχουν μελετηθεί οι συνέπειες και οι εναλλακτικές λύσεις, τόσο σε κοινοτικό όσο και σε εθνικό επίπεδο, από τη διεύρυνση και τις νέες συμφωνίες που πρόκειται να υπογράψει η Ευρωπαϊκή 'Ενωση, ώστε να διαμορφωθεί μια τεκμηριωμένη διαπραγματευτική τακτική και ανάλογη εθνική μας προσαρμογή.

Κύριοι συνάδελφοι, είμαστε σε ένα κλίμα έντασης που έχει δημιουργηθεί από τις μεγάλες κινητοποιήσεις των αγροτών και την απειλούμενη συνέχισή τους και δε νομίζω ότι η σημερινή ομιλία του κυρίου Πρωθυπουργού θα συμβάλει στην εκτόνωση αυτής της έντασης. Αντίθετα νομίζω, την πυροδοτεί.

Θα μπορούσαν αντίθετα με τη σημερινή τους ομιλία ο κ.Σημίτης και ο κ.Τζουμάκας, να μην προκαλέσουν τόσο τους 'Ελληνες αγρότες. Εγώ αισθάνθηκα πραγματικά άσχημα, όταν τους είδα να συμπεριφέρονται με αυτήν την υπεροψία και την αλλαζονία έναντι των αγροτών. Οι αγρότες είναι αναγκαίοι και οικονομικά και κοινωνικά και εθνικά. Ο ρόλος τους είναι αμυντικός, είναι εθνικός, είναι κοινωνικός, είναι απαραίτητος για το περιβάλλον και τον πολιτισμό. Τα λέμε όλα αυτά. 'Ολα αυτά, όμως, θέλουν χρηματοδότηση, διαφορετικά δεν μπορεί να γίνει τίποτα. 'Ολα τα άλλα θα μείνουν λόγια.

Μας είπαν -και οι ίδιοι το παραδέχθηκαν- ότι δε γίνονται επενδύσεις. Και πράγματι τα τελευταία χρόνια έχουμε συνεχή μείωση των επενδύσεων. Ο κ.Τζουμάκας λέει για την τελευταία εικοσαετία, ιδίως από το '81 και μετά, γιατί τότε άρχισε η μεγάλη μείωση των επενδύσεων ότι έχουμε κατά μέσο όρο 3,5% και πλέον μείωση των επενδύσεων συνεχώς κάθε χρόνο. Δε διατίθενται κεφάλαια. Τα τελευταία χρόνια, '94, '95, '96, '97, το πρόγραμμα δημοσίων επενδύσεων στον προϋπολογισμό είναι μειωμένο. Φέτος έχουμε αύξηση του προγράμματος επενδύσεων κατά 2,1% -αν θυμάμαι καλά- το οποίο είναι σε σταθερές τιμές ουσιαστική μείωση, αφού ο πληθωρισμός θα είναι 4,5%. 'Ετσι λέει η Κυβέρνηση, παραπάνω θα είναι.

Επομένως έχουμε πραγματική μείωση των επενδύσεων φέτος, και εφ'όσον βέβαια πραγματοποιηθούν αυτές. Είναι η πρώτη φορά τα τελευταία είκοσι χρόνια, που ούτε στα χαρτιά δεν έχουμε αύξηση του κονδυλίου επενδύσεων, δεν έχουμε αύξηση παραπάνω από τον προβλεπόμενο πληθωρισμό.

Κύριοι συνάδελφοι, με όλα αυτά και με το τεράστιο πρόβλημα το οποίο έχει δημιουργηθεί στο γεωργικό ισοζύγιο των εξαγωγών, το οποίο από θετικό το 1980 έχει μετατραπεί πλέον σε έντονα αρνητικό -αυτήν τη στιγμή το έλλειμμα είναι 300 δισεκατομμύρια- με τα προβλήματα τα οποία έχουν δημιουργηθεί σε ορισμένες περιοχές της Ελλάδος, ιδιαίτερα εκεί που υπάρχουν μονοκαλλιέργειες, με το κλίμα έντασης το οποίο υπάρχει, δεν νομίζω ότι οι σημερινές απαντήσεις, που δήθεν έδωσε η Κυβέρνηση του ΠΑ.ΣΟ.Κ., ο Πρωθυπουργός κ.Σημίτης, συμβάλλουν στην εκτόνωση της καταστάσεως.

Ευχαριστώ πολύ.

(Χειροκροτήματα από την Πτέρυγα της Νέας Δημοκρατίας)

ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, έχω την τιμή να ανακοινώσω στο Σώμα, ότι τη συνεδρίασή μας παρακολουθούν από τα Δυτικά Γενικά Θεωρεία, αφού προηγουμένως ξεναγήθηκαν στην 'Εκθεση της Αίθουσας ΕΛΕΥΘΕΡΙΟΥ ΒΕΝΙΖΕΛΟΥ, σαράντα ένας μαθητές και μαθήτριες του Α' Δημοτικού Σχολείου Παλαιού Φαλήρου με δύο συνοδούς δασκάλους.

(Χειροκροτήματα απ'όλες τις Πτέρυγες)

Ο κ.Μπούτας έχει το λόγο για είκοσι λεπτά.

ΕΥΑΓΓΕΛΟΣ ΜΠΟΥΤΑΣ: Κύριε Πρόεδρε, κυρίες και κύριοι συνάδελφοι, ακούγοντας τον κύριο Υπουργό της Γεωργίας, μου έδωσε την εντύπωση, ότι μιλούσε κάποιος νομάρχης ή πολύ είναι νομάρχης, κάποιος νομαρχιακός σύμβουλος, ως εκπρόσωπος της Χώρας απέναντι στην Ευρωπαϊκή 'Ενωση.

Σελίδα 2758 

Γιατί θυμάμαι, επειδή υπηρετησα και στην Τοπική Αυτοδιοίκηση, που μας έλεγε ο νομάρχης τότε "μη φωνάζετε εσείς οι καμπίσιοι, γιατί είναι αδικημένοι οι ορεινοί". Πήγαινε στους ορεινούς και τους έλεγε "μη φωνάζετε εσείς οι ορεινοί, γιατί είναι αδικημένοι οι καμπίσιοι".

Αυτό πήγε να κάνει τώρα ο κύριος Υπουργός κινδυνολογώντας. 'Εβαλε τους άνεργους μπροστά για να δείξει, ότι είναι σε πιο δύσκολη θέση απ'ό,τι είναι οι αγρότες, που αντιμετωπίζουν μεγαλύτερα προβλήματα. Αλλά ξέχασε ποιος διαπραγματεύεται την πώληση των ναυπηγείων και την απόλυση των εργαζομένων. Δεν είναι η Κυβέρνηση; Αυτή η Κυβέρνηση δεν είναι; Ο κύριος Τζουμάκας δεν συμμετέχει στο Υπουργικό Συμβούλιο;

'Αρα, λοιπόν, ατύχησε κατά τη γνώμη μας, όταν πήγε να αντιπαραθέσει τους άνεργους με τους αγρότες και τους αγρότες σε φτωχές περιοχές, σε λιγότερο φτωχές περιοχές, σε εξαθλιωμένες, κ.λπ.

Οι αγρότες, κύριε Υπουργέ, αγωνίζονται για να μη φθάσουν στη θέση αυτή που είναι οι άνεργοι. Και μην ανησυχείτε, πολύ σύντομα θα οργανωθούν και οι άνεργοι και θα δείτε τι θα γίνει, τι κίνημα θα φτιάξουν.

Εν πάση περιπτώσει, αγωνίζονται για να μη δημιουργηθούν μεγαλύτερα προβλήματα, ξέρουμε, ότι εάν βγουν και οι αγρότες στην ανεργία -γιατί εκεί μας οδηγείτε με την πολιτική σας και την πολιτική της Ευρωπαϊκής 'Ενωσης-τότε θα είναι σε ακόμα πιο δύσκολη θέση γιατί θα είναι πιο πολλοί οι άνεργοι.

Βέβαια, προσπάθησε ο κύριος Υπουργός να αντιπαραθέσει τον αγώνα που κάνουν οι ναυτεργάτες με τους αγρότες και να πει, ότι το Κ.Κ.Ε. έχει βάλει και εδώ το χέρι του. Προχώρησε ακόμα παρα πέρα βάζοντας σε αντιπαράθεση τους διάφορους καλλιεργητές αγροτικών προϊόντων με τους βαμβακοπαραγωγούς και τους άλλους αγρότες των περιοχών που αγωνίζονταν, ότι χάθηκαν αγορές κ.λπ..

Κύριε Υπουργέ, στην 'Αρτα -περιοχή σας είναι, εκεί προς τα πάνω-ξέρετε πολύ καλύτερα από εμάς, ότι τα πορτοκάλια τα πουλάνε 20 δραχμές στον έμπορο και 46 δραχμές στη χωματερή. Γιατί με τις συμφωνίες που υπογράψατε πρέπει να πουλήσουν το 60% στον έμπορο για να έχουν δικαίωμα να δώσουν στη χωματερή. Αφού δεν μπορούν να δώσουν στη χωματερή έρχεται ο έμπορος και τους λέει να τα δώσουν με 20 δραχμές και αναγκάζονται οι άνθρωποι και τα δίνουν. Θα δείτε και τους παραγωγούς πορτοκαλιών τώρα στους καινούριους αγώνες που έρχονται.

'Οσον αφορά τώρα αυτό που είπατε για τη Νέα Δημοκρατία, πράγματι έχετε δίκιο. Αλλά η Νέα Δημοκρατία, εάν δεν κάνω λάθος, ήταν πριν από τρία χρόνια κυβέρνηση. Στα τρία χρόνια τι έγινε με το πετρέλαιο, που είχε ανεβάσει την τιμή του σε πραγματικά δυσβάσταχτα ύψη; Γιατί δεν την καταβάσατε; Τι έγινε με τα λιπάσματα; Τι έγινε με τα φάρμακα; Τι έγινε με τους σπόρους; Γιατί δεν τα κατεβάσατε εσείς, κύριε Υπουργέ; 'Ετσι δεν είχατε πει τότε και σ'αυτές τις εκλογές και στις προηγούμενες εκλογές, ότι "ψηφίστε μας για να σας σώσουμε από τη λαίλαπα της Νέας Δημοκρατίας"; Σας εμπιστεύθηκε ο Ελληνικός Λαός και σας έδωσε και το 1993 και τώρα την ψήφο του, αλλά βλέπει τα αποτελέσματα, γιατί πράγματι παραπλανήθηκε.

Σ'αυτήν τη Βουλή από την πρώτη στιγμή, από τον Οκτώβρη του 1996, συζητάμε επανειλλημένα για το αγροτικό πρόβλημα και πλευρές του αγροτικού προβλήματος, όπως για το βαμβάκι, για τη σταφίδα, για άλλα προϊόντα, για την κτηνοτροφία. Στον αγώνα των αγροτών το Μάρτη του 1995 λεγόταν κατά κόρον, ότι οι αγρότες δεν είναι πληροφορημένοι και γι'αυτό βγήκαν στους δρόμους.

'Ελεγαν ότι δεν ξέρουν, δε γνωρίζουν ποια είναι η πολιτική. 'Αρα υπάρχει ανάγκη ενημέρωσης. Ενημερώθηκαν οι αγρότες και είδαν, ότι τα βήματα του ξεκληρίσματος έγιναν πιο γρήγορα από την πολιτική της Ευρωπαϊκής 'Ενωσης και από την Κυβέρνηση. Και είχαμε αυτό το ξέσπασμα, που δεν ήταν όμως ξέσπασμα, αλλά οργανωμένη παρέμβαση, οργανωμένος αγώνας του αγροτικού κινήματος και είχε ταξικό χαρακτήρα. Γιατί οι αγρότες κατάλαβαν πολύ καλά, ότι αυτή η πολιτική τους οδηγεί στο ξεκλήρισμα, ειδικά τους μικρομεσαίους αγρότες.

'Εβαζαν βέβαια και ζητήματα, όπως είναι τα έξι ζητήματα που αρνείται πεισματικά να ικανοποιήσει η Κυβέρνηση, που είναι μια ανάσα για να μπορέσουν να ζήσουν, να μείνουν στα χωριά τους, να καλλιεργήσουν και να συνεχίσουν τον αγώνα τους από το χωριό για να μην ξεκληριστούν.

Αυτός ο ηρωικώς αγώνας των είκοσι πέντε ημερών, είχε στόχο την ενίσχυση του εισοδήματος, αλλά και τη δυνατότητα απόκτησης εισοδήματος στο μέλλον με τη μείωση το κόστους παραγωγής και τιμές στα προϊόντα, που θα αφήνουν ένα λογικό κέρδος. Είχε στόχο την προστασία των φτωχών και μεσαίων αγροτών από το ξεκλήρισμα.

Σε εκείνον τον αγώνα μας έσπρωξε η πολιτική της Κυβέρνησης και η άρνησή της να λύσει τα προβλήματα των αγροτών. Τότε ο κύριος Υπουργός είχε πει, ότι το Κ.Κ.Ε. είναι εκείνο που κινεί τους αγρότες τώρα. Σήμερα δεν το ακούσαμε. Το ακούσουμε όμως από τον Πρωθυπουργό.

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας): Είναι γνωστό.

ΕΥΑΓΓΕΛΟΣ ΜΠΟΥΤΑΣ: Ναι, είναι γνωστό.

Ορισμένοι καλοπληρωμένοι κονδυλοφόροι μας έλεγαν, "γιατί δε φεύγετε, όταν ήμασταν στα μπλόκα, αφού η Κυβέρνηση δε σας λύνει τα προβλήματα". 'Ομως αυτό το έλεγαν και αρκετοί κυβερνητικοί παράγοντες, αλλά και ο ίδιος ο Υπουργός.

'Οταν αναστείλαμε την κινητοποίηση -δεν την σταματήσαμε- μας έλεγαν, "γιατί φεύγετε, αφού δεν λύθηκαν τα προβλήματα". Και προχθές -και εδώ φαίνεται αν είναι ομάδες, κύριε Υπουργέ- πεντακόσιοι εκπρόσωποι αγροτικών συλλόγων και συνεταιρισμών της Θεσσαλίας μαζεύτηκαν και ομόφωνα -από όλες τις Παράταξεις- αποφάσισαν τις καινούριες κινητοποιήσεις. 'Εχει πάρει χαμπάρι ο κόσμος τους κονδυλοφόρους, αλλά και σας την Κυβέρνηση ότι υπάρχουν καλοπληρωμένοι προβοκάτορες των λαϊκών συμφερόντων, υπάρχουν υπονομευτές των λαϊκών διεκδικήσεων, τους ζούμε άλλωστε από χθες και σήμερα. Γνωρίζουμε, ότι θα συνεχισθεί αυτό και τις επόμενες ημέρες, ότι θα υπάρξει μία προσπάθεια να ρίξουν δήθεν τις κοινωνικές ομάδες, τον Πρόεδρο του Χιονοδρομικού Κέντρου Παρνασσού, λέει. Δηλαδή δε θα πάει ο κόσμος να κάνει σκι. Ποιοι θα πηγαίνουν να κάνουν σκι; Οι εργαζόμενοι; Από τη Θεσσαλία πάντως δεν πηγαίνουν για σκι οι εργαζόμενοι. Δεν ξέρω μήπως από άλλες περιοχές, οι εργαζόμενοι, οι εργάτες, πάνε για σκι. 'Η στους Δελφούς έβγαλαν τους ξενοδόχους. Η απόφαση της Συντονιστικής Επιτροπής είναι να κλείσει ο δρόμος στη Θεσσαλία, στον Αλμυρό. Οι Δελφοί τώρα τι δουλειά έχουν, δεν ξέρω. Βέβαια βγήκε και ο περιβόητος Νικολάρας, γνωστός από τις κινητοποιήσεις, ο οποίος σε τελική ανάλυση δεν εκπροσωπεί και τίποτα. Αποκαλύφθηκε ότι δεν εκπροσωπεί τίποτα. Αλλά επειδή δήλωσε, ότι είναι συνδικαλιστής διεθνών προδιαγραφών, ίσως γι' αυτό να τον προτιμά η Κυβέρνηση και να του αναθέτει αυτούς τους ρόλους.

Βέβαια όλο αυτό το διάστημα, από όλους αυτούς που προσπαθούν να ξεσηκώσουν τον κόσμο, την κοινή γνώμη, εναντίον μας -γιατί πρέπει να πούμε, ότι η κοινή γνώμη και ήταν και είναι υπέρ των αγροτών- δεν ακούσαμε να κάνουν αναλύσεις και δεν διαβάσαμε τίποτα για τα προβλήματα των αγροτών, για τις χαμηλές τιμές, για το μικρό εισόδημα, για τις απαγορεύσεις στην καλλιέργεια, για τα πρόστιμα γιατί παράγουν περισσότερα από ό,τι επιτρέπουν, για τις αλόγιστες αυξήσεις στα φυτοφάρμακα, για τα σπόρια, τα λιπάσματα, τα καύσιμα, τα μηχανήματα.

Αλήθεια, στις κινητοποιήσεις είχε έλθει ένας Γάλλος συνάδελφός μας από ένα συνδικάτο και μας είπε, ότι "εμείς στη Γαλλία πληρώνουμε τη μισή τιμή το πετρέλαιο για αγροτική χρήση από ό,τι πληρώνουμε το πετρέλαιο κίνησης". 'Οπως και τα επιτόκια είναι στο 4% με 5%, ενώ εδώ είναι περίπου 21%.

Δεν ακούσαμε και δεν διαβάσαμε από αυτούς, που δήθεν ενδιαφέρονται -εκτός από ορισμένες εξαιρέσεις, όπως είναι ο "ΡΙΖΟΣΠΑΣΤΗΣ" και ο "902 FM"- να αναλύουν και να δείχνουν πραγματικά στους εργαζόμενους, ότι το σιτάρι αγοράζεται από τον παραγωγό 37 δραχμές και το ψωμί το 

Σελίδα 2759 

πληρώνουν οι εργαζόμενοι 350 δραχμές.

'Οτι το γάλα, η ΦΑΓΕ, η ΔΕΛΤΑ και οι λοιπές βιομηχανίες το αγοράζουν 90 δρχ. από τον παραγωγό και το πουλάνε 350 δρχ. στον καταναλωτή. 'Οτι τα μήλα, τα πορτοκάλια, τα λεμόνια, τα αχλάδια, τα πουλάει ο παραγωγός 50-70 δρχ. το κιλό και εδώ στις πόλεις τα τρώνε οι εργαζόμενοι 250-300 δρχ. το κιλό. Δεν αναλύθηκε ποτέ, ότι το βαμβάκι έχει 230 δρχ. ;aτε να πάει 240 δρχ. φέτος, γιατί δεν υπάρχει μεγάλη παραγωγή. Αλλά ένα μπλουζάκι 100 γραμμάρια έχει 7.000-8.000-10.000 δρχ. αν είναι και φίρμα. Γι'αυτό λέμε, ότι ο φτωχομεσαίος αγρότης και ο εργαζόμενος με τον επαγγελματία και το βιοτέχνη έχουν τους ίδιους εκμεταλλευτές. Γι'αυτό οι εργαζόμενοι βιοτέχνες, επαγγελματίες είναι σύμμαχοι με τους αγρότες. Γι'αυτό πρέπει να κλείσουν τ'αυτιά τους στους πληρωμένους συκοφάντες και υπονομευτές του αγώνα των αγροτών, στους υποτακτικούς των πολυεθνικών και των μονοπωλίων. Γι'αυτό πρέπει να δοθεί έμπρακτη αλληλεγγύη στον αγώνα των αγροτών, όπως και το αντίστροφο, από τους αγρότες στους εργαζόμενους.

Χθες είδαμε να γίνεται προσπάθεια να αξιοποιήσουν τους αγρότες της Κρήτης ενάντια στους ναυτεργάτες. Δεν πρέπει να ξεχνούν οι συνάδελφοι της περιοχής εκεί, ότι χωρίς τους θαλασσοδαρμένους αυτούς ανθρώπους δεν μπορούν να μετακινήσουν τα προϊόντα τους. Και είναι κοινοί οι εκμεταλλευτές και των αγροτών και των ναυτεργατών. Γι'αυτό θα πρέπει να είναι κοινός και ο αγώνας.

Η πολιτική της Κυβέρνησης και της Ευρωπαϊκής 'Ενωσης έχει συσσωρεύσει σήμερα τεράστια προβλήματα στους αγρότες. 'Ενα από αυτά είναι τα χρέη στην Αγροτική Τράπεζα. Δεν είναι οι μικρομεσαίοι αγρότες, που είναι μπαταξήδες, όπως μας είπαν, ούτε βαρυποινίτες και κακοπληρωτές, όπως τους κατηγορεί η Κυβέρνηση και ορισμένοι κονδυλοφόροι.

Δεν είναι οι μικρομεσαίοι αγρότες εκείνοι που πληρώνουν μεγάλους λογαριασμούς στα μπουζούκια πετώντας λουλούδια αγκαλιές. 'Αλλοι είναι που εκτρέφει η πολιτική της Κυβέρνησης με τα προγράμματα διαφθοράς της Ευρωπαϊκής 'Ενωσης, με τα διπλο-ζυγίσματα που τους επιτρέπει να κάνουν Και ας είπε ο κύριος Υπουργός εδώ, ότι χτυπιούνται τα διπλοζυγίσματα. Σύννεφο πηγαίνουν και ίσως και με την ανοχή της Κυβέρνησης.

Η Ευρωπαϊκή 'Ενωση και η Κυβέρνηση έχουν ρίξει "γουρνουθλιά", πραγματικά, στο λαιμό του αγρότη. Και επειδή αυτή η θηλιά έχει δύο άκρες και είναι στο λαιμό του αγρότη, από τη μιά μερια τραβάει η Κυβέρνηση και από την άλλη τραβάει η Ευρωπαϊκή 'Ενωση και καρυδώνουν το φουκαρά τον αγρότη, τον πνίγουν.

Τι άλλο έχει να κάνει, όταν πνίγεται, όταν κλείνει το σπίτι του, από το να βγει στο δρόμο; Και δεν μπορεί να βγαίνει ο κύριος Πρωθυπουργός και να λέει "μία ομάδα αγροτών", όταν καθολικά οι αγρότες της Θεσσαλίας και εκατό είκοσι μπλόκα πριν είκοσι πέντε μέρες ήταν στον αγώνα γι'αυτά τα προβλήματα.

Για τα χρεη αυτά πρόσφατα είχαμε μία επίσκεψη στην Καρδίτσα από τον κ.Τσουκάτο, το σύμβουλο του Πρωθυπουργού και μέλος του Εκτελεστικού Γραφείου του ΠΑ.ΣΟ.Κ. Είχε ξαναέλθει εκεί για να σπάσει τον αγώνα. Αλλά μάλλον τα μούτρα του είχε σπάσει.

Τον ρώτησαν εκεί: "Γιατί ρυθμίσατε τα χρέη στις ΠΑΕ και δεν ρυθμίζετε και των αγροτών;" Είπε: "Στις ΠΑΕ ρυθμίσαμε, για να μη διακοπεί το ποδοσφαιρικό πρωτάθλημα". Πραγματικά αυτή είναι η λογική της Κυβέρνησης: "Αφήσατε το πρωτάθλημα και κλείσατε τα σπίτια των μικρομεσαίων αγροτών".

Δεν πιστεύω να τρώει ποδόσφαιρο κανείς που ξυπνάει το πρωί. Αγροτικά προϊόντα τρώει. Αυτά πρέπει να στηρίξουμε. Τους αγρότες της υπαίθρου πρέπει να στηρίξουμε. Πρέπει να σπάσει αυτή η λογική της Κυβέρνησης, ότι ρυθμίζουμε την ΠΑΕ για να μη διακοπεί το πρωτάθλημα και δεν ρυθμίζουμε τους αγρότες και ας κόψουν το λαιμό τους.

Και αφού δεν σπάει αυτή η λογική, θα την σπάσουν οι αγρότες με τους αγώνες. Ο τσαμπουκάς. Γιατί εδώ πρόκειται περί τσαμπουκά. Η τρομοκρατία, τα δικαστήρια, δεν θα περάσουν. Δεν θα πτοήσουν τον αγρότη και ιδιαίτερα τον μικρομεσαίο, που με το νομοσχέδιο που λέτε, δεν κάνει τίποτε άλλο παρά τους χρεωμένους να τους παίρνει και τα χωράφια με την τράπεζα γης, για να τα δίνει μετά από κατάσχεση σε εταιρείες ακόμη και δωρεάν.

Η Κυβέρνηση για να γλυκάνει την κατακραυγή και να ρίξει στάχτη στα μάτια των αγροτών, μας έλεγε στις μεγάλες κινητοποιήσεις, αλλά συνεχίζει να το λέει και τώρα, ότι είναι υπέρ του διαλόγου, γιατί μέσα από αυτόν θα λυθούν τα προβλήματα. Αποδείχθηκε πως στόχος αυτού του διαλόγου, μέσα από το Συμβούλιο Αγροτικής Πολιτικής, ήταν να βρει συνένοχους, γιατί κάλεσε τους διευθυντές των Υπουργείων, τους Προέδρους που η ίδια η Κυβέρνηση διόρισε στους διάφορους οργανισμούς, όπως στον Οργανισμό Βάμβακος, Καπνού, Ελαιολάδου, Σταφίδας και τους ιδιώτες αγρότες, λες και υπάρχουν και αγρότες δημόσιοι υπάλληλοι. Δεν καταλάβαμε τι σόι αγρότες ήταν αυτοί οι ιδιώτες που καλέστηκαν στο Εθνικό Συμβούλιο Αγροτικής Πολιτικής. Και το κερασάκι στην όλη υπόθεση ήταν οι ηγεσίες των τριτοβάθμιων αγροτικών οργανώσεων, που τις έχει εξαγοράσει η Κυβέρνηση με χρήματα των αγροτών, με τις μεγάλες επιχορηγήσεις που τους δίνει από τον ΕΛΓΑ. Ας τους κόψει τις επιχορηγήσεις και θα δούμε μετά αν θα ασχολούνται καν οι ηγεσίες με τα προβλήματα των αγροτών.

Εκεί, λοιπόν, στο Εθνικό Συμβούλιο Αγροτικής Πολιτικής εξαγγέλθηκαν μέτρα, είναι η ομιλία που ακούσαμε κι εδώ από τον κύριο Πρωθυπουργό. Ειπώθηκε για το νομοσχέδιο που ψηφίζεται την Τρίτη για τη μετατροπή του Ο.Γ.Α. σε ασφαλιστικό φορέα κύριας ασφάλισης των αγροτών. Τριπλάσια θα πληρώνουν οι αγρότες, μικρότερη σύνταξη θα παίρνουν και αυτό παρουσιάστηκε σαν θετικό στοιχείο. 'Οταν η κατώτερη σύνταξη στην πρόσθετη ασφάλιση σήμερα είναι 37.000 δρχ. και ο αγρότης θα πληρώνει 99.000 δρχ.τώρα και όταν θα έπαιρνε μεγαλύτερη σύνταξη με το υπάρχον σύστημα και η αγρότισσα, πώς είναι καλύτερο αυτό τώρα που ψηφίζει η Κυβέρνηση και το παρουσιάζει σαν καλύτερο;

Μίλησε για τους νέους αγρότες, για απαλλαγή φορολογίας και μια σειρά άλλα θέματα καθώς και για διευκολύνσεις για την αγορά χωραφιών. Είναι γνωστό, ότι δεν υπάρχει εισόδημα και από εκεί και πέρα τι θα φορολογήσουν; Πώς θα αγοράσει χωράφια ένας νέος αγρότης, όταν δεν μπορεί να έχει εισόδημα από τις μειωμένες τιμές και από τα πρόστιμα της συνυπευθυνότητας και την πολιτική αυτή;

Οι αγρότες με τους αγώνες τους παλεύουν για την πραγματική ανάπτυξη και δεν είναι ανάπτυξη αυτή που μας έρχεται από την Ευρωπαϊκή 'Ενωση. Ακούμε για αναδιαρθρώσεις και μέσα από εκεί θα έρθει η ανάπτυξη. 'Εβαλαν και σπαράγγια και βατόμουρα, αλλά χρεοκόπησαν. Μπορεί ένας βαμβακοπαραγωγός να βάλει καπνό ή τεύτλα; Μπορεί ένας νέος αγρότης να γίνει κτηνοτρόφος; Για ποιους νέους αγρότες μιλάτε; Οι αγρότες παλεύουν, για να μπορούν να μείνουν στα χωριά τους και για τον έλεγχο των τιμών στα φυτοφάρμακα. Ρωτάνε γιατί αυξήθηκαν τα φάρμακα και παίρνουν την απάντηση, πως η ελεύθερη αγορά φταίει. Το ίδιο και με το πετρέλαιο και με τους σπόρους. Κατά τα άλλα, όταν είναι να πουλήσουν οι παραγωγοί, πουλάνε φτηνά. Από εκεί και πέρα πώς θα σταθούν στα χωριά τους;

'Οσο για τα έργα υποδομής, ξαναπνίγηκε η Θεσσαλία και όλη η Ελλάδα. Πού είναι ο Αχελώος, πού είναι ο Σμόκοβος; 'Ακουσα να αντιπαρατίθεται ο κ. 'Εβερτ με τον κ. Σημίτη για τα αρδευτικά. Από το 1994 υπάρχει έργο δημοπρατημένο για το Σμόκοβο και δεν υπάρχει δραχμή στον προϋπολογισμό. Μην ξεχνάμε, ότι θα είχαμε τη δυνατότητα να ποτιστούν τριάντα χιλιάδες στρέμματα. Να υπάρξει η κατάργηση των περιορισμών στην καλλιέργεια. Να επιστραφεί ο ΦΠΑ. Να μειωθεί ο ΦΠΑ στα μηχανήματα. Τώρα για το μητρώο αγροτών, όλοι γράφονται, γιατί είναι Μητρώο Αγροτών και αγροτικών επιχειρήσεων.

Και εδώ είστε ανακόλουθος, κύριε Υπουργέ. Στη μέση των κινητοποιήσεων είχατε δεσμευτεί γραπτώς, ότι θα γίνει τροποποίηση του νόμου και θα γραφτούν οι κατά αποκλειστι-

Σελίδα 2760 

κότητα αγρότες. Θα μου πείτε, το τάμα δε χαλάει σπίτι;

(Στο σημείο αυτό την Προεδρική 'Εδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ)

Αλλά εδώ φαίνεται η αναξιοπιστία σας. Και βέβαια ξέρουμε, ότι το Μητρώο Αγροτών θα το χρησιμοποιήσετε για να κάνετε αυτό που δηλώνετε επανειλημμένως, ότι πρέπει να φύγει το 50% του αγροτικού πληθυσμού και θα είναι το εργαλείο που θα τους διώξετε.

Στις 28 του Ιανουαρίου ξεκινούν καινούριες κινητοποιήσεις. Τα προβλήματα είναι μεγάλα και τα γνωρίζατε και με τις κινητοποιήσεις και νωρίτερα και αργότερα και είχατε όλον το χρόνο να ασχοληθείτε για να τα λύσετε. Δεν τα λύσατε. Είπαμε οι αγρότες, ότι θα ξαναβγούμε αν δεν λύσετε τα προβλήματα. Τώρα μας λέτε, "γιατί βγαίνουμε"; Βγαίνουμε, γιατί δεν λύσατε τα προβλήματα. Εσείς μας βγάζετε, κύριε Υπουργέ. Εσείς σπρώχνετε τους αγρότες να βγουν στους δρόμους. Και δεν κλείνουμε από την αρχή τους δρόμους, ακριβώς για να δώσουμε τη δυνατότητα στην Κυβέρνηση να το σκεφτεί, να το ξανασκεφτεί, να δώσει λύση στα προβλήματα, να σταματήσει το ξεκλήρισμα, να δώσει μια ανάσα σε πρώτη φάση, για να μπορέσουμε να ζήσουμε.

Το Κ.Κ.Ε όπως και πριν έτσι και τώρα θα σταθεί δίπλα και μπροστά στους αγώνες για την επιβίωση των μικρομεσαίων αγροτών και οι απειλές, οι φοβέρες, τα δικαστήρια, οι δίκες και οι καταδίκες, δεν πτοούν τους αγώνες. Αν νομίζετε, ότι το δίκαιο και η πείνα φυλακίζεται ή διώκεται ή τιμωρείται ή χτυπιέται, κάνετε λάθος.

ΠΡΟΕΔΡΟΣ (Απόστολος Κακλαμάνης):Κύριοι συνάδελφοι, έχω την τιμή να ανακοινώσω στο Σώμα, ότι τη σημερινή συνεδρίαση παρακολουθούν από τα Δυτικά Γενικά Θεωρεία τριάντα πέντε μαθητές και μαθήτριες του 2ου Λυκείου Αμπελοκήπων Θεσσαλονίκης με τέσσερις συνοδούς καθηγητές τους, αφού προηγουμένως ξεναγήθηκαν στην έκθεση της Αίθουσας "ΕΛΕΥΘΕΡΙΟΥ ΒΕΝΙΖΕΛΟΥ".

Τους καλωσορίζουμε στην Αίθουσα. 

(Χειροκροτήματα απ'όλες τις Πτέρυγες της Βουλής)

Ο κ. Αποστόλου έχει το λόγο.

ΕΥΑΓΓΕΛΟΣ ΑΠΟΣΤΟΛΟΥ: Αγαπητοί συνάδελφοι, ενώ και σήμερα περίμενε όλος ο αγροτικός κόσμος να ακούσει τον Πρωθυπουργό, να εξαγγείλει συγκεκριμένα μέτρα για την επίλυση των επειγόντων προβλημάτων του αγροτικού κόσμου, αλλά και προτάσεις μιας συγκεκριμένης πολιτικής, αρκεστήκαμε να ακούμε γενικές αναφορές για την αξιοποίηση όλων των κρίσιμων παραγόντων, που βελτιώνουν τη θέση μας στο διεθνή ανταγωνισμό, για τη διασύνδεση προϊόντων με προσφορά υπηρεσιών, αναφορές που θεωρούνται αυτονόητες.

Επανέλαβε και σήμερα ο Πρωθυπουργός αυτά που κατ' επανάληψη έχει πει και έχει εξαγγείλει ο κύριος Υπουργός Γεωργίας, για μια σειρά νομοσχεδίων, που τα τελευταία χρόνια ανακοινώνονται συνεχώς. Το μόνο θετικό, που εγώ τουλάχιστον άκουσα, ήταν η διεύρυνση της κάλυψης του ΕΛΓΑ, αν γίνει.

Στην ομιλία του ο κύριος Πρωθυπουργός, στην Πρώτη Σύνοδο του Συμβουλίου Αγροτικής Πολιτικής, μια σύνοδο που έγινε κάτω από την πίεση των πρόσφατων κινητοποιήσεων ή υπό την απειλή των νέων, ανέφερε, ότι η γεωργία μας για πολλές δεκαετίες αναπτύχθηκε σε ένα θερμοκήπιο προστατευτισμού. Είπε, ότι χρησιμοποιήσαμε τις επιδοτήσεις για κατανάλωση, χωρίς να επενδύσουμε στην ανάπτυξη στο μέλλον.

Η διαπίστωση, βέβαια, αφορά τον ίδιο τον κύριο Πρωθυπουργό, αφού αυτός ήταν από τους κύριους χαράκτες της αγροτικής πολιτικής τη δεκαετία του 1980.

Οι πρόσφατες δυναμικές εκδηλώσεις διαμαρτυρίας του αγροτικού κόσμου κατέστησαν σαφές ένα πράγμα, ότι ποτέ στη Χώρα μας δεν υπήρξε και δεν ασκήθηκε ολοκληρωμένη αγροτική πολιτική. Και να είσθε σίγουροι εσείς της Κυβέρνησης, ότι με την πολιτική που εφαρμόζετε, προβλήματα ανάλογα με τα σημερινά θα υπάρχουν σε λίγους μήνες με άλλα προϊόντα και με καινούρια χρέη.

Υπάρχει σε όλους η αίσθηση μιας έντονης αβεβαιότητας για το μέλλον της γεωργίας στη Χώρα μας. Η κατάσταση, βέβαια,αυτή δεν ήταν μοιραία και αναπόφευκτη, αλλά είναι το αποτέλεσμα των συγκεκριμένων πολιτικών επιλογών που εφαρμόστηκαν τις δύο τελευταίες δεκαετίες, είναι το αποτέλεσμα της έλλειψης θαρραλέων πολιτικών για την ενίσχυση των αγροτικών εκμεταλλεύσεων και του εκσυγχρονισμού τους, είναι αποτέλεσμα του εφησυχασμού, ότι όλα τα προβλήματα θα τα λύσει η Κοινή Αγροτική Πολιτική και ο χρόνος.

Η τυφλή εφαρμογή των κανονισμών, χωρίς σταθερές κατευθύνσεις, είχε αποτέλεσμα τη βραχυχρόνια βελτίωση των αγροτικών εισοδημάτων, ορισμένων βεβαίως τομέων παραγωγής, την ανεξέλεγκτη ανάπτυξη άλλων τομέων και πλεονασματικών καλλιεργειών, αλλά και την υπόσκαψη του μέλλοντος άλλων αγροτικών εκμεταλλεύσεων.

Οι παραλείψεις της Νέας Δημοκρατίας την επταετία '74-'81 δεν δίνουν άλλοθι στην απραξία του ΠΑ.ΣΟ.Κ. την οκταετία '81-'89. Η μέχρι σήμερα ακολουθούμενη πολιτική συνέτεινε στην απορρόφηση των πόρων της κοινής αγροτικής πολιτικής με χρηματοληπτική αντίληψη και μόνο. Οι κοινοτικοί πόροι κατασπαταλήθηκαν σε καταναλωτικές ανάγκες και όχι υπέρ των διαρθρωτικών παρεμβάσεων, που θα εξασφάλιζαν την αναγκαία υποδομή στη γεωργία και θα δημιουργούσαν ανταγωνιστικές αγροτικές εκμεταλλεύσεις. Αυτό βέβαια δεν σημαίνει, ότι η κατάσταση της γεωργίας μας θα ήταν καλύτερη, αν δεν είχαμε ενταχθεί στην Ευρωπαϊκή 'Ενωση. Τουλάχιστον από άποψη τιμών των προϊόντων και προστασίας του εισοδήματος, οπωσδήποτε η κατάσταση θα ήταν χειρότερη.

Υπάρχει βέβαια μία αντίρρηση όσον αφορά το εμπορικό ισοζύγιο των αγροτικών προϊόντων και τροφίμων, αλλά η μεγάλη άνοδος εκεί οφείλεται κατά μεγάλο ποσοστό στην αύξημένη καταναλωτική ζήτηση των κτηνοτροφικών προϊόντων.

Υπάρχουν, λοιπόν, σήμερα προβλήματα στον αγροτικό χώρο, τα οποία είναι προβλήματα δεκαετιών και οφείλονται στην ανυπαρξία αγροτικής πολιτικής, στην έλλειψη εθνικής στρατηγικής, ειδικά στις διαπραγματεύσεις με τις χώρες της Ευρωπαϊκής 'Ενωσης. Βλέπουμε, λοιπόν, σήμερα μια γεωργία εύθραυστη και ευάλωτη και αυτό οφείλεται στη στρεβλή της ανάπτυξη.

Η σχέση μεταξύ φυτικής και ζωικής παραγωγής δεν είναι ισορροπημένη. Από τη μια μεριά έχουμε μια ζωοκομική παραγωγή, η οποία δεν επαρκούσε και δεν επαρκεί για την κάλυψη των αναγκών της Χώρας μας σε ζωοκομικά προϊόντα και από την άλλη έχουμε επέκταση κλάδων της φυτικής παραγωγής με παραγωγικές δυνατότητες πέραν των δυνατοτήτων της εγχώριας κατανάλωσης, αλλά και των δυνατοτήτων διάθεσης στη διεθνή αγορά.

Το συνολικό γεωργικό εισόδημα, λοιπόν, προέρχεται κατά 70% από φυτική παραγωγή και κατά 30% από ζωική παραγωγή, ενώ στην Ευρωπαϊκή 'Ενωση συμβαίνει ακριβώς το αντίθετο. Και γι' αυτό το μέσο ελληνικό γεωργικό εισόδημα αντιπροσωπεύει το 48% του μέσου κοινοτικού. Ακόμη βέβαια και αυτή η διάρθρωση της φυτικής παραγωγής δεν είναι σωστή, γιατί έχουμε μία στροφή προς καλλιέργειες, οι οποίες επιδοτούνται, ενώ θα πρέπει να στραφούμε προς καλλιέργειες, οι οποίες θα αναπτύξουν τη ζωική παραγωγή και αυτές είναι οι καλλιέργειες των ζωοτροφών.

Η ποσοστιαία συμμετοχή του αγροτικού προϊόντος στο συνολικό εισόδημα της Χώρας μειώνεται συνεχώς, συμπαρασύροντας και άλλους τομείς, λόγω της σπουδαιότητας που έχει ακόμη στην ελληνική οικονομία και χωρίς βεβαίως αυτό να σημαίνει, ότι παρατηρείται ανάπτυξη σημαντική των άλλων τομέων της οικονομίας μας.

Ο αγροτικό πληθυσμός της Χώρας αφέθηκε στην τύχη του, γέρασε. Η μέση ηλικία των αγροτών μας είναι πενήντα επτά χρόνων. Το 70% των αγροτικών εκμεταλλεύσεων δεν έχει διάδοχο κατάσταση και η απασχόληση μειώνεται κατά 2% το χρόνο. Αν συνεχιστεί η ίδια κατάσταση, δεν θα χρειαστούν ιδιαίτερες προσπάθειες για να γίνει το ποσοστό του αγροτικού κόσμου μονοψήφιο. Η εγκατάσταση των νέων αγροτών στη γεωργία δεν ξεπερνά το 15% των εξερχομένων και τα όποια 

Σελίδα 2761 

κίνητρα δίνονται, δεν είναι ικανά για να προσελκύσουν τους νέους.

Στην πλειοψηφία τους, λοιπόν, οι αγροτικές εκμεταλλεύσεις, είτε είναι οριακές είτε ανήκουν σε άτομα μερικώς απασχολούμενα με τη γεωργία. Το μέσο μέγεθός τους εξακολουθεί να είναι τα 40 στρέμματα και αυτό χωρισμένο σε έξι έως επτά αγροτεμάχια. Και αυτά γιατί όταν συντελείτο η έξοδος του αγροτικού πληθυσμού από τη γεωργία, εσωτερική και εξωτερική μετανάστευση, δεν ελήφθη καμία μέριμνα για να περάσει η ιδιοκτησία ή η κατάλληλα θεσμοθετημένη εκμετάλλευση της γεωργικής γης σ' αυτούς που απέμειναν στην ύπαιθρο.

Οι επιδοτήσεις στον πρωτογενή τομέα τα τελευταία χρόνια μειώθηκαν κατά 3,4% σε σταθερές τιμές. Υπάρχει μια πάγια τακτική αποχής του προϋπολογισμού από τις ευθύνες ανάπτυξης της γεωργίας. Αυτή η κατάσταση γίνεται ιδιαίτερα ανησυχητική, γιατί συνδυάζεται με μείωση εισροών από την Ευρωπαϊκή 'Ενωση σε σταθερές τιμές και τελικά χάνεται η δυνατότητα ανάπτυξης της ελληνικής γεωργίας από κοινοτικούς πόρους.

Οι αγρότες δεν κάνουν χρήση των κινήτρων, λόγω των υψηλών επιτοκίων της γραφειοκρατίας που αναιρεί την ουσία των οικονομικών ενισχύσεων για τις επενδύσεις, αλλά και της αβεβαιότητας που υπάρχει για το μέλλον του τομέα.

Οι εξαγωγές των αγροτικών προϊόντων έχουν χάσει το δυναμισμό τους. Οι εισαγωγές αντίθετα των αγροτικών προϊόντων -των κτηνοτροφικών κυρίως-αυξάνονται συνεχώς και μεγαλώνει η ψαλίδα του ανοίγματος, όπως είπα και πριν στο εμπορικό ισοζύγιο των αγροτικών προϊόντων.

Η αγροτική πίστη από διευκόλυνση έχει γίνει βραχνάς. Τα υψηλά επιτόκια και οι υπερημερίες έχουν γονατίσει τα μικρομεσαία αγροτικά νοικοκυριά. Το θετικό επιτόκιο, δηλαδή, η διαφορά που υπάρχει μεταξύ του επιτοκίου χορηγήσεων, που είναι 20% περίπου σήμερα και του πληθωρισμού 8%, δηλαδή το 12%, είναι τριπλάσια απέναντι του ποσοστού που υπάρχει στην Ευρωπαϊκή 'Ενωση και που ανέρχεται στο 4%.

Οι ρυθμίσεις βέβαια των αγροτικών χρεών είναι απαραίτητες, αλλά δεν λύνουν το πρόβλημα των οφειλών, απλά το διογκώνουν. Το μόνο που εξασφαλίζουν είναι για μερικούς μια δανειοληπτική ικανότητα και για άλλους μια μετατόπιση της αναγκαστικής πληρωμής. Από τη στιγμή που δεν αντιμετωπίζουν την αιτία δημιουργίας των υποχρεώσεων και των καθυστερήσεων, η κατάσταση ολοένα και θα χειροτερεύει. Επιπλέον δημιουργούν ένα αρνητικό κλίμα στην άσκηση της πίστης, αφού την επόμενη εκάστης ρύθμισης αρχίζει νέα ρυθμισιολογία με αρνητικότατες συνέπειες ακόμα και για την ίδια την υπόσταση της Αγροτικής Τράπεζας, μια τράπεζα βέβαια, η οποία σήμερα δεν είναι ούτε εμπορική, μια και επιχείρησε να μπει στον εμπορικό τομέα και απέτυχε και δεν είναι ούτε και αγροτική, αφού με τα επιτόκια που έχει, κάθε άλλο παρά στηρίζει τον 'Ελληνα αγρότη.

'Ετσι σήμερα, που η Κοινή Αγροτική Πολιτική προσαρμόζεται στα πλαίσια της GATT, τα αυξημένα προβλήματα της ελληνικής γεωργίας γίνονται χειρότερα. Απ'όλες τις αγροτικές περιοχές και για όλα τα αγροτικά προϊόντα εκπέμπονται κραυγές απόγνωσης. Και εδώ ακριβώς βρίσκεται η ουσία των αγροτικών κινητοποιήσεων.

Πρέπει, λοιπόν, η Κυβέρνηση, αφού ικανοποιήσει τα τρέχοντα και καίρια προβλήματα των αγροτών, κατά τρόπο που να εξασφαλίζεται ένα βιώσιμο εισόδημα, να αρχίσει να ασχολείται αμέσως με τα διαρθρωτικά προβλήματα της ελληνικής γεωργίας. Υπάρχουν τρόποι ενίσχυσης, χωρίς αυτό να σημαίνει επανεθνικοποίηση της αγροτικής πολιτικής. Αρκεί να αναφέρω, ότι στη Γερμανία το 20% της αγροτικής παραγωγής καλύπτεται με εθνικές ενισχύσεις, ενώ στην Ελλάδα μόνο το 5%.

Πρέπει βέβαια να καταλάβουμε όλοι μας, ότι οι συνεχείς επιχορηγήσεις, επιδοτήσεις και ρυθμίσεις χρεών, δεν μπορούν να αναπτύξουν τη γεωργία μας σε μόνιμη βάση. Το Κράτος πρέπει να έχει μια άλλη πολιτική. Πρέπει να στραφεί προς την ελληνική ύπαιθρο, η οποία έχει συγκριτικά πλεονεκτήματα, που πρέπει να αξιοποιηθούν. Χρειάζεται, κύριε Υπουργέ, μια προσοχή στη διάκριση του αγρότη-επιχειρηματία, από τον αγρότη-κάτοικο των ορεινών και μειονεκτικών περιοχών. Η απασχόληση και το εισόδημα αυτών των περιοχών πρέπει να τύχουν ιδιαίτερης φροντίδας από την Πολιτεία, γιατί έτσι μόνο θα εξασφαλιστεί η κοινωνική συνοχή του ελληνικού χώρου.

Η αγροτική δραστηριότητα και η παραμονή του πληθυσμού αυτού στην ύπαιθρο, αποτελούν από τους σπουδαιότερους παράγοντες διατήρησης και προστασίας του περιβάλλοντος. Ξέρετε, αγαπητοί συνάδελφοι, ποιο είναι το μοναδικό συγκριτικό πλεονέκτημα που έχει σήμερα η ελληνική γεωργία, κάτι που δεν έχει τονισθεί; Είναι οι Αλβανοί και οι λοιποί οικονομικοί πρόσφυγες. Μόλις στερηθούμε της παρουσίας και αυτών, να είστε σίγουροι πως το πρόβλημα της αγροτικής οικονομίας, δεν θα μπορέσει να αντιμετωπισθεί ούτε στο Συμβούλιο Αγροτικής Πολιτικής, αλλά ούτε και από κυβερνήσεις εθνικής ενότητας, αν δεν ληφθούν έγκαιρα μέτρα.

Ο αγροτικός τομέας, χρειάζεται μια άλλη πολιτική. Με βάση τις διεθνείς εξελίξεις και την πολιτική της Ευρωπαϊκής 'Ενωσης μπορούμε να φτιάξουμε ένα δυναμικό αγροτικό τομέα, που να εξασφαλίζει εισόδημα, απασχόληση, σ' αυτήν τη Χώρα, αρκεί να σκύψουμε με σεβασμό, με ενδιαφέρον και να προσπαθήσουμε να βρούμε λύσεις. 'Οχι λύσεις συμβιβασμού, για να μη χρεωθούμε το πολιτικό κόστος, αλλά λύσεις ριζοσπαστικές, που θα αλλάξουν το τοπίο στην αγροτική οικονομία.

(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΠΑΝΑΓΙΩΤΗΣ Ν. ΚΡΗΤΙΚΟΣ.)

Είναι ανάγκη πρώτα πρώτα να λύσουμε αμέσως τα θεσμικά προβλήματα και να κάνουμε ευέλικτο το δημόσιο τομέα, που να στηρίζει τους αγρότες. Να προχωρήσουμε με πιο γρήγορους ρυθμούς στο Εθνικό Κτηματολόγιο, να ολοκληρώσουμε, επιτέλους, το Μητρώο των Αγροτών. Δεν είναι δυνατόν να μιλάμε τόσα χρόνια για Μητρώο Αγροτών και να μη γνωρίζουμε ακόμη την τελική ημερομηνία ολοκλήρωσής του. Δεν είναι δυνατόν να εφαρμοστεί σωστή αγροτική πολιτική αν δεν ολοκληρωθεί αμέσως το Μητρώο Αγροτών. 

Φέρατε, κύριοι της Κυβέρνησης, στη Βουλή το νομοσχέδιο για τη σύσταση κλάδου κύριας ασφάλισης αγροτών χωρίς αναλογιστική μελέτη, που να θεμελιώνει την οικονομική βιωσιμότητα του ταμείου. Υποσχεθήκατε έναρξη 1.1.97 με την κατάθεση το κάνατε 1.7.97. Και στη συζήτηση στη Βουλή το προσδιορίσατε 1.1.98, όταν το ξέρατε εκ των προτέρων, ότι δεν ήταν δυνατή η εφαρμογή του στις 1.1.97 όχι μόνο για λόγους τεχνικούς, αλλά και για λόγους οικονομικούς, τη στιγμή που στον προϋπολογισμό του 1997 δεν υπήρχε το παραμικρό κονδύλιο που να καλύπτει την κρατική εισφορά. 

Με ποιά χρήματα, κύριοι της Κυβέρνησης, οι αγρότες των ορεινών και μειονεκτικών περιοχών θα πληρώσουν τις καθυστερούμενες εισφορές ύψους πάνω από 300 δισ. στο ταμείο επικούρησης, προϋπόθεση που τους ζητάτε για να ενταχθούν στο νέο φορέα; 

Σήμερα, αγαπητοί συνάδελφοι, χρειαζόμαστε μια εθνική αγροτική πολιτική, που θα ρίξει το βάρος στην αναδιάρθρωση των καλλιεργειών, μια πολιτική που θα συγκεκριμενοποιηθεί κατά κλάδο και προϊόντα. Και αυτήν την πολιτική πρέπει, και μπορούμε, να προωθήσουμε στα πλαίσια της νέας αναθεωρημένης Κοινής Αγροτικής Πολιτικής και της GATT, μιας και υπάρχει λίγος χρόνος.

Καταθέτω μερικούς στόχους, που μπορεί να έχει η εθνική μας αγροτική πολιτική σήμερα, για να μη λέτε ότι έχουμε αντιπολιτευτικό μένος απέναντι στην Κυβέρνηση.

Πρώτον, σταδιακή αλλαγή του συσχετισμού φυτικής και ζωικής παραγωγής από εβδομήντα προς τριάντα, που είναι σήμερα στο αντίστροφο. Αυτό μπορεί να γίνει με υποκατάσταση πλεονασματικών καλλιεργειών από κλάδους παραγωγής ζωοτροφών, πράγμα που θα βοηθήσει παράλληλα στην ανάπτυξη της κτηνοτροφίας. Αυτό θα σημαίνει πρώτιστα κάλυψη των αναγκών της Χώρας σε ζωικά προϊόντα, περιορισμό στην εκροή πολύτιμου συναλλάγματος με εισαγωγή ζωοκομικών προϊόντων και αύξηση της απασχόλησης και του εισοδήματος.

Σελίδα 2762 

 

Στα ίδια πλαίσια, επαναδιαπραγμάτευση με τις χώρες της Ευρωπαϊκής Ενωσης για τη νέα Κοινή Αγροτική Πολιτική. Πρέπει να θέσουμε το πρόβλημα της ποσοτικής διάστασης της φυτικής μας παραγωγής. Στους τομείς, όπου υπάρχει ο θεσμός της απόσυρσης, όπως είναι τα οπωροκηπευτικά, να επιδιωχθεί πρόσθετη βοήθεια για αναδιαρθρώσεις και αντικαταστάσεις αυτών των καλλιεργειών. Στους τομείς, που η κοινοτική αγορά είναι ελλειμματική και η Χώρα μας είναι πλεονασματική, όπως είναι το βαμβάκι, να επιδιώξουμε την κατάργηση της συνυπευθυνότητας. 

Δεύτερον, στήριξη και βελτίωση της κτηνοτροφίας.

Η κτηνοτροφία -το είπα ξανά- είναι ο κλάδος της αγροτικής οικονομίας, που έχει τεράστιες δυνατότητες ανάπτυξης και φαίνεται, ότι είναι ο μοναδικός κλάδος που μπορεί να κρατήσει και να διατηρήσει ζωντανό τον εναπομείναντα κοινωνικό ιστό στις ορεινές και μειονεκτικές περιοχές.

Τα τελευταία χρόνια η κτηνοτροφία περνάει μεγάλη κρίση, η οποία έχει οδηγήσει τους κτηνοτρόφους σε δεινή οικονομική κατάσταση και τα προβλήματα της ζωικής παραγωγής δεν είναι απόρροια της Κοινής Αγροτικής Πολιτικής και της GATT όπως μπορούμε να πούμε, ότι είναι ένα μέρος σχετικά με τη φυτική παραγωγή, είναι απόρροια της απώλειας, της απουσίας συγκεκριμένης στρατηγικής γι' αυτόν τον τομέα.

Θα φέρω μερικά παραδείγματα. Η πτηνοτροφία που αποτελεί έναν από τους πιο δυναμικούς και καλά οργανωμένους κλάδους της πρωτογενούς παραγωγής, είναι ο μόνος κλάδος που μπόρεσε και κάλυψε τις ανάγκες της Χώρας σ' αυτό το προϊόν, σήμερα έχει γίνει προβληματικός. 'Εχει αρχίσει ένας ανηλεής και εξοντωτικός πόλεμος τιμών μεταξύ των παραγωγών προκειμένου να επιβιώσουν έστω και για μικρό χρονικό διάστημα. Είναι πρόσφατο το παράδειγμα της εταιρείας "ΒΟΚΤΑΣ". Το ίδιο συμβαίνει και με τη χοιροτροφία.

Να σταθώ στην αιγοπροβατοτροφία, που είναι μια ισχυρή κτηνοτροφική δύναμη που ποτέ δεν απέκτησε δική της πολιτική. Το 42% του συνολικού ακαθαρίστου εισοδήματος της κτηνοτροφίας προέρχεται από την αιγοπροβατοτροφία. Αν και αποζεί περί τις τριακόσιες πενήντα χιλιάδες οικογένειες και αποτελεί έναν από τους βασικότερους μοχλούς της οικονομικής δραστηριότητας της υπαίθρου δεν αξοιοποιήθηκε και δεν αναπτύχθηκε όσο έπρεπε. Είναι δυνατόν να μιλάμε για αιγοπροβατοτροφία χωρίς να αναφερόμαστε στην ανισότητα απασχόλησης και εισοδήματος που υπάρχει όχι μόνο μεταξύ των περιφερειών, και των αστικών περιοχών, αλλά και σε σχέση με τους άλλους κλάδους της οικονομίας;

Σήμερα το ετήσιο εισόδημα των αιγοπροβατοτρόφων είναι το 50% του μέσου εισοδήματος του 'Ελληνα.

Τρίτον, αύξηση στην προστιθέμενη αξία. Αυτό σημαίνει μεγάλη έμφαση στη μεταποίηση, τυποποίηση και εμπορία των αγροτικών προϊόντων, σε συνδυασμό βέβαια με σοβαρή συμπίεση του κόστους παραγωγής.

Κύριοι, εσείς οι ίδιοι, το ΠΑ.ΣΟ.Κ., στις κινητοποιήσεις του 1995 απαντήσατε με εξαγγελίες σειράς μέτρων και δεσμεύσεων που έμειναν στα χαρτιά. Την ίδια τακτική ακολουθήσατε και προεκλογικά. Υποσχέθηκε ο κύριος Πρωθυπουργός, στήριξη εισοδήματος τις 40 δραχμές το κιλό στο βαμβάκι. Εσείς είπατε ότι θα τις δώσετε αμέσως και αντί να τις καταβάλετε αμέσως, ανοίξατε ένα μέτωπο -το ξέρετε, κύριε Υπουργέ- με τους γεωπόνους του Οργανισμού Βάμβακος. Μάλιστα, τώρα με το νέο μισθολόγιο ανοίγετε νέο μέτωπο με όλους τους γεωτεχνικούς του Υπουργείου Γεωργίας. Και πώς είναι δυνατόν να εφαρμόσετε σωστή αγροτική πολιτική χωρίς τους γεωτεχνικούς;

Είδαμε τα αποτελέσματα της πολιτικής. Η χώρα χωρίστηκε για είκοσι πέντε μέρες στα δύο και οι επιπτώσεις στην αγροτική οικονομία ήταν σοβαρότατες. Μάλιστα, εμείς πιστεύουμε ότι το κόστος αυτών των κινητοποιήσεων ήταν μεγαλύτερο του κόστους ικανοποίησης των επειγόντων προβλημάτων.

'Ενα δεύτερο πρόβλημα που δημιουργήθηκε, ήταν το σοβαρό ρήγμα στον κοινωνικό ιστό, που από ό,τι φαίνεται είναι πάρα πολύ δύσκολο να επουλωθεί. Δεν ευχόμαστε εμείς να υπάρξουν ξανά τέτοιες καταστάσεις. Οι αγρότες γνωρίζουν ότι ο αποκλεισμός των δρόμων που επιβάλλουν δεν είναι το κοινωνικότερα αποδεκτό όπλο πίεσης. Η απουσία διαλόγου και η αλαζονία τους οδηγεί σ'αυτές τις καταστάσεις.

Σκύψτε με ειλικρίνεια, κύριε Υπουργέ, στο αγροτικό πρόβλημα της Χώρας. Η Πατρίδα μας δεν αντέχει νέες περιπέτειες. Ευχαριστώ.

ΠΡΟΕΔΡΕΥΩΝ (Παναγιώτης Ν.Κρητικός):'Εχω την τιμή να ανακοινώσω στο Σώμα, ότι από τα Δυτικά Γενικά Θεωρεία παρακολουθούν τη συνεδριάσή μας, αφού προηγουμένως ξεναγήθηκαν στην 'Εκθεση της Αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" τριάντα τέσσερις μαθητές του τριακοστού πέμπτου Γυμνασίου Αθηνών με δύο συνοδούς καθηγητές.

Τους καλωσορίζουμε στο Κοινοβούλιο.

(Χειροκροτήματα από όλες τις Πτέρυγες της Βουλής)

Ο κ. Ιωάννης Καρακώστας έχει το λόγο.

ΙΩΑΝΝΗΣ ΚΑΡΑΚΩΣΤΑΣ: Κύριε Πρόεδρε, κυρίες και κύριοι συνάδελφοι, κύριοι Υπουργοί, η Αθηναϊκή Δημοκρατία προσδιορίστηκε ως μία πολιτεία που εγγυάται την ισηγορία που είναι το δικαίωμα του λόγου, την ισονομία που είναι το δικαίωμα να συμμετέχουν όλοι στην άσκηση της εξουσίας και την παρρησία που είναι δικαίωμα, υποχρέωση του λέγειν την αλήθεια. Ο μεγάλος της αρχαιότητας πολιτικός, Περικλής μιλούσε πάντοτε με παρρησία στον Αθηναϊκό Λαό, από τον οποίο ποτέ δεν απέκρυψε τίποτε, είτε καλό είτε κακό που επρόκειτο να συμβεί στην πόλη.

Το χρέος του λέγειν την αλήθεια, αποτελεί ύψιστη αρετή για τον κυβερνήτη, ο οποίος θα πρέπει να επιλέγει την αλήθεια και όχι τη σιωπή, την απάτη και το ψέμα. Ο καλός ο καπετάνιος στη φουρτούνα φαίνεται. 'Οντως, έρχονται μέρες με φουρτούνες. Από τη μια τα εθνικά θέματα, από την άλλη η οικονομική κρίση, που καταλήγει στην κοινωνική έκρηξη με τον ξεσηκωμό των αγροτών και των άλλων κοινωνικών τάξεων. Και ο τιμονιέρης, αντί να βγει με παρρησία στο λαό και να του πει την αλήθεια και να ζητήσει την κοινωνική συναίνεση και κατανόηση, προτιμά τον πόλεμο των χαρακωμάτων, που δεν οδηγεί παρά μόνο στα επόμενα μπλόκα.

Ο κύριος Πρωθυπουργός σήμερα υπήρξε προκλητικός. Απεκάλεσε δημαγωγούς εκείνους, που τάσσονται στο πλευρό των αγροτών. Από την ομιλία του κυρίου Πρωθυπουργού, βγαίνει το συμπέρασμα ότι η Κυβέρνηση επιδιώκει τη σύγκρουση. Θέλει τη ρήξη και όχι τη σύνθεση, το διάλογο, τη συναίνεση, τη λύση. 

Είναι λυπηρό, κύριε Υπουργέ, που η Κυβέρνηση δεν αντιλαμβάνεται το μέγεθος της πολιτικής της ευθύνης στην αντιμετώπιση ενός τόσο σημαντικού προβλήματος. Κύριοι της Κυβέρνησης, έχοντας μπροστά σας ένα σοβαρό πρόβλημα, όπως είναι το αγροτικό, δεν έχετε το θάρρος να το αντιμετωπίσετε πολιτικά, αλλά με τη στάση σας το συντηρείτε και το καλλιεργείτε. Σας κατηγορώ, διότι δεν ασκείτε με σύνεση την εξουσία, αλλά με έπαρση και κομπασμό. Δεν έχετε εκπεφρασμένη αγροτική πολιτική. 'Αγεσθε και φέρεσθε, χωρίς σχεδιασμό και πρόγραμμα σ' ένα στρατηγικό τομέα της εθνικής μας οικονομίας, όπως είναι ο γεωργικός. 

Οι αγρότες μας βρίσκονται στο έσχατο σημείο απόγνωσης. Ο κοινοτικός Επίτροπος Γεωργίας κ. Fissler ήταν σαφής απέναντί σας, κύριε Υπουργέ της Γεωργίας. Η Commission αρνείται να καταβάλλει αποζημιώσεις στους πληγέντες παραγωγούς ή να αποκαταστήσει τις ζημιές, που προκλήθηκαν στις εγκαταστάσεις, στις φυτείες, γενικά στο έγγειο κεφάλαιο. Επίσης, ως προς τις τροποποιήσεις στο ισχύον καθεστώς βάμβακος, η απάντηση του Επιτρόπου ήταν συγκαλυμμένη, αρνητική.

Τέλος, ως προς τις ποινές στις αροτραίες καλλιέργειες, ο Επίτροπος απέκρυψε το ελληνικό αίτημα να υπάρξει αναδρομικότητα στις όποιες ρυθμίσεις για το καθεστώς των ποινών, με τον ισχυρισμό ότι παρόμοιο αίτημα βρίσκεται εκτός πλαισίου της κοινοτικής πολιτικής. Από την άλλη πλευρά, ο Ιρλανδός Επίτροπος για θέματα υγείας κ. Flynn, προτείνει να αποδεσμευθεί η Κοινότητα σταδιακά από τις επιδοτήσεις του καπνού, θέλοντας να εφαρμόσει μία πιο ουσιαστική αντικαπνική

Σελίδα 2763 

πολιτική, πράγμα που αν αυτή η πρόταση γίνει απόφαση, τότε οι καπνοπαραγωγοί μας, περί τις εβδομήντα χιλιάδες οικογένειες, οδηγούνται αμέσως στην ανεργία.

Στην περίπτωση αυτή, εσείς της Κυβέρνησης τί κάνετε; Θα ασκήσετε βέτο, ώστε μία τέτοια πρόταση να μη γίνει απόφαση; Ο Πρωθυπουργός της Αγγλίας κατάφερε, ασκώντας βέτο να σώσει την αγγλική οικονομία από τον κίνδυνο, που πέρασε με τις τρελλές αγελάδες. Η Ισπανία, επίσης, κατάφερε -και εδώ θέλω να μου απαντήσετε, κύριε Υπουργέ- και πήρε τεράστια ποσά, που η Ενωμένη Ευρώπη ενέκρινε πρόσφατα και μάλιστα εκτός κοινοτικών κανονισμών, λόγω ζημιών από την τριετή ξηρασία σε ορισμένες περιοχές της. Σε μας, η Κοινότητα αρνείται να καταβάλλει αποζημιώσεις στους πληγέντες από φυσικές καταστροφές. Τί σημαίνει αυτό, κύριοι;

Γιατί η μία χώρα είναι καλό παιδί και η άλλη κακό; Σας καταλογίζω έλλειψη διαπραγματευτικής ικανότητας. Πώς οι κυβερνήσεις των άλλων χωρών-μελών της 'Ενωσης καταφέρνουν και επιτυγχάνουν ευνοϊκές κοινοτικές αποφάσεις για τις χώρες τους και εσείς όλο αρνητικές παίρνετε; 'Αρα, δεν φταίει η Κοινότητα, αλλά εσείς φταίτε που δεν μπορείτε να πείθετε τα όργανα της Κοινότητας για να επιτυγχάνετε ευνοϊκές αποφάσεις και εσείς όπως άλλες χώρες. 

Ο κύριος Πρωθυπουργός μας είπε πως δίνετε στην Ενωμένη Ευρώπη μάχες. Μάχες μπορεί να δίνετε, αλλά δεν τις κερδίζετε, τις χάνετε. Εγώ σας θέλω να κερδίζετε τις μάχες και όχι να τις χάνετε. Αυτό σημαίνει πολιτική.

Ποιός ευθύνεται για την κρίση στην οποία έχει οδηγηθεί η αγροτική οικονομία; Μήπως ευθύνονται οι αγρότες, ή οι κυβερνήσεις που κυβέρνησαν αυτά τα χρόνια; Το κράτος για την αγροτική οικονομία χρόνια τώρα έχει πληρώσει πολλά τρισεκατομμύρια σε ποικιλώνυμους οργανισμούς, φορείς, συνεταιρισμούς, γεωπόνους, κτηνιάτρους και άλλους υπαλλήλους του Υπουργείου Γεωργίας, αλλά όλοι αυτοί, αφού εξασφάλισαν τον εαυτό τους, αυτονομήθηκαν και άφησαν τον αγρότη να βολοδέρνει χωρίς οργάνωση, χωρίς κατεύθυνση, χωρίς πυξίδα. Δεν κάνατε ποτέ χωροκατανομή της παραγωγής κατά περιφέρειες και νομούς ανάλογα με την καταλληλότητα για την παραγωγή συγκεκριμένων προϊόντων. Δεν εκπονήσατε προγράμματα, ώστε να οργανώσετε τις κατάλληλες ομάδες των αγροτών και να δώσετε κίνητρα, ώστε να παράγουν προϊόντα για την αγορά και όχι για τις χωματερές. Αντίθετα βοηθήσατε τους αγρότες πώς να κάνουν τη νοθεία σε διάφορα προϊόντα, όπως στο λάδι, μέλι κ.λπ. Δεν προωθήσατε έργα άρδευσης και δεν κάνετε οργάνωση της γεωργικής παραγωγής. Δεν αποτρέψατε τη βουλιμία των εμπόρων αγροτικών μηχανημάτων, οι οποίοι μόλις μυρίστηκαν λίγα χρήματα στους αγρότες όρμησαν και τους φόρτωσαν με κάθε είδους γεωργικό μηχάνημα και τους τάραξαν στα χρέη. Τί περιμένετε από τους αγρότες; Πού να τα ξέρουν οι άνθρωποι αυτοί που το πρωί σηκώνονται και το βράδυ γυρίζουν στο σπίτι τους; Και τώρα που το μεγάλο φαγοπότι τέλειωσε οι επιτήδειοι αγροτοπατέρες και ποικιλώνυμοι φορείς, αντί να πληρώσουν αυτοί το λογαριασμό, έγιναν φτερωτά μυρμήγκια και εγκατέλειψαν μόνους τους αγρότες και πληρώνουν ακριβά το τίμημα της κακόγουστης πολιτικής του "άρπαξε να φας και κλέψε να'χεις". Και μερικοί ιθύνοντες και εκφραστές αυτής της πολιτικής θέλουν να επιρρίψουν και ευθύνη στους αγρότες για το "θράσος", ότι δηλαδή φταίνε οι αγρότες που δεν εκμεταλλεύτηκαν κατάλληλα, ώστε από την εποχή -λέει- των παχέων αγελάδων να φροντίσουν για την επερχόμενη περίοδο των ισχνών αγελάδων.

Μην θέλετε να επιρρίπτετε ευθύνη στους αγρότες. Οι ευθύνες είναι πολιτικές και ευθύνεστε όσοι διαχειριστήκατε τον τομέα της αγροτικής πολιτικής. Η ευθύνη είναι εξ ολοκλήρου δική σας. Ο αγροτικός κόσμος έμεινε ακαθοδήγητος από τις εκάστοτε πολιτικές κυβερνήσεις και αφέθηκε στον τυχοδιωκτισμό και στη βουλιμία των κομπιναδόρων. Με λίγα λόγια δεν ασκήσατε υπεύθυνη αγροτική πολιτική, όταν έπρεπε και τώρα θέλετε να αποποιήσθε των ευθυνών σας. Ποιός δεν θυμάτε το περιώνυμο μητρώο αγροτών; Ενώ θα έπρεπε να είχε ολοκληρωθεί το 1990, ώστε το Κράτος σήμερα να γνωρίζει ποιοι είναι οι πραγματικοί αγρότες, ποιοι είναι οι μη αγρότες και ποιοι τέλος είναι οι τσιφλικάδες επιχειρηματίες αγρότες. Το περιώνυμο αυτό μητρώο αγροτών συντάσσεται και ποτέ δεν τελειώνει. 'Εχει καταντήσει σαν το Γεφύρι της 'Αρτας, που ολημερίς το κτίζανε το βράδυ γκρεμιζόταν.

Εσείς σαν Αρτινός θα το ξέρετε καλά αυτό. Το ίδιο παραμύθι ακολουθείτε με το μητρώο. Πέρασαν δεκαέξι μήνες από τότε που η Κυβέρνηση είχε δεσμευθεί ότι μέχρι το καλοκαίρι του 1995 θα ήταν έτοιμο.

Στη συνέχεια, τον Απρίλιο του 1996, υπογράφηκε σε πανηγυρικό μάλιστα κλίμα η σύμβαση ανάθεσης του έργου, σύνταξης του μητρώου στην ΠΑΣΕΓΕΣ, που σύμφωνα με το χρονοδιάγραμμα το μητρώο θα ήταν έτοιμο μέχρι το καλοκαίρι του 1996. Πέρασε και αυτό το καλοκαίρι και μητρώο δεν έγινε, γιατί η ΠΑΣΕΓΕΣ δεν είχε πάρει δραχμή. Σύμφωνα με τους αρμόδιους το μητρώο θα είναι έτοιμο το Φθινόπωρο του '97 και όταν έρθει και το Φθινόπωρο του '97 δεν ξέρω σε ποιο καλοκαίρι θα μας παραπέμψουν. Εσείς θα μας το πείτε.

Μα είναι υπεύθυνη πολιτική αυτή, κύριε Υπουργέ; Είστε σοβαροί άνθρωποι, που έχετε φιλοδοξία να προσφέρετε σ'αυτόν τον Τόπο; Είστε στην πολιτική για να προσφέρετε και θέλετε και το πιστεύω αυτό. Δεν το αντιλαμβάνεσθε; Και τώρα τί σκέπτεσθε να κάνετε στους αγρότες που θα κατέβουν πάλι στους δρόμους; Θα αντιταχθεί το κράτος με τους αγρότες; Θα νεκρωθεί η ελληνική οικονομία και θα την πληρώσει πάλι ο Λαός; 'Η θα πείτε ότι φταίνε οι αγρότες; 'Οσο και να φταίνε οι αγρότες, εσείς έχετε τη βασική ευθύνη. Αυτή είναι η βασική επιλογή σας; Δεν μας φθάνουν τα τόσα προβλήματα που έχουμε να αντιμετωπίσουμε στα εθνικά θέματα που απαιτούν ψυχική ενότητα του Λαού μας και ήπιο κοινωνικό και πολιτικό κλίμα και θέλετε να γίνετε ηθικοί αυτουργοί κοινωνικών ταραχών σ'αυτήν την κρίσιμη ώρα που παίζονται εθνικά ζητήματα Κυπριακό κλπ.; Σας ερωτώ.

Το αγροτικό πρόβλημα μολονότι έχει φθάσει στην κόψη του ξυραφιού, δεν είναι άλυτο. Υπάρχουν λύσεις πολιτικές. Μπορεί να αντιμετωπιστεί με μια γενναία πολιτική. Τις κρίσιμες τούτες ώρες χρειάζεται συναίνεση, χρειάζεται να γίνει προσκλητήριο στο 'Εθνος, στις δυνάμεις όλες της παραγωγής και της εργασίας. Αυτό σημαίνει πολιτικός. Να συνεγείρει το 'Εθνος και το Λαό. 'Ετσι εφαρμόζεται η πολιτική και δεν εφαρμόζεται με αστυνομικά μέτρα.

Η αγροτική πολιτική είναι εθνική πολιτική, γιατί συνδέεται άμεσα με τη ζωή αυτού του Τόπου. Γι'αυτό το λόγο είναι αδήριτη ανάγκη να οργανωθεί συστηματικά και να υποστηριχθεί αποτελεσματικά ο ζωτικός αυτός τομέας της οικονομίας και να ληφθούν ριζικά και άμεσα μέτρα. 

Ο Πρόεδρός μας σήμερα, με την ομιλία του, καθόρισε τους στόχους και την ιδεολογία του Κινήματός μας. Εγώ ενδεικτικά θα αναφερθώ σε ορισμένα μέτρα που πρέπει να ληφθούν.

Επομένως η πολιτική σας θα πρέπει να στοχεύσει στην άμεση θεσμοθέτηση του επαγγέλματος του αγρότη. Την καταγραφή του χώρου, τη σύνταξη μητρώου, καθώς και αγροτικού κτηματολογίου. Στην ισότιμη μεταχείριση του αγρότη με τους άλλους κλάδους της οικονομίας και της εργασίας, αναφορικά με τη συνταξιοδότηση και την ασφάλιση. Στη μείωση του κόστους παραγωγής, των αγροτικών, κτηνοτροφικών και αλιευτικών προϊόντων με την παροχή φθηνότερων καυσίμων, εργαλείων, λιπασμάτων, φορολογικών ελαφρύνσεων. Την ενίσχυση συνεταιριστικών καλλιεργειών, την παροχή χαμηλότοκων δανείων. Στην καταπολέμηση επίσης με πρακτικούς μηχανισμούς της εκμετάλλευσης του αγρότη από τους μεσάζοντες εμπόρους στη διακίνηση και μεταπώληση των προϊόντων τους. Το καρκίνωμα για τους αγρότες είναι οι έμποροι που τους καταληστεύουν και τους καταδυναστεύουν, χωρίς καμιά παρέμβαση του Κράτους, της Πολιτείας, για την προστασία των αγροτών μας. Στην τυποποίηση γεωργικών κτηνοτροφικών και αλιευτικών προϊόντων.

Στην ανάπτυξη ιχθυοκαλλιεργειών με μεγάλη και φθηνή παραγωγή ψαριών γλυκού νερού, που έχουμε έλλειψη τέτοιων ψαριών στην αγορά. Στην ίδρυση και λειτουργία κέντρων γεοπώνων, κτηνιάτρων που θα έχουν ημερήσια απασχόληση 

Σελίδα 2764 

κοντά στον αγρότη και κτηνοτρόφο για τη συστηματική και επιστημονική παρακολούθηση των καλλιεργειών και της κτηνοτροφίας. Στείλτε αυτούς τους γεωπόνους που έχετε στο Υπουργείο, στην επαρχία. Τί τους κρατάτε εκεί; Επίσης, στην ίδρυση λειτουργίας συνεταιριστικής αγροτικής τράπεζας. Ιδιαίτερη φροντίδα θα πρέπει να καταβληθεί για τους νέους αγρότες, στους οποίους θα πρέπει να δώσετε κίνητρα.

Ο αγροτικός κόσμος είναι γερασμένος. Η ύπαιθρος δεν έχει πληθυσμό και φεύγει ο κόσμος προς τα κέντρα. Στην Αιτωλοακαρνανία οι νέοι μου είπαν ότι δεν βρίσκουν γυναίκες για να παντρευτούν. Θέλουν να μείνουν στην επαρχία ως γεωργοί, αλλά δεν έχουν γυναίκες να παντρευτούν και να αποκτήσουν έντιμα οικογένεια. Αυτά δεν τα βλέπετε εσείς, κύριε Υπουργέ, και όμως είναι υπαρκτά και μεγάλα προβλήματα.

Η Κυβέρνηση οφείλει να πάει κοντά στους αγρότες. Αυτό σας το λέγω σαν μεγαλύτερος για να σας συμβουλεύσω. Η Κυβέρνηση να δώσει απάντηση στα άμεσα προβλήματά τους και να συμφωνήσουν από κοινού πως θα αντιμετωπίσουν το οξύ αγροτικό πρόβλημα. Γίνετε μικρότεροι εσείς. Πάντα ο πελάτης έχει δίκιο. Ο αγρότης έχει δίκιο. Να πάτε κοντά του. Μην πιάνετε την τηλεόραση και κάνετε από εκεί δηλώσεις. Καθήστε κοντά στον αγρότη και θα τα βρείτε, γιατί είναι αυτός που πονά.

Η τακτική της αντιπαράθεσης της Κυβέρνησης με τους αγρότες δεν οδηγεί σε καμιά λύση. Η αντιμετώπιση της σύγκρουσης δεν είναι πολιτική. 'Εμαθα πως θα αντιμετωπίσουμε τη σύγκρουση. Είναι πολιτική αυτό; Είναι παραλογισμός που οδηγεί σε απροσδόκητα αποτελέσματα εις βάρος της εθνικής μας οικονομίας. 

Θέλω να πιστεύω ότι θα πρυτανεύσει η λογική και η σύνεση. Λύση υπάρχει. Τίποτα δεν είναι ακατόρθωτο. 'Οταν μια πολιτική δε γίνεται αποδεκτή από το λαό η επιμονή στην εφαρμογή αυτής της πολιτικής λέγεται αυταρχισμός. Ο πολιτικός αν δεν μπορεί να επιβαλει την πολιτική με την πειθώ παραιτείται, αν έχει ηθικά και πολιτικά αντανακλαστικά.

Κύριε Υπουργέ, μη φορτώνετε τις δικές σας αδυναμίες στις πλάτες των άλλων Κομμάτων. Οι αγρότες δεν ξεσηκώνονται από τα Κόμματα. Μακάρι να το έκαναν διότι τότε θα είχαν εμπιστοσύνη στα Κόμματα. Οι αγρότες ξεσηκώνονται γιατί βρίσκονται σε αντίθεση με την αγροτική πολιτική που εφαρμόζετε. 'Εχετε λάθος πληροφόρηση και λάθος εκτιμήσεις.

Σας διαβεβαιώνω ότι ο αγροτικός κόσμος περνά δύσκολες ώρες και αγωνιά τι θα γίνει αύριο. Προέρχομαι από ένα νομό κατ'εξοχήν αγροτικό. Η Αιτωλοακαρνανία είναι τελευταία στο χάρτη σε ανάπτυξη. Σήμερα αργοπεθαίνει. Οι αγρότισσες εκεί είναι από μέσης ηλικίας και πάνω. Είναι δυνατόν να αλλάξουν τώρα αυτοί επάγγελμα; Ξέρουν μόνο να καλλιεργούν καπνά. Αλλά όταν μαθαίνουν πως θα κοπούν οι επιδοτήσεις μπορούν να μην αγωνιούν; Τί δουλειά θα κάνουν τώρα στα γεράματα;

AΛΕΞΑΝΔΡΟΣ ΜΠΑΛΤΑΣ (Υφυπ. Εθνικής Οικονομίας): Δεν κόβονται οι επιδοτήσεις.

ΙΩΑΝΝΗΣ ΚΑΡΑΚΩΣΤΑΣ: Νομίζω όχι. 'Αρα κομπορημονείτε..

Κύριε Υπουργέ, έχουμε χρέος να στηρίξουμε τους αγρότες μας έναντι πάσης άλλης θυσίας. Είμαστε και εμείς ένα κομμάτι από αυτήν την τάξη. Η καρδιά μας κτυπάει εκεί στις ρίζες μας, στα χώματα που οι αγρότες γονείς μας, μας έθρεψαν, μας μεγάλωσαν, μας μόρφωσαν, για να μπορούμε σήμερα εμείς απο αυτό το Βήμα να τους βοηθήσουμε. Εμείς, νοιώθουμε απο την πλευρά μας ότι πράττουμε το καθήκον μας. Εσεις θα το κάνετε; 'Ιδωμεν, κύριε Υπουργέ. Ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Ευάγγελος Αργύρης έχει το λόγο.

Προηγουμένως πρέπει να ανακοινώσω στο Σώμα ότι από τα Δυτικά Γενικά Θεωρεία παρακολουθούν τη συνεδρίασή μας τριάντα τρεις μαθητές και δύο συνοδοί καθηγητές, αφού προοηγουμένως ξεναγήθηκαν στην Αίθουσα "ΕΛΕΥΘΕΡΙΟΣ ΒΕΝΙΖΕΛΟΣ", του Β' Λυκείου Αμπελοκήπων Θεσσαλονίκης. Τους καλωσορίζουμε στην Αθήνα και στο Κοινοβούλιο.

(Χειροκροτήματα από όλες τις Πτέρυγες της Βουλής)

ΕΥΑΓΓΕΛΟΣ ΑΡΓΥΡΗΣ: Κύριε Πρόεδρε, κυρίες και κύριοι συνάδελφοι, τον τελευταίο χρόνο γίνονται πολλές συζητήσεις για ένα μεγάλο θέμα, για ένα τομέα που είναι πάρα πολύ σημαντικός, όπως είναι αυτός ο τομέας της γεωργίας. Και νομίζω, ότι χρειάζεται πάντα να υπενθυμίζουμε ότι αυτός ο τομέας, παρά το ότι έχει μία φθίνουσα πορεία, συνεχίζει και σήμερα να είναι πάρα πολύ σημαντικός για τη Χώρα μας. Είναι πολύ σημαντικός γιατί ακόμα συμμετέχει στο ΑΕΠ με 11% περίπου, απασχολεί μεγάλο μέρος του ενεργού ελληνικού πληθυσμού που ξεπερνάει το 22%. Εχει τη δυνατότητα αυτή η σχέση να διατηρεί στις ακριτικές περιοχές το λίγο πληθυσμό που έχει μείνει και πάνω απο όλα, σε μια περίοδο μεγάλης οικονομικής δυσκολίας και στην περιφέρεια αλλά και στο κέντρο, εχουμε σήμερα τη δυνατότητα να διατηρούμε ακόμα τον πληθυσμό αυτό σε τόσο υψηλό επίπεδο.

Σ' αυτό όμως γίνονται πολλές συζητήσεις. Γίνονται συζητήσεις που λένε οτι εάν μειωθεί ο αγροτικός πληθυσμός, θα έχουμε αύξηση του γεωργικού κλήρου, άρα μέσα απο εκεί θα φτιάξουμε και την ανταγωνιστικότητα της ελληνικής γεωργίας. Νομίζω ότι έτσι είναι μία ευκαιριακή και απλουστευμένη άποψη.

Σήμερα, για να δούμε εάν πράγματι η ελληνική γεωργία έχει μέλλον και όταν μιλάμε ότι έχει μέλλον, σε καμιά περίπτωση δεν μπορεί να μην υπάρξει γεωργία και όταν λέμε μέλλον, εννοούμε εάν πράγματι θα μπορεί να στέκεται σ' αυτό το διεθνές ανταγωνιστικό περιβάλλον -θα πρέπει να δούμε ποιό είναι αυτό το περιβάλλον και από πού επηρεάζεται η ελληνική γεωργία.

'Εχουμε μια απελευθέρωση με την τελευταία συμφωνία του γύρου της Ουρουγουάης, από τον Παγκόσμιο πλέον Οργανισμό Εμπορίου, μια πίεση που άσκησε η GATT απέναντι στην Ευρωπαϊκή 'Ενωση και την άσκησε με τόσο πολύ σκληρό τρόπο, απομονώνοντας όλες τις άλλες πολιτικές και επέλεξε τον τομέα της γεωργίας για να κτυπήσει την Ευρωπαϊκή 'Ενωση ότι κρατάει κλειστά τα σύνορα και έτσι δυσκολεύει και στρεβλώνει τον ανταγωνισμό.

Ξεκίνησε με μια επίθεση όπου μιλούσε για 70% περίπου μείωση των υπαρχόντων επιδοτήσεων και κατέληξε σ' αυτήν τη μείωση του 40%. 'Ερχεται και θα έλθει και δεύτερος κύκλος, σε μια περίοδο όπου η μείωση των εξαγωγών, που ήταν αποτέλεσμα αυτής της συμφωνίας, δημιούργησε έναν ενδοευρωπαϊκό ανταγωνισμό των προϊόντων. 'Εχουμε εδώ μια σύγκρουση ευρωπαϊκών προϊόντων που πήγαιναν σε άλλες χώρες και απελευθερώθηκαν από άλλες χώρες και μπήκαν στην Ευρώπη. 'Ετσι, τα ευρωπαϊκά προϊόντα άρχισαν μεταξύ τους ένα δικό τους ευρωπαϊκό ανταγωνισμό.

Εχουμε λοιπόν μια καινούρια κατάσταση, που πρέπει να λάβουμε όμως υπόψη μας, ότι πολιτικά η Ευρωπαϊκή 'Ενωση αποφασίζει να διευρυνθεί. Και κανένας δεν θα είχε αντίρρηση να διευρυνθεί η Ευρωπαϊκή 'Ενωση. Πολιτικά μπορεί να είναι ίσως και πολύ ωφέλιμο στο μέλλον, αλλά αφού μιλάμε για την αγροτική οικονομία, θα είναι τεράστιο το πρόβλημα εάν δεν υπάρξει μέσα στην Ευρωπαϊκή 'Ενωση μία συμφωνία, όπου η διεύρυνση δεν θα γίνει σε βάρος της παρούσας κατάστασης στον αγροτικό τομέα, αλλά θα γίνει με αύξηση των ιδίων πόρων. Και νομίζω, ότι εδώ είναι και το δύσκολο. Και αυτό που βλέπουμε σήμερα να δημιουργεί μια καινούρια τάση μέσα στην Ευρωπαϊκή 'Ενωση, είναι ότι οι χώρες που συμβάλλουν πάρα πολύ στο Κοινοτικό Ταμείο, όπως είναι η Γερμανία και το Ηνωμένο Βασίλειο, είναι οι χώρες οι οποίες δεν είναι διατεθειμένες για κάτι τέτοιο.

Η Γερμανία για τους δικούς της λαούς γιατί έχει συμμαχίες στις πρώην χώρες της Κεντρικής και Ανατολικής Ευρώπης. Βλέπουμε με πολύ μεγάλο ενδιαφέρον, το πόσο γρήγορα έχει προχωρήσει η Commision σε εκθέσεις για την πορεία της γεωργίας αυτών των χωρών και βλέπουμε ότι προσπαθεί με κάθε τρόpo να προσεγγίσει αυτές τις χώρες και να μιλάει από τώρα ότι πρέπει να υπάρξει μία βοήθεια της Ευρωπαϊκής 'Ενωσης για την ανάπτυξη του αγροτικού τους τομέα.

Αν, λοιπόν, δεν αυξηθεί το ταμείο, το κάνουμε πιο παραστατικά, εάν δεν μεγαλώσει η πίτα, τότε καταλαβαίνετε ότι θα μοιράσουμε τα ίδια κομμάτια και θα είναι πάρα πολύ 

Σελίδα 2765 

σκληρό για την ελληνική γεωργία.

Σ' αυτήν την τάση, λοιπόν, έχουμε εισχωρήσει και εμείς άθελά μας που λέει ότι από τη στιγμή που η Κοινή Αγροτική Πολιτική δεν μπορεί πλέον να έχει μέλλον, να προχωρήσουμε σε μία Κοινή Αγροτική Πολιτική η οποία θα ενισχύεται και από εθνικούς πόρους. Είναι αυτή η λεγόμενη πλέον νέα φιλοσοφία, που μιλάει για την επανεθνικοποίηση της κοινής αγροτικής πολιτικής, να μας φέρει δηλαδή κοντά πάλι σε ενισχύσεις εθνικές.

Ακούγεται καλά από πρώτης άποψης. Δηλαδή, από τη στιγμή που θα δίνει τη δυνατότητα η Ευρωπαϊκή 'Ενωση να δώσουμε εθνικές ενισχύσεις, άρα και εμείς θα μπορέσουμε να κάνουμε μία εθνική πολιτική και θα μπορέσουμε να δώσουμε εθνικές ενισχύσεις. Αυτό θα είναι τρομακτικό για την Ελλάδα και για την ελληνική γεωργία. Γιατί ξέρουμε πολύ καλά, ότι το 48% περίπου του εισοδήματος στη γεωργία προέρχεται από πόρους της Ευρωπαϊκής 'Ενωσης.

Καταλαβαίνετε λοιπόν ότι σε μια τέτοια οικονομική κατάσταση, όποιες προτεραιότητες και αν μπουν, όποιες προτεραιότητες και αν βάλουμε όχι μόνο σαν Kυβέρνηση, όχι μόνο σε μία συμφωνία των Kομμάτων, η οικονομία μας δεν είναι σε θέση να ανταπεξέλθει. 'Αρα, λοιπόν, θα έχουμε τεράστιο πρόβλημα.

Τι πρέπει να κάνουμε; Κατ' αρχήν θα πρέπει να είμαστε οι τελευταίοι που θα μιλάμε για επανεθνικοποίηση της Κοινής Αγροτικής Πολιτικής. Πρέπει να είμαστε αυτοί που θα υπερασπιζόμαστε με κάθε μέσο και θα ψάχνουμε να βρούμε συμμαχίες. Και εδώ χρειάζεται μια πάρα πολύ διαπραγματευτική δυνατότητα. Και για να γίνει αυτό μόνο με ένα όρο μπορεί να γίνει κύριε Υπουργέ. Και για να γίνει δεν φθάνει μόνο το Συμβούλιο Αγροτικής Πολιτικής, που είναι μια πολύ καλή αρχή, αλλά δεν πρέπει να μείνει μόνο σαν ένα όργανο όπου εκεί πέρα θα εκτονώνονται όλοι οι χώροι είτε είναι πολιτικοί, είτε είναι παραταξιακοί, είτε επαγγελματικοί. Αλλά εκεί μέσα πρέπει να διαμορφωθεί μία διεπαγγελματική συνείδηση, μια συνείδηση που θα διαμορφώσει κοινή πολιτική απέναντι σ' ένα μεγάλο πρόβλημα όπως είναι το αγροτικό. 

Χρειάζεται, λοιπόν, όλοι να σκύψουμε προς αυτήν την κατεύθυνση. Πρέπει να υπάρξει μια εθνική συμφωνία. Και όλοι οι άλλοι λένε να φτιάξουμε μια εθνική πολιτική. Εγώ δεν θα έλεγα όχι σε μία τέτοια περίπτωση. Αλλά πρέπει να υπάρξει πρώτα μία εθνική συμφωνία για τη σημαντικότητα αυτού του χώρου, για τα προβλήματα τα οποία αντιμετωπίζει, για να μπορέσουμε να φθάσουμε στο τέλος σε μια εθνική πολιτική για τον αγροτικό τομέα όπου θα είναι αν θέλετε συμπληρωματική, υποβοηθητική και θα διευρύνει την Κοινή Αγροτική Πολιτική για να έχει μέλλον η γεωργία στον Τόπο μας.

Χρειάζεται, λοιπόν, κόμματα και Κυβέρνηση, με συνεννόηση πάντα μαζί, να αναπτύξουμε όσο γίνεται καλύτερα τη διαπραγματευτική μας ικανότητα στην Κοινότητα. Να μην εξαντλείται αυτή η διαπραγμάτευση Υπουργού στα συμβούλια Υπουργών, αλλά χρειάζεται μία εκστρατεία όλων προς όλες τις κατευθύνσεις, είτε αυτό ξεκινάει από τους επαγγελματικούς χώρους, είτε από τα Κόμματα με τις διασυνδέσεις που υπάρχουν και σε επίπεδο ακόμα των ομάδων που λειτουργούν στο Ευρωκοινοβούλιο για να διευρύνουμε την άποψη και τη θέση αυτή η οποία υπάρχει.

Πρέπει, λοιπόν, να δούμε τη σημερινή κατάσταση. Υπάρχουν πολλές φωνές που λένε ότι δεν ασκήσαμε καλή πολιτική στη δεκαετία που πέρασε. Και γιατί δεν ασκήσαμε καλά την πολιτική αυτή; Απλούστατο. Υπήρχαν οι εισροές από την Ευρωπαϊκή 'Ενωση όπου αντικαθιστούσαν το εισόδημα και το αντικαθιστούσαν όχι με τη διαδικασία να ενισχύεται το προϊόν για να μπορεί να κερδίσει αγορές. Απεναντίας έδινε τη δυνατότητα το ενισχυμένο αυτό εισόδημα μέσα από επιδοτήσεις σε στρεμματικές αν θέλετε ενισχύσεις, να διαμορφώνει μία πολιτική, της "γεωργίας της ξάπλας". Δηλαδή, όπου ο αγρότης δεν έχει καμία αγωνία το τι ακριβώς θα γίνει το προϊόν αφού έκανε μόνο τη δήλωση ότι θα καλλιεργήσει σιτηρά ή οτιδήποτε άλλο χωρίς να παρεμβαίνει στην ποιότητα του προϊόντος και αυτό στη συνέχεια να διαμορφώνεται μέσα από μία πολύ καλή μεταποίηση για να έχουμε και πολύ καλή προσέγγιση προς την αγορά. Φθάναμε, λοιπόν, σιγά-σιγά να χάνουμε όποιες αγορές είχαμε μέχρι σήμερα.

Εδώ χρειάζεται πάρα πολύ μεγάλη προσοχή. Να δούμε σήμερα τι πρέπει να κάνουμε. Εδώ έχουμε σαν χώρα μία αντίληψη, ή θα είμαστε από τη μία πλευρά ή θα είμαστε από την άλλη, λες και δεν υπάρχει τίποτε άλλο, ή άσπρο ή μαύρο. Υπάρχουν όμως λύσεις σε πολλά ζητήματα. Και σ' αυτόν τον τομέα νομίζω ότι υπάρχουν πάρα πολλές λύσεις.

Να δούμε τι κάνουν οι άλλες χώρες.

Κάνουν τίποτα διαφορετικό; Εχουν βρει άλλους τρόπους και άλλα εργαλεία, τα οποία χρησιμοποιούν για να περάσουν την πολιτική τους στον αγροτικό τομέα; Φαντάζομαι πως όχι.

'Εχω αναφέρει πολλές φορές, σε αυτήν την Αίθουσα και από την εμπειρία μου από την προηγούμενη θητεία στον αγροτικό χώρο, τον επαγγελματικό, σε επίπεδο συνεταιριστικό ότι σε ένα παγκόσμιο επίπεδο στην Ιαπωνία, όταν έκανε χαιρετισμό ο Υπουργός Οικονομικών της Ιαπωνίας, είπε κάποια στιγμή, ότι αυτόν τον έντονο ανταγωνισμό, για τη διεθνοποίηση της αγοράς, η Ιαπωνία έχει πολύ καλές προϋποθέσεις να τον αντέξει. Και όταν αναφέρθηκε στον τομέα της γεωργίας, είπε ότι, όχι μόνο αυτήν τη στιγμή οι συνεταιρισμοί είναι σε πολύ καλή θέση και έχουν σε καλό επίπεδο τη γεωργία στην Ιαπωνία, αλλά ενισχύουν και την ίδια την οικονομία της.

'Οταν αυτά τα λένε οι Ιάπωνες και όταν πας στην Αμερική, στη "Μέκκα" του φιλελευθερισμού, που όλοι θέλουμε να την ασπαστούμε, για να δούμε αν υπάρχουν, ή δεν υπάρχουν επιδοτήσεις και βλέπουμε ότι και εκεί υπάρχει παρέμβαση του Κράτους μέσα στη γεωργία, γιατί όταν επισκεφθήκαμε, στη συνάντηση των ευρωπαϊκών επαγγελματικών οργανώσεων και των επιμελητηρίων της Αμερικής, είδαμε ότι, ενώ μας έλεγαν ότι παντού όλα είναι φτιαγμένα από τους ιδιώτες, ρωτήσαμε "τι είναι αυτός που μας ξεναγεί" και μας είπαν, ότι "είναι ένας γεωπόνος της περιοχής".

Δηλαδή η παρέμβαση του κράτους ήταν κάπου κοντά. "Και τι κάνει ο γεωπόνος;". Μας λένε : "Αυτός έχει τη δυνατότητα να περνάει, μέσα από την έρευνα που υπάρχει, τι ακριβώς θα γίνει".

Και είδαμε στην Αμερική ενώ πιστεύαμε ότι θα έχουν τίποτα μεγάλα αεροπλάνα ή μεγάλα τρακτέρ να ραντίζουν, το μαϊντανό να τον βοτανίζουνε, με εργατικά χέρια!

'Αρα η γεωργία είναι εξελισσόμενη. Δηλαδή κάθε φορά έχει δικά της στάδια. Εμείς έχουμε τη δυνατότητα να προχωρήσουμε σε μια γεωργία, όπου τα προϊόντα της θα κερδίζουν αγορές; Η άποψή μου είναι πως ναι. Και για να γίνει αυτό πρέπει εμείς να μην περιμένουμε να κλείσει ένας κύκλος, που δεν κάναμε εμείς, αλλά θα πρέπει να δούμε σήμερα τα νέα δεδομένα και τις τάσεις, που δημιουργούν τον έντονο ανταγωνισμό.

Θα φέρω ένα παράδειγμα, από όταν ήμουν πρόεδρος στην ΠΑΣΕΓΕΣ. Με ρώτησε ένας στο χωριό μου: "Βαγγελή, τι να φυτέψω;". 'Εβαζε πατάτες. Του λέω: "Tι βγάζεις από τις πατάτες;". Κάναμε ένα λογαριασμό και ο άνθρωπος ειχε πέντε στρέμματα μόνο. 'Εβαζε εβδομήντα στρέμματα πατάτες. Τα υπόλοιπα εξήντα πέντε στρέμματα ήταν νοικιασμένα. Βγάλαμε πόσο είναι το ενοίκιο, πόσο το ένα πόσο το άλλο και βλέπαμε ότι έμπαινε το χρόνο και 4.000.000 μέσα! Μου λέει: "Tι να κάνω"; Του λέω μην κάνεις τίποτα. Πρώτον θα έχει ωφέλεια 4.000.000 τα οποία μπαίνεις μέσα, άρα έχει μια ωφέλεια 4.000.000 και θα δούμε αν υπάρξει ο,τιδήποτε άλλο. Πρέπει να ψάξεις να βρεις κάτι".

Ο άνθρωπος στην αρχή σοκαρίστηκε, όταν του είπα μην κάνεις τίποτα και θα έχεις και ωφέλεια 4.000.000. Πρέπει να δούμε αυτό, που λένε ορισμένοι "αν είχαμε πεντακόσια στρέμματα και είχαμε μεγάλο κλήρο, ότι στην εκτατική καλλιέργεια θα είχαμε λύση". Πιστεύω πως όχι.

Θα φέρω πάλι ένα απλό παράδειγμα. Αν είχαμε μεγάλους κλήρους, όχι ότι δεν είναι θετικό, θα πηγαίναμε σε εκτατικής καλλιέργειας παραγωγές, που δεν έχουν μέλλον αυτήν τη στιγμή στην αγορά και το πρώτο πράγμα, που θα έκανε ο αγρότης ήταν να κάνει εξοπλισμό μεγάλο, για να ανταποκριθεί 

Σελίδα 2766 

σε αυτήν την καλλιέργεια. 

Και αν έβαζε καλαμπόκι ή βαμβάκι, όπως κάνουν σήμερα καταλαβαίνετε ότι από τη μια το κόστος της γης, που είναι 40% και από την άλλη το κόστος του πάγιου εξοπλισμού, ήταν σαν να κάνει μια παραγωγή απραγματοποίητη.

Και σε αυτά τα πράγματα δεν έχει ευθύνη ο παραγωγός, που δεν μπορεί να τα κάνει γιατί δεν έχει ούτε τις γνώσεις, σε ποιο περιβάλλον κινείται, ούτε την αγροτική επιμόρφωση, για να δει αν είναι βιώσιμη μια αγροτική εκμετάλλευση. Και γιατί, εγώ από όταν κατάλαβα τον εαυτό μου, ασχολούμενο με τα αγροτικά, είκοσι χρόνια τώρα, ακούω όλοι να μιλάμε και να έχουμε μια καραμέλα στο στόμα "να κάνουμε αναδιαρθρώσεις". Λες και άμα κάνουμε αναδιαρθρώσεις, θα λυθεί το πρόβλημα. 'Οχι δεν είναι η λύση του προβλήματος η αναδιάρθρωση. Είναι η αναδιάρθρωση, συνδυασμένη, με τη γνώση για το τι θέλει η αγορά, που μπορεί να φέρει αποτέλεσμα.

Τι άλλο θα μπορούσε να γίνει; Η άποψή μου είναι πως ότι συμβαίνει και στις άλλες χώρες. Βλέπουμε εύφορες εκτάσεις, είτε να είναι αφημένες για τη βοσκή των ζώων, είτε να έχουν κτηνοτροφικά φυτά.

Ποιο θα είναι αυτό, που θα φύγει τελευταίο από την κοινή αγροτική πολιτική; Η άποψή μου είναι : Τα κτηνοτροφικά προϊόντα. Η Κοινότητα και οι Βόρειες χώρες, οι άμεσα εξαρτώμενες στον αγροτικό τομέα, από αυτόν τον τομέα, θα ενισχύουν συνέχεια αυτήν την κατάσταση.

Θα πρέπει λοιπόν να δούμε αυτό το συγκριτικό πλεονέκτημα. Να δούμε όπου μπορούμε να αναπτύξουμε την κτηνοτροφία να την αναπτύξουμε κατ'αυτόν τον τρόπο και ένα κομμάτι της φυτικής παραγωγής να έρθει συμπληρωματικά -το άκουσα και πριν από το συνάδελφο του Συνασπισμού- να αλλάξουμε τη σχέση 30:70 που είναι η σχέση σήμερα της φυτικής με την κτηνοτροφική. Είναι πολύ αυτό το πράγμα, το κάνανε και στο δημοτικό. Να μη βάλουμε μόνον ό,τι ζητάει η αγορά,γιατί ξέρουμε πολύ καλά, τα μαθαίναμε και από την αρχή, ότι τα προϊόντα της φυτικής παραγωγής δεν μεταφέρονται εύκολα, έχουν μεγάλο όγκο, έχουν μικρή αξία κ.λπ. Αν φορτώσεις ένα αυτοκίνητο τριφύλλι έχει 100 δραχμές, ενώ αν φορτώσεις ένα αυτοκίνητο κρέας καταλαβαίνετε τη διαφορά. Σε επίπεδο λοιπόν μόνο μεταφοράς βλέπουμε τι διαφορά κόστους υπάρχει. Πρέπει, λοιπόν, να δούμε ότι η κτηνοτροφία μας μερικώς μπορεί να γίνει ανταγωνιστική έχοντας τη δυνατότητα της ενίσχυσης από τη φυτική παραγωγή.

Αυτή τη στιγμή τι συμβαίνει; Είχαμε τελευταία και μια μεγάλη κρίση στην κτηνοτροφία. 'Εχουμε κρίση στην κτηνοτροφία. 'Ακουσα και τον κ. Δήμα να διαβάζει απο το βιβλίο του κ. Σημίτη του 1985 και δεν κατάλαβα καμία διαφορά. Δηλαδή, αυτά που επισήμανε ο τότε Υπουργός Γεωργίας και σήμερα Πρωθυπουργός και Πρόεδρος του ΠΑ.ΣΟ.Κ. δεν ήταν κάτι διαφορετικό. 'Ισα-ίσα που δεν το διαψεύδουν. Απεναντίας διαμορφώνουν μία άποψη ότι οι συνεταιρισμοί είναι ένας μοχλός που μπορεί να υπερασπίσει και το εισόδημα του παραγωγού, αλλά μπορεί παράλληλα να λειτουργεί και σαν το αμορτισέρ στις μεγάλες αλλαγές οι οποίες γίνονται.

Πρέπει, κύριε Υπουργέ, να υπάρξει μία εκστρατεία. Και σ'αυτήν την εκστρατεία δεν πρέπει να απουσιάζει -όχι ότι θα πάτε με τα άλλα Κόμματα σ'αυτήν την εκστρατεία- ούτε η ειλικρίνεια και για τα άλλα Κόμματα. 'Ακουσα με μεγάλη προσοχή τις θέσεις και νομίζω ότι ορισμένα Κόμματα δεν έχουν όχι μόνο το δικαίωμα να μιλούν, όπως λεγόταν κάποτε και ήταν και παρεξηγημένο, αλλά δεν μπορούν να μιλούν με τόσο θράσος, τόση υποκρισία και ούτε μ'αυτήν τη δημαγωγία. Γιατί ο αγρότης αν δεν νιώσει ασφαλής και εκεί ακόμα που μπορεί να αναπτυχθεί ο αγροτικός τομέας, δεν θα γίνεται. Αν νομίζει ότι αυτό που θέλει να κάνει αύριο θα του φέρει την καταστροφή, δεν θα γίνει. Αυτή η ανασφάλεια πρέπει να σπάσει. Και με ποιό τρόπο θα γίνει αυτό;

'Εχω μία απορία και την είχα και προχθές που ψηφιζόταν το νομοσχέδιο για το ασφαλιστικό των αγροτών. Είπα "επιτέλους, χαλαρώστε λίγο την αγκαλιά σας που έχετε σφίξει τόσο πολύ τους αγρότες με αυτήν την αγάπη με την οποία τους σφίγγετε στην αγκαλιά σας, γιατί θα τους πνίξετε από την πολλή αγάπη". Αφού δεν ψηφίσατε το νομοσχέδιο για την ασφάλιση των αγροτών που είναι ένα νομοσχέδιο που μπορεί να θέλει συμπλήρωμα σε ορισμένα άρθρα, αλλά επί της αρχής τουλάχιστον, ανοίγει κάτι καινούριο σ'αυτόν τον Τόπο! 'Ενας ανασφάλιστος κόσμος που δεν είναι και λίγος, είναι το 22% αποκτά επιτέλους ένα ασφαλιστικό σύστημα. Πρέπει, λοιπόν, να δούμε ότι αυτό είναι ένα μεταρρυθμιστικό μέτρο που θα δώσει τη δυνατότητα και της επαγγελματικής συνείδησης αλλά μη ξεχνάμε ότι πολλοί φεύγουν από τα χωριά μόνο και μόνο γιατί ξέρουν ότι δεν έχουν ασφάλεια και τι θα γίνει στα γεράματά τους. Αλλά ξέρουν και κάτι άλλο, ότι πολλοί από μας δεν έχουν πάρει τις περιουσίες από τον πατέρα τους ή από τον παππού τους,αν ζει, μόνο και μόνο γιατί νοιώθει ανασφάλεια ο παππούς ή ο πατέρας στα ογδόντα του χρόνια, να δώσει την περιουσία του στο παιδί γιατί ξέρει ότι δεν έχει τι να κάνει μετά. 'Αρα είναι ένα πάρα πολυ σοβαρό μέτρο.

Και αν πράγματι υπάρχουν προβλήματα και το Κράτος ξαναφανεί αναξιόπιστο, αν θα πληρώνει τις δικές του εισφορές,είναι ένα μεγάλο ζήτημα, και θα πρέπει να μπουν δικλείδες ασφαλείας ότι το Κράτος πρέπει να πληρώνει. Αλλά είναι και μεγάλο λάθος της Κυβέρνησης να λέει ότι "εγώ έχω ένα ασφαλιστικό σύστημα που θα είναι σε πενήντα χρόνια κατά 500 δισ. ελλειμματικό". 'Οχι. Το ασφαλιστικό σύστημα δεν πρέπει να είναι ελλειμματικό. Η μελέτη η οποία υπάρχει για τα τριάντα πέντε χρόνια το βγάζει βιώσιμο. Να σκύψει η Κυβέρνηση προς εκείνη την κατεύθυνση όπου το ασφαλιστικό δεν θα είναι ελλειμματικό, για να μη δίνει το δικαίωμα σε κανέναν να γίνεται κάτι τέτοιο.

Επίσης, ακούστηκε εδώ για το μητρώο και τα υπόλοιπα. Το μητρώο δεν είναι τίποτε παραπάνω παρά μια τράπεζα πληροφοριών -θα το λέμε συνέχεια μπας και γίνει κατανοητό- όπου απ'εκεί θα αντλείς στοιχεία για να ασκήσεις την πολιτική σου. 'Αλλη πολιτική θα ασκήσεις στην παραγωγή και άλλη πολιτική θα ασκήσεις στον αγρότη. Αγρότης και παραγωγός δεν είναι το ίδιο πράγμα. Μπορεί να είναι και ταυτόσημο, αλλά μπορεί να είναι και ένας παραγωγός ο οποίος δεν είναι αγρότης, να έχει στρέμματα και να κάνει πολύ καλή παραγωγή.

Αλλά σε καμία περίπτωση δεν μπορεί να ασκήσει την ίδια πολιτική στον αγρότη. Γιατί ο αγρότης έμενε παραδοσιακά εκεί, δεν είχε κλήρο, συμπληρωματικά λειτουργεί στην περιφέρεια, κατά συνέπεια θα πρέπει να του δώσεις τη δυνατότητα με μία άλλη άσκηση πολιτικής. Αυτή την άσκηση της πολιτικής δεν μπορείς να την κάνεις, εάν συζητάς για το πετρέλαιο ή τα υπόλοιπα. Εδώ υπάρχουν παραδείγματα. Στην Καρδίτσα το κόστος στο βαμβάκι είναι 35.000 με 40.000 το στρέμμα και απ' ό,τι βλέπω, ο κύριος Υπουργός θα το ξέρει καλύτερα. 'Αρα, λοιπόν, κοντεύει το 50% του κόστους. Το πετρέλαιο τον μάρανε; Υπάρχει κι άλλο κόστος, το οποίο πρέπει να δούμε στη γεωργία, να δούμε τα επιτόκια. Να δούμε λοιπόν ότι τα επιτόκια είναι πολύ υψηλά και θα πρέπει να γίνει προσπάθεια να μειωθούν ακόμη και όχι μόνο να μειωθούν τα επιτόκια προς μία κατεύθυνση, ή να χαρίζονται κάποια χρήματα, αλλά θα πρέπει να γίνει και μία πολιτική προς την κατεύθυνση εκείνη, η οποία να λέει ότι υπάρχουν άνθρωποι και στον αγροτικό χώρο και είναι πάνω από το 90% που πληρώνει κάθε φορά. Και δεν μπορεί μονίμως να γίνονται ρυθμίσεις επί ρυθμίσεων...

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Βουλευτή)

Κύριε Πρόεδρε, με συγχωρείτε, επιτρέψτε μου να ολοκληρώσω τη σκέψη μου αυτή.

ΠΡΟΕΔΡΕΥΩΝ (Παναγιώτης Ν. Κρητικός): Αφού σας επιτρέπουν τα έδρανα, εγώ δεν σας απαγορεύω.

ΕΥΑΓΓΕΛΟΣ ΑΡΓΥΡΗΣ: Είδα με μεγάλη ευκολία τη Νέα Δημοκρατία να μιλάει για το κόστος παραγωγής. Δεν ξέρω εάν ήταν αυτό που έφερε δύο φορές τα μέτρα, αν ήταν από την αγωνία και από τις τύψεις, τις οποίες είχε για το που έφτασε το κόστος παραγωγής και το κάνει γι' αυτό και συγχαρητήριά της αν το κάνει γι' αυτό. Διότι καμιά φορά και 

Σελίδα 2767 

η μετάνοια είναι κάτι και σύμφωνα με τη θρησκεία μας, πας και στον παράδεισο. Δεν νομίζω όμως ότι έχει τη δυνατότητα και το δικαίωμα η Νέα Δημοκρατία να ζητάει να πάει στον παράδεισο από τους αγρότες.

Κύριε Υπουργέ, φοβάμαι μήπως κάνετε κι εσείς το ίδιο. Θα πρέπει να παρθούν γρήγορα κάποια μέτρα γι' αυτό το πράγμα.

Επίσης, είναι και το θέμα της μεταποίησης, η οποία μπορεί να προέλθει μέσα από μεγάλες δυνατότητες, δηλαδή να δούμε πως μεταποιούμε τα προϊόντα μας, σε τι συσκευασία τα μεταποιούμε. Ο κύριος Πρωθυπουργός είπε "αν το λάδι πάει χύμα". Μόνο το λάδι πάει χύμα; Εδώ πάνε τα καρπούζια χύμα. Πάμε στα σούπερ-μάρκετ και τα βλέπουμε σε φέτες, κομματάκια της μιας μερίδας κι εμείς εδώ ακόμη τα φορτώνουμε στα φορτηγά, για να πάνε στις αγορές.

Ο μόνος τομέας που νομίζω ότι πάντα έχει πρόβλημα, διότι παντού καταγράφεται σαν αγροτικό πρόβλημα σε όλα τα συγγράμματα, διότι παντού μιλάνε για το αγροτικό πρόβλημα, πιστεύω ότι για να υπάρξει μέλλον στην ελληνική γεωργία, διότι έχει μέλλον η ελληνική γεωργία, πρέπει να είναι ποιοτική η γεωργία, πρέπει να έχει τη δυνατότητα και την ταυτότητά της, πρέπει να στηριχθούμε στους συνεταιρισμούς, οι οποίοι πρέπει να εκσυγχρονιστούν και να λειτουργήσουν με ιδιωτικοοικονομικά κριτήρια, όχι στη λογική του κέρδους μόνο, αλλά να είναι βιώσιμες επιχειρήσεις, οι οποίες θα στηρίζουν το εισόδημα του παραγωγού και τότε σίγουρα αν προχωρήσουμε, μετά από αυτές τις κουβέντες, σε μια εθνική συμφωνία, πιστεύω ότι έχουμε χρέος να το κάνουμε σ' αυτήν τη φάση, τότε το σίγουρο είναι ότι θα έχουμε συμβάλει και οι κινητοποιήσεις, οι οποίες έρχονται...

(Στο σημείο αυτό ακούγεται ξανά ο προειδοποιητικός ήχος λήξης του χρόνου ομιλίας του κυρίου Βουλευτή)

Κύριε Πρόεδρε, επιτρέψτε μου να πω μία λέξη για τις κινητοποιήσεις, διότι έχω μία εσωτερική υποχρέωση...

ΠΡΟΕΔΡΕΥΩΝ (Παναγιώτης Ν. Κρητικός): Σας παρασύρει το πολυπληθές ακροατήριο!

ΕΥΑΓΓΕΛΟΣ ΑΡΓΥΡΗΣ: Λέω λοιπόν για τις κινητοποιήσεις, το εξής: Είπα και στο συνάδελφο κ. Μπούτα, όπως και σε άλλους, που ηγούνται αυτήν τη στιγμή των συντονιστικών επιτροπών, ότι τα αιτήματα θέλουν ιεράρχηση και θα πρέπει να υπάρξει ιεράρχηση, για να υπάρξει αποτέλεσμα. Δεν πρέπει οι κινητοποιήσεις να στραφούν εις βάρος του ίδιου του αγροτικού κινήματος. Και θα πρέπει να στραφούν όλοι, μια και έχουμε εκλογές τώρα την 'Ανοιξη, προς εκείνες τις οργανώσεις τις θεσμικές και αν πράγματι τα πρόσωπα, τα οποία διοικούν αυτές τις οργανώσεις δεν λειτουργούν προς όφελος των αγροτών, τότε είναι σίγουρο ότι μέσα από δημοκρατικές και διάφανες διαδικασίες να ηγηθούν εκείνοι, που νομίζουν ότι το κίνημα μπορούν να το πάνε πιο μπροστά.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Κύριε Πρόεδρε, το λόγο.

ΠΡΟΕΔΡΕΥΩΝ (Παναγιώτης Ν.Κρητικός): Μάλιστα, κύριε Πρόεδρε, αλλά ξέρετε ότι η συζήτηση αυτή του 143 τελειώνει συνήθως με ένα μόνο στάδιο, τις πρωτολογίες.

Ορίστε, έχετε το λόγο.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Κύριε Πρόεδρε, εγώ θα ήθελα να ζητήσω το λόγο και να κάνω κάποιες παρατηρήσεις, σε απόψεις οι οποίες ακούστηκαν και από πλευράς του κυρίου Πρωθυπουργού και από πλευράς του κυρίου Υπουργού.

Παραιτούμαι όμως αυτού του δικαιώματος σε εκδήλωση διαμαρτυρίας, διότι θεωρώ πως αυτή η συζήτηση, η προ ημερήσιας διάταξης, έτσι όπως εκφυλίστηκε, δεν έχει πλέον κανέναν ουσιαστικό σκοπό να υπηρετήσει. Τελειώνει η συζήτηση για το πρόβλημα το αγροτικό σε προ ημερησίας διατάξεως συνεδρίαση, με παρόντες τέσσερις Βουλευτές της Αντιπολίτευσης και έναν της Συμπολίτευσης.

Είναι προς τιμήν του κυρίου Υπουργού ότι παρέμεινε μέχρι τέλους.

ΠΡΟΕΔΡΕΥΩΝ (Παναγιώτης Ν. Κρητικός): Και των Υφυπουργών. Ολόκληρη η πολιτική ηγεσία ήταν εδώ.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Και των δύο Υφυπουργών.

ΠΡΟΕΔΡΕΥΩΝ (Παναγιώτης Ν. Κρητικός): Μακάρι να είχαμε εδώ και το Κόμμα που προκάλεσε τη συζήτηση. Εν πάση περιπτώσει.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ(Πρόεδρος του Συνασπισμού της Αριστεράς και της Προόδου): 'Ομως, κύριε Πρόεδρε, το έναυσμα γι'αυτήν τη διαδικασία αχρήστευσης της συζήτησης, το έδωσε ο κύριος Πρωθυπουργός, ο οποίος αφού είπε όσα είπε, μας εγύρισε την πλάτη και έφυγε.

ΠΡΟΕΔΡΕΥΩΝ(Παναγιώτης Ν.Κρητικός): Ξέρετε ότι ο κύριος Πρωθυπουργός έχει και άλλες δεσμεύσεις. Πραγματοποιεί επίσημη επίσκεψη αρχηγός κράτους εδώ.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ(Πρόεδρος του Συνασπισμού της Αριστεράς και της Προόδου): Σέβομαι τις υποχρεώσεις και τα αυξημένα καθήκοντα του κυρίου Πρωθυπουργού, αλλά σε συνεννόηση με την Κυβέρνηση επελέγη η σημερινή μέρα, που σημαίνει ότι η Κυβέρνηση ιεράρχησε τις υποχρεώσεις της. Ο κύριος Πρωθυπουργός όφειλε να είναι εδώ. Κύριε Πρόεδρε, είναι δυσάρεστο και θα υποστούμε κριτική αύριο και από τους αγρότες-πολίτες και από τους λειτουργούς ενημέρωσης οι οποίοι ενημερώνουν τον κόσμο. Μεταδίδεται η συζήτηση. Και παρατηρείται το φαινόμενο να προκαλείται προ ημερησίας διατάξεως συζήτηση, να μην είναι παρών κανείς από εκείνους που την προκαλεί, να είναι μόνο ο Υπουργός και οι δύο Υφυπουργοί και ο κόσμος να διερωτάται: Είναι μείζονος ενδιαφέροντος το πρόβλημα το αγροτικό; Θέλουμε να το συζητήσουμε εδώ στη Βουλή;

Επιτρέψτε μου να τελειώσω με μια παρατήρηση. 'Ολοι αυτοί που με περισσή ζέση και ζήλο συζητούν τα προβλήματα των αγροτικών κινητοποιήσεων σε παρέες εκτός Βουλής, σε κοσμικές και άλλες κοινωνικές συναθροίσεις, έπρεπε να είναι εδώ. Λυπούμαι και εκφράζω τη διαμαρτυρία μου.

ΣΤΕΦΑΝΟΣ ΤΖΟΥΜΑΚΑΣ(Υπ.Γεωργίας): Κύριε Πρόεδρε, μπορώ να έχω το λόγο;

ΠΡΟΕΔΡΕΥΩΝ(Παναγιώτης Ν.Κρητικός): Ο κύριος Υπουργός Γεωργίας έχει το λόγο.

ΣΤΕΦΑΝΟΣ ΤΖΟΥΜΑΚΑΣ(Υπ.Γεωργίας): Κύριε Πρόεδρε, θα ήθελα να πω -ήθελα να το πω στην τοποθέτησή μου, αλλά δεν το είπα, διότι ο χρόνος ήταν περιορισμένος- μια και είναι εδώ ο κ.Κωνσταντόπουλος, ότι η Κυβέρνηση αποδέχεται την πρόταση του Συνασπισμού της Αριστεράς και της Προόδου, για τη σύσταση Διακομματικής Επιτροπής της Βουλής, για το αγροτικό. Είχα συνεννοηθεί με τον Πρόεδρο της Βουλής ότι η πρόταση αυτή είναι για τη Δευτέρα. Εγώ όμως, θα είμαι στο Συμβούλιο των Υπουργών τη Δευτέρα και παρακαλώ να γίνει μια συνεννόηση επ'αυτού.

Το δεύτερο που θα ήθελα να πω, είναι ότι ο Πρωθυπουργός κάποια στιγμή είχε υποχρέωση να φύγει, γιατί είναι εδώ ο Πρόεδρος της Κύπρου κ.Κληρίδης...

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ(Πρόεδρος του Συνασπισμού της Αριστεράς και της Προόδου): Μη δικαιολογείτε τα αδικαιολόγητα, κύριε Υπουργέ.

ΣΤΕΦΑΝΟΣ ΤΖΟΥΜΑΚΑΣ(Υπ.Γεωργίας): 'Επρεπε να γίνουν κάποιες συναντήσεις και υπήρχε πρόβλημα. 

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ(Πρόεδρος του Συνασπισμού της Αριστεράς και της Προόδου): Η προ ημερησίας διατάξεως συζήτηση, είναι σε επίπεδο Αρχηγών Κομμάτων και είναι διευρυμένη, ακριβώς για να δοθεί η δυνατότητα και στους Υπουργούς και στους Βουλευτές να μιλήσουν. Επιτρέψτε μου να θεωρώ ότι η εικόνα αυτή, δεν είναι η πρέπουσα. 

ΣΤΕΦΑΝΟΣ ΤΖΟΥΜΑΚΑΣ(Υπ.Γεωργίας): 'Επρεπε όμως να συναντηθεί ο Πρωθυπουργός με τον Πρόεδρο της Κύπρου, κύριε Κωνσταντόπουλε.

Ευχαριστώ.

ΠΡΟΕΔΡΕΥΩΝ(Παναγιώτης Ν.Κρητικός): Το είπε και το Προεδρείο αυτό. Είναι και οι υποχρεώσεις του Πρωθυπουργού, οι οποίες δεν μπορούν να αναβληθούν ώστε να μετακινηθούν. Και μάλιστα, είχε προγραμματισθεί πριν -αν θυμάμαι καλά- η 

Σελίδα 2768 

προ ημερησίας διατάξεως συζήτηση και μετά προέκυψε η επίσκεψη του κυρίου Προέδρου της Κύπρου, που βεβαίως δεν μπορούσε να αναβληθεί. Και γνωρίζετε ότι έπρεπε να είναι σ'αυτές τις συναντήσεις ο κύριος Πρωθυπουργός.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ(Πρόεδρος του Συνασπισμού της Αριστεράς και της Προόδου): Γνωρίζετε και γνωρίζω.

ΠΡΟΕΔΡΕΥΩΝ(Παναγιώτης Ν.Κρητικός): 'Αλλωστε, οι προ ημερησίας διατάξεως συζητήσεις οι οποίες έχουν καθιερωθεί ατύπως από το 1987, αν δεν κάνω λάθος, με πρωτοβουλία του κ.Καραμανλή και μετά θεσμοθετήθηκαν στο άρθρο 143 από τον Γιάννη Αλευρά, αυτήν την εξέλιξη έχουν.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ(Πρόεδρος του Συνασπισμού της Αριστεράς και της Προόδου): Κύριε Πρόεδρε, να μην έχουν αυτήν την εξέλιξη, γιατί η ταλαιπωρία η δική σας, του Προεδρείου, του προσωπικού της Βουλής, η ταλαιπωρία των τεχνικών και τα έξοδα μεταδόσεως της συζητήσεως, στοιχίζουν περισσότερο. 

ΠΡΟΕΔΡΕΥΩΝ(Παναγιώτης Ν.Κρητικός): Ας μην την κάνουμε αυτήν τη συζήτηση τώρα, γιατί ξέρετε ότι δεν εξυπηρετεί το θεσμό.

Κηρύσσεται περαιωμένη η προ ημερησίας διατάξεως συζήτηση, σύμφωνα με το άρθρο 143 του Κανονισμού της Βουλής, με πρωτοβουλία του Προέδρου της Νέας Δημοκρατίας, σε επίπεδο Αρχηγών Κομμάτων, με θέμα: "Το αγροτικό πρόβλημα".

Κύριοι συνάδελφοι, δέχεσθε στο σημείο αυτό να λύσουμε τη συνεδρίαση;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

Με τη συναίνεση του Σώματος και ώρα 17.50', λύεται η συνεδρίαση για την προσεχή Δευτέρα, 20 Ιανουαρίου 1997 και ώρα 18.00' με αντικείμενο εργασιών του Σώματος Κοινοβουλευτικό 'Ελεγχο, σύμφωνα με την ημερήσια διάταξη.

O ΠΡΟΕΔΡΟΣ ΟΙ ΓΡΑΜΜΑΤΕΙΣ
