ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Β΄
ΣΥΝΕΔΡΙΑΣΗ ΡΟΒ΄
Πέμπτη 13 Ιουλίου 2006 


ΘΕΜΑΤΑ

Α)ΕΙΔΙΚΑ ΘΕΜΑΤΑ
1.Επικύρωση Πρακτικών, σελ.
2.Ανακοινώνεται ότι τη συνεδρίαση παρακολουθούν ομάδα Γάλλων μαθητών, σελ.
3.Ο Υπουργός Δικαιοσύνης διαβίβασε στη Βουλή περί «Ποινικής ευθύνης των Υπουργών», αναφορά με συνημμένη δικογραφία κατά του πρώην Υπουργού Οικονομίας και Οικονομικών κ. Ν. Χριστοδουλάκη, του πρώην Υφυπουργού Οικονομίας και Οικονομικών κ. Γ. Φλωρίδη και κατά του πρώην Υπουργού Εσωτερικών, Δημόσιας Διοίκησης και Αποκέντρωσης κ. Κ. Σκανδαλίδη, σελ.

Β)ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1.Κατάθεση αναφορών, σελ.
2.Απαντήσεις Υπουργών σε ερωτήσεις Βουλευτών, σελ.
3.Ανακοίνωση του δελτίου επικαίρων ερωτήσεων της Τρίτης 18 Ιουλίου 2006, σελ.
4.Συζήτηση επικαίρων ερωτήσεων:
α)Προς τον Υπουργό Εθνικής Παιδείας και Θρησκευμάτων, σχετικά με τη βαθμολόγηση των μαθηματικών στις Πανελλήνιες Εξετάσεις κ.λπ. σελ.
β)Προς τον Υπουργό Απασχόλησης και Κοινωνική Προστασίας, σχετικά με την εφαρμογή μέτρων ασφαλείας στο καπνεργοστάσιο της SOCOTAB στο Κιλκίς και την τιμωρία των υπευθύνων για το θάνατο καπνεργάτριας κ.λπ. σελ.
γ)Προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με την απόφαση του Ευρωπαϊκού Δικαστηρίου για τους συμβασιούχους, σελ.
δ)Προς τον Υπουργό Ανάπτυξης, σχετικά με τις αυξήσεις στα τιμολόγια της Δ.Ε.Η., σελ.
ε)Συζήτηση επίκαιρης επερώτησης, αρμοδιότητας του Υπουργείου Πολιτισμού, σχετικά με τον Ο.Π.Α.Π. σελ.

Γ)ΝΟΜΟΘΕΤΙΚΗ ΕΡΓΑΣΙΑ
1.ΚΑΤΑΘΕΣΗ ΣΧΕΔΙΩΝ ΝΟΜΩΝ
α)Οι Υπουργοί Ανάπτυξης και Οικονομίας και Οικονομικών κατέθεσαν σχέδιο νόμου: «Ενσωμάτωση στο εθνικό δίκαιο της Οδηγίας 2003/51/ΕΚ του Ευρωπαϊκού Κοινοβουλίου και του Συμβουλίου της 18ης Ιουνίου 2003 «για την τροποποίηση των οδηγιών του Συμβουλίου 78/660/ΕΟΚ, 83/349/ΕΟΚ, 86/635/ΕΟΚ και 91/674/ΕΟΚ σχετικά με τους ετήσιους και τους ενοποιημένους λογαριασμούς εταιρειών ορισμένων μορφών, τραπεζών και άλλων χρηματοπιστωτικών ιδρυμάτων και ασφαλιστικών επιχειρήσεων».(E.E.L.178/17.7.2003).σελ.
β)Οι Υπουργοί Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών και Εξωτερικών κατέθεσαν σχέδιο νόμου: «Κύρωση του Πρόσθετου Πρωτοκόλλου στη Συμφωνία μεταξύ των Κυβερνήσεων των κρατών-μελών της Οικονομικής Συνεργασίας Ευξείνου Πόντου (Ο.Σ.Ε.Π.) για τη συνεργασία στον τομέα παροχής έκτακτης βοήθειας και άμεσης ανταπόκρισης σε φυσικές και ανθρωπογενείς καταστροφές, μετά της συνημμένης δήλωσης του Αζερμπαϊτζάν».σελ.
γ)Οι Υπουργοί Οικονομίας και Οικονομικών, Εξωτερικών, Ανάπτυξης, Εθνικής Παιδείας και Θρησκευμάτων, Απασχόλησης και Κοινωνικής Προστασίας, Πολιτισμού, Τουριστικής Ανάπτυξης, Μεταφορών και Επικοινωνιών και Εμπορικής Ναυτιλίας κατέθεσαν σχέδιο νόμου: «Κύρωση της Συμφωνίας μεταξύ της Ελληνικής Δημοκρατίας και της Αραβικής Δημοκρατίας της Αιγύπτου για την αποφυγή της διπλής φορολογίας και την αποτροπή της φοροδιαφυγής αναφορικά με τους φόρους εισοδήματος και κεφαλαίου».σελ.
δ)Οι Υπουργοί Δικαιοσύνης, Οικονομίας και Οικονομικών και Εξωτερικών κατέθεσαν σχέδιο νόμου:
i) «Κύρωση της Σύμβασης για την προσχώρηση της Τσεχικής Δημοκρατίας, της Δημοκρατίας της Εσθονίας, της Κυπριακής Δημοκρατίας, της Δημοκρατίας της Λετονίας, της Δημοκρατίας της Μάλτας, της Δημοκρατίας της Πολωνίας, της Δημοκρατίας της Σλοβενίας και της Σλοβακικής Δημοκρατίας στη Σύμβαση για το εφαρμοστέο Δίκαιο στις Συμβατικές ενοχές, η οποία άνοιξε προς υπογραφή στη Ρώμη στις 19 Ιουνίου 1980, καθώς και στο Πρώτο και Δεύτερο Πρωτόκολλο όσον αφορά την ερμηνεία της από το Δικαστήριο των Ευρωπαϊκών Κοινοτήτων.σελ.
ii) «Κύρωση Πρωτοκόλλου διοικητικής συνεργασίας σε θέματα Δικαιοσύνης μεταξύ του Υπουργείου Δικαιοσύνης της Ελληνικής Δημοκρατίας και του Υπουργείου Δικαιοσύνης της Δημοκρατίας της Σερβίας».σελ.

ΟΜΙΛΗΤΕΣ
Α)Επί των Επικαίρων Ερωτήσεων:

ΓΙΑΚΟΥΜΑΤΟΣ Γ. σελ.
ΚΑΛΟΣ Γ. σελ.
ΚΟΥΒΕΛΗΣ Φ. σελ.
ΚΟΥΛΟΥΡΗΣ Κ. σελ..
ΝΕΡΑΝΤΖΗΣ Α. σελ.
ΠΑΥΛΟΠΟΥΛΟΣ Π. σελ.
ΠΙΠΕΡΓΙΑΣ Δ. σελ.
ΤΖΕΚΗΣ Α. σελ.
 
Β)Επί της επίκαιρης Επερώτησης:

ΑΗΔΟΝΗΣ Χ. σελ.
ΛΕΒΕΝΤΗΣ Α. σελ.
ΛΙΑΝΗΣ Γ. σελ.
ΛΙΝΤΖΕΡΗΣ Δ. σελ.
ΜΑΝΩΛΙΑ Χ. σελ.
ΜΠΟΛΑΡΗΣ Μ. σελ.
ΟΡΦΑΝΟΣ Γ. σελ.
ΠΑΡΑΣΚΕΥΑΣ Ι. σελ.
ΤΑΣΟΥΛΑΣ Κ. σελ.

      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β΄
      ΣΥΝΕΔΡΙΑΣΗ ΡΟΒ΄
      Πέμπτη 13 Ιουλίου 2006
      Αθήνα, σήμερα στις 13 Ιουλίου 2006, ημέρα Πέμπτη και ώρα 10.43΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Β΄ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση. 
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από τον κ. Άγγελο Τζέκη, Βουλευτή Β΄ Θεσσαλονίκης, τα ακόλουθα: 
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας το οποίο αναφέρεται στην ανάγκη δημιουργίας κεντρικής μονάδας αποστείρωσης νοσοκομειακών αποβλήτων, για τα νοσοκομεία και τα κέντρα υγείας της Κρήτης.
      2) Η Βουλευτής Πέλλας κ. ΠΑΡΘΕΝΑ ΘΕΟΔΩΡΙΔΟΥ – ΦΟΥΝΤΟΥΚΙΔΟΥ κατέθεσε αναφορά με την οποία η Εθνική Συνομοσπονδία Ατόμων με ειδικές ανάγκες ζητεί τη θέσπιση ενός Επιχειρησιακού Προγράμματος για την Πρόνοια και την Κοινωνική Φροντίδα στην Ελλάδα.
      3) Η Βουλευτής Πέλλας κ. ΠΑΡΘΕΝΑ ΘΕΟΔΩΡΙΔΟΥ – ΦΟΥΝΤΟΥΚΙΔΟΥ και ο Γ΄ Αντιπρόεδρος της Βουλής και Βουλευτής Β΄ Πειραιώς κ. ΙΩΑΝΝΗΣ ΤΡΑΓΑΚΗΣ αντίστοιχα, κατέθεσαν αναφορά με την οποία η Πανελλήνιος Ένωσις των νεοελθόντων από το 1957 Ελλήνων Ποντίων Προσφύγων εκ Ρωσίας ζητεί την υποστήριξη των Ελλήνων Ομογενών της πρώην Σοβιετικής Ένωσης.
      4) Η Βουλευτής Πέλλας κ.α ΠΑΡΘΕΝΑ ΘΕΟΔΩΡΙΔΟΥ – ΦΟΥΝΤΟΥΚΙΔΟΥ κατέθεσε αναφορά με την οποία ο Σύνδεσμος Ιδιοκτητών Φορτηγών Αυτοκινήτων Διεθνών Μεταφορών Γιαννιτσών και Περιχώρων διαμαρτύρεται για τις οικονομικές και λοιπές επιβαρύνσεις που υφίστανται τα μέλη του, κατά τη διέλευση των οχημάτων τους από τη Σερβία.
      5) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία ο Έπαρχος Μήλου ζητεί τη δρομολόγηση του πλοίου «ΒΙΤΖΕΝΤΖΟΣ ΚΟΡΝΑΡΟΣ» στη γραμμή Πειραιά – Μήλο – Θήρα – Ανάφη – Κρήτη – Δωδεκάνησα.
      6) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία ο Έπαρχος Θήρας ζητεί τη δρομολόγηση του πλοίου «ΒΙΤΖΕΝΤΖΟΣ ΚΟΡΝΑΡΟΣ» στη γραμμή Πειραιά – Δυτικές Κυκλάδες – Σαντορίνη – Ανάφη – Κρήτη – Δωδεκάνησα.
      7) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία ο Επιμελητηριακός Όμιλος Ανάπτυξης Ελληνικών Νησιών ζητεί τη συμμετοχή εκπροσώπων των παραγωγικών φορέων και της Τοπικής Αυτοδιοίκησης από τα Δ.Σ. των Δ.Ε.Κ.Ο..
      8) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία ο Πρόεδρος της Κιμώλου διατυπώνει τις προτάσεις του για την ακτοπλοϊκή εξυπηρέτηση των κατοίκων του νησιού.
      9) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία η Κοινότητα  Κιμώλου ζητεί τη δρομολόγηση πλοίου για την εξυπηρέτηση των κατοίκων της.
      10) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία ο Δήμαρχος Αμοργού ζητεί τη χρηματοδότηση του έργου αποκατάστασης των ζημιών στο λιμάνι Αιγιάλης Αμοργού.
      11) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία η Ένωση Ποδοσφαιρικών Σωματείων Κυκλάδων ζητεί την οικονομική επιχορήγησή της.
      12) Ο Βουλευτής Β΄ Αθηνών κ. ΑΠΟΣΤΟΛΟΣ ΚΑΚΛΑΜΑΝΗΣ και ο Γ΄ Αντιπρόεδρος της Βουλής και Βουλευτής Β΄ Πειραιώς κ. ΙΩΑΝΝΗΣ ΤΡΑΓΑΚΗΣ κατέθεσαν αναφορά με την οποία η Εθνική Συνομοσπονδία Ατόμων με Ειδικές Ανάγκες ζητεί τη θέσπιση ενός Επιχειρησιακού Προγράμματος για την Πρόνοια και την Κοινωνική Φροντίδα στην Ελλάδα.
      13) Ο Βουλευτής Α΄ Αθηνών κ. ΑΘΑΝΑΣΙΟΣ ΑΛΕΥΡΑΣ κατέθεσε αναφορά με την οποία ο Πανελλήνιος Σύλλογος Υπαλλήλων Αθλητικών Σωματείων ζητεί την κατοχύρωση της εργασίας των μελών του και την εφαρμογή ενιαίου κανονισμού προσωπικού για όλες τις αθλητικές ομοσπονδίες.
      14) Ο Βουλευτής Α΄ Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία η κ. Ζαρομυτίδου Ελένη ζητεί την εισαγωγή του ανάπηρου παιδιού της στην τριτοβάθμια εκπαίδευση.
      15) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Τρυφωνίδης Στέφανος, Μηχανολόγος – Μηχανικός, ζητεί την αναγνώριση του πτυχίου του από το Δ.ΙΚ.Α.Τ.Σ.Α..
      16) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η κ. Κουκουσιάρη Δέσποινα ζητεί να ενημερωθεί σχετικά με τις προϋποθέσεις για το διορισμό της σε Τ.Ε.Ε. Κομμωτικής.
      17) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η κ. Θεοφανίδου Λένα ζητεί να ενημερωθεί σχετικά με το δικαίωμα της συνταξιοδότησής της λόγω θανάτου του συζύγου της.
      18) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Τρίκας Δημήτριος, μαθηματικός, ζητεί να ενημερωθεί σχετικά με τη συμμετοχή του στις εξετάσεις του Α.Σ.Ε.Π..
      19) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η κ. Καραπουρτσίδου Καλλιόπη ζητεί την εισαγωγή του ανάπηρου παιδιού της σε κατάλληλο ίδρυμα.
      20) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία οι Εργαζόμενοι στις Δ.Υ.Πε. Ελλάδας ζητούν να τους δοθεί η δυνατότητα μετάταξής τους σε κενή οργανική θέση άλλης δημόσιας υπηρεσίας ή νομικού προσώπου δημοσίου δικαίου.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 10766/16-5-06 ερώτηση του Βουλευτή  κ. Αθανασίου Λεβέντη δόθηκε με το υπ’ αριθμ. Β-1086/30-5-06 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 10766/16-5-2006, που κατέθεσε στη Βουλή ο Βουλευτής κ. Θανάσης Λεβέντης, σας διαβιβάζουμε το 1.4.2/2036/0.0/23-5-2006 έγγραφο των Ελληνικών Ταχυδρομείων (ΕΛ.ΤΑ.), με το οποίο παρέχονται στοιχεία και πληροφορίες για το θιγόμενο θέμα.
      Ο Υπουργός
      ΜΙΧΑΛΗΣ Κ. ΛΙΑΠΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      2.  Στην με αριθμό 10474/9-5-06 ερώτηση του Βουλευτή  κ. Πέτρου Μαντούβαλου δόθηκε με το υπ’ αριθμ. Β-1067/30-5-06 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 10474/9-5-2006 που κατέθεσε στη Βουλή ο Βουλευτής κ. Πέτρoς Μαντούβαλος, θέτουμε υπόψη σας τα εξής:
      1. Σύμφωνα με το ν.3431/2006 αρ.12, εδαφ.λβ΄, η Εθνική Επιτροπή Τηλεπικοινωνιών και Ταχυδρομείων (Ε.Ε.Τ.Τ.) είναι αρμόδια για τη χορήγηση των αδειών κατασκευής κεραιών σταθμών στην ξηρά.
      Κατά τις παρ. 2 και 4 του άρθρου 31 του ιδίου νόμου, η Ελληνική Επιτροπή Ατομικής Ενέργειας (Ε.Ε.Α.Ε.) υποχρεούται να ελέγχει την τήρηση των ορίων ασφαλούς έκθεσης κοινού σε ηλεκτρομαγνητική ακτινοβολία από κάθε αδειοδοτημένη κεραία είτε αυτεπαγγέλτως είτε κατόπιν καταγγελίας και σε περίπτωση διαπίστωσης υπέρβασης των επιτρεπομένων ορίων ηλεκτρομαγνητικής ακτινοβολίας επιβάλλονται οι κυρώσεις που προβλέπονται στην Κ.Υ.Α. με αριθμό 53561/3839/00 (ΦΕΚ Β 1105/6-9-00).
      2. Σημειώνεται ότι με τις παρ. 9 και 10 του άρθρου 31 του ως άνω νόμου, τα όρια έκθεσης του κοινού από την ακτινοβολία των κεραιών γίνονται ακόμη αυστηρότερα σε σχέση με το προηγούμενο θεσμικό καθεστώς, ειδικά δε σε περίπτωση εγκατάστασης κατασκευής κεραίας σε απόσταση μέχρι 300 μέτρων από την περίμετρο κτιριακών εγκαταστάσεων βρεφονηπιακών σταθμών, σχολείων, γηροκομείων και νοσοκομείων, τα όρια έκθεσης του κοινού απαγορεύεται να υπερβαίνουν το 60% των τιμών που καθορίζονται στα άρθρα 2 έως 4 της Κ.Υ.Α. με αριθμό 53561/3839/00 (ΦΕΚ Β 1105/6-9-00).
      3. Τέλος, σας διαβιβάζουμε το αριθμ. 17896/Φ.506/23-5-2006 έγγραφο της Ε.Ε.Τ.Τ., με το οποίο, ως αρμόδια Αρχή, παρέχει τα ζητούμενα στοιχεία για την κατασκευή κεραίας κινητής τηλεφωνίας, επί της οποίας και η παρούσα ερώτηση.
      Ο Υπουργός
      ΜΙΧΑΛΗΣ Κ. ΛΙΑΠΗΣ»
      3. Στην με αριθμό 10297/3-5-06 ερώτηση του Βουλευτή κ. Γεωργίου Ντόλιου δόθηκε με το υπ’ αριθμ. 2248/31-5-06 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της ανωτέρω σχετικής ερώτησης, σύμφωνα με τα στοιχεία της αρμόδιας Υπηρεσίας μας, της Περιφέρειας Ανατολικής Μακεδονίας-Θράκης και της «ΕΓΝΑΤΙΑ ΟΔΟΣ Α.Ε.», σας γνωρίζουμε τα εξής:
      1. Η δημιουργία ανοικτής εξόδου της υφιστάμενης στάσης του Κ.Τ.Ε.Λ. στο χωριό Σοφικό επί του Κάθετου Άξονα «Αρδάνιο - Ορμένιο» της Εγνατίας Οδού, ο οποίος είναι οδός ταχείας κυκλοφορίας, θα δημιουργούσε μεγάλο πρόβλημα ασφάλειας στους διερχόμενους πεζούς, οι οποίοι θα διέσχιζαν κάθετα την οδό προς τη στάση χωρίς καμία προφύλαξη, και για το λόγο αυτό έχει τοποθετηθεί προστατευτικό στηθαίο της οδού και περίφραξη.
      2. Έχει προταθεί από την «ΕΓΝΑΤΙΑ ΟΔΟ Α.Ε.» η μεταφορά της στάσης του Κ.Τ.Ε.Λ. κατά 300 περίπου μέτρα και συγκεκριμένα στην περιοχή του Κόμβου Θουρίου, όπου υπάρχουν όλες οι προϋποθέσεις ασφάλειας και κίνησης των πεζών και επιβατών από και προς τη στάση του Κ.Τ.Ε.Λ.. Για τη μη δυνατότητα κατασκευής εξόδου επί του Κάθετου Άξονα έχει ενημερωθεί επανειλημμένως το Κ.Τ.Ε.Λ., ο Δήμος Διδυμοτείχου και το Επαρχείο Βορείου Έβρου σε σχετικές συσκέψεις.
      Ο Υφυπουργός
      Θ. ΞΑΝΘΟΠΟΥΛΟΣ»
      4. Στις με αριθμό 9175/27-3-06 και 9283/28-3-06 ερωτήσεις του Βουλευτή κ. Βασιλείου Κεγκάρογλου δόθηκε με το υπ’ αριθμ. 2100/2109/31-5-06 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση των ανωτέρω σχετικών ερωτήσεων, σας ενημερώνουμε για τα εξής:
      1. Οι διαθέσιμες πιστώσεις της Τ.Ε.Ο. Α.Ε. προορίζονται για την αντιμετώπιση κυρίως των επειγουσών εργασιών στοιχειώδους συντήρησης του εθνικού οδικού δικτύου της χώρας μας και προφανώς δεν επαρκούν για την κάλυψή των αναγκών του.
      2. Η δυνατότητα διάθεσης πιστώσεων από την Τ.Ε.Ο. Α.Ε. και για τα 40.000 χλμ. επαρχιακού οδικού δικτύου, είναι επίσης πολύ μικρή έως ασήμαντη.
      3. Για το λόγο αυτό άλλωστε η αρμοδιότητα της συντήρησης και βελτίωσης του επαρχιακού οδικού δικτύου και των απαιτούμενων προς τούτο χρηματοδοτήσεων, ανήκει στις Νομαρχιακές Αυτοδιοικήσεις (ΣΑΝΑ) και στις Περιφέρειες (ΠΕΠ), οι οποίες διαθέτουν και τα αντίστοιχα περιφερειακά προγράμματα χρηματοδότησης.
      Ο Υφυπουργός
      Θ. ΞΑΝΘΟΠΟΥΛΟΣ»
      5. Στις με αριθμό 11176/29-5-06 και 11318/1513/31-5-06 ερωτήσεις των Βουλευτών κύριων Μιχάλη Μπεκίρη και Κωνσταντίνου Σπηλιόπουλο δόθηκε με το υπ’ αριθμ. 2309/2316/27-6-06 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της ανωτέρω σχετικής ερώτησης και ερώτησης/ΑΚΕ, σας γνωρίζουμε τα εξής:
      1. Ανεξαρτήτως των αιτίων της ανάφλεξης του καλωδίου της γέφυρας «Ρίου-Αντιρρίου» στις 27.1.05, σε ουδέν σημείο του πορίσματος αναφέρεται ότι τίθεται θέμα ασφαλείας όσον αφορά στη συμπεριφορά της γέφυρας σε σχέση με τη μετακίνησή της και τις αναπτυσσόμενες τάσεις των καλωδίων της, τόσο κατά τη διάρκεια και, αμέσως μετά το προαναφερθέν συμβάν, όσο και μετά την αποκατάσταση των βλαβέντων καλωδίων.
      2. Η περαιτέρω διερεύνηση του θέματος είναι σε εξέλιξη και όταν υπάρξουν αποτελέσματα θα ανακοινωθούν.
      Ο Υφυπουργός
      Θ. ΞΑΝΘΟΠΟΥΛΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      6. Στην με αριθμό 11208/30.5.06 ερώτηση των Βουλευτών κυρίων Μιχάλη Καρχιμάκη, Βασιλείου Οικονόμου, Λάμπρου Παπαδήμα, Χρήστου Αηδόνη, Λεωνίδα Γρηγοράκου και Μιχάλη Παντούλα δόθηκε με το υπ’ αριθμ. Φ900α/5104/8622/23-6-06 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ' αριθμ. 11208/30-5-2006 ερώτησης, που κατέθεσαν οι Βουλευτές κ.κ. Μιχάλης Καρχιμάκης, Βασίλης Οικονόμου, Λάμπρος Παπαδήμας, Χρήστος Αηδόνης, Λεωνίδας Γρηγοράκος και Μιχάλης Παντούλας, σχετικά με τις τοποθετήσεις Αξιωματικών σε θέσεις εξωτερικού, σας γνωρίζουμε ότι τα δημοσιευθέντα σε εφημερίδα είναι παντελώς αβάσιμα, αναληθή και ουδόλως ανταποκρίνονται στην πραγματικότητα. Ενδεικτικά, σας γνωρίζουμε ότι, κατά τα έτη 2005 και 2006, δεν διενεργήθηκαν εξετάσεις γλωσσομάθειας από το ΝΑΤΟ σε οποιοδήποτε στέλεχος των Ενόπλων Δυνάμεων όπως αναφέρετε στην ερώτησή σας.
      Τέλος, σε καμία περίπτωση το ΥΠ.ΕΘ.Α. δεν είναι δυνατόν να σχολιάζει απαξιωτικούς χαρακτηρισμούς για τις Ένοπλες Δυνάμεις της Χώρας.
      Ο Υπουργός
      ΕΥΑΓΓΕΛΟΣ-ΒΑΣΙΛΕΙΟΣ Ι. ΜΕΪΜΑΡΑΚΗΣ»
      7. Στην με αριθμό 11317/31.5.06 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 32396/21.6.06 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Απαντώντας στην σχετική ερώτηση, που κατέθεσε στη Βουλή των Ελλήνων ο Βουλευτής κ. Βασίλειος Κεγκέρογλου, σας γνωρίζουμε, κατά λόγο αρμοδιότητάς μας, τα ακόλουθα:
      Για την αντιμετώπιση του θέματος της πρόσληψης μόνιμου προσωπικού από Νομαρχιακές Αυτοδιοικήσεις το Υπουργείο Εσωτερικών Δημόσιας Διοίκησης και Αποκέντρωσης, στο πλαίσιο του τριετούς προγραμματισμού προσλήψεων, με τα 42538/12-8-2004 και 45691/8-9-2004 έγγραφα, ζήτησε από τις Νομαρχιακές Αυτοδιοικήσεις της Χώρας να προσδιορίσουν τον αναγκαίο αριθμό πλήρωσης κενών οργανικών θέσεων του Οργανισμού Εσωτερικής Υπηρεσίας, κατά κατηγορία και κλάδο σε παραγωγικές και κοινωνικές υπηρεσίες κυρίως, όπως Μηχανικούς, Γεωπόνους, Κτηνιάτρους, Επόπτες Δημόσιας Υγείας, Κοινωνικούς Λειτουργούς.
      Η Νομαρχιακή Αυτοδιοίκηση Ηρακλείου, απέστειλε το αίτημά της, με το υπ' αρ. 5865/5-4-2005 έγγραφό της, για την έγκριση κάλυψης συνολικά τριακοσίων δέκα οκτώ (318) θέσεων τακτικού προσωπικού, διαφόρων κατηγοριών και ειδικοτήτων, μεταξύ αυτών πέντε (5) ΠΕ Κτηνιάτρων, δέκα έξι (16) ΠΕ Γεωπόνων, δύο (2) θέσεων ΤΕ Τεχνολόγων Γεωπονίας Φυτικής Παραγωγής και δύο (2) θέσεων ΤΕ Τεχνολόγων Γεωπονίας Ζωικής Παραγωγής και το επικαιροποίησε με το υπ' αρ. 4385/29-3-2006 έγγραφό της.
      Με το Α.Π.οικ.63354/16-12-2004 έγγραφό μας ζητήθηκε από την Τριμελή εξ Υπουργών Επιτροπή της Π.Υ.Σ. 55/98, όπως ισχύει, η έγκριση επτά χιλιάδων εννιακοσίων εξήντα (7.960) θέσεων μονίμου προσωπικού στις Νομαρχιακές Αυτοδιοικήσεις. Κατόπιν των ανωτέρω, η Τριμελής εξ Υπουργών Επιτροπή ενέκρινε, με την ΔΙΠΠ/Φ.ΕΓΚΡ.1/140/27050π.ε./23-5-2006 απόφαση, την πλήρωση χιλίων πεντακοσίων (1.500) κενών οργανικών θέσεων στις Νομαρχιακές Αυτοδιοικήσεις της Χώρας.
      Η κατανομή των χιλίων πεντακοσίων θέσεων στις Νομαρχιακές Αυτοδιοικήσεις της χώρας θα γίνει σε συνεργασία με την ΕΝΑΕ με βάση τα αιτήματα των υπηρεσιών τους, την κάλυψη κενών οργανικών θέσεων από προκηρύξεις Α.Σ.Ε.Π. που αναμένονται τελικά αποτελέσματα, και σύμφωνα πάντα με τις ήδη καλυμμένες θέσεις κατά κατηγορία και κλάδο των υπηρεσιών τους.
       Επιπλέον, σύμφωνα με τις διατάξεις του άρθρου 4 του ν. 3345/2005 (ΦΕΚ 138/16-6-2005), είναι πλέον δυνατή η διενέργεια των προσλήψεων από τις ίδιες τις Νομαρχιακές Αυτοδιοικήσεις, βεβαίως υπό τον έλεγχο του Α.Σ.Ε.Π. και πάντοτε αφού χορηγηθεί έγκριση από την Τριμελή εξ Υπουργών Επιτροπή.
      Επισημαίνεται δε ότι για την εφεξής αποφυγή της χρονοβόρας διαδικασίας της εξασφάλισης των πιστώσεων, στο ν. 3448/2006 (Α' 57) «Για την περαιτέρω χρήση πληροφοριών του δημόσιου τομέα και τη ρύθμιση θεμάτων αρμοδιότητας του Υπουργείου Εσωτερικών, Δημόσιας Διοίκησης και Αποκέvτρωσης», έχει συμπεριληφθεί διάταξη σύμφωνα με την οποία επιτρέπεται κατ' εξαίρεση στις Νομαρχιακές Αυτοδιοικήσεις να καταβάλλουν από ίδιους πόρους τη μισθοδοσία του απασχολούμενου σε αυτές προσωπικού με σχέση εργασίας ιδιωτικού δικαίου ορισμένου χρόνου.
      Έτσι, οι Νομαρχιακές Αυτοδιοικήσεις θα μπορούν πλέον να προβαίνουν στην πρόσληψη του εκτάκτου προσωπικού και χωρίς την εγγραφή των πιστώσεων για την αμοιβή του στον προϋπολογισμό του Υπουργείου, εφόσον έχουν εξασφαλίσει οι ίδιες τις απαιτούμενες για το σκοπό αυτό πιστώσεις στον προϋπολογισμό τους.
      Eπιπρoσθέτως, σας γνωρίζουμε ότι το θέμα της χρηματοδότησης του προγράμματος κατά του μελιταίου πυρετού ανήκει στο συνερωτώμενο Υπουργείο Αγροτικής Ανάπτυξης και Τροφίμων, προς το οποίο κοινοποιείται το παρόν.
      Ο Υφυπουργός
      ΑΘΑΝΑΣΙΟΣ ΝΑΚΟΣ»
      8. Στην με αριθμό 11590/8.6.06 ερώτηση της Βουλευτού κ. Θεοδώρας Τζάκρη δόθηκε με το υπ’ αριθμ. 1461/22.6.06 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην υπ’ αριθμ. 11590/2006 ερώτηση, που κατατέθηκε στη Βουλή από τη Βουλευτή κ. Θεοδώρα Τζάκρη, σχετικά με την τροποποίηση των όρων καταβολής του επιδόματος ενοικίου σε γονείς μονογονεϊκών οικογενειών, σας πληροφορούμε, για τις αρμοδιότητες του Υπουργείου Απασχόλησης και Κοινωνικής Προστασίας, τα εξής:
      Πράγματι, για όλες τις κατηγορίες μεμονωμένων ατόμων απαιτούντο για την συμμετοχή τους στα στεγαστικά προγράμματα του Οργανισμού Εργατικής Κατοικίας (Ο.Ε.Κ.), 3000 ημέρες εργασίας.
      Όμως, ο Οργανισμός με νέα διάταξη νόμου και Υπουργική Απόφαση, προκειμένου η κατηγορία των μεμονωμένων ατόμων και ιδιαίτερα οι εποχιακώς εργαζόμενοι, να συμμετάσχει στα δανειοδοτικά προγράμματα του ΟΕΚ και στο πρόγραμμα επιδότησης ενοικίου, μείωσε τις ασφαλιστικές προϋποθέσεις στις 1400 ημέρες εργασίας στην ασφάλιση, για τις οποίες βέβαια πρέπει να έχουν παρακρατηθεί οι υπέρ Ο.Ε.Κ. εισφορές.
      Επί πλέον, όσον αφορά το ετήσιο πρόγραμμα επιδότησης ενοικίου για τους δικαιούχους που το καθαρό τους οικογενειακό εισόδημα οικονομικού έτους 2006 είναι μικρότερο των 7.500 ευρώ ,το ποσό της επιδότησης ενοικίου που δικαιούνται ανάλογα με την κατηγορία στην οποία ανήκουν, προσαυξάνεται κατά 50%.
      Ο Υπουργός
      ΣΑΒΒΑΣ ΤΣΙΤΟΥΡΙΔΗΣ»
      9. Στην με αριθμό 11263/31.5.06 ερώτηση των Βουλευτών κυρίων Δημητρίου Πιπεργιά και Βασιλείου Κεγκέρογλου δόθηκε με το υπ’ αριθμ. 1708/23.6.06 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσαν οι Βουλευτές κύριοι Δ. Πιπεργιάς και Β. Κεγκέρογλου, σας πληροφορούμε τα εξής:
      Η εγκατάσταση έργων Ανανεώσιμων Πηγών Ενέργειας (Α.Π.Ε.) σε εκτάσεις που διαχειρίζονται από τις Δασικές Υπηρεσίες που υπάγονται στη Γενική Γραμματεία της Περιφέρειας προβλέπεται στην παράγραφο 3 του άρθρου 2 του ν.2941/2001 όπως ισχύει. Επίσης, στην παράγράγραφο 5 του ίδιου άρθρου, προβλέπεται η παραχώρηση με τις διατάξεις της Αγροτικής Νομοθεσίας, δημόσιας έκτασης δασικού χαρακτήρα, η οποία έχει κριθεί ως πλέον άγονη, σύμφωνα με τις διατάξεις της περίπτωσης γ της παράγραφο 2Α του άρθρου 13 του ν. 1734/1987.
      Η διαδικασία προκαταρκτικής περιβαλλοντικής εκτίμησης και αξιολόγησης, έγκρισης περιβαλλοντικών όρων και έγκρισης επέμβασης ή παραχώρησης δασικού χαρακτήρα έκτασης για εγκατάσταση έργων Α.Π.Ε., προβλέπεται στην αριθμ. 1726/18-42003 (Φ.Ε.Κ. 552/Β') Κοινή Υπουργική Απόφαση.
      Το αντάλλαγμα χρήσης για τις επεμβάσεις σε εκτάσεις που διαχειρίζεται η Δασική Υπηρεσία που υπάγεται στην Γενική Γραμματεία της Περιφέρειας για την εκτέλεση έργων Α.Π.Ε., προβλέπεται στην υπ' αριθμ. 114000/4377/29-12-2004 Κ.Υ.Α. των Υπουργών Αγροτικής Ανάπτυξης και Τροφίμων και Οικονομίας και Οικονομικών, όπως τροποποιήθηκε με την αριθμ. 90440/960/21-3-2005 ομοία.
      Ο Υπουργός
      ΕΥΑΓΓΕΛΟΣ ΜΠΑΣΙΑΚΟΣ»)
      ΠΡΟΕΔΡΕΥΩΝ (Γεώργιος Σούρλας): Κύριοι Βουλευτές, εισερχόμαστε στη συζήτηση των
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Πρώτη είναι η με αριθμό 882/10.7.2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Κίμωνα Κουλούρη προς την Υπουργό Εθνικής Παιδείας και Θρησκευμάτων, σχετικά με τη βαθμολόγηση των μαθηματικών στις Πανελλήνιες Εξετάσεις κ.λπ..
      Η ερώτηση του κ. Κουλούρη αναλυτικότερα έχει ως εξής:
      «Με βάση τα ανακοινωθέντα αποτελέσματα έχουμε στα ίδια θέματα, των Μαθηματικών Θετικής και Τεχνολογικής Κατεύθυνσης 2, κάτω από τους μισούς μαθητές, σε σχέση με το 2005 και το 2004, που έγραψαν από 18-20. 
      Από τη δημόσια κριτική με τις αποδείξεις, η οποία ασκήθηκε από τον Τύπο για τα θέματα των Μαθηματικών προκύπτουν ότι μερικά θέματα αντίκεινται στους όρους του ισχύοντος π.δ. 60 Μαρτίου 2006, περί επιλογής πρωτοτυπίας, σαφούς διατύπωσης, κλιμακούμενης δυσκολίας, αναγκαίων διευκρινίσεων και ορθών οδηγιών βαθμολόγησης και συγκεκριμένα: 
      α) Στα Μαθηματικά Γενικής Παιδείας το τρίτο θέμα αντιγράφηκε με τα ίδια νούμερα από το βιβλίο Β. Κάμπα και δόθηκε λάθος διευκρίνιση ίδια με τη λάθος επίλυση του βιβλίου. Δόθηκαν λάθος ενδεικτικές λύσεις και λάθος, τελικές, οδηγίες βαθμολόγησης. 
      β) Στα Μαθηματικά Κατεύθυνσης τα βασικά ερωτήματα του τρίτου θέματος περιέχονται στο ίδιο βιβλίο, αλλά και σε άλλα βιβλία της τελευταίας πενταετίας (θέμα διαβλητότητος). Τα ερωτήματα ετέθησαν με μη επαγωγική σειρά και με παραπλανητικό και αντεπιστημονικό τρόπο. Και τελευταίο ερώτημα για το γεωμετρικό τόπο τέθηκε λανθασμένα, ο δε χαρακτηρισμός του τριγώνου έχει απαντηθεί με το πρώτο ερώτημα. Οι ενδεικτικές λύσεις ακολουθούν τη λάθος διατύπωση. Εξετάζεται με όλα τα θέματα μόνον το 1/3 της διδακτικής ύλης της Γ΄ Λυκείου αντί των 2/3 τουλάχιστον που ορίζει το π.δ. 60/2006.
      γ) Στα Μαθηματικά των Τ.Ε.Ε. το πρώτο θέμα είναι λάθος εκ κατασκευής, σύμφωνα με την ανακοίνωση της Ελληνικής Μαθηματικής Εταιρείας. Δόθηκαν απαράδεκτα λανθασμένες οδηγίες για τη βαθμολόγηση. 
      Ερωτάται η κυρία Υπουργός: 
      Τι θέση παίρνει, σχετικά με το αίτημα που ζητήθηκε διά του τύπου της επανεξέτασης όσων μαθητών θέλουν στα δύο πρώτα μαθήματα και της ακύρωσης των εξετάσεων και επανεξέτασης όλων στα Μαθηματικά των Τ.Ε.Ε., προς εξάλειψη των αδικιών εις βάρος των αριστούχων μαθητών και διασφάλισης του κύρους των εξετάσεων και προς αποφυγή επώδυνων εξελίξεων από πιθανή ακύρωση των εξετάσεων από τη δικαιοσύνη μετά τις προσφυγές γονέων».
      Κύριε Κουλούρη, ως οφθαλμίατρος, θα παρακαλούσα να γράφετε πιο μεγάλα τα γράμματα των ερωτήσεών σας. 
      Στην ερώτηση του κ. Κουλούρη, θα απαντήσει ο Υφυπουργός Εθνικής Παιδείας και Θρησκευμάτων κ. Καλός. 
      Ορίστε, κύριε Υπουργέ.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, κυρίες και κύριοι συνάδελφοι, αγαπητέ κύριε Κουλούρη, που καταθέσατε τη σχετική ερώτηση, θα ήθελα να απαντήσω πως βασική μέριμνα της Κυβέρνησης είναι η διασφάλιση του υψηλού κύρους των εξετάσεων ως διαδικασίας, ως αποτελεσμάτων, ως συνολικής αντιμετώπισης που αφορά ένα πολύ μεγάλο τμήμα αναγνώρισης μέσα από την εκπαιδευτική διαδικασία του κόπου και του μόχθου των μαθητών μας. 
      Είναι βέβαιο ότι ο αδιάβλητος χαρακτήρας των εξετάσεων περνά από τον αδιάβλητο χαρακτήρα της όλης διαδικασίας εξετάσεων και βαθμολόγησης. Άρα οι οδηγίες που δώσαμε στην Κεντρική Επιτροπή Εξετάσεων, που είναι σύμφωνα με το νόμο, κύριε Κουλούρη, η υπεύθυνη για την διεξαγωγή των εξετάσεων και για την εξαγωγή των αποτελεσμάτων μετά την όλη διαδικασία τη βαθμολογική, είναι αυτές: Δηλαδή να έχουμε ένα αδιάβλητο επιλογής θεμάτων και ένα αδιάβλητο χαρακτήρα εγγυημένο όσον αφορά τη διόρθωση των γραπτών και την εξαγωγή και δημοσιοποίηση των αποτελεσμάτων.
      Θα ήθελα να δούμε, λοιπόν, πώς γίνεται η επιλογή των θεμάτων, ώστε να αρθεί κάθε αμφισβήτηση που εγείρεται και που με διάφορα δημοσιεύματα στον Τύπο  δημιούργησε ένα μικρό κλίμα τις ημέρες των εξετάσεων και κάθε λανθασμένη εντύπωση. 
      Κύριε Κουλούρη, οι θεματοδότες και τα μέλη της Κεντρικής Επιτροπής σύμφωνα με το νόμο που επικαλείστε εσείς, εφοδιάζονται από την αρμόδια υπηρεσία του Υπουργείου Παιδείας τα θέματα της τελευταίας πενταετίας για κάθε εξεταζόμενο μάθημα, καθώς και με όλα εκείνα που έχουν εμφανισθεί στον ημερήσιο και περιοδικό Τύπο, αλλά και στις προσομοιωτικές ασκήσεις εξετάσεων που κάνουν τα φροντιστήρια. Αυτό είναι ένα νέο «φρούτο» που έχει εμφανιστεί τα δύο, τρία τελευταία χρόνια. 
      Έτσι, δίνουμε την ευκαιρία στην πενταμελή επιτροπή που θα επιλέξει τα θέματα, να μπορεί να αποφύγει συμπτώσεις με θέματα που είχαν δοθεί σε παλαιότερες χρονιές. Εγώ δεν θέλω καν να αναφερθώ στην απάντησή μου για το πώς σε παλαιότερες χρονιές και όχι στις δύο τελευταίες που εμείς έχουμε την ευθύνη των εξετάσεων δόθηκαν θέματα ίδια με τα προηγούμενα θέματα. Μιλώ για τα Λατινικά, τα Μαθηματικά του 2002 και 2003. Δεν θέλω να γυρίσουμε πίσω. Το θέμα είναι όλοι να προσθέτουμε –πιστεύω ότι αυτό θέλετε και εσείς- στο κύρος της διαδικασίας για την επιλογή των θεμάτων και την αξιολόγηση των γραπτών. 
      Έτσι, προφανώς, καταβάλλεται προσπάθεια με τη μέθοδο που σας είπα, με την επιτροπή που αποτελείται από πέντε μέλη: Δύο καθηγητές λυκείου από τους εν ενεργεία στη Γ΄ λυκείου, ένας καθηγητής Α.Ε.Ι. ή Τ.Ε.Ι., ή σχολικός σύμβουλος του ίδιου αντικειμένου, ένα μέλος της Κεντρικής Επιτροπής Γενικών Εξετάσεων και ένας λύτης, ο οποίος από την ώρα που θα επιλέξει η πενταμελής αυτή επιτροπή μετά από ορισμένη, συγκεκριμένη και υψηλής χρονικής διάρκειας διαβούλευση, τα θέματα, να τα λύσει και να αναφερθεί πάλι στην πενταμελή επιτροπή. 
      Μετά απ΄ αυτήν τη διαβούλευση, είναι βέβαιο ότι η όλη διαδικασία ολοκληρώνεται, είναι πολύωρη και έτσι διασφαλίζεται το αδιάβλητο της επιλογής των θεμάτων.
      Επειδή δεν μου φτάνει ο χρόνος μου στην πρωτολογία, θα προσπαθήσω να σας δώσω τη δική μας αίσθηση για το τι εννοούμε «πρωτότυπο» ως χαρακτήρα των θεμάτων. Όσον αφορά την αιτίασή σας ότι το τρίτο από τα τέσσερα θέματα των Μαθηματικών αντλήθηκε αυτούσιο από εξωσχολικό βιβλίο, θα ήθελα να σας πω το εξής: 
      Έκανε την έρευνα η Κ.Ε.Γ.Ε. με εντολή της πολιτικής ηγεσίας του Υπουργείου Παιδείας και προέκυψαν τα εξής: 
      Η αλήθεια είναι ότι μόνο μία υποερώτηση της πρώτης ερώτησης του θέματος αυτού υπάρχει στο εν λόγω βιβλίο που επικαλείστε, το οποίο, προφανώς, έχει εκδοθεί πριν από είκοσι χρόνια. Το αποδεικνύει το πολυτονικό σύστημα και τα υπόλοιπα. Τα υπόλοιπα ζητήματα του συγκεκριμένου θέματος δεν υπάρχουν στο βιβλίο που αναφέρεται στην ερώτησή σας.
      Άρα, λοιπόν, εγώ θα ήθελα να καταθέσω στα Πρακτικά, επειδή επικαλείσθε και τη γνώμη της Ελληνικής Μαθηματικής Εταιρείας, την αντίστοιχη γνώμη –για να κερδίσουμε χρόνο δεν τη διαβάζω- της Πανελλήνιας Ένωσης Μαθηματικών, με πρόεδρο τον καθηγητή του Πανεπιστημίου Πατρών κ. Κατσιάρη και διακεκριμένα μέλη της μαθηματικούς που ανήκουν και στη Μαθηματική Εταιρεία, που λέει ότι απομυθοποιεί τα δύο θέματα που επικαλείσθε, ότι, δηλαδή, στα μαθηματικά και στα Στοιχεία Στατιστικής Γενικής Παιδείας έγινε λάθος. Λέει ότι όχι μόνο δεν έγινε λάθος, αλλά είχαν το χαρακτήρα της πρωτοτυπίας και ήταν κλιμακούμενης δυσκολίας τα θέματα.
      Δεύτερον -και τελειώνω, κύριε Πρόεδρε- ότι τα θέματα στην τεχνολογική κατεύθυνση και για τα Τ.Ε.Ε. το αποδεικνύει, κύριε Κουλούρη, όπως και η βαθμολογία που δόθηκε ήδη στη δημοσιότητα, ότι τα παιδιά των Τ.Ε.Ε. έγραψαν. Άρα δεν είχαν μπλοκαριστεί από δύο διαφορετικές εκφωνήσεις θεμάτων ή δύο διαφορετικές μαθηματικές σχέσεις. Δόξα τω Θεώ αυτό αποδεικνύεται. Το καταθέτω στα Πρακτικά για να δείτε ότι το δίκαιο είναι με το σκεπτικό της Κεντρικής Επιτροπής Γενικών Εξετάσεων.
      Σας ευχαριστώ.
      (Στο σημείο αυτό ο Υφυπουργός Εθνικής Παιδείας και Θρησκευμάτων κ. Γεώργιος Καλός καταθέτει το προαναφερθέν έγγραφο, το οποίο έχει ως εξής:
      (να φωτογραφηθούν οι σελ. 9-10)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ. 
      Ο κ. Κουλούρης έχει το λόγο.
      ΚΙΜΩΝ ΚΟΥΛΟΥΡΗΣ: Πρέπει να είμαι ειλικρινής ότι δεν περίμενα διαφορετική απάντηση από τον κ. Καλό, τον κ. Υπουργό. Εγώ θα μπω κατευθείαν στο διά ταύτα, κύριε Υπουργέ. 
      Πρώτον, εδώ υπάρχει τόμος, ο οποίος είναι στη διάθεσή σας και δημοσιεύματα που θεμελιώνουν πλήρως την άποψη πως στα Μαθηματικά κατεύθυνσης τα βασικά ερωτήματα του τρίτου θέματος περιέχονται στο ίδιο βιβλίο του κ. Κάμπα, αλλά και σε πολλά άλλα βιβλία της τελευταίας πενταετίας, τα οποία κατά δήλωση του γενικού γραμματέα του Υπουργείου σας, του Υπουργείου Παιδείας, παρέχονται στην επιτροπή θεμάτων για την εξασφάλιση της πρωτοτυπίας και της μη διαβλητότητας. Αυτό, λοιπόν, έχει αναγνωριστεί από τον ίδιο το γενικό γραμματέα του Υπουργείου Παιδείας.
      Το δεύτερο που θα ήθελα να σας πω, έχει να κάνει με την ανακοίνωση των αποτελεσμάτων και τη σύγκριση με τις εξετάσεις προηγούμενων ετών. Υπάρχει πολύ μεγάλη αποτυχία αριστούχων μαθητών στα Μαθηματικά και ιδιαίτερα της τεχνολογικής κατεύθυνσης, όπου πιστοποιήθηκαν –και γι’ αυτό είχαμε αυτές τις αποτυχίες- οι μεγάλες παραλείψεις και τα σοβαρότατα λάθη. 
      Από τη δημόσια κριτική, με τις αποδείξεις, η οποία ασκήθηκε από τον Τύπο για τα θέματα των Μαθηματικών γενικής παιδείας, κατεύθυνσης, Μαθηματικών Τ.Ε.Ε., προκύπτει ότι μερικά θέματα αντίκεινται στους όρους του ισχύοντος προεδρικού διατάγματος, κύριε Υπουργέ, π.δ. 60, του Μαρτίου 2006, περί επιλογής πρωτοτυπίας, σαφούς διατύπωσης, κλιμακούμενης δυσκολίας, αναγκαίων διευκρινίσεων και ορθών οδηγιών βαθμολόγησης. Συγκεκριμένα, σας είπα για το βιβλίο του κ. Κάμπα.
      Εδώ φοβάμαι, κύριε Υπουργέ, και είμαι σίγουρος πως θα οδηγηθούν στο Συμβούλιο της Επικρατείας και θα υπάρχει -να είστε σίγουρος- δικαίωσή τους και θα ανατραπούν… Μη χαμογελάτε.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): …κάθε χρόνο …
      ΚΙΜΩΝ ΚΟΥΛΟΥΡΗΣ: Εγώ εύχομαι, γιατί έχω καλή πίστη, να μην συμβεί αυτό. Αλλά έχει γίνει τέτοιο «μπάχαλο» σ΄ αυτές τις εξετάσεις. Αριστούχοι του «18» και του «20» απέτυχαν και πέτυχαν οι μέτριοι μαθητές. Αυτό το αλαλούμ είναι πρωτοφανές και προκάλεσε την οργή μαθητών και γονέων. Τους δημιουργήσαμε ένα αδιέξοδο φοβερό, κύριε Υπουργέ. Σας παρακαλώ πάνω σ΄ αυτό να πάρετε θέση. Θα πάμε σε επανάληψη των εξετάσεων το Σεπτέμβρη; Θα πάμε σε ακύρωση;  Αυτά είναι τα ερωτήματα που θέτουν οι γονείς και οι φοιτητές.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Κουλούρη.
      Το λόγο έχει ο Υπουργός κ. Καλός.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Το θεσμικό πλαίσιο που διέπει …
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, σας παρακαλώ να περιοριστείτε στα δύο λεπτά.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Θα προσπαθήσω, κύριε Πρόεδρε, αλλά είναι πολύ σημαντικό ζήτημα. Αν έχω υπέρβαση ενός λεπτού… 
      ΚΙΜΩΝ ΚΟΥΛΟΥΡΗΣ: Κύριε Πρόεδρε, να πει μονάχα ότι δεσμεύονται να πάμε σε επανάληψη. 
      ΠΡΟΕΔΡΕΥΩΝ (Γεώργιος Σούρλας): Κατανοώ πλήρως το ενδιαφέρον, αλλά μερικά μπορείτε να τα πείτε και κατ’ ιδίαν. 
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, είναι σαφές το θεσμικό πλαίσιο που διέπει τις γενικές πανελλαδικές εξετάσεις για τα ανώτατα τεχνολογικά και μη ιδρύματα, τα πανεπιστήμια και τα Τ.Ε.Ι..
      Θα ήθελα να σας πω ότι μόνο για εξαιρετικές περιπτώσεις, κύριε συνάδελφε, στις οποίες διεκόπη λόγω ανωτέρας βίας η διαδικασία –έτσι αναφέρεται στο θεσμικό αυτό πλαίσιο- μόνο γι’ αυτές τις εξετάσεις επιτρέπεται επανάληψη. Αυτό είναι σαφές.
      Δεύτερον, θα ήθελα να σας πω ότι όσον αφορά τον πρωτότυπο χαρακτήρα των θεμάτων -και εδώ είναι το κομβικό σημείο απ’ ό,τι βλέπω της αμφισβήτησής σας στην ερώτηση- νομίζω ότι ποτέ δεν μπορεί να είναι, απολύτως, διασφαλισμένος. Δεν υπάρχουν, απολύτως, πρωτότυπα θέματα. 
      Όταν η ύλη είναι σταθερή επί τόσα χρόνια και επί των ημερών σας και επί των ημερών μας, όταν γράφονται χιλιάδες βιβλία με φροντιστηριακές ασκήσεις, με προτεινόμενες λύσεις, με χίλιες δυο αν θέλετε βοηθητικές υπέρ των υποψηφίων καταστάσεις, αναλυτικά περιγεγραμμένες, κανείς δεν μπορεί να αποφύγει τις επικαλύψεις. Αν, λοιπόν, υποτεθεί ότι ένα βιβλίο που γράφτηκε –ακριβώς αυτό στο οποίο αναφέρεστε- πριν είκοσι χρόνια, έρχεται να καταργήσει τον αδιάβλητο χαρακτήρα ή αν θέλετε τον πρωτότυπο χαρακτήρα των θεμάτων, νομίζω ότι η αιτίαση δεν στέκει. 
      Δεν ήθελα να το πω, εν κατακλείδι όμως θα το πω. Όταν το 2003 ένα ολόκληρο θέμα βγήκε εκτός, γιατί ήταν λανθασμένο, δεν επαναλάβατε. Δώσατε απλώς οδηγίες στις εξεταστικές επιτροπές, απ’ ό,τι είχε πει τότε ο κ. Ευθυμίου, να γίνει μια κάπως ελαφρότερη βαθμολόγηση, χωρίς να λαμβάνεται υπ΄ όψιν επακριβώς η κλίμακα των βαθμών γι’ αυτό το θέμα. Άρα, λοιπόν…
      ΚΙΜΩΝ ΚΟΥΛΟΥΡΗΣ: Πώς εξηγείτε αριστούχοι μαθητές να αποτύχουν; 
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Θα σας το πω. 
      Κατέθεσα τη γνώμη των Ελλήνων μαθηματικών που λέει ότι, ορθώς, επελέγη ένα τέτοιο θέμα και ορθώς δόθηκε στους μαθητές για να είναι πλήρης η κλιμάκωση των θεμάτων, για να κριθεί αν οι πολύ διαβασμένοι, οι οποίοι έρχονται να πάρουν το «18» και το «20», μπορούν να απαντήσουν σ΄ ένα τέτοιο θέμα. 
      Επειδή επικαλεστήκατε τα αποτελέσματα, τα οποία γνωρίζει ο ελληνικός λαός, τα γνωρίζει η ίδια η εκπαιδευτική κοινότητα στο σύνολό της, φάνηκε ότι υπήρχαν μαθητές –δόξα τω Θεώ και αρκετοί- οι οποίοι ήταν ορθώς προετοιμασμένοι, δεν παπαγάλισαν και οι οποίοι πήραν «20» σε πάρα πολλά θέματα. Απόδειξη …
      ΚΙΜΩΝ ΚΟΥΛΟΥΡΗΣ: Και οι άλλοι που είχαν «20»;
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Απόδειξη η άνοδος των βάσεων στις λεγόμενες είκοσι «χρυσές» σχολές. Είχαμε άνοδο των βάσεων που εκτινάχθηκαν σε υψηλά επίπεδα στο πολυτεχνείο, στις Φυσικομαθηματικές σχολές και στα πρώτα τμήματα των Α.Τ.Ε.Ι.. Αυτό αποδεικνύει ότι οι μαθητές έγραψαν.
      Σας ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Δεύτερη είναι η με αριθμό 887/10.7.2006 επίκαιρη ερώτηση του Βουλευτή του Κομμουνιστικού Κόμματος Ελλάδας, κ. Άγγελου Τζέκη, προς τον Υπουργό Απασχόλησης και Κοινωνικής Προστασίας, σχετικά με την εφαρμογή μέτρων ασφάλειας στο καπνεργοστάσιο της «SOCOTAB» στο Κιλκίς και την τιμωρία των υπευθύνων για το θάνατο καπνεργάτριας κ.λπ..
      Η ερώτηση του κυρίου συναδέλφου, έχει ως εξής: 
      «Οι απάνθρωπες συνθήκες εργασίας που επικρατούν στο εργοστάσιο επεξεργασίας «SOCOTAB» στο Κιλκίς αλλά και η υπερεντατικοποίηση της εργασίας είχαν σαν αποτέλεσμα τον τραγικό θάνατο μιας καπνεργάτριας. Η απαράδεκτη κατάσταση που επικρατεί στο εργοστάσιο είχε καταγγελθεί από το σωματείο των εργαζομένων από πέρυσι το καλοκαίρι που υπήρχαν μαζικές λιποθυμίες εργαζομένων, όμως κανένα ουσιαστικό μέτρο δεν πάρθηκε από τις αρμόδιες  υπηρεσίες και το Υπουργείο.
      Φάνηκε δε για μια ακόμη φορά η αδυναμία της κάλυψης των εργαζομένων από τις Επιθεωρήσεις Εργασίας, αναδεικνύοντας την αναγκαιότητα δημιουργίας κρατικού σώματος τεχνικών ασφάλειας και γιατρών εργασίας πλήρως στελεχωμένου που θα λειτουργεί στο κέντρο υγείας κάθε περιοχής και θα συνεργάζεται με το εργατικό-λαϊκό κίνημα, καθώς και η επιβολή εργοδοτικής εισφοράς για την ασφαλιστική κάλυψη του επαγγελματικού κινδύνου και φυσικά ο προσανατολισμός των επιθεωρήσεων εργασίας στον ουσιαστικό έλεγχο της εργοδοτικής ευθύνης και στη συνδυασμένη εφαρμογή του συνόλου της σχετικής νομοθεσίας. 
      Αναδείχθηκαν ακόμα οι τεράστιες ευθύνες που έχει η Κυβέρνηση, η οποία συνεχίζοντας την πολιτική του ΠΑ.ΣΟ.Κ., με την οποία στο όνομα της «ανταγωνιστικότητας» της οικονομίας ευνοεί τη δημιουργία συνθηκών για ανάλογα ατυχήματα, αλλά και την ατιμωρησία των επιχειρηματιών. Ενδεικτικό είναι ότι με σχετικό εγκύκλιο του Υπουργείου προς τις συγκεκριμένες επιχειρήσεις περιορίστηκε μόνο σε συμβουλευτικού χαρακτήρα υποδείξεις για τα μέτρα που πρέπει να λαμβάνουν για την προστασία των εργαζομένων στη διάρκεια του καλοκαιριού και ειδικότερα σε περιόδους καύσωνα. 
      Ερωτάται ο κύριος Υπουργός:
      Τι μέτρα προτίθεται να πάρει η Κυβέρνηση για την υποχρεωτική εφαρμογή των μέτρων ασφαλείας στο καπνεργοστάσιο της «SOCOTAB» καθώς και στα άλλα καπνεργοστάσια. Τι σχεδιασμός υπάρχει, ώστε οι επιθεωρήσεις εργασίας να καλύπτουν τις ανάγκες για ελέγχους και να παίζουν ουσιαστικό ρόλο στην προστασία των εργαζομένων.
      Τι ενέργειες προτίθεται να κάνει για να τιμωρηθούν οι υπεύθυνοι εργοδότες για το θάνατο της καπνεργάτριας και τη μη τήρηση των νόμων».
      Στην ερώτηση του κ. Τζέκη θα απαντήσει ο Υφυπουργός Απασχόλησης και Κοινωνικής Προστασίας κ. Γιακουμάτος.
      Ορίστε, κύριε Υπουργέ, έχετε το λόγο.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, η θανούσα ήταν εργαζόμενη στην εν λόγω επιχείρηση και στις  28/6/2006 έχοντας ολοκληρώσει τη βάρδια κι ενώ ανέμενε το λεωφορείο για να επιστρέψει στο σπίτι της υπέστη επεισόδιο απώλειας αισθήσεων. Ύστερα από την παροχή των πρώτων βοηθειών, διεκομίσθη στο νοσοκομείο. Μετά από οκτώ μέρες, στις 4/7/2006 όπου νοσηλεύθηκε σε μονάδα εντατικής θεραπείας, από το ιατρικό πιστοποιητικό προκύπτει ότι ο θάνατος της εργαζομένης οφείλεται σε υπαραχνοειδή αιμορραγία και σε οξύ έμφραγμα του μυοκαρδίου, σε ανακοπή. 
      Και ερωτώ τον κ. Τζέκη κι εγώ τώρα με τη σειρά μου: Μήπως θα πρέπει, κύριε Τζέκη, να βάλουμε γιατρό εργασίας σε κάθε στάση λεωφορείου για να αντιμετωπίσουμε αυτά τα προβλήματα; Είναι μια ερώτηση.  Έχουμε σοβαρά θέματα που απασχολούν την ελληνική κοινωνία και νομίζω ότι ο θάνατος είναι ό,τι χειρότερο, αλλά ο θάνατος μέσα στα πλαίσια και τα μέτρα που μπορεί να αντιμετωπιστεί από το κράτος. Δεν μπορεί κανένα κράτος να αντιμετωπίσει το θάνατο, κύριε Τζέκη, και καμία κοινωνία, ούτε και στην Κούβα! Και το λέω αυτό γιατί; Εγκαλείτε το Υπουργείο για τους ελέγχους. Στην συγκεκριμένη επιχείρηση  «SOCOTAB HELLAS» έχουμε επανειλημμένα διενεργήσει ελέγχους. Και όσον αφορά τη θερμική καταπόνηση που είπατε, πραγματοποιήθηκε έλεγχος στην επιχείρηση στις 8/7/2005. Υπεδείχθησαν διάφορα μέτρα συμβουλευτικά και το Σ.Ε.Π.Ε., συνεχώς, κάνει ελέγχους γιατί ως Υπουργείο δίνουμε προτεραιότητα σε ελεγκτικούς μηχανισμούς.
      Καθ’ όσο αφορά όμως το Νομό Κιλκίς, από όπου κατάγεται και είναι κι η εκλογική περιφέρεια του Υπουργού κ . Τσιτουρίδη, μας αδικείτε κατάφωρα. Ειδικά επειδή ο κ. Υπουργός κατάγεται από το Κιλκίς, εδώ και τέσσερις μήνες που είναι στο Υπουργείο έχει δώσει εντολή ως πρώτη προτεραιότητα να αυξηθούν οι έλεγχοι. Σας πληροφορώ, λοιπόν, ότι κατά το έτος 2006 μόνο στον Νομό Κιλκίς έγιναν εκατόν είκοσι οκτώ έλεγχοι και έχουν επιβληθεί πρόστιμα υπερδιπλάσια από άλλες φορές. Όσον αφορά γενικότερα για το Νομό Κιλκίς, τουλάχιστον, υπάρχει ευαισθησία και υπάρχει και ευθύνη ενός υπεύθυνου Υπουργού, και ελέγχουμε συνέχεια.
      Όσον αφορά τα μέτρα γενικότερα, για το Σ.Ε.Π.Ε. και για τον έλεγχο, σας ενημερώνω, κύριε Τζέκη, ότι κατά τη διάρκεια αυτής της νέας διακυβέρνησης στα δυο τελευταία χρόνια έχουμε αύξηση κατά 25% του συνολικού αριθμού των ελέγχων και επανελέγχων, αύξηση 23% του ποσού των χρηματικών προστίμων. Και με το νόμο που φέραμε τον Αύγουστο του 2005 τριπλασιάσαμε τα ποινικά και διοικητικά πρόστιμα. Άρα, λοιπόν, πρόκειται για μια Κυβέρνηση η οποία πραγματικά πασχίζει, παλεύει για τους ελεγκτικούς μηχανισμούς, για την προστασία της ποιότητας ζωής των εργαζομένων. Πρέπει να γίνουν πολλά ακόμα, όμως δεν γίνονται θαύματα στην πολιτική. Δεν μπορούμε να γίνουμε θαυματοποιοί. Και μια διαλυμένη υπηρεσία, το Σ.Ε.Π.Ε., -που είχε πάει στην Τοπική Αυτοδιοίκηση με τις γνωστές περιπέτειες και που ήρθε τώρα στο Υπουργείο- το ανασυντάσσουμε. Ελάτε μαζί να μας βοηθήσετε, ειδικά με τους οικοδόμους. Γιατί τα θανατηφόρα εργατικά ατυχήματα είναι στις οικοδομές, ειδικά τις μικρές. 
      Και σας ενημερώνω, κύριε Τζέκη, ότι την άλλη βδομάδα θα κληθούν όλα τα συνδικάτα και των τεχνικών επιμελητηρίων αλλά και των οικοδόμων, για να δούμε πώς θα προστατεύσουμε τη μικρή οικοδομή από τους θανάτους που γίνονται. Άρα, λοιπόν, αυτό που χρειάζεται αυτή η Κυβέρνηση και ειδικά η πατρίδα είναι τη βοήθεια όλων, σε ένα τέτοιο ευαίσθητο θέμα να συνεργαστούμε και όχι να δούμε αν, πράγματι, αυτή η άτυχη θανούσα πέθανε στη στάση του λεωφορείου. 
      ΠΡΟΕΔΡΕΥΩΝ (Γεώργιος Σούρλας):  Ο ερωτών συνάδελφος κ. Τζέκης έχει το λόγο.
      ΑΓΓΕΛΟΣ ΤΖΕΚΗΣ: Με θλίψη άκουσα τον κύριο Υπουργό, κύριε Πρόεδρε, να αναφέρει δύο φορές ότι η συγκεκριμένη εργάτρια πέθανε στη στάση του λεωφορείου. Τι ντροπή! Η συγκεκριμένη εργάτρια στην ώρα της εργασίας λιποθύμησε, έτρεξαν οι άλλες συναδέλφισσες να την σηκώσουν και, πραγματικά, εκεί κατέρρευσε, μέσα στην αυλή του εργοστασίου. Για ποια στάση κάνει λόγο ο κύριος Υπουργός; Με τέτοιο φαιδρό τρόπο δεν αντιμετωπίζεις τέτοιες τραγικές καταστάσεις!
      Βέβαια στη νοοτροπία του Υπουργού –και εδώ θα βάλω και την Κυβέρνηση- φαίνεται ότι ο εργάτης κι η εργάτρια είναι ένα φυσικό εργαλείο, που στα χέρια της εργοδοσίας θεωρείται αναλώσιμο είδος. Κύριε Υπουργέ, είπατε ότι στις 8/7/2005 έγιναν έλεγχοι στη συγκεκριμένη επιχείρηση. Ξέρετε πότε έγιναν, κύριε Υπουργέ; Μετά τις λιποθυμίες δεκαέξι  εργατριών στο ίδιο εργοστάσιο και με την καταγγελία του  συνδικάτου των καπνεργατριών. 
      Έχω εδώ στα χέρια μου το αποτέλεσμα του ελέγχου που έγινε μετά το θλιβερό γεγονός από την Επιθεώρηση Εργασίας της περιοχής, που επισημαίνει μετά από έναν χρόνο την παντελή έλλειψη όλων εκείνων των μέσων για την προστασία των εργατριών. Και συμπληρώνω, κύριε Πρόεδρε, –και θα το ξέρετε όλοι σας, κύριοι συνάδελφοι- ότι μέσα σ’ αυτά τα εργοστάσια δεν είναι μόνο η ζέστη που ξεπερνά τους 45 και 50 βαθμούς, είναι και η υγρασία από τους υγραντήρες των καπνών που κάνουν την ατμόσφαιρα αποπνικτική. Κι όμως έχει βγάλει η συγκεκριμένη εργοδοσία ανακοίνωση να απαγορεύει στους εργαζόμενους μέσα σ΄ αυτό το εργοστάσιο να κάνουν συχνά διαλείμματα, για να μπορέσουν να αντέξουν αυτήν την ατμόσφαιρα, πράγμα που σημαίνει τι; Ότι εδώ υπάρχει ο εγκληματίας για μας εργοδότης, αλλά υπάρχει και ο ηθικός αυτουργός ο οποίος δεν επανδρώνει τις αρμόδιες υπηρεσίες ελέγχου. Γιατί αυτό που ακούστηκε είναι σωστό, ότι είχαν διαλυθεί οι επιθεωρήσεις εργασίας, ότι χρειάζεται να πάρουμε προσωπικό, να εγκαταστήσουμε μέσα στα εργοστάσια αυτά γιατρούς για να αντιμετωπίζουν άμεσα το πρώτο γεγονός, για να μην καταλήγει στο αποτέλεσμα που έχουμε, στο θάνατο μιας εργάτριας σαράντα  επτά ετών, με τα γνωστά αποτελέσματα.
      Εμείς, κύριε Πρόεδρε, -και κλείνω με αυτό- κάνουμε συγκεκριμένες προτάσεις. Και δεν θα πρέπει να επαίρεται η Κυβέρνηση ότι κάνει ελέγχους. Το πρώτο εξάμηνο είναι τραγικό για την Κυβέρνηση. Εξήντα επτά οι θάνατοι από τα εργατικά- εργοδοτικά «εγκλήματα» κι εκατοντάδες οι σακατεμένοι, τραυματισμένοι εργάτες, που σημαίνει τι; Ότι έχουμε το αποκλειστικό προνόμιο να είμαστε στις πρώτες θέσεις μέσα στην Ευρωπαϊκή Ένωση, την οποία επικαλούνται, στα θανατηφόρα εργοδοτικά εγκλήματα τα λέμε εμείς και όχι ατυχήματα. Αυτό σημαίνει ότι η ασυδοσία των εργοδοτών κρατούσε και κρατεί. Σ’ αυτήν την αναμέτρηση εμείς θα κάνουμε ουσιαστικό έλεγχο στην Κυβέρνηση έστω κι αν ο κύριος Υπουργός με όσα λέει, θέλει να μας πει ότι «ξέρεις, είμαστε ευαίσθητοι και  γι’ αυτό δεν χρειάζονται οι ερωτήσεις σας». Όχι!
       ΠΡΟΕΔΡΕΥΩΝ (Γεώργιος Σούρλας): Κύριε Τζέκη, ολοκληρώστε. 
      ΑΓΓΕΛΟΣ ΤΖΕΚΗΣ: Καθημερινά θα σας φέρνουμε τις ερωτήσεις που θα αποδεικνύουν την έλλειψη όλων των προστατευτικών μέτρων για την υγεία των εργαζομένων. Φθάνει πια!
      Σας καταθέτω για τα Πρακτικά το αποτέλεσμα της Επιθεώρησης.
      (Στο σημείο αυτό ο Βουλευτής κ. Άγγελος Τζέκης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, έχετε το λόγο για να δευτερολογήσετε.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Τζέκη, προς Θεού! Έξω από μένα ότι δεν χρειάζονται οι ερωτήσεις. Η πεμπτουσία της δημοκρατίας και η λειτουργία του Κοινοβουλίου είναι ο έλεγχος και καλά τον κάνετε.
      Όμως το ζήτημα, κύριε Τζέκη, είναι το ποιος καταθέτει καθαρές κουβέντες, ποιος λέει την αλήθεια και ποιος είναι ψεύτης. Εγώ, λοιπόν, κύριε Τζέκη, επειδή με προκαλέσατε και δεν σηκώνω μύγα στο σπαθί μου, θα διατάξω Ε.Δ.Ε., θα ταλαιπωρήσω τους υπαλλήλους του Σ.Ε.Π.Ε. Κιλκίς –και ξέρετε και πού ανήκουν- και αν αποδειχθεί ότι η θανούσα δεν πέθανε στη στάση, τότε, κύριε Τζέκη, θα διωχθούν όλοι οι υπάλληλοι του Σ.Ε.Π.Ε. Κιλκίς. Την ευθύνη όμως θα την έχετε εσείς, γιατί η Ε.Δ.Ε. γίνεται μετά από δική σας εδώ τοποθέτηση ότι το Σ.Ε.Π.Ε. Κιλκίς λέει ψέματα. 
      ΑΓΓΕΛΟΣ ΤΖΕΚΗΣ: Δεν ξέρω τι λέει το Σ.Ε.Π.Ε. Κιλκίς. Αν όμως είχατε το ηθικό ανάστημα θα πηγαίνατε εκεί την άλλη μέρα και όχι από τα γραφεία υψηλή θεωρία!
      ΠΡΟΕΔΡΕΥΩΝ (Γεώργιος Σούρλας): Μη διακόπτετε, κύριε Τζέκη. Δεν σας διέκοψε ο κ. Γιακουμάτος.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Άρα λοιπόν θα δεχθείτε στη Βουλή ή ότι λέτε ψέματα εσείς ή το Σ.Ε.Π.Ε.. 
      Και θα στείλω εγκύκλιο σ’ όλο το Σ.Ε.Π.Ε. Ελλάδος να καταλάβει ότι το Κομμουνιστικό Κόμμα Ελλάδας τους αμφισβητεί. 
      ΑΓΓΕΛΟΣ ΤΖΕΚΗΣ: Λέτε ψέματα.
      ΠΡΟΕΔΡΕΥΩΝ (Γεώργιος Σουρλας): Μη διακόπτετε, κύριε Τζέκη. Ο κ. Γιακουμάτος δεν σας διέκοψε. Σας άκουσε πολύ προσεκτικά. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Αυτό που είπατε δεν θα το ξαναπείτε μπροστά μου. Ουδέποτε λέω ψέματα. Την αλήθεια και μόνο την αλήθεια και θα υποστείτε τα επιχείρια γι' αυτό που είπατε!
      Θα στείλω εγκύκλιο σε όλα τα Σ.Ε.Π.Ε. σε όλη την Ελλάδα και θα προκαλέσω ότι όποιος λέει ψέματα και εγώ λογοδοτώ κατά το Κ.Κ.Ε. θα έχει τις κυρώσεις!
      ΑΓΓΕΛΟΣ ΤΖΕΚΗΣ: Μα να λέτε ότι είχε πρόθεση...
      ΠΡΟΕΔΡΕΥΩΝ (Γεώργιος Σούρλας): Κύριε Τζέκη, μην διακόπτετε τον Υπουργό!
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Εγκύκλιο η οποία θα αναφέρει το όνομά σας, κύριε Τζέκη!
      ΑΓΓΕΛΟΣ ΤΖΕΚΗΣ: Κύριε Πρόεδρε, ξέρετε τι λέει ο Υπουργός; Ότι φταίει η εργάτρια που πέθανε! 
      ΠΡΟΕΔΡΕΥΩΝ (Γεώργιος Σούρλας): Μα δεν είπε κάτι τέτοιο. Δεν είπε αυτό. Το Προεδρείο παρακολουθεί. Δεν διευθύνει μόνο τη συζήτηση. Δεν είπε τέτοιο πράγμα. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Τι είπα; 
      ΑΓΓΕΛΟΣ ΤΖΕΚΗΣ: Αυτό μας είπε.
      ΠΡΟΕΔΡΕΥΩΝ (Γεώργιος Σούρλας): Δεν είπε αυτό, και δεν είναι σωστό αυτό που κάνετε, συνεχώς, να διακόπτετε. 
      ΑΓΓΕΛΟΣ ΤΖΕΚΗΣ: Αυτό μας είπε.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Είπα, κύριε Τζέκη, ότι δεν πέθανε στη στάση. Αυτό είπα θα διερευνηθεί, θα έχουμε κυρώσεις αλλά θα γίνει με δική σας προτροπή. 
      Το δεύτερο: Λέτε ότι είχαμε εξήντα επτά θανατηφόρα το πρώτο εξάμηνο. Τώρα έχουμε Ιούλιο και είναι εξήντα επτά τα θανατηφόρα. Τα δέκα επτά είναι από παθολογικά αίτια και είναι στη διάθεσή σας τα στοιχεία για να τα ελέγξετε. Θα σας θυμίσω όμως, κύριε Τζέκη, ότι δεν είχατε και τόσο μεγάλη ευαισθησία τότε όταν είχαμε εκατόν σαράντα πέντε το 2003, εκατόν τριάντα το 2004, εκατόν δέκα το 2005 και πασχίζουμε...
      ΑΓΓΕΛΟΣ ΤΖΕΚΗΣ: Συνεχώς. Μην απευθύνεστε προς αυτήν την πλευρά! 
      ΠΡΟΕΔΡΕΥΩΝ (Γεώργιος Σούρλας): Κύριε Τζέκη, μην διακόπτετε. Δεν μπορεί να συνεχιστεί έτσι η συζήτηση. 
      ΑΓΓΕΛΟΣ ΤΖΕΚΗΣ: Δεν μπορώ να τα ακούω αυτά, κύριε Πρόεδρε.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κάντε μια επερώτηση, κύριε Τζέκη, να πείτε ό,τι θέλετε. 
      ΑΓΓΕΛΟΣ ΤΖΕΚΗΣ: Συνεχώς κάνουμε. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Ωραία, εδώ είμαστε!
      Πρέπει να σας τονίσω, λοιπόν, και κάτι άλλο. Ακούστε παιχνίδι στις πλάτες των εργαζομένων να διεκδικείτε το μονοπώλιο της ευαισθησίας και της προστασίας, ξεχάστε το όσο υπάρχει αυτή η Κυβέρνηση!
      ΑΓΓΕΛΟΣ ΤΖΕΚΗΣ: Για τα Λιπάσματα να μας πείτε.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Ξεχάστε το, θα είμαστε δίπλα και κοντά στον εργαζόμενο όσο και να θέλετε να μας βάζετε απέναντι. 
      Και σας λέω, λοιπόν, και κάτι άλλο, το δεύτερο. Κάνουμε προσπάθεια...
      ΠΡΟΕΔΡΕΥΩΝ (Γεώργιος Σούρλας): Και ολοκληρώστε, κύριε Υπουργέ.
      Έχει περάσει κατά πολύ ο χρόνος σας. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Τι να κάνω, κύριε Πρόεδρε. Αν δεν με διέκοπτε θα είχα ολοκληρώσει, κύριε Πρόεδρε. Δεν φταίω εγώ. 
      Κύριε Τζέκη, δεν επαίρεται κανένας. Και ένας θάνατος να υπάρχει είναι μαχαιριά πάνω στο σύστημα της διακυβέρνησης και στη δημοκρατία. Παλεύουμε, προσπαθούμε, αγωνιζόμαστε και σας δίνουμε το χέρι, ελάτε κοντά. Ελάτε στα ΚΕ.Π.Ε.Κ., στα Σ.Ε.Π.Ε. ελάτε να μας πείτε τις προτάσεις μας.
      ΑΓΓΕΛΟΣ ΤΖΕΚΗΣ: Να οι προτάσεις μας, κύριε Υπουργέ, εδώ τις έχω. 
      ΠΡΟΕΔΡΕΥΩΝ (Γεώργιος Σούρλας): Μην διακόπτετε, κύριε Τζέκη. 
      Ακούστε τον Υπουργό και να επανέλθετε με άλλη ερώτηση. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Υπάρχει σύσκεψη την επόμενη εβδομάδα, κύριε Τζέκη –το Κομμουνιστικό Κόμμα Ελλάδας ενδιαφέρεται- στο Υπουργείο Απασχόλησης με τα συνδικάτα των οικοδόμων, με τα τεχνικά επιμελητήρια, με όλους να δούμε τι άλλο πρέπει να κάνουμε. 
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, δεν μπορεί να εξαντληθεί το θέμα αυτό σε τρία λεπτά. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Ένα δεν μπορούμε να κάνουμε, δεν μπορούμε να κάνουμε θαύματα γιατί δεν υπάρχει Άγιος Τζέκης στην πολιτική, υπάρχει ο Τζέκης ο αγωνιστής, ο πολιτικός. Άγιος δεν υπάρχει, θαυματοποιός δεν υπάρχει! 
      ΠΡΟΕΔΡΕΥΩΝ (Γεώργιος Σούρλας): Τρίτη είναι η υπ. αριθμόν 886/10-7-2006 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φώτη Κουβέλη προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με την απόφαση του Ευρωπαϊκού Δικαστηρίου για τους συμβασιούχους. 
      Αναλυτικότερα η ερώτηση του κ. Κουβέλη έχει ως εξής:
      «Οι πρόσφατες αποφάσεις τόσο του Ευρωπαϊκού Δικαστηρίου (Δ.Ε.Κ.), το οποίο αποφάνθηκε επί προδικαστικού ερωτήματος του Μονομελούς Πρωτοδικείου Θεσσαλονίκης, όσο και της Ολομέλειας του Αρείου Πάγου, αποδεικνύουν αφ΄ ενός ότι το π.δ. 81/2003 της κυβέρνησης του ΠΑ.ΣΟ.Κ. ήταν απολύτως αντίθετο με την Οδηγία 99/70 για την προστασία των συμβασιούχων από καταχρήσεις και αφ΄ ετέρου τα π.δ. της Κυβέρνησης της Νέας Δημοκρατίας 164/2004 και 180/2004 δεν μπόρεσαν να δώσουν ικανοποιητική λύση, αφήνοντας χιλιάδες συμβασιούχους είτε στην ομηρία είτε στην ανεργία.
      Παράλληλα χιλιάδες θετικές αποφάσεις έχουν εκδοθεί από τα ελληνικά δικαστήρια που δικαιώνουν τους συμβασιούχους και το μόνο που πράττει η Κυβέρνηση είναι είτε να καταργεί τις δικαστικές αποφάσεις, αντισυνταγματικές ρυθμίσεις (ν. 3101/2004 και ν. 3388/2005) είτε εξαντλεί όλα τα ένδικα μέσα. Ταυτόχρονα δημιουργεί νέες γενιές συμβασιούχων με προσλήψεις συμβασιούχων που πραγματοποιεί. 
      Κατόπιν των ανωτέρω:
      Ερωτάται ο κ. Υπουργός Εσωτερικών:
      1. Προτίθεται να τροποποιήσει όλα τα π.δ. (81/2003, 164/2004 και 180/2004) σύμφωνα με τις αποφάσεις του Ευρωπαϊκού Δικαστηρίου (Δ.Ε.Κ.) και της Ολομέλειας του Αρείου Πάγου; Τι προτίθεται να πράξει με τις χιλιάδες αιτήσεις συμβασιούχων που απορρίφθηκαν από τα υπηρεσιακά συμβούλια ή το Α.Σ.Ε.Π. ώστε να επανεξεταστούν με βάση τα νέα δεδομένα που δημιουργούν οι αποφάσεις των ανωτέρω δικαστηρίων;
      2. Ποια μέτρα προτίθεται να λάβει για την ταχύτερη απονομή της δικαιοσύνης στους συμβασιούχους-εργαζόμενους αλλά και για την πλήρη και αποτελεσματική εκτέλεση των δικαστικών αποφάσεων που εκδίδονται ή πρόκειται να εκδοθούν;».
      Στην ερώτηση του κ. Κουβέλη θα απαντήσει ο Υπουργός Εσωτερικών Δημόσιας Διοίκησης και Αποκέντρωσης κ. Παυλόπουλος.
      Ορίστε, κύριε Υπουργέ, έχετε το λόγο.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Κουβέλη, η αλήθεια είναι όπως την περιγράφει και η επίκαιρη ερώτηση την οποία καταθέσατε: Ότι χρόνια ολόκληρα οι κυβερνήσεις του ΠΑ.ΣΟ.Κ. είχαν δημιουργήσει στρατιές ομήρων συμβασιούχων. Ομήρων συμβασιούχων που, εσκεμμένα, από τις κυβερνήσεις του ΠΑ.ΣΟ.Κ βρισκόντουσαν σε πλήρη ανασφάλεια σχετικά με το εργασιακό τους καθεστώς και οδηγούνταν κάθε φορά όμηροι στις εκλογές. Και παρά την κοινοτική οδηγία του 1999, που μας υποχρέωνε να πάρουμε μέτρα για να σταματήσει αυτή η ομηρία και η ωμή καταστρατήγηση της νομοθεσίας μας, έρχεται το π.δ. 81/2003 (Ρέππα-Σκανδαλίδη) το οποίο όχι μόνο δεν έλυσε κανένα πρόβλημα αλλά μας εξέθεσε περαιτέρω στην Ευρωπαϊκή Ένωση. Γιατί όπως είναι γνωστό -και το αναφέρετε αυτό- ήταν η αιτία που βγήκε η πρόσφατη απόφαση του Δικαστηρίου των Ευρωπαϊκών Κοινοτήτων και είπε ρητά ότι οι κυβερνήσεις του ΠΑ.ΣΟ.Κ. ουδέποτε πήραν μέτρα για την προστασία των εργαζομένων, αλλά και, βεβαίως, για την προσαρμογή της ελληνικής νομοθεσίας στο Ευρωπαϊκό Κοινοτικό Δίκαιο και συγκεκριμένα για την προσαρμογή στην κοινοτική οδηγία που προανέφερα.
      Εκδόθηκαν από την Κυβέρνησή μας τα δύο διατάγματα 164/2004 και 180/2004 για τον ευρύτερο δημόσιο τομέα. Τα διατάγματα αυτά, κύριε Κουβέλη, παρά την παραπληροφόρηση η οποία έχει υπάρξει, παρά τη λυσσαλέα αντίδραση της Αξιωματικής Αντιπολίτευσης -που αντί να συνδράμει την όλη προσπάθεια έσπευδε να κραυγάζει ότι θα βγουν «αντισυνταγματικά» και θα βγουν «αντικοινοτικά» και άλλα- παρά τη λυσσαλέα αντίδραση ορισμένων συνδικαλιστικών ηγεσιών που όψιμα ανακάλυψαν τα θέματα αυτά -ενώ όταν έβγαινε το διάταγμα Ρέππα-Σκανδαλίδη, έκαναν πώς δεν καταλάβαιναν- παρά την διαχρονική συνδρομή ορισμένων φερέφωνων, εν τούτοις πέρασαν όλες τις εξετάσεις και σε επίπεδο συνταγματικού δικαίου και σε επίπεδο Ευρωπαϊκού Κοινοτικού Δικαίου. Και βγήκαν αλώβητα γιατί σεβάστηκαν το Σύνταγμα και, ταυτοχρόνως, την ευρωπαϊκή κοινοτική νομοθεσία.
      Σας θυμίζω ότι το π.δ. 164/2004 πέρασε από επεξεργασία από την Ολομέλεια του Συμβουλίου της Επικρατείας, η οποία έκρινε ότι δεν υπάρχει ούτε αντισυνταγματικότητα ούτε παραβίαση του Κοινοτικού Δικαίου. Το έκρινε επίσης συνταγματικό, -εμμέσως πλην σαφώς- και η ολομέλεια του Ελεγκτικού Συνεδρίου όταν έκρινε αντισυνταγματικό, αντιθέτως, το νόμο Σκανδαλίδη τον 3051 που έκανε άκριτα μετατροπές συμβάσεων. Πέρασε τις εξετάσεις από τον Άρειο Πάγο γιατί η απόφαση 18/2006 ίσα-ίσα δεν θίγει σε τίποτα το π.δ. 164/2004. Αντιθέτως λέει ότι πρέπει να το εφαρμόσουμε και, βεβαίως, η νομιμότητα της εφαρμογής του κρίνεται από τη Δικαιοσύνη. Και αυτό είναι απολύτως σωστό. Αλλά εκεί που πραγματικά υπήρξε η πλήρης δικαίωση του διατάγματος αυτού είναι από το Συμβούλιο της Επικρατείας. Γιατί έγινε ευθεία αίτηση ακυρώσεως εναντίον του διατάγματος και όπως είναι γνωστό η επταμελής σύνθεση του Γ’ Τμήματος του Συμβουλίου της Επικρατείας είπε ρητά, με ρητές δηλαδή σκέψεις –τη γνωρίζετε την απόφαση- ότι δεν υπάρχει για το διάταγμα αυτό ούτε ζήτημα Συντάγματος ούτε ζήτημα Κοινοτικού Δικαίου. 
      Επίσης η τελευταία απόφαση του Δικαστηρίου των Ευρωπαϊκών Κοινοτήτων, που όπως είναι γνωστό βγήκε μετά από προδικαστικό ερώτημα του Πρωτοδικείου Θεσσαλονίκης, τι είπε; Γιατί, για αυτή και αν ήταν παραπληροφόρηση αυτό το οποίο συνέβη! Είπε κάτι απλό: Ότι το διάταγμα Ρέππα-Σκανδαλίδη ήταν αντικοινοτικό, δεν προσάρμοζε την ελληνική νομοθεσία στο Κοινοτικό Δίκαιο. Καταδικαστήκαμε γι' αυτό αλλά ίσα-ίσα δεν έθιξε κατά τίποτε το π.δ. 164/2004. Αντιθέτως οι σκέψεις της απόφασης αυτής δικαιώνουν το διάταγμα και θα επανέλθω στη δευτερολογία μου. 
      Και μια τελευταία επισήμανση η οποία έχει τη σημασία της. Είναι γνωστό ότι έγιναν και αρκετές παρεμβάσεις από κάποιους, που όταν εκδόθηκε το προεδρικό διάταγμα Ρέππα-Σκανδαλίδη δεν ανησύχησαν ποτέ για να πάνε στην Ευρωπαϊκή Ένωση. Και μιλάω για συνδικαλιστικές ηγεσίες και άλλους. Δεν πήγαν τότε. Τώρα που έγινε το π.δ. 164/2004 πήγαν και στην επιτροπή αναφορών είπαν ότι υπάρχει πρόβλημα. Η Επιτροπή –και μπορείτε να μπείτε στο site και να δείτε την απάντησή της- είπε ότι για αυτή δεν υπάρχει θέμα. Γιατί όπως ξέρετε την υπόθεση Ελλάδα, μετά το π.δ. 164/2004, την έχει θέσει στο αρχείο από τον Οκτώβρη του 2004. Και αν μπείτε στο site της Ευρωπαϊκής Ένωσης, της Επιτροπής, θα δείτε αυτήν τη στιγμή ότι παραμένει η ίδια απάντηση. Ότι δηλαδή θέμα ανοίγματος του διατάγματος ή γενικά της ελληνικής νομοθεσίας σε ό,τι αφορά τους συμβασιούχους ως προς την προσαρμογή της ελληνικής έννομης τάξης στο Κοινοτικό Δίκαιο, δεν τίθεται. 
      Άρα δεν υπάρχει ζήτημα να αλλάξουμε τίποτα από τη νομοθεσία και σ’ ό,τι αφορά το διάταγμα Ρέππα-Σκανδαλίδη, αυτό ούτως ή άλλως καταργήθηκε και αντικαταστάθηκε από τα π.δ. 164/2004 και 180/2004.
      Σας ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ο ερωτών συνάδελφος κ. Κουβέλης έχει το λόγο.
      ΦΩΤΗΣ ΚΟΥΒΕΛΗΣ: Κύριε Υπουργέ, να ξεκαθαρίσουμε ένα ζήτημα. Ουδέποτε ο ομιλών έθεσε θέμα αντισυνταγματικότητας, όπως είστε σε θέση να γνωρίζετε, του π.δ. 164/2004 και 180/2004. Εκείνο που υποστήριξα κι εγώ και το κόμμα μου είναι ότι το π.δ. 164/2004 θα μπορούσε να έχει την αναγκαία ευρύτητα έτσι ώστε να καλυφθούν οι περιπτώσεις συμβασιούχων οι οποίοι σήμερα, δυστυχώς, δεν καλύπτονται απ’ αυτές τις ρυθμίσεις και αναγκάζονται να βρίσκονται στα δικαστήρια. Επομένως δεν με αφορά ούτε η παραπληροφόρηση, ούτε ο εύκολος λόγος ο οποίος έτεινε να αμφισβητήσει το π.δ. 164/2004.
      Εκείνο που με αφορά όμως είναι ότι μετά την απόφαση του Δ.Ε.Κ., του Δικαστηρίου των Ευρωπαϊκών Κοινοτήτων, διαπιστώνεται -συναφώς διαπιστώνει και η απόφαση της Ολομέλειας του Αρείου Πάγου- ότι ο ν. 2112, ο δικός μας νόμος, είναι ισοδύναμο νομικό κείμενο για την αντιμετώπιση όλων των συμβασιούχων. 
      Υπάρχει ένα ζήτημα. Σπεύδω να καταλάβω ότι θα μου πείτε: «Ας πάμε στα δικαστήρια και το ισοδύναμο του ν. 2112 προς τη σχετική οδηγία ας το κρίνουν τα δικαστήρια». Δεν είναι αυτό το ζητούμενο. Το ζητούμενο είναι οι αρχές, όπως άλλωστε προτρέπει και η απόφαση του Δ.Ε.Κ., να αντιλαμβάνονται ότι πίσω από τις μικρές, αλλεπάλληλες, συνεχείς –με διακοπές βεβαίως- συμβάσεις ορισμένου χρόνου ή έργου –ψευδεπίγραφα έργου- κρύβεται μία σύμβαση εργασίας αορίστου χρόνου. Αντί αυτό, να σπεύδουν οι εργαζόμενοι να το διεκδικούν και να το κατοχυρώνουν στα δικαστήρια, θα μπορούσαν τα υπηρεσιακά συμβούλια να κάνουν αυτήν τη διαπίστωση, εφαρμόζοντας το ν. 2112 που είναι ισοδύναμο νομικό κείμενο –επαναλαμβάνω- προς την κοινοτική οδηγία. Δυστυχώς όμως έχουμε πάρα πολλές αποφάσεις υπηρεσιακών συμβουλίων που δεν διαπιστώνουν αυτό που η ίδια η πραγματικότητα αναδεικνύει, ότι έχουμε συμβάσεις εργασίας ορισμένου χρόνου, οι οποίες πρέπει να τραπούν σε συμβάσεις εργασίας αορίστου χρόνου, με το πρόσθετο δεδομένο ότι αυτοί οι εργαζόμενοι καλύπτουν πάγιες και διαρκείς ανάγκες επί σειρά πολλών, μα πάρα πολλών, ετών. Περί αυτού ο λόγος. 
      Το ερώτημά μου είναι: Προς την κατεύθυνση εναρμόνισης της συμπεριφοράς των υπηρεσιακών συμβουλίων τόσο προς την απόφαση του Δ.Ε.Κ., όσο και προς την απόφαση της ολομέλειας του Αρείου Πάγου θα κάνετε κάτι; Διαφορετικά τα δικαστήρια γεμίζουν από ασφαλιστικά μέτρα και τακτικές αγωγές ενδιαφερομένων εργαζομένων οι οποίοι τι διεκδικούν; Διεκδικούν το δικαίωμα στην επιβίωση. Για να σταματήσει αυτή η ιστορία πρέπει να επανεξεταστούν –θα σας έλεγα- και περιπτώσεις που μ’ έναν πρόδηλο τρόπο έχουν προσβάλει και έχουν παραβιάσει την πραγματικότητα. Αυτό πρέπει να γίνει και έχετε δύο χρήσιμα εργαλεία, εξαιρετικά χρήσιμα εργαλεία, που είναι η απόφαση του Δ.Ε.Κ. και η απόφαση της Ολομέλειας του Αρείου Πάγου. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Κουβέλη.
      Το λόγο έχει ο κ. Παυλόπουλος.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Κουβέλη, θα θυμάσθε όταν προσαρμοστήκαμε ταχύτατα –γιατί δεν είχαμε και χρόνο, είμαστε ήδη καθυστερημένοι σ’ ό,τι αφορά τα θέματα αυτά- προς την κοινοτική οδηγία με το π.δ. 164/2004 ότι κάναμε τη διάκριση που έπρεπε να κάνουμε. Και αυτό άλλωστε απαιτούσε το Σύνταγμα και το Κοινοτικό Δίκαιο. Δηλαδή όσοι μέχρι το 2004 κάλυπταν πάγιες και διαρκείς ανάγκες με βάση τις συγκεκριμένες προϋποθέσεις γίνονται αορίστου χρόνου. Και από κει και πέρα πρέπει να εφαρμοσθεί η νομοθεσία μας, ώστε να μην υπάρχουν στο μέλλον οι καταχρήσεις οι οποίες οδηγούσαν από τις πόρτες και τα παράθυρα να γίνονται αορίστου χρόνου οι υπάλληλοι ή να γίνεται εκμετάλλευση των ανθρώπων αυτών. Με απλές λέξεις, εξασφαλίσαμε τους ανθρώπους που ήταν αντικείμενο εκμετάλλευσης πριν, και βάλαμε κανόνες για να μη γίνουν αντικείμενο εκμετάλλευσης στο μέλλον και να μη βρεθούμε μπροστά σε παρόμοια φαινόμενα. 
      Όταν σκεφτήκαμε –και σκέφτηκα προσωπικά κι εγώ- ποιος ήταν ο εγκυρότερος μηχανισμός για τη διαπίστωση του ποιος καλύπτει πάγιες και διαρκείς ανάγκες, δεν έβαλα ούτε κάποιον Υπουργό, ούτε οτιδήποτε άλλο. Έβαλα το αρμόδιο υπηρεσιακό συμβούλιο που είναι το κοντινότερο όργανο για να ξέρει, και σε δεύτερο βαθμό το Α.Σ.Ε.Π. και δεν είναι συνταγματικώς κατοχυρωμένη η αρμοδιότητα αυτή του Α.Σ.Ε.Π.. Έβαλα το Α.Σ.Ε.Π. γιατί είναι το αντικειμενικό όργανο εκείνο για το οποίο κανείς δεν θα μπορούσε να μου πει ότι παίζει οποιαδήποτε παιχνίδια. Όταν έκρινε το υπηρεσιακό και το Α.Σ.Ε.Π. ότι κάποιος δεν καλύπτει πάγιες και διαρκείς ανάγκες, πώς είναι δυνατόν από κει και πέρα να έρθω και να αλλάξω αυτήν την κρίση; Είναι δυνατόν; Αυτό δεν μπορεί να γίνει. Για το μέλλον, σας επαναλαμβάνω, ότι αυτό που ζητάει η απόφαση του Δικαστηρίου των Ευρωπαϊκών Κοινοτήτων είναι να μην καταστρατηγηθούν οι υφιστάμενες διατάξεις. Ορθά το είπατε και ούτε κι εγώ απέδωσα σε σας παραπληροφόρηση. Την απέδωσα σε όλους εκείνους που εσκεμμένα παραπληροφορούν τον ελληνικό λαό και αποποιούνται των ευθυνών τους για το παρελθόν. Μιλώ για το ΠΑ.ΣΟ.Κ. και όλες εκείνες τις συνδικαλιστικές ηγεσίες που δεν ήξεραν τίποτε για τα προβλήματα των εργαζομένων μέχρι το 2004, ούτε τι συνέβη με το διάταγμα Ρέππα-Σκανδαλίδη. Δεν πήγαν ούτε στο Συμβούλιο της Επικρατείας γι’ αυτό, ούτε στην Ευρωπαϊκή Ένωση γι’ αυτό. Τώρα πήγαν που τόσοι άνθρωποι έγιναν αορίστου χρόνου. 
      Το ξαναλέω λοιπόν: Το ζήτημα δεν είναι να αλλάξουμε τη νομοθεσία, είναι να την εφαρμόσουμε. Και δεν μπορώ να κάνω τίποτε παραπάνω από το να επαφεθώ στην κρίση δύο αρμόδιων οργάνων, του υπηρεσιακού συμβουλίου και του Α.Σ.Ε.Π.. Πιο αντικειμενικό όργανο δεν υπάρχει. Από κει και πέρα είναι θέμα δικαιοσύνης. Σπεύδω όμως να πω ευθέως τούτη την ώρα ότι με την αγωνία των εργαζομένων δεν μπορεί να παίζουν κάποιοι. Δεν εννοώ εσάς και ξέρετε πολύ καλά πόσο σας τιμώ. Όμως βρίσκω την ευκαιρία να πω ότι δεν μπορεί να παίζουν με την αγωνία, ούτε να την εκμεταλλεύονται τόσο αυτοί που δημιούργησαν τις στρατιές των ομήρων, όσο και εκείνοι που δεν καταλάβαιναν τίποτα μέχρι το 2004 και τώρα τρέχουν από δω και από κει παραπληροφορώντας τον κόσμο και δημιουργώντας τεράστια προβλήματα με την αγωνία των εργαζομένων και οδηγώντας τους πολλές φορές στα δικαστήρια χωρίς ελπίδα. 
      Βεβαίως η δικαιοσύνη είναι εκείνη που θα κρίνει σε τελική ανάλυση. Και δεν μπορώ να κάνω διαφορετικά διότι τα όργανα τα οποία βάλαμε να κρίνουν είναι τα πιο αρμόδια. Ο τελικός λόγος όμως ανήκει στη δικαιοσύνη. Και η δικαιοσύνη είναι ο θεματοφύλακας της εφαρμογής των σχετικών διατάξεων, όπως επιτάσσει άλλωστε και η νομολογία που διαμορφώθηκε με την πρόσφατη απόφαση του Δικαστηρίου των Ευρωπαϊκών Κοινοτήτων.
      Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κύριο Υπουργό.
      Επίκαιρες ερωτήσεις δευτέρου κύκλου:
      Πρώτη είναι η με αριθμό 885/10-7-2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Δημητρίου Πιπεργιά προς τον Υπουργό Ανάπτυξης, σχετικά με τις αυξήσεις στα τιμολόγια της Δ.Ε.Η.
      Η επίκαιρη ερώτηση του κυρίου συναδέλφου έχει ως εξής: 
      «Η Κυβέρνηση και η διοίκηση της Δ.Ε.Η. συνεχίζουν να υποβάλλουν τους καταναλωτές σε ένα διαρκές «σκοτσέζικο ντους» προκειμένου να τους προετοιμάσουν για τις επικείμενες μεγάλες αυξήσεις στα τιμολόγια της Δ.Ε.Η., ιδιαίτερα των οικιακών καταναλωτών και να ελαχιστοποιήσουν τις αντιδράσεις τους όταν ληφθούν και ανακοινωθούν οι τελικές αποφάσεις. Για το σκοπό αυτό έχουν επιφυλάξει για το διευθύνοντα σύμβουλο της Δ.Ε.Η. το ρόλο του «κακού» που ζητάει μεγάλες αυξήσεις στα τιμολόγια της επιχείρησης και το ρόλο του «καλού» στον Υπουργό Ανάπτυξης που κάθε φορά καθησυχάζει τους καταναλωτές ότι δεν θα επιτρέψει αυξήσεις που θα θίγουν τους οικονομικά ασθενέστερους, επιδεικνύοντας έτσι το «κοινωνικά ευαίσθητο» πρόσωπο της Κυβέρνησης.
      Μιλώντας στη γενική συνέλευση των μετόχων, ο κ. Μανιατάκης επανέφερε το αίτημα της Δ.Ε.Η. για αυξήσεις στα τιμολόγιά της επικαλούμενος τις σημαντικές αυξήσεις στο κόστος των καυσίμων λόγω της συνεχούς ανατίμησης του πετρελαίου στην οποία απέδωσε και την πτώση των κερδών της επιχείρησης του 2005 και το πρώτο τρίμηνο του 2006.
      Οι συγκρίσεις που επεχείρησε με άλλες ευρωπαϊκές χώρες με εντελώς διαφορετικές κοινωνικές και οικονομικές συνθήκες με ιδιαίτερη έμφαση στο παράδειγμα της Πορτογαλίας, όπου όπως είπε οι τιμές του ηλεκτρικού ρεύματος είναι διπλάσιες από αυτές της Ελλάδος, η αναφορά του στο πολύ χαμηλό πάγιο τέλος της Δ.Ε.Η. (1,5 ευρώ το μήνα), το οποίο συνέκρινε με την πάγια χρέωση του Ο.Τ.Ε. (12 ευρώ/μήνα) και η εμφατική υπογράμμιση της ανάγκης «εξορθολογισμού» και αναπροσαρμογής των τιμολογίων σύμφωνα με το κόστος παραγωγής αποτελούν το προανάκρουσμα μεγάλων αυξήσεων στους οικιακούς καταναλωτές.
      Ερωτάται ο αρμόδιος Υπουργός: Είναι στις προθέσεις της Κυβέρνησης να εγκρίνει αύξηση των τιμολογίων της Δ.Ε.Η. στην οποία θα περιλαμβάνεται και ρήτρα καυσίμου, σε ποιο ποσοστό και πότε;»
      Στην ερώτηση του κ. Πιπεργιά θα απαντήσει ο Υφυπουργός Ανάπτυξης κ. Νεράντζης.
      Ορίστε, κύριε Υφυπουργέ, έχετε το λόγο.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Ευχαριστώ, κύριε Πρόεδρε.
      Κύριε Πιπεργιά, είδα ότι στη συζητούμενη επίκαιρη ερώτησή σας χρησιμοποιείτε δύο χαρακτήρες από ένα κλασικό γουέστερν, τον καλό –έτσι ονοματίζετε τον κ. Σιούφα- και τον κακό –έτσι χαρακτηρίζετε το διευθύνοντα σύμβουλο της Δ.Ε.Η.. Σας διέφυγε ο άσχημος για να έχετε πλήρη χρήση του τίτλου της ταινίας. Βεβαίως, εσείς δεν κινδυνεύετε να θεωρηθείτε άσχημος, διότι παρά το γένι και τις φωνές, έχετε ευειδές πρόσωπο. Κινδυνεύει όμως να θεωρηθεί άσχημη η ερώτησή σας, υπό την έννοια ότι εντάσσεται σ’ ένα πλέγμα ερωτήσεων, οι οποίες εκτοξεύτηκαν, από την αρχή του έτους, προς την πολιτική ηγεσία του Υπουργείου Ανάπτυξης, εξ αρχής και κατατείνουν στο να προσδιορίσει αυτή η πολιτική ηγεσία του Υπουργείου Ανάπτυξης εξ’ αρχής τα νέα τιμολόγια της Δ.Ε.Η. 
      Θαρρεί κανείς ότι, μέχρι τώρα, ο προσδιορισμός αυτός είχε γίνει τους πρώτους μήνες ενός έτους και θαρρεί κανείς ότι αυτός ο προσδιορισμός θα μπορούσε να γίνει χωρίς τη  γνωμοδότηση της Ρ.Α.Ε. ή και την πρόταση της Δ.Ε.Η. Το επισημαίνω αυτό σημειολογικά, αλλά δεν στερείται ουσιαστικής σημασίας. 
      (Στο σημείο αυτό την Προεδρική Έδρα καταλαμβάνει ο Α’ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ)
      Από εκείνα τα οποία διηγηματικώς αναφέρεται στην ερώτησή σας θέλω να αντικρούσω ένα. Ότι, δηλαδή, δήθεν, στην πρόσφατη γενική συνέλευση της Δ.Ε.Η., ο κ. Μανιατάκης επανέφερε το αίτημα της αύξησης των τιμολογίων της και μάλιστα του διπλασιασμού τους. Δεν έγινε κάτι τέτοιο. Συμπτωματικά ήμουν και εγώ παρών σε εκείνη τη συνέλευση. Ο κ. Μανιατάκης έκανε μια αναδρομή στην πορεία των τιμών του ηλεκτρικού ρεύματος στην Ευρώπη και πράγματι έκανε ειδική μνεία για την Πορτογαλία. Δεν προέβαλε αίτημα, ούτε εξέφρασε γνώμη αυξήσεως των τιμολογίων πολύ δε περισσότερο διπλασιασμού αυτών. 
      Παρά το ότι είστε ένας από τους λίγους που γνωρίζουν πολύ καλά την ενέργεια, αφού ήσασταν εργαζόμενος στη Δ.Ε.Η., νιώθω την ανάγκη να υπενθυμίσω σε σας και στο Σώμα μερικά βασικά πράγματα: Η Ελλάδα  κατά την EUROSTAT, είναι η φθηνότερη σε τιμή πωλήσεως ηλεκτρικής ενέργειας. Το 50% του μέσου όρου της Ευρώπης των  15 είναι οι τιμές που ισχύουν στην Ελλάδα, για το ηλεκτρικό ρεύμα το 50% των τιμών που ισχύουν στην Πορτογαλία και το 30% των τιμών που ισχύουν στη Δανία. Ακόμα και μετά τη περσινή αύξηση, το 42,9% των οικιακών τιμολογίων και καταναλωτών παρέμεινε άθικτο, το 53% αυξήθηκε σε ποσοστό κάτω από τη μεταβολή του δείκτη των τιμών καταναλωτή, και μόνο το 4,1% των οικιακών καταναλωτών είναι εκείνο που είχε αύξηση. Αφήνω το γεγονός ότι η Δ.Ε.Η. επέλεξε να πουλάει ρεύμα φθηνότερο και στους πολυτέκνους και στους αγρότες για αγροτική χρήση. 
      Θέλω όμως να τονίσω την αλματώδη αύξηση, την οποία είχαν, κατά το τελευταίο διάστημα, τα εισαγόμενα καύσιμα (πετρέλαιο και το φυσικό αέριο). Πρέπει να υπενθυμίσω ότι το κόστος των υγρών και αερίων καυσίμων αποτελεί σήμερα το 21% έως 28% των εσόδων που εισπράττει η Δ.Ε.Η. από την πώληση ρεύματος.
      Αυτό, το ΠΑ.ΣΟ.Κ. φαίνεται να το αγνοεί. Έτσι εξηγείται το ότι η κ. Διαμαντοπούλου, υπεύθυνη του τομέα, δήλωσε με περισσή αφέλεια ότι η Δ.Ε.Η. δεν έχει καμιά ζημιά ότι δηλαδή δεν δικαιούται να επικαλεστεί την αύξηση των τιμών του πετρελαίου για να αυξήσει το τιμολόγιό της. Σκεφθείτε ότι η Δ.Ε.Η. από αυτές τις αυξήσεις επιβαρύνεται με 280.000.000 ευρώ και η κ. Διαμαντοπούλου λέει άλλα. Δεν ξέρω αν αυτό είναι άγνοια, δεν ξέρω αν αυτό είναι σύγχυση, δεν ξέρω αν αυτό είναι δημαγωγία. Ο λαός βλέπει και κρίνει. 
      Όσον αφορά τέλος το μοτίβο της ερωτήσεώς σας «τι θα κάνετε με τα τιμολόγια αν θα βάλετε ρήτρα καυσίμου»,  έχετε υπομονή. Το δεύτερο εξάμηνο του έτους κατά κανόνα –πάγιο κανόνα- ανακοινώνονται αυτά τα τιμολόγια. Θα προηγηθεί πρόταση της Δ.Ε.Η., θα υπάρξει γνωμοδότηση της Ρ.Α.Ε. –δεν υφίσταται- και στο τέλος η πολιτική ηγεσία του Υπουργείου, σταθμίζοντας όλα αυτά τα στοιχεία, θα αποφασίσει περί του πρακτέου. 
      Μέχρι τότε, καλό είναι να μην ανησυχείτε και να αποφεύγετε να υποβάλετε και επιπλέον ερωτήσεις διότι ταυτόσημη ερώτηση, εσείς προσωπικά με άλλους συναδέλφους σας έχετε ήδη υποβάλει το Μάρτιο του ιδίου έτους, δηλαδή προ τριμήνου. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ, 
      Ο κ. Πιπεργιάς έχει το λόγο. 
      ΔΗΜΗΤΡΙΟΣ ΠΙΠΕΡΓΙΑΣ: Κύριε Πρόεδρε, θα θυμίσω στον παρατηρητικό κύριο Υπουργό ότι στην ερώτηση υπάρχει και «άσχημος» με τη μόνη διαφορά ότι είναι άσχημη. Δεν είναι άσχημος, είναι άσχημη. Και αυτή είναι η πολιτική σας, κύριε Υπουργέ. Όπως επίσης, θα υπάρξουν και θύματα και τα θύματα δεν θα είναι άλλοι από τους καταναλωτές. 
      Και για να είμαστε πιο συγκεκριμένοι: Εδώ και καιρό προετοιμάζεται το έδαφος, κύριε Υπουργέ, και με στελέχη του Υπουργείου σας υπεύθυνα για την ενέργεια –είναι γνωστές οι δηλώσεις του κ. Στεφάνου κατά καιρούς- για μεγάλες αυξήσεις στις τιμές της κιλοβατώρας. Πρόσχημα βέβαια είναι οι διεθνείς τιμές του πετρελαίου που συμμετέχουν κατά 30% στην παραγωγή της ηλεκτρικής ενέργειας. 
      Μελετάτε, κύριε Υπουργέ, ή όχι κλιμακωτά τιμολόγια για να καλύψετε τα προβλήματα ισχύος; Εάν εφαρμόσετε τα κλιμακωτά τιμολόγια, δεν θα γίνει η δροσιά των κλιματιστικών, φωτιά στην τσέπη των καταναλωτών; Δεν σκέφτεστε να επιβάλετε μεγάλες αυξήσεις και στα πάγια; Αυτό δεν σημαίνει η αναφορά του κ. Μανιατάκη στη γενική συνέλευση ότι τα πάγια στον Ο.Τ.Ε. είναι 12 ευρώ, ενώ της Δ.Ε.Η. είναι 1,5 ευρώ; Δεν μελετάτε αλματώδη αύξηση των παγίων; 
      Και όλα αυτά γιατί, κύριε Υπουργέ; Για να μπαλώσετε μία απαράδεκτη κατάσταση που δημιουργήθηκε στο χώρο της ενέργειας και εξαιτίας της αδράνειάς σας και της διοικητικής κρίσης, η οποία ξέσπασε πάρα πολύ καιρό στη Δ.Ε.Η. την οποία ανεχθήκατε. Δεν παρεμβαίνατε και όταν το πράξατε έγιναν λαθεμένες επιλογές. Έτσι οδηγήσατε την οριακή τιμή του συστήματος στα 65 ευρώ την κιλοβατώρα και με τάση ανοδική! Αυτή η πολιτική δεν οδήγησε σε πανάκριβες εισαγωγές ρεύματος, όπως αυτές που κάνει η Δ.Ε.Η. από το Νεγκοτίνο; Προχθές η Δ.Ε.Η. εξαιτίας της αδράνειας που παρουσιάστηκε στο σύστημα δεν προχώρησε σε απευθείας αναθέσεις 15.000 εμποτισμένων κολόνων; Δεν ανακοινώθηκε επίσης στο διοικητικό συμβούλιό της ότι και δεκάδες άλλα είδη της διανομής θα πάνε με απευθείας αναθέσεις; 
      Εσείς, κύριε Υπουργέ, δεν χάσατε τον έλεγχο με τις αυξήσεις στις τιμές των πετρελαιοειδών τον τελευταίο καιρό με αφορμή την αύξηση του ειδικού φόρου κατανάλωσης; Το όργιο των κερδοσκόπων που γίνεται εσείς απλώς το παρατηρείτε; 
      Όταν έτσι χειρίζεστε τα πράγματα, κύριε Υπουργέ, πώς θα αντιμετωπίσετε τις απαιτήσεις της αγοράς για υπερβολικές αυξήσεις και τη δράση των κερδοσκόπων; 
      Χθες, κύριε Πρόεδρε –και τελειώνω με αυτό- υπήρχε προανάκρουσμα. Ο πρόεδρος της Ομοσπονδίας Αρτοποιών ανακοίνωσε την πρόθεσή τους, να αυξηθεί η τιμή του ψωμιού 10% και μάλιστα πριν τις δικές σας αυξήσεις στην ηλεκτρική ενέργεια; 
      Έχετε ευθύνες, κύριε Υπουργέ. Και η πολιτική σας είναι άσχημη και θύματα θα είναι οι καταναλωτές.
      ΠΡΟΕΔΡΕΥΩΝ (Σωτήρης Χατζηγάκης):  Ευχαριστούμε, κύριε Πιπεργιά. 
      Κύριε Υπουργέ, έχετε το λόγο. 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Περί ρεύματος η ερώτηση, περί ανέμων και υδάτων η ανάπτυξή της. Μέχρι στους αρτοποιούς φθάσαμε. 
      Όλα αυτά που μας λέτε για τις αυξήσεις θα έπρεπε να δικαιολογούσαν να είναι οι τιμές σε πολύ υψηλό επίπεδο. Δεν απαντήσατε όμως στις επισημάνσεις τις οποίες έκανα εγώ. Αλλά πώς να απαντήσετε, όταν εσείς θεωρείτε ότι κάθε αναφορά στο τι συμβαίνει γύρω μας, σε άλλους οργανισμούς ή και στην Ευρώπη υποκρύπτει δήθεν δόλια, μύχια σκέψη για αυξήσεις: 
      Δεν καταλαβαίνω γιατί είστε τόσο βιαστικός. Δεν καταλαβαίνω γιατί έχετε τόση βιασύνη να μάθετε από τώρα. Δεν καταλαβαίνω πως νομιμοποιείστε να προεξοφλείτε τις δικές  μας σκέψεις, όταν αυτές δεν έχουν εξωτερικευθεί. Αυτό είναι τουλάχιστον προπετές. 
      Αρνούμεθα, λοιπόν, κύριε Πιπεργιά. Είστε στην Αντιπολίτευση. Φαίνεται ότι δεν το έχετε αντιληφθεί. Ίσως ο χρόνος είναι μικρός ακόμα. Θα περάσει και άλλος χρόνος και θα συνηθίσετε στο ρόλο σας. Η Κυβέρνηση καθορίζει τις τιμές κατά το χρόνο που είθισται. Και ο χρόνος που είθισται δεν είναι αυτός που  θέλει ο κ. Πιπεργιάς ή η παράταξή του ...
      ΔΗΜΗΤΡΙΟΣ ΠΙΠΕΡΓΙΑΣ: Μετά τις δημοτικές εκλογές. Το ξέρουμε αυτό. 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): … ούτε ο Μάρτιος του ιδίου έτους, που κάνατε την ερώτησή σας ούτε και σήμερα. Όταν θα έλθει η ώρα, θα έχουμε ολοκληρωμένη απάντηση. Θα προηγηθεί της ΡΑΕ η γνωμοδότηση, η οποία δεν  υπάρχει ακόμη. Παρά ταύτα, εσείς την προεξοφλείτε και αυτή. Όλα τα προεξοφλείτε. 
      Τελικά, δεν ξέρω, είστε ο Βουλευτής της Ευβοίας
      ΔΗΜΗΤΡΙΟΣ ΠΙΠΕΡΓΙΑΣ:  Ο κ. Στεφάνου είναι η Πυθία….
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Περιμένετε λιγάκι θα έλθει ο καιρός. Θα τα ανακοινώσουμε εμείς και εσείς μετά θα έχετε κάθε δικαίωμα να κάνετε την κριτική. Εκείνο που δεν έχετε δικαίωμα είναι να με διακόπτετε γιατί εγώ δεν σας διέκοψα. Έχετε κάθε δικαίωμα να κάνετε και την κριτική σας, να εκφράσετε και τις αντιρρήσεις σας και ευχαρίστως εδώ θα τις συζητήσουμε και ο ελληνικός λαός θα κρίνει. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. 
      Κύριοι συνάδελφοι, η με αριθμό 888/10-7-2006 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Γεωργίου Χουρμουζιάδη προς τους Υπουργούς Περιβάλλοντος Χωροταξίας και Δημοσίων Έργων και Πολιτισμού σχετικά με την κατασκευή του ΜΕΤΡΟ Θεσσαλονίκης, τη λήψη μέτρων, προστασίας των αρχαιοτήτων κ.λπ. διαγράφεται λόγω κωλύματος του κυρίου Υπουργού. 
      Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
       ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, εισερχόμαστε στην ημερήσια διάταξη των
      ΕΠΕΡΩΤΗΣΕΩΝ
      Θα συζητηθεί η υπ’ αριθμόν 78/48/14-6-2006 επίκαιρη επερώτηση των Βουλευτών του ΠΑ.ΣΟ.Κ κ.κ. Δημητρίου Λιντζέρη, Ανδρέα Λοβέρδου, Γεωργίου Λιάνη, Χρήστου Αηδόνη, Αθανασίου Αλευρά, Μιλτιάδη Βέρρα, Αγγελικής Γκερέκου, Ιωάννη Δημαρά, Ιωάννη Διαμαντίδη, Σάββα Εμινίδη, Δημητρίου Κουσελά, Ελένης Κούρκουλα, Ανδρέα Μακρυπίδη, Χρύσας Μανωλιά, Μάρκου Μπόλαρη, Μιχαήλ Παντούλα, Γεωργίου Παπαγεωργίου, Ιωάννη Παρασκευά, Αναστασίας Ράπτη, Ευαγγελίας Σχοιναράκη-Ηλιάκη, Ανδρέα Φούρα, Τηλέμαχου Χυτήρη και Μαρίας Δαμανάκη προς τους Υπουργούς Πολιτισμού,  Οικονομίας και Οικονομικών και Δικαιοσύνης, σχετικά με τον Ο.Π.Α.Π..
      Πριν εισέλθουμε στη συζήτηση της επερωτήσεως, έχω την τιμή να γνωρίσω στο Σώμα ότι κατά τη συζήτηση αυτής της επερώτησης εκ μέρους της Νέας Δημοκρατίας, Κοινοβουλευτικός Εκπρόσωπος ορίζεται ο κ. Τασούλας με απόφαση του Γενικού Γραμματέα της Κοινοβουλευτικής Ομάδας της Νέας Δημοκρατίας κ. Σταύρου. 
      Επίσης, με απόφαση του Γραμματέα του Προεδρείου της Κοινοβουλευτικής Ομάδας του ΠΑ.ΣΟ.Κ. κ. Ρέππα, Κοινοβουλευτικός Εκπρόσωπος του ΠΑ.ΣΟ.Κ. ορίζεται ο Βουλευτής κ. Λιντζέρης. 
      Θα δώσω τώρα το λόγο στον πρώτο επερωτώντα, τον κ. Μάρκο Μπόλαρη. 
      Ορίστε, κύριε Μπόλαρη, έχετε το λόγο. 
      ΜΑΡΚΟΣ ΜΠΟΛΑΡΗΣ: Ευχαριστώ πολύ, κύριε Πρόεδρε. 
      Είναι η πέμπτη συνεχόμενη συνεδρίαση που έχουμε στα υπουργικά έδρανα τον κ. Ορφανό. 
      Κύριοι συνάδελφοι, το θέμα της σημερινής επερώτησης που έχει καταθέσει το Κ.Τ.Ε. Παιδείας και Πολιτισμού του ΠΑ.ΣΟ.Κ. έχει ως θέμα: «Συστηματική ολιγωρία της Κυβέρνησης για την πάταξη φαινομένων κατασπατάλησης δημοσίου χρήματος και διαφθορά στον Οργανισμό Προγνωστικών Αγώνων Ποδοσφαίρου». 
      Είναι η τρίτη επερώτηση, την οποία καταθέτει το ΠΑ.ΣΟ.Κ. για τα ζητήματα του Ο.Π.Α.Π., είναι η δεύτερη ερώτηση που καταθέτουμε με θέμα τη συστηματική ολιγωρία της Κυβέρνησης για την πάταξη φαινομένων κατασπατάλησης δημοσίου χρήματος και διαφθορά στον Ο.Π.Α.Π. και έτσι σήμερα κάνοντας εισαγωγικά τη συζήτηση γι’ αυτήν την επερώτηση, θα μπούμε στον πειρασμό να αλλάξουμε τον τίτλο της επερώτησης. Τελικά πρόκειται για συστηματική ολιγωρία, όπως επιεικώς βάλαμε στο θέμα της επερώτησης ή τελικά πρόκειται περί μιας οργανωμένης καταστρατήγησης του νόμου, προκειμένου να εξυπηρετηθούν κομματικές σκοπιμότητες, ρουσφετολογικές ανάγκες και οικονομικά συμφέροντα; 
      Στην επερώτησή μας αναφερόμαστε σε καίρια σημεία, τα οποία θα τα διεξέλθω σύντομα και θα αναπτύξουνε οι συνάδελφοι αναλυτικότερα, όπως και ο Κοινοβουλευτικός μας Εκπρόσωπος. 
      Υπάρχει ένα τεράστιο θέμα που αφορά τον Οργανισμό Πληροφορικής. Είναι γνωστό, κύριοι συνάδελφοι, ότι η Κυβέρνηση της Νέας Δημοκρατίας είχε προκηρύξει ένα διαγωνισμό για την πληροφορική στον Ο.Π.Α.Π., ένα διαγωνισμό που τον πήρε πίσω και στη συνέχει επανήλθε με το σημερινό διαγωνισμό ύψους 190.000.000 ευρώ, με επιπλέον 30% επέκταση. 
      Το σημαντικό και το ιδιαίτερο και αυτό που απασχολεί την κοινή γνώμη, αυτό το οποίο εντυπωσιάζει τον Τύπο, είναι ότι η επιτροπή αξιολόγησης γι’ αυτό το διαγωνισμό, ύψους σχεδόν 250.000.000 ευρώ, ορίστηκε απευθείας από το «Μαξίμου» και όχι κατόπιν προτάσεων από τα ανώτατα εκπαιδευτικά ιδρύματα, όπως γινόταν προηγουμένως από τις κυβερνήσεις του ΠΑ.ΣΟ.Κ., έτσι ώστε να είναι οι πανεπιστημιακοί, οι ακαδημαϊκοί, αυτοί οι οποίοι επιλέγουν τους ανθρώπους που γνωρίζουν το θέμα για να μπορούν να κάνουν σωστή εκτίμηση, αφού αυτός ο διαγωνισμός για την πληροφορική, για ένα τόσο σύνθετο και κρίσιμο θέμα, είναι ένας διαγωνισμός που χαρακτηρίζεται ιδιαίτερου επιστημονικού ενδιαφέροντος. 
      Στην επιτροπή, λοιπόν, για την αξιολόγηση αυτού του διαγωνισμού, του ιδιαίτερου επιστημονικού ενδιαφέροντος, συμμετέχει για να κρίνει και να αποφασίσει σχετικά με το ποιος θα είναι ο ανάδοχος και ο πρόεδρος της Δ.Α.Κ.Ε. στον Ο.Π.Α.Π., ο οποίος είναι απόφοιτος Γυμνασίου. Μάλιστα, πρόκειται για έναν υπάλληλο, ο οποίος θα έπρεπε να είχε αποχωρήσει αφού έχει συμπληρώσει την κανονική του υπηρεσία και ο οποίος παραμένει εκεί. Προφανώς, θα παραμένει μέχρι να βγει το αποτέλεσμα από την έκβαση αυτού του διαγωνισμού. 
      Δεν είναι άσκοπο να υπενθυμίσω ότι μ' αυτό το θέμα έχουν απασχοληθεί οι εφημερίδες πανελλαδικής κυκλοφορίας, όπως το «Βήμα», το «Πρώτο Θέμα» και άλλες. 
      Τελικά, ο Ο.Π.Α.Π., αυτός ο ισχυρότατος οικονομικός Οργανισμός, με τους όρους αυτού του διαγωνισμού, καθίσταται όμηρος σε έναν ιδιώτη ανάδοχο. Και αυτό γιατί; Παραδίδεται και καθίσταται όμηρος, δεν τον συνέλαβαν για να καταστεί όμηρος. Παραδίδεται ως όμηρος, αφού στη διακήρυξη προβλέπεται ότι ο ανάδοχος διατηρεί για λογαριασμό του την αποκλειστική χρήση του πηγαίου κώδικα, του shorts code, και έτσι δεν μπορεί ο Ο.Π.Α.Π. εφεξής και αφ’ εαυτού να αναπτύξει και να λειτουργήσει τα παιχνίδια, ενώ θα έχει πληρώσει περίπου 250.000.000 ευρώ. 
      Θα πρέπει να υπογραμμίσουμε ότι ενώ ο Ο.Π.Α.Π. έχει κάνει αυτή την προκήρυξη, δεν έχει προβεί μέχρι σήμερα σε επιστημονική αξιολόγηση του υπάρχοντος εξοπλισμού, ο οποίος είναι στη διάθεσή του ούτε σε επιστημονική μελέτη σκοπιμότητας. Μία σπουδή να κάνουμε το διαγωνισμό, χωρίς να κάνουμε τα στοιχειώδη, τα οποία επιβάλλονται για να προασπίσουμε την περιουσία της «Ο.Π.Α.Π. Α.Ε.» ούτε υπάρχει επιστημονική απόφαση βάσει της οποίας να κρίνεται αναγκαία η διενέργεια αυτού του διαγωνισμού, συνολικού ύψους –το υπογραμμίζω ξανά- πάνω από 250.000.000 ευρώ. 
      Να σημειωθεί ότι ο διαγωνισμός που είχε προκηρυχθεί από την προηγούμενη διοίκηση και ακυρώθηκε, ανερχόταν σε 120.000.000 ευρώ και καταγγέλθηκε τότε. Το ερώτημα γίνεται ακόμα πιο καίριο, αν ληφθεί υπ' όψιν ότι υπάρχουν επίσημα δελτία του Οργανισμού που αναφέρονται στις βελτιώσεις που αποφασίστηκαν να γίνουν στο υπάρχον σύστημα και υπάρχουν επιπλέον δηλώσεις του διευθύνοντος συμβούλου του Ο.Π.Α.Π. του κ. Νιάδα, τώρα πριν από λίγες μέρες, στις 4 Ιουνίου του 2006, που δηλώνει «το υπάρχον σύστημα μπορεί να ανταποκριθεί, καθώς το έχουμε αναβαθμίσει και έχουμε προμηθευτεί νέα τερματικά». 
      Θα τρελαθούμε δηλαδή. Στις 4-6-2006, ο διευθύνων σύμβουλος λέει ότι το υπάρχον σύστημα έχει αναβαθμιστεί, μπορεί να ανταποκριθεί, αλλά εμείς χωρίς να έχουμε μελέτη σκοπιμότητας, χωρίς να έχουμε επιστημονική μελέτη για την ανάγκη καινούργιου διαγωνισμού, κάνουμε διαγωνισμό ύψους 250.000.000 ευρώ. 
      Το ποιος, λοιπόν, προασπίζει το δημόσιο χρήμα, το ποιος διασφαλίζει τα κέρδη και την περιουσία της «Ο.Π.Α.Π. Α.Ε.» κρίνεται, γιατί γίνεται ευρέως αντιληπτό από την ελληνική κοινωνία και απ’ όλους όσοι ασχολούνται με αυτά τα ζητήματα. 
      Θα πρέπει να υπογραμμίσουμε ότι στο μεταξύ μένουν ανεκμετάλλευτα πάνω από εξήντα άτομα, τα οποία είναι εξειδικευμένο προσωπικό του Ο.Π.Α.Π., άτομα τα οποία γνωρίζουν τη χρήση των υπολογιστών, είναι καταρτισμένα σε θέματα πληροφορικής και έχουν προσληφθεί από τον Ο.Π.Α.Π. με διαγωνισμούς Α.Σ.Ε.Π.. 
      Αυτά τα άτομα, λοιπόν, σήμερα αντί να ασχολούνται με τα ζητήματα πληροφορικής, με τα ζητήματα και τη λειτουργία του μηχανογραφικού κέντρου, έχουν σκορπιστεί και τοποθετηθεί σε διοικητικές υπηρεσίες, ενώ η λειτουργία του μηχανογραφικού κέντρου εξυπηρετείται από τον ανάδοχο. 
      Έχουμε θέσει ξανά σε αυτή την Αίθουσα και από αυτό το Βήμα τα ζητήματα των προμηθειών του Ο.Π.Α.Π.. Είναι εκτεθειμένη και η διοίκηση του Ο.Π.Α.Π. και ο εποπτεύων Υπουργός στον Ο.Π.Α.Π., ο κ. Ορφανός, γιατί είναι γνωστό ότι δεκάδες αποφάσεις του Διοικητικού Συμβουλίου του Ο.Π.Α.Π. έχουν ληφθεί, ενώ ψήφιζε πρόσθετα και χωρίς να έχει δικαίωμα από το καταστατικό ένα αναπληρωματικό μέλος, με αποτέλεσμα να αλλοιώνονται τα αποτελέσματα των ψηφοφοριών. 
      Και ενώ η υπόθεση αυτή έχει οδηγηθεί στα δικαστήρια από ενδιαφερομένους, οι οποίοι αδικήθηκαν από τη ψηφοφορία με τον πρωτοφανή αυτό τρόπο -ο οποίος δεν είναι απλώς αντικαταστατικός, αλλά αντισυνταγματικός και παράβαση του νόμου του Αστικού Κώδικα στις διατάξεις περί σωματείων- δηλαδή να ψηφίζει το αναπληρωματικό μέλος, ενώ είναι παρόντες όλοι του διοικητικού συμβουλίου και υπάρχουν αποφάσεις των δικαστηρίων, όμως η διοίκηση του Ο.Π.Α.Π., κάνοντας επίδειξη του νέου πολιτικού ήθους που εξαγγέλλει ο Πρωθυπουργός και η Νέα Δημοκρατία, αγνοούν τις αποφάσεις των δικαστηρίων. Καταλαβαίνει κανείς ποια είναι η ένταση των σκοπιμοτήτων τις οποίες υπηρετεί αυτή η λογική. 
      Όμως, εκεί πλέον που τα πράγματα γίνονται κραυγαλέα σε σχέση με αυτό το οποίο σε όλους τους τόνους θα ακούγαμε προεκλογικά, δηλαδή στα θέματα της σεμνότητας και ταπεινότητας των στελεχών και συνολικά της Κυβέρνησης της Νέας Δημοκρατίας, αυτό το οποίο σε όλους τους τόνους ακούγαμε για το συμμάζεμα της σπατάλης στο κράτος γίνεται εξαιρετικά ανάγλυφο, όταν κανείς μπει στον κόπο να δει τα στοιχεία που υπάρχουν και αφορούν τις αμοιβές των μελών του διοικητικού συμβουλίου της Ο.Π.Α.Π. Α.Ε., του προέδρου και του διευθύνοντος συμβούλου. 
      Θέλω να υπογραμμίσω –για να γίνουν οι συγκρίσεις- ότι πριν από τις εκλογές του 2004, η αμοιβή του προέδρου του διοικητικού συμβουλίου της Ο.Π.Α.Π. Α.Ε., ο οποίος ταυτόχρονα και παράλληλα ασκούσε τα καθήκοντα του διευθύνοντος συμβούλου, ήταν 9.000 ευρώ. Σε ένα πρόσωπο, λοιπόν -πρόεδρο και διευθύνοντα σύμβουλο- δινόταν αμοιβή 9.000 ευρώ. 
      Τί γίνεται σήμερα; Η μηνιαία αποζημίωση δεύτερου εξαμήνου 2006, όπως αποφασίστηκε στις 31-5-2006, για μεν τον διευθύνοντα σύμβουλο ορίστηκε σε 15.000 ευρώ, για δε τον πρόεδρο του διοικητικού συμβουλίου της Ο.Π.Α.Π. Α.Ε. σε 12.000 ευρώ. Αν ήταν μόνο αυτό, θα μιλούσαμε για τριπλασιασμό των αμοιβών που θα δίνονταν με βάση τα προηγούμενα, σε σχέση με την προηγούμενη κυβέρνηση. 
      Όμως, δεν αρκέστηκαν οι κύριοι αυτοί –και το ξαναλέω- με πολιτική ευθύνη του παρισταμένου Υφυπουργού, αλλά με την προρρηθείσα απόφαση της γενικής συνέλευσης ορίστηκε ότι θα τους καταβληθεί πριμ παραγωγικότητας για το 2005 ύψους 50.000 ευρώ στον καθένα, ενώ έχουν ήδη εισπράξει το πριμ που δίνεται στους υπαλλήλους του Ο.Π.Α.Π. και το οποίο είναι 55.000 ευρώ για τον πρώτο και 45.000 ευρώ για τον διευθύνοντα σύμβουλο, δηλαδή 100.000 ευρώ πριμ παραγωγικότητας για το 2006.
      Και το κρίσιμο, κύριοι συνάδελφοι, είναι το εξής: Οι εν λόγω κύριοι φρόντισαν και για την περαιτέρω αύξηση στο μέλλον, αφού το πριμ παραγωγικότητας για το 2006 προσαυξάνεται κατά 50% έως και 100%, ανάλογα με τα κέρδη του Ο.Π.Α.Π. Α.Ε. Και όπως ξέρετε, είναι κάτι περισσότερο από βέβαιο ότι τα κέρδη του Ο.Π.Α.Π. θα ανέβουν, αφού προβλέπεται αύξηση του στοιχηματισμού και λόγω της EUROVISION και λόγω των αγώνων του Παγκοσμίου Κυπέλου Ποδοσφαίρου και λόγω της SUPER LEAGUE και όσων συζητούνται για τη συνέχεια. 
      Τι έγινε, λοιπόν, συνολικά; Τον τελευταίο χρόνο ο μισθός του προέδρου της Ο.Π.Α.Π. Α.Ε. αυξήθηκε κατά 300% και ο μισθός του διευθύνοντος συμβούλου περίπου 70%. 
      Θέλω, όμως, να σας υπογραμμίσω, για να δείτε πώς παίζεται το επικοινωνιακό παιγνίδι από τη Νέα Δημοκρατία. Αμέσως μετά τις εκλογές, όταν ορίστηκε το καινούργιο διοικητικό συμβούλιο, η διοίκηση της Νέας Δημοκρατίας έδωσε αμοιβή στον πρόεδρο 3.500 ευρώ και στο διευθύνοντα σύμβουλο 9.000 ευρώ, για να περάσει η πρώτη εικόνα. Αμέσως μετά τις εκλογές να περάσουμε την εικόνα ότι εμείς δίνουμε 3.500 ευρώ στον πρόεδρο και δείτε πώς συμμαζεύουμε τη σπατάλη του κράτους. Τα 3.500 ευρώ, λοιπόν, του Απριλίου του 2004 σήμερα είναι 12.000 ευρώ για τον πρόεδρο συν 100.000 ευρώ πριμ παραγωγικότητας συν αύξηση 100% στο πριμ παραγωγικότητας για το 2006!
      Θα μας απαντήσει γι’ αυτά ο κύριος Υπουργός; Θα κάνει τον κόπο να απαντήσει στην ελληνική κοινωνία, η οποία εμβρόντητη παρακολουθεί εδώ τον «χορό» των εκατομμυρίων; Θα μπορέσει να μας απαντήσει ο κύριος Πρωθυπουργός πού πηγαίνουν τα συνθήματα περί σεμνότητας και ταπεινότητας και πού πηγαίνουν τα συνθήματα περί συμμαζέματος του κράτους και περί περιστολής των αλόγιστων δαπανών που έκαναν οι κακοί στο ΠΑ.ΣΟ.Κ..; 
      Ήθελα να αναφερθώ σε ένα άλλο θέμα για το οποίο γίνεται, επίσης, πολλή συζήτηση. Υπάρχει σειρά δημοσιευμάτων στον Τύπο. Κάνουν συνέχεια δημοσιεύματα και διαμαρτυρίες τα σωματεία των πρακτόρων του Ο.Π.Α.Π.. Είναι το θέμα της Ο.Π.Α.Π. Υπηρεσιών. 
      Ο Ο.Π.Α.Π. Υπηρεσιών είναι μία θυγατρική υπηρεσία, η οποία έγινε από την προηγούμενη κυβέρνηση με τρεις στόχους: Αναβάθμιση εμφάνισης πρακτορείων. Εμπορική εκμετάλλευση πρακτορείων σε συνεργασία με τους πράκτορες. Διαχείριση εκμετάλλευσης των πάσης φύσεως δικαιωμάτων των Π.Α.Ε. και ιδιαίτερα των τηλεοπτικών δικαιωμάτων των Π.Α.Ε.. 
      Γι’ αυτό το λόγο ορίστηκε ότι ο Ο.Π.Α.Π. θα έδινε στη θυγατρική εταιρεία 20.000.000 ευρώ ως μετοχικό κεφάλαιο και θα εισέπραττε 1% των εισπράξεων του ΚΙΝΟ. Αυτά, όμως, υπό την προϋπόθεση ότι μετά την αρχική σύμβαση θα πρέπει να καταβάλλεται πιστοποίηση του έργου. Τα χρήματα, λοιπόν, η Ο.Π.Α.Π. Υπηρεσιών, για να τα αναλάβει από τον Ο.Π.Α.Π., έπρεπε να πιστοποιεί το έργο που κάνει. 
      Η Ο.Π.Α.Π. Υπηρεσιών, λοιπόν –είμαστε στον τρίτο χρόνο διακυβέρνησης της Νέας Δημοκρατίας- αναλαμβάνει όλα αυτά τα χρήματα -20.000.000 ευρώ μετοχικό κεφάλαιο συν 20.000.000 ευρώ από το ΚΙΝΟ- χωρίς να έχει αποδώσει ποτέ λογαριασμό, χωρίς να έχει κάνει ποτέ πιστοποίηση του έργου της. 
      Το σημαντικότερο είναι ότι, ενώ γίνεται σειρά ερωτήσεων στη Βουλή προς τον αρμόδιο Υφυπουργό για να μας απαντήσει ο Ο.Π.Α.Π. και η Ο.Π.Α.Π. Υπηρεσιών τι συμβαίνει τελικά, πού πηγαίνουν αυτά τα χρήματα, δεν έχουμε καμία απάντηση. Έχουμε μόνο δημοσιεύματα τα οποία αναφέρονται σε χορηγίες κομματικού χαρακτήρα, οι οποίες την περυσινή χρονιά έφθασαν τα 66.000.000 ευρώ, έτσι ώστε ο χαρακτηρισμός που έχει η επερώτησή μας, πως τελικά πρόκειται για διάταξη του αδικήματος της απιστίας στην Ο.Π.Α.Π. Υπηρεσιών να είναι τεκμηριωμένος και να είναι απόλυτα δικαιολογημένη η αρχική μου τοποθέτηση με την οποία αναφέρθηκα σε πρακτικές οργανωμένης καταστρατήγησης του νόμου, οργανωμένης καταστρατήγησης του καταστατικού, χάριν εξυπηρέτησης των κομματικών, ρουσφετολογικών και οικονομικών συμφερόντων. Αυτό έχει ως αποτέλεσμα πραγματικά να αναρωτιέται κανείς: Καλά, ο Υπουργός  και ο Ο.Π.Α.Π. δεν μας απαντά. Ο κύριος εισαγγελέας δεν ακούει; 
      Ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Μπόλαρη.
      Κυρίες και κύριοι συνάδελφοι, έχω την τιμή να σας ανακοινώσω ότι με απόφαση του κ. Αλεξάνδρου Αλαβάνου, Προέδρου του Συνασπισμού Ριζοσπαστικής Αριστεράς, ορίζεται Κοινοβουλευτικός Εκπρόσωπος για τη συζητούμενη επερώτηση ο συνάδελφος Βουλευτής κ. Αθανάσιος Λεβέντης.
      Το λόγο τώρα έχει η κ. Χρύσα Μανωλιά.
      ΧΡΥΣΑ ΜΑΝΩΛΙΑ: Ευχαριστώ, κύριε Πρόεδρε.
      Λίγο να παρακολουθεί κανείς τα διαδραματιζόμενα στον Ο.Π.Α.Π. μένει πραγματικά εμβρόντητος. Οι διάφοροι διαγωνισμοί προμηθειών διεξάγονται όχι μόνο σε συνθήκες αδιαφάνειας, αλλά δημιουργούν την ανάγκη και δικαστικής διερεύνησης. Θα κάνω συγκεκριμένες επισημάνσεις όσα μπορώ τουλάχιστον να συμπεριλάβω μέσα στο πεντάλεπτό μου.
      Πρώτα-πρώτα οι επιτροπές ορίζονται από το διοικητικό συμβούλιο από επιλεγμένα με σκοπιμότητα άτομα και μερικές φορές κατά παράβαση του κανονισμού προμηθειών για να ερμηνεύεται κατά το δοκούν ο μαθηματικός τύπος. Και υπάρχουν κραυγαλέα παραδείγματα. Ήδη ένα ανέφερε ο αγαπητός συνάδελφος  ο κ. Μπόλαρης για το διαγωνισμό για τη φύλαξη των εγκαταστάσεων του Ο.Π.Α.Π. που ήδη δικαιώθηκε, όταν έκανε ασφαλιστικά μέτρα ο ενδιαφερόμενος, ο θιγόμενος.
      Εγώ θα αναφέρω ένα άλλο παράδειγμα μιας τέτοιας πάλι προκλητικής ενέργειας. Στο διαγωνισμό για την εκτύπωση 1,2 δισεκατομμυρίων δελτίων για τα παιχνίδια του Ο.Π.Α.Π. Α.Ε., συγκροτήθηκε επιτροπή αξιολόγησης η οποία συμπεριελάμβανε ως μέλη κατά παράβαση του κανονισμού των προμηθειών δύο ειδικών συμβούλων με σχέση μη εξαρτημένης εργασίας, κάτι που απαγορεύεται. Και άραγε ήταν τυχαίο ότι αυτοί οι δύο ειδικοί σύμβουλοι ήταν προσωπικοί φίλοι του διευθύνοντος συμβούλου και ένας μάλιστα από αυτούς ήταν διευθυντικό στέλεχος της ΔΕΛΤΑ ΠΛΗΡΟΦΟΡΗΚΗ που εξαγοράστηκε από την FIRST DATA; Και είναι άραγε συμπτωματικό ότι τελικά κατακυρώθηκε στην FIRST DATA αντί του ποσού των 2,5 εκατομμυρίων ευρώ ο διαγωνισμός; Φυσικά η δεύτερη εταιρεία κατέθεσε ένσταση κατά του αποτελέσματος. Απορρίφτηκε όμως από διοικητικό συμβούλιο ως ουσιαστικά και νομικά αβάσιμη αλλά ω του θαύματος όταν η εταιρεία αυτή προσέφυγε στα ασφαλιστικά μέτρα, έκαναν αποδεκτούς τους λόγους ως νομικά και ουσιαστικά βάσιμους και διετάχθη να πάψουν οι διαδικασίες σύμβασης ανάμεσα στην Ο.Π.Α.Π. Α.Ε. και FIRST DATA. ‘Όμως, η διοίκηση της Ο.Π.Α.Π. Α.Ε. δεν συμμορφώθηκε με τη δικαστική απόφαση και έκανε απευθείας ανάθεση πια στη FIRST DATA την εκτύπωση των δελτίων για το νέο παιχνίδι ΠΡΟ-ΠΟ 14 και 7 ως επέκταση της υπάρχουσας σύμβασης για ένα εξάμηνο. Και ενώ, κύριε Υπουργέ, έτσι την έκανε ως επέκταση της σύμβασης, προσαυξήθηκε το τίμημα κατά 50% της αρχικής τιμής. 
      Κάτι δε λένε όλα αυτά, κύριε Υπουργέ; Και η δικαιολογία για την απευθείας ανάθεση ήταν όπως λέει στην εισήγηση ο αρμόδιος διευθυντής προμηθειών ότι είχε το κατεπείγον και ότι υπήρχε αδυναμία στο γραφείο του Ο.Π.Α.Π. για να παράξει δελτία. ‘Όμως η πραγματικότητα είναι ότι δεν υπάρχει κατεπείγον, κύριε Υπουργέ, γιατί είναι όλοι ενημερωμένοι από τον Ιούνιο του 2005. 
      Και μια και μιλήσαμε για το τυπογραφείο αξίζει να σημειώσουμε τη μεθοδευμένη απαξίωση που γίνεται στο τυπογραφείο της Ο.Π.Α.Π. Α.Ε. το οποίο σημειωτέον έχει αρχίσει τη λειτουργία του επί ΠΑ.ΣΟ.Κ. Γιατί πρέπει να το επισημάνουμε ακυρώθηκε, κύριε Υπουργέ, η διενέργεια προμήθειας δεύτερης τυπογραφικής μηχανής υψηλών απαιτήσεων και προδιαγραφών που θα κάλυπτε τις ανάγκες του Ο.Π.Α.Π.. Είχαμε δραστική μείωση των αποδοχών των εργαζομένων και δεν ξεχνάμε την απόπειρα αυτοκτονίας εργαζόμενου στο τυπογραφείου εξαιτίας αυτής της μείωσης. 
      Και για σκεφθείτε, δεν προχώρησε καν η προμήθεια ενός κυλίνδρου ευτελούς αξίας, με αποτέλεσμα να είναι αδύνατον η παρούσα μηχανή χωρίς αυτό τον κύλινδρο να καλύψει τις ανάγκες του ΠΡΟ-ΠΟ 14 και 7 και έτσι οδηγηθήκαμε στην απευθείας ανάθεση. 
      Επίσης αξίζει να σημειωθεί: Είναι τυχαίο το ότι η μελέτη για την αξιοποίηση του τυπογραφείου του Ο.Π.Α.Π. ανατέθηκε στον πρώην διευθυντή πωλήσεων της FIRST DATA στο πρόσωπο δηλαδή εκείνο που είχε καταθέσει στον Ο.Π.Α.Π. την προσφορά της FIRST DATA; Δεν σας λένε τίποτα όλα αυτά, κύριε Υπουργέ; 
      Το ίδιο και με το διαγωνισμό πληροφορικής, κύριε Υπουργέ, τον οποίο κάνατε με το μαθητικό τύπο ενώ είσαστε λάβρος εναντίον αυτής της διαδικασίας και που στην επιτροπή αξιολόγησης, όπως τόνισε και ο κ. Μπόλαρης, συμμετείχε, ενώ είχε κριθεί ειδικού ενδιαφέροντος, ο πρόεδρος της Δ.Α.Κ.Ε. Ο.Π.Α.Π. που είναι απόφοιτος εξαταξίου γυμνασίου. Εδώ είναι να γελάει και το κάθε πικραμένο χείλος.
      Κύριε Υπουργέ, μια που μιλάμε για ανθρώπινο δυναμικό, δεν μπορώ να μην επισημάνω ότι έχει πάρει διαστάσεις χιονοστιβάδας και επιθυμίας ο αριθμός των συμβούλων που παίρνει ο Ο.Π.Α.Π. και μάλιστα χωρίς να κατατίθενται στην επιθεώρηση εργασίας οι συμβάσεις τους, με αποτέλεσμα να μπορούν να μετατραπούν σε αορίστου χρόνου. Αυτά φυσικά σημαίνουν κατασπατάληση χρήματος και ρουσφέτια που είναι μια άλλη πληγή και αμαρτία του Ο.Π.Α.Π. που όμως λόγω έλλειψης χρόνου θα τα πω στη δευτερολογία μου.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ο κ. Λιάνης έχει το λόγο.
      ΓΕΩΡΓΙΟΣ ΛΙΑΝΗΣ: Κύριε Πρόεδρε, κύριε Υπουργέ ως παλιός πιστός του δημοσιογραφικού επαγγέλματος θα ξεκινήσω από την επικαιρότητα. Κρατάω ένα μικρό εγχειρίδιο εδώ πέρα –δεν ήθελα να το κρατώ- αφιερωμένο ολόκληρο στις τεράστιες επιτυχίες τις πρόσφατες της Κυβέρνησης και του Υπουργείου Αθλητισμού. Πρόκειται για ένα πολύ μεγάλο ρεκόρ. Ποτέ ουσιαστικά μια κυβέρνηση και ένα μέλος της δεν δέχθηκαν τόσο αρνητικές κριτικές. Είναι ένας τόμος ολόκληρος. Ποτέ σε τόσο λίγο χρόνο δεν γράφτηκαν τόσα πολλά άσχημα πράγματα για την πολιτική της Κυβέρνησης. Και αντιδιαστέλλω τον πολιτικό από τον άνθρωπο γιατί ως άνθρωπο σας γνωρίζω και η γνώμη μου δεν συμπίπτει με αυτήν που παρουσιάζουν τα δημοσιεύματα αλλά τα γεγονότα, κύριε Υπουργέ, είναι κατακλυσμιαία. Και είναι ασύνηθες να μην έχετε πάρει κι’ όλας χαμπάρι για το τι συμβαίνει. Εμφανίζεστε στη Βουλή εσείς και οι Βουλευτές σας σχεδόν κατ’ ευθείαν μετά την αύτανδρο βύθιση του κύρους του ελληνικού ποδοσφαίρου στη σύγκρουση με το παγόβουνο της FIFA. Σαν ικανοποιημένο σας βλέπω, αλαζονικές ομιλίες προχθές, υψηλοί τόνοι, περιπαικτικό ύφος σε πολλούς συναδέλφους. Γιατί όλα αυτά; Έχετε την αίσθηση κάποιας επιτυχίας πουθενά; Εγώ έχω την αίσθηση μιας πλήρους και τεράστιας αποτυχίας. 
      Δεν λέω, αυτά τα δύο πράγματα που έγιναν τελευταία δεν είναι ωραία γιατί απαξίωσαν τη μνήμη δύο μεγάλων συλλογικών γεγονότων των Ολυμπιακών Αγώνων και του EURO 2004. Δεν θα ξεκινούσα έτσι αυτά που έχω να πω για την Ο.Π.Α.Π. Α.Ε., αν δεν έβλεπα πόσο γρήγορα πέρασε αυτή η πρόσφατη λαίλαπα που τα σημάδια της θα μείνουν για πάρα πολύ καιρό στον ελληνικό αθλητισμό. ‘Εχετε την ευθύνη δυστυχώς εσείς και η Κυβέρνηση και ακόμη χειρότερα ο ίδιος ο Πρωθυπουργός. 
      Ποια είναι η νέα πραγματικότητα στη χώρα; Ξέρετε σήμερα με ακρίβεια να μου πείτε ποια είναι τα δικαιώματα της Ελληνικής Ποδοσφαιρικής Ομοσπονδίας στο ποδόσφαιρο; Ξέρετε να μου πείτε σήμερα αυτό που τόσο καθαρά λέγατε τον τελευταίο καιρό ότι η Ε.Π.Ο. έχει θέσει εαυτόν εκτός προστατευτικής ασπίδας του κράτους; Ισχύει αυτό; Θα ήθελα να το ακούσω από τα χείλη σας, για να το πιστέψω ότι ισχύει και τώρα. 
      Είναι ορατό ότι ο κύριος Πρωθυπουργός δεν σας άγγιξε. Είναι ένα μυστήριο αυτό και ασφαλώς σε λίγες μέρες ξεκινούν τα πρωταθλήματα οι ελληνικές ομάδες, αλλά τα ξεκινούν με χαμηλωμένο το κεφάλι. Η Εθνική μας θα παίξει στα προκριματικά του EURO με πολύ χαμηλό ηθικό. Και ενώ αυτή όλη η ιστορία τρυπάει σαν καταιγίδα ακόμη θα έλεγα και τα κόκαλα, εσείς αυτάρκεις και ωραίοι λέτε «πέρα βρέχει». 
      Θα πω τρία λόγια για τον Ο.Π.Α.Π. για να έρθω σε δύο-τρία πιο ουσιώδη θέματα. ‘Εχω τρεις ερωτήσεις απλές. Ελληνικές ομάδες στο ΣΤΟΙΧΗΜΑ. Ελληνικές ομάδες ακούμε, κύριε Υπουργέ, και ελληνικές ομάδες δεν βλέπουμε στο ΣΤΟΙΧΗΜΑ. Η ευχή σας έχει εκφραστεί εδώ και δύο χρόνια από το καλοκαίρι του 2005 και πιο νωρίς. Από την άλλη όμως δόθηκαν χορηγίες σε ομάδες της Γ’ εθνικής 35.000 ευρώ έως 500.000 ευρώ στην Α΄ Εθνική. Και η Ο.Π.Α.Π. Α.Ε. είναι χορηγός στη διοργανώτρια στην Ε.Π.Α.Ε.. Διαφήμιση χορηγίας. Στη γενική συνέλευση που έγινε τον Ιανουάριο του 2005, αυξήθηκε το ποσόν των χορηγιών κατά 75.000.000 ευρώ. Σήμερα πόσο είναι το ποσό αυτό; Μπορείτε να μας πείτε; Και θα ασχολείται ο Ο.Π.Α.Π. με θέματα όπως η EUROVISION  και στο μέλλον;
      Πολύς κόσμος εξανέστη με το γεγονός αυτό και μην το θεωρείτε το καλύτερο γεγονός που μπορεί να κάνει μια κυβέρνηση, άσχετα αν εγώ εκτιμώ πολιτιστικά γεγονότα. Παρ’ όλο που δεν είναι το είδος που θέλω, μπορούσε να βρεθεί ένας άλλος τρόπος, η δωρεά, η χορηγία. 
      Ο.Π.Α.Π. Υπηρεσιών: Πέρα από τις δημόσιες σχέσεις που κάνει αυτή η θυγατρική εταιρεία, πείτε μας ένα έργο που έχει κάνει αυτά τα δύο χρόνια, έργο όμως, όχι τις διαφημίσεις και τις δημόσιες σχέσεις της. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, θέλω και όλη τη δευτερολογία μου.
      Όλα τα παιχνίδια της Ο.Π.Α.Π. Α.Ε. είναι σε καθοδική πορεία, κακόγουστες διαφημίσεις, χορηγήσεις, ένθετα εφημερίδων, αλλά ο τζίρος συνεχώς πέφτει. Τι είναι τέλος πάντων αυτή η Ο.Π.Α.Π. Α.Ε. και όλα τα άλλα που ακούμε; Οι εφημερίδες έχουν κάποιους τίτλους: «Η αυλή των θαυμάτων», «Το κλουβί με τις τρελές», «Ένα χρυσωρυχείο στο οποίο ορμούν όλοι οι επίδοξοι χρυσοθήρες να κλέψουν ψήγματα χρυσού»;
      Η Κυβέρνηση μετά την αποτυχημένη φοροεισπρακτική πολιτική προσπαθεί να μπαλώσει τις τρύπες με τους κωμικούς τρόπους που ο Τσάρλι Τσάπλιν στο «Χρυσοθήρα» έψαχνε να βρει ψήγματα χρυσού; Γιατί δεν το λέμε καθαρά στον ελληνικό λαό να καταλάβει σε τι δεινή θέση έχει έλθει ο αθλητισμός και ο πολιτισμός σε αυτήν τη χώρα, κύριε Υπουργέ; Γιατί τα χρήματα πηγαίνουν και διολισθαίνουν -και το ξέρουμε όλοι μας καλά- στο Υπουργείο Οικονομικών. Τα χρήματα που ανήκουν στον ελληνικό αθλητισμό και τον πολιτισμό πάνε στο Υπουργείο Οικονομικών, στο ταμείο του κ. Αλογοσκούφη. 
      Γνωρίζω την αγωνία σας γι’ αυτό, την αγωνία του Υπουργού Πολιτισμού. Γνωρίζω πως κάθε τόσο ουσιαστικά –δεν μου αρέσει η λέξη- επαιτείτε να έχετε κάποια βοήθεια για να τα βγάλετε πέρα. Η περίφημη χορηγική πολιτική της Ο.Π.Α.Π. Α.Ε. είναι ένα βακχικό όργιο και οι Μαινάδες δεν είναι παρά αυτές οι απίστευτες επιχορηγήσεις που δεν δημιουργούν μόνο ίμερο, αλλά δημιουργούν φόβο και τέλος δημιουργούν και ιλαρότητα. 
      Μου λέγατε τόσον καιρό να σας φέρω ένα στοιχείο για τις επιχορηγήσεις. Είναι ανάγκη, κύριε Υπουργέ, να σας φέρω μία δική σας υπογραφή; Όπως ξέρετε, έχω ζήσει εκεί και ξέρω ότι μπορεί κανείς να κάνει επιχορήγηση και χωρίς να υπογράφει ο ίδιος. Την έχουν υπογράψει ουσιαστικά διορισμένοι από εσάς στην Ο.Π.Α.Π. Α.Ε.
      Σας έλεγα ότι μεγάλα κονδύλια πηγαίνουν στη Θεσσαλονίκη. Δεν θα ήμουν αντίθετος, αν ήταν για αθλητικά γεγονότα. Το έχω κάνει στην πατρίδα μου, κύριε Υπουργέ, και δεν μετανόησα ποτέ. Η Φλώρινα ήταν για έναν αιώνα εκτός του πολιτικού χάρτη της χώρας, εδικαιούτο να έχει αθλητικά έργα. Εγώ τα έκανα και δεν έχω καμία τύψη γι’ αυτό.
      Έχουν δοθεί με χιλιάδες τρόπους χρήματα διά μέσου πλαγίας οδού και παρανόμου θα την χαρακτήριζα. Παράνομη γιατί δημιουργεί άνισο πρωτάθλημα. Επιχορηγείται ο Ο.Φ.Η., ο ΑΤΡΟΜΗΤΟΣ, δις ο Π.Α.Ο.Κ., ο ΑΚΡΑΤΗΤΟΣ, οι άλλες ομάδες όμως δεν επιχορηγούνται. Εδώ δίνετε, εκεί δεν δίνετε. Πώς είναι λοιπόν το πρωτάθλημα επί ίσοις όροις; 
      Δεύτερον, τι είναι αυτές οι δύο χιλιάδες επιχορηγήσεις που δόθηκαν; Να μας το πείτε εσείς, αφού δεν έρχεται ο κύριος Υπουργός  Πολιτισμού. 25.000.000.000 δραχμές, γιατί τότε είχε την ευθύνη ο κύριος Πρωθυπουργός: Αδελφότητα Παπαρέων Αρκαδίας -έλεος Θεέ μου!- Σύλλογος Απανταχού Πρασινιωτών Γορτυνίας, Ιερός Ναός Αγίου Βλασσίου Ψαθοτοπίου Άρτας, πράσειν άλογα, Σύλλογος των Απανταχού Καταγομένων εκ Λακωνίας. Θα σηκωθεί ο Λεωνίδας, κύριε Υπουργέ, όστις πένης και γυμνός έπεσε για την πατρίδα, δεν έπεσε για την παρτίδα!
      Η αγαπητή σας Ελληνική Ομοσπονδία Ιππασίας, η μαιτρέσσα με τους πολλούς αναβάτες, επιχορηγήθηκε πολλές φορές από την Ο.Π.Α.Π. Α.Ε. Ο χαρακτήρας των θαυμάτων του Ο.Π.Α.Π. ξεπερνά κατά πολύ τα θαύματα της ομόρου Αγίας Αθανασίας του Αιγάλεω. Τα έχω περιγράψει τα κατορθώματά της στους «ΡΕΠΟΡΤΕΡ». Εσείς την ξεπεράσατε την Αγία Αθανασία. Εκεί δίπλα κάνετε χειρότερα θαύματα. Ποια είναι τα κριτήρια; 
      Δύο εξαιρετικοί δημοσιογράφοι της ΕΛΕΥΘΕΡΟΤΥΠΙΑΣ ο κ. Κυριακόπουλος και ο κ. Χατζηγεωργίου –αν δεν κάνω λάθος- αποκάλυψαν στην εφημερίδα τους δύο σελίδες από παρόμοιες επιχορηγήσεις. Δεν τις διαβάσατε και μου λέτε αν έχετε υπογράψει όχι εσείς σήμερα, ο κ. Βουλγαράκης, ο κ. Τατούλης παρόμοιες επιχορηγήσεις μέσα από τον Ο.Π.Α.Π.; Βρίθουν! Είναι δύο σελίδες.
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Καμία, κύριε συνάδελφε.
      ΓΕΩΡΓΙΟΣ ΛΙΑΝΗΣ: Καμία, αλλά έχετε και έναν διευθυντή που λέγεται κ. Λυκόπουλος -αν δεν κάνω λάθος- διευθυντής στο γραφείο σας, που είναι εκεί ο παντεπόπτης και παντοκράτωρ. Τα ξέρω και εγώ, τα έκανα και εγώ. Μη μου λέτε καμία.
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Δηλαδή, τι παραδέχεσθε τώρα;
      ΓΕΩΡΓΙΟΣ ΛΙΑΝΗΣ: Κοιτάξτε, κύριε Υπουργέ. Ο όσιος Βαραβάτος, η Ένωση Κουβουκλιωτών, το μόνο που μας κάνετε να μάθουμε είναι τη μοναστική ιστορία της χώρας και το δημοτικό χάρτη της χώρας. Χρήσιμα και αυτά δεν λέω, αλλά δεν ήταν ανάγκη να τα μάθουμε μέσα από τον αθλητισμό.
      Υπάρχει μια χορηγία 550.000 ευρώ περίπου, την οποία δώσατε σε έναν όμιλο που βράβευσε ως χρυσό άνδρα της χρονιάς τον Αρχιεπίσκοπο Χριστόδουλο. Το ένα χέρι νίβει το άλλο και τα δυο το πρόσωπο. Για τη βία η θυγατρική δεν έδωσε δραχμή. Και εγώ ερωτώ: Γιατί δεν έδωσαν 1 ευρώ για τη βία οι άνθρωποι του «θαυματουργού» κατά τα άλλα Ο.Π.Α.Π., όπως και η Αγία Αθανασία; Γιατί δεν έδωσε ούτε ένα ευρώ για τη βία και έδωσε για όλα αυτά; 
      Κύριε Υπουργέ, αυτά είναι δύσκολα πράγματα. Για να είμαι ειλικρινής βέβαια, δεν είσθε εσείς υπεύθυνος για όλα αυτά, το ξέρω. Όμως, εσείς ήρθατε σήμερα για να πείτε αυτά τα πράγματα. Δεν είδα ούτε τον Υπουργό Πολιτισμού ούτε τους υπόλοιπους στους οποίους απευθύνονταν τα ερωτήματα των συναδέλφων.
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κύριε Λιάνη.
      ΓΕΩΡΓΙΟΣ ΛΙΑΝΗΣ: Ολοκληρώνω, κύριε Πρόεδρε.
      Ζούμε σε μια παράξενη εποχή, κύριε Υπουργέ, και βλέπετε ότι μια απλή κεφαλιά ενός ομολογουμένως θαυμασίου παίκτη κλέβει τη δόξα από αρχηγούς κρατών, από τρομοκράτες, από μεγάλα επιτεύγματα των επιστημόνων και γίνεται πρώτη είδηση για πάρα πολλές μέρες. Ζούμε σε μια παράξενη εποχή. 
      Θα μου πείτε ότι αυτά που κάνετε εσείς στον Ο.Π.Α.Π. ωχριούν μπροστά σε τέτοια μεγάλα γεγονότα. Σας το λέω αυτό, γιατί πίσω από την πράξη που επισκίασε τα πάντα είναι το ποδόσφαιρο και πίσω από την Ο.Π.Α.Π. Α.Ε. είναι το ποδόσφαιρο. Δεν το έχουμε καταλάβει αυτό, ότι το ποδόσφαιρο δεν ωφελείται από αυτά τα πράγματα, γι’ αυτό σας το εξηγώ.
      Ενδιαφέρομαι και εγώ για κάποιες μεγάλες ομάδες όπως όλοι σας. Έχουν ιστορία κάποιες μεγάλες ομάδες. Ενδιαφέρομαι και περιμένω να μάθω τι ακριβώς θα γίνει και με τα γήπεδα των τριών μεγάλων ομάδων. Ενδιαφέρομαι για το σωματείο που λέγεται Π.Α.Ο.Κ. και για το αν υπάρχει ελπίς. Με ικανοποιεί ότι στην ομάδα της σωτηρίας διαβάζω ότι επικεφαλής είναι ο αδελφός σας. Το έχω γνωρίσει τον αδελφό σας, παίξαμε ποδόσφαιρο μαζί, θαυμασίου χαρακτήρος άτομο –το λέω στη Βουλή- αλλά δεν γίνεται όμως έτσι, κύριε Υπουργέ, με επιτροπές σωτηρίας σε συλλόγους που έχουν μια κολοσσιαία ιστορία έστω και αν…
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Λιάνη.
      ΓΕΩΡΓΙΟΣ ΛΙΑΝΗΣ: Μια λέξη, κύριε Πρόεδρε. 
      ΠΡΟΕΔΡΕΥΩΝ (Σωτήρης Χατζηγάκης): Μια λέξη όμως μόνο, κύριε Λιάνη.
      ΓΕΩΡΓΙΟΣ ΛΙΑΝΗΣ: Το τελευταίο που διάβασα χθες, κύριε Υπουργέ, είναι ότι η ΕΟΕ…
      ΠΡΟΕΔΡΕΥΩΝ (Σωτήρης Χατζηγάκης): Μια λέξη με πολλές παραγράφους.
      ΓΕΩΡΓΙΟΣ ΛΙΑΝΗΣ: …θα έχει λέει χορηγό στο Πεκίνο τη VODAFON και έτσι  είπε ο κ. Κυριακού ότι θα πάρουμε πολλά μετάλλια. Πριν δυο μέρες να ακούς τον ίδιο πρόεδρο να λέει ότι επειδή δεν του δίνετε ούτε ευρώ εσείς, δεν θα πάρουμε κανένα μετάλλιο. Αν είναι λοιπόν να πηγαίνουμε τώρα να υποκλέπτουμε τα μετάλλια με αυτούς τους τρόπους, τους οποίους δεν θεωρώ αθλητικούς τρόπους…
      ΠΡΟΕΔΡΕΥΩΝ (Σωτήρης Χατζηγάκης): Καλώς, κύριε Λιάνη.
      ΓΕΩΡΓΙΟΣ ΛΙΑΝΗΣ: Καλώς κάνει ο πρόεδρος αλλά υπάρχουν αθλητικοί τρόποι. Και μια τελευταία λέξη…
      ΠΡΟΕΔΡΕΥΩΝ (Σωτήρης Χατζηγάκης): Είπατε λέξεις με πολλές παραγράφους. Τώρα πάμε σε άλλη λέξη με άλλες παραγράφους!
      ΓΕΩΡΓΙΟΣ ΛΙΑΝΗΣ: Είναι τελευταία και πολύ σημαντική, γιατί πιστεύω ότι θα ανταποκριθεί ο κύριος Υπουργός. 
      Ζητάω κάτι: Θα το εύρισκα πολύ ωφέλιμο, κύριε Υπουργέ, όπως ο Ζιντάν που ζήτησε συγνώμη από όλα τα παιδιά του κόσμου για την απερισκεψία του, έτσι και εσείς να ζητήσετε συγνώμη από όλους τους Έλληνες για την τεράστια και χωρίς προηγούμενο απερισκεψία στην οποία εμπλέξατε το ελληνικό ποδόσφαιρο. Είσθε δίκαιος άνθρωπος και θα το κάνετε.
      (Χειροκροτήματα από την πτέρυγα του ΠΑ.ΣΟ.Κ.)
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Τον Ζιντάν απ’ ό,τι θυμάμαι εσείς τον υποδυθήκατε προχθές.
      ΠΡΟΕΔΡΕΥΩΝ (Σωτήρης Χατζηγάκης): Μην αναφέρεστε στο Ζιντάν, γιατί έχει κιοτέψει…
      Ο κ. Αηδόνης έχει το λόγο.
      ΧΡΗΣΤΟΣ ΑΗΔΟΝΗΣ: Ευχαριστώ, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Θα πάρετε και τη δευτερολογία σας ή θα μιλήσετε πέντε λεπτά;
      ΧΡΗΣΤΟΣ ΑΗΔΟΝΗΣ: Θα αρχίσω με τα πέντε λεπτά και αν χρειασθεί ένα λεπτό ακόμα, θα το δούμε στην πορεία.
      Βρισκόμαστε δύο μέρες μετά από την προηγούμενη συνάντησή μας με τον κύριο Υπουργό. Μπορεί κανείς να πει ότι, κλείνοντας ο φάκελος βιασμού του ελληνικού ποδοσφαίρου, όπου πραγματικά μιλάμε για το μεγάλο διασυρμό της χώρας, βρισκόμαστε εδώ για να μιλήσουμε για το μεγάλο «φαγοπότι».
      Καταθέσαμε λοιπόν μια επερώτηση για έναν οργανισμό, ο οποίος πραγματικά αν κοιτάξει κανείς προσεκτικά μέσα στο βάθος θα δει ότι οι χρήσεις του έρχονται να αποδείξουν ότι σε αυτόν τον οργανισμό, αυτό που λέει εμφανώς ο λαός δεν μπορεί να αποτυπωθεί εδώ μέσα, το τι γίνεται πραγματικά. Δεν υπάρχει καμία διαφάνεια και νομίζω ότι η διαφθορά πια ξεπερνά κάθε όριο.
      Έχουμε και λέμε λοιπόν: Διαγωνισμός πληροφορικής, προμήθειες, αμοιβές μελών διοικητικού συμβουλίου, τζόγος με «πλαστικό» χρήμα, πρόσληψη ειδικών συμβούλων, υπηρεσίες της Ο.Π.Α.Π. Α.Ε., χορηγίες κομματικού χαρακτήρα, επιλεκτικές επιλογές ανθρώπων, οι οποίοι είναι ανίκανοι να ορίζονται ως γενικοί διευθυντές στη συμπρωτεύουσα, όπως επίσης και τροποποιήσεις στη σύμβαση για το ΣΤΟΙΧΗΜΑ, όπου αν κάτσει και δει κανείς προσεκτικά, θα φανεί πόσο μεγάλα σκάνδαλα υπάρχουν γύρω μας και πώς είναι δυνατόν να τα ανεχόμαστε.
      Θα ξεκινήσω από το τελευταίο, που έχει να κάνει με αυτό για το οποίο και στο παρελθόν είχαμε μιλήσει και αφορά την τροποποίηση της σύμβασης για το ΣΤΟΙΧΗΜΑ. Ήταν η βασική προμετωπίδα μιας πολιτικής της Νέας Δημοκρατίας, όπου ουσιαστικά κατηγορούσε το ΠΑ.ΣΟ.Κ. μία ολόκληρη περίοδο ότι μιλάει για ένα μεγάλο σκάνδαλο.
      Τι έγινε πραγματικά λοιπόν; Ήρθε η Νέα Δημοκρατία με την τροποποίηση αυτής της σύμβασης, αύξησε το όριο του 60% στο 66%, ουσιαστικά δηλαδή χάρισε λεφτά σε συγκεκριμένους επιχειρηματίες. Ποια είναι η ουσία; Εδώ μιλάμε λοιπόν ότι με βάση το ν. 2286/1995, που έχει να κάνει με τις προμήθειες του δημόσιου τομέα, δηλώνεται ρητά και κατηγορηματικά ότι δεν μπορούν να αλλάζουν οι όροι της διακήρυξης εκ των υστέρων και αυτό συνιστά απιστία κατά του δημοσίου. Γιατί; Γιατί οι διαγωνιζόμενοι δεν γνώριζαν για τους όρους. Και ο βασικός όρος ήταν ότι αυτά δεν μπορούν να αλλάξουν. Καταλαβαίνετε λοιπόν τι ακριβώς συμβαίνει. 
      Πάμε στο δεύτερο θέμα που έχει να κάνει με το διαγωνισμό πληροφορικής. Μας καταγγείλατε, κύριε Ορφανέ, εσείς ο ίδιος προσωπικά, όταν υπήρξε ένας ανάλογος διαγωνισμός ύψους 120.000.000 ευρώ, ότι αυτό αποτελεί ένα μεγάλο σκάνδαλο. Και μάλιστα μιλούσατε για τους όρους της προκήρυξης, οι οποίοι είναι ακριβώς οι ίδιοι μ’ αυτούς τους οποίους κατεβάσατε εσείς και αφορά στο ίδιο θέμα ακριβώς, για ένα ποσό που ξεπερνά, με βάση την επέκταση της σύμβασης, τα 250.000.000 ευρώ. Αυτό είναι το μέγα σκάνδαλο, όταν μάλιστα θα μπορούσε πραγματικά με αποδοχή του ιδίου του Ο.Π.Α.Π. να υπάρξει επέκταση της προηγούμενης σύμβασης με πολύ λιγότερα χρήματα. Καταλαβαίνετε λοιπόν, όσον αφορά την εξέλιξη αυτού του διαγωνισμού, εάν και εφόσον τελικά αποτελέσει τελική πράξη της Κυβέρνησης, ότι ουσιαστικά κάποιοι πρέπει να κάτσουν στο σκαμνί στο μέλλον. 
      Ένα δεύτερο θέμα που έθιξε με πολλή μεγάλη προσοχή η κ. Μανωλιά έχει να κάνει με το διαγωνισμό της εκτύπωσης ενός δισεκατομμυρίου διακοσίων δελτίων για τα παιχνίδια της Ο.Π.Α.Π. Α.Ε., κόστους 2,5 εκατομμυρίων ευρώ. Ήταν εμφανής στα παραδείγματα της αγαπητής συναδέλφου, η οποία μίλησε,  η σχέση συγκεκριμένων συμβούλων με συγκεκριμένες εταιρείες. Τι μπορεί να περιμένει λοιπόν κανείς, όταν επιλέγεις και δίνεις την ανάθεση μιας μελέτης για την αξιοποίηση –λέει- του τυπογραφείου του Ο.Π.Α.Π. στον πρώην διευθυντή πωλήσεων της FIRST DATA τον κ. Καποδίνη; Εκ των προτέρων λοιπόν καταλαβαίνεις ποιες θα είναι οι αποφάσεις του διαγωνισμού και πού θα πηγαίνει το χρήμα και με ποιον τρόπο. 
      Ερχόμαστε στο κομμάτι, μια και ο χρόνος είναι ασφυκτικός, των αμοιβών των μελών του διοικητικού συμβουλίου. Εδώ μιλάμε για πραγματικό όργιο. Τι έχουμε λοιπόν; Έχουμε ένα διευθύνοντα σύμβουλο να αμείβεται με 15.000 ευρώ και έναν πρόεδρο με 12.000 ευρώ. Και εδώ λέμε τώρα: «Καλά, τόσο σπουδαίο έργο παράγουν οι άνθρωποι, τόσα δισεκατομμύρια ευρώ διαχειρίζονται. Να μην έχουν μία ανάλογη αμοιβή;» Το καταλαβαίνω. Πώς είναι δυνατόν όμως αυτός ο μισθός να αυξάνεται κατά 300%; Αυτό δεν αποτελεί πρόκληση; Ο ελληνικός λαός μπορεί σήμερα να ανέχεται αυτές τις επιλογές; Και όχι μόνον αυτό. Οι συγκεκριμένοι κύριοι φροντίζουν να λαμβάνουν επιπλέον 50.000 πριμ, το οποίο πριμ φροντίζουν με αποφάσεις τους να το αυξάνουν κατ’ έτος. Το φετινό έτος δεν ξέρουμε τελικά τι θα πάρουν γιατί –λέει- προβλέπεται, εάν και εφόσον υπάρχει αύξηση της κερδοφορίας, να υπάρχει και αύξηση του πριμ, το οποίο δίνεται στους  συγκεκριμένους κυρίους, γιατί προσφέρουν τις πολύ «μεγάλες υπηρεσίες» τους στον ελληνικό λαό. Καταλαβαίνετε λοιπόν τι ακριβώς γίνεται. 
      ΠΡΟΕΔΡΕΥΩΝ (Σωτήρης Χατζηγάκης): Συνεχίζετε;
      ΧΡΗΣΤΟΣ ΑΗΔΟΝΗΣ: Μισό λεπτό, κύριε Πρόεδρε, για να προλάβω να μιλήσω. Γιατί μετά θα ακούσουμε τον κ. Ορφανό. Τουλάχιστον να μπορέσουμε να απαντήσουμε. 
      Θα ήθελα να κλείσω με ένα θέμα που έχει να κάνει με το πόσες είναι οι σχέσεις εργασίας που υπάρχουν με διάφορους ανθρώπους. Σε διάφορες ερωτήσεις που έχουμε καταθέσει δεν έχουμε πάρει καμία απάντηση. Ποιος είναι ο ακριβής αριθμός των ανθρώπων, οι οποίοι σήμερα έχουν οποιαδήποτε σχέση εργασίας; Μπορείτε να μας πείτε; Γιατί εμείς, προσθέτοντας και μετρώντας, έχουμε χάσει το λογαριασμό.
      Ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Αηδόνη. 
      Ο κ. Παρασκευάς έχει το λόγο.
      ΙΩΑΝΝΗΣ ΠΑΡΑΣΚΕΥΑΣ: Ευχαριστώ, κύριε Πρόεδρε.
      Κύριε Υπουργέ, φαίνεται ότι έχετε γίνει καλός οπαδός της ρήσης που λέει: Ας γράφει ο Τύπος, ας ασχολείται μαζί μου, και ας γράφει ό,τι θέλει.
      Σήμερα πάλι είχατε την τιμητική σας. Εδώ και αρκετό καιρό δηλαδή έχετε την τιμητική σας. Δεν έχει γίνει καμία ενέργειά σας, καμία πράξη σας, που να μην ασχοληθεί ο Τύπος συνολικά και μάλιστα μ’ έναν τρόπο αρκετά απαξιωτικό πολλές φορές. Και ειλικρινά, στους συναδέλφους που κατέθεσαν την επερώτηση και συνέταξαν τα ερωτήματα, τούς διατύπωσα ουσιαστικά την εξής άποψη, που είναι και η διατύπωση μιας στιγμιαίας αμφιβολίας, για το τι επιδιώκουμε ουσιαστικά με την κατάθεση αυτής της επερώτησης. 
      Όταν κύριε Υπουργέ, πέφτει χαλάζι γύρω σας, γίνεται καταποντισμός κι εσείς νομίζετε ότι ψιχαλίζει και κρατάτε ομπρέλα για να προστατευθείτε, δεν δείχνετε κανενός είδους ευθιξία ούτε ευαισθησία. Φαίνεται τελικά ότι σ’ εσάς έχει τελειώσει και το τελευταίο ίχνος ευθιξίας. Με όλα αυτά τα οποία συνέβησαν με τη FIFA, όλα αυτά τα οποία συμβαίνουν ουσιαστικά με τις ομοσπονδίες, με όλον αυτό το χαμό που γίνεται στο εσωτερικό της χώρας με όλα τα αθλήματα –και με το ποδόσφαιρο και με το μπάσκετ και με τον κλασικό αθλητισμό, παντού- είστε ένας «μικρός ήρωας» που ουσιαστικά ανακατεύετε τα πάντα. Δεν ξέρω αν έχετε στοχεύσεις -γιατί δεν μπορώ να τις δω- ή εάν η στόχευσή σας τελικά είναι να καταστρέψετε οτιδήποτε υπάρχει. Και δεν θέλω να πω με αυτό ότι αυτό το οποίο υπήρχε, ήταν καλό. Γιατί, δυστυχώς, όλα αυτά που συμβαίνουν στη χώρα μας στο χώρο του αθλητισμού ακόμη και τα τελευταία χρόνια, και επί κυβερνήσεων ΠΑ.ΣΟ.Κ., δεν ήταν αυτά τα οποία θα επιζητούσε ο ελληνικός λαός ή αυτά που θα ήθελε. Αλλά τώρα, κύριε Υπουργέ, καταβάλλετε μια υπεράνθρωπη προσπάθεια να πιάσετε πάτο. Έχετε μπει όμως μέσα σ’ ένα βαρέλι που δεν έχει πάτο και πηγαίνετε κάτω, κάτω, κάτω, κάτω. Αλλά στο τέλος υπάρχει ένα περίεργο. Εσείς μπορείτε να πάτε όπου θέλετε. Αυτόν όμως το διεθνή ευτελισμό και εξευτελισμό της χώρας, ποιος θα τον πληρώσει; Αυτό το οποίο συνέβη με τη FIFA, ποιος θα το πληρώσει; Αυτό που συμβαίνει με τις ομοσπονδίες –τα γράφουν τα σημερινά δημοσιεύματα των εφημερίδων- ποιος θα το πληρώσει; Όπως και το γεγονός τελικά ότι κανένας αθλητικός παράγοντας δεν έχει καμία, μα καμία εμπιστοσύνη στο Υπουργείο Αθλητισμού; Αυτοί οι οποίοι σας εμπιστεύονται, ξέρετε ποιοι είναι, κύριε Υπουργέ; Αυτοί οι οποίοι τρώνε, αυτοί οι οποίοι πληρώνονται καλά, αυτοί οι οποίοι έχουν τοποθετηθεί από σας, όλος αυτός ο εσμός των συμβούλων. Έχουμε γεμίσει συμβούλους. Είναι τελικά ο διορισμός συμβούλων αυτό που επαγγελλόταν ο κ. Καραμανλής προεκλογικά; Ή για την επανίδρυση του κράτους; Ή για την μείωση των δαπανών;
      Ξέρετε τι ηχεί στα αυτιά μου; Ήταν από μια ομιλία στη Βουλή του κυρίου Πρωθυπουργού –ίσως σε προγραμματικές δηλώσεις, δεν θυμάμαι ποια εποχή- που έλεγε ότι «εμείς θα μειώσουμε τις αποδοχές των προέδρων των οργανισμών κ.λπ., γιατί θα πρέπει να κάνουμε μια διοίκηση και μια χρήση του δημοσίου χρήματος τέτοια, ούτως ώστε να μην κατασπαταλιέται». Και τι έρχεστε και κάνετε εσείς, κύριε Υπουργέ; Διορίσατε διαφόρους συμβούλους και διάφορους προέδρους και διάφορα διοικητικά συμβούλια, που οι ίδιοι ευλογούν τα γένια τους. Παίρνουν αποφάσεις και δίνουν τετραπλάσιες και πενταπλάσιες αυξήσεις στους εαυτούς τους. Ξέρετε πόσα παίρνετε, κύριε Υπουργέ, μισθό, ως βουλευτική αποζημίωση; Το ξέρετε; Ο κύριος Πρόεδρος να σας  ενημερώσει. Ο διευθύνων σύμβουλος και ο πρόεδρος του Ο.Π.Α.Π. παίρνουν περισσότερα από σας, πολλαπλάσια. 
      Κύριε Υπουργέ, είμαι απόλυτα πεπεισμένος -και εδώ θα πρέπει να σας δώσω συγχαρητήρια- για το εξής. «Έχετε γράψει ιστορία!». Χρησιμοποιώ μια φράση του αείμνηστου Ανδρέα Παπανδρέου που την είχε πει στον Τρίτση, αλλά εκείνος την είπε δικαιολογημένα. Εγώ την απευθύνω σ’ εσάς εντός εισαγωγικών: «Έχετε  γράψει ιστορία».  Θα παραμείνουν στην ιστορία ως παραδείγματα προς αποφυγήν όλες σας οι ενέργειες. Όλες! Δεν υπάρχει μία ενέργεια για την οποία θα μπορούσατε να πείτε, όταν θα αποχωρήσετε από τον θώκο της υπουργικής καρέκλας, ότι ξέρετε, αυτό που έκανα ήταν σωστό. Σ’ εσάς ισχύει απόλυτα τελικά η παροιμία του θυμόσοφου ελληνικού λαού που λέει: «Ήταν στραβό το κλήμα, το έφαγε κι ο γάιδαρος». Και δεν θα μας μείνει πια ούτε κλήμα ούτε χωράφι, από εδώ και πέρα. 
      Κύριε Πρόεδρε, ζητώ συγνώμη, αλλά θα κάνω χρήση του ενός λεπτού της δευτερολογίας μου για ένα θέμα το οποίο δεν έχει σχέση μ’ αυτό που συζητάμε. Θεωρώ, σαν μέλος του Ελληνικού Κοινοβουλίου, ότι θίγεται η αξιοπρέπειά μου, ο θεσμικός μου ρόλος, θίγεται τελικά η ελευθερία της άποψης και του δικαιώματος έκφρασης, όταν στην περιοχή μας επισυμβαίνουν αυτή την περίοδο πράγματα τα οποία ουσιαστικά θα έπρεπε να μας κάνουν να ντρεπόμαστε και σαν πολιτικοί άνδρες αλλά και σαν ανθρώπους. 
      Η γενοκτονία του Παλαιστινιακού λαού από τη μεριά του Ισραήλ με τους συνεχείς βομβαρδισμούς, οι συλλήψεις εκλεγμένων εκπροσώπων του Παλαιστινιακού λαού από τις δυνάμεις ασφαλείας του Ισραήλ και η φυλάκισή τους...
      ΠΡΟΕΔΡΕΥΩΝ (Σωτήρης Χατζηγάκης): Τελειώνετε, όμως. Αυτό δεν είναι στην επερώτηση.
      ΙΩΑΝΝΗΣ ΠΑΡΑΣΚΕΥΑΣ: Γι’ αυτό ζήτησα συγνώμη, κύριε Πρόεδρε. 
      Νομίζω τελικά ότι είναι πολύ-πολύ σοβαρότερο το θέμα απ’ αυτό το οποίο συζητάμε, εάν ο κ. Ορφανός διπλασίασε τις αποδοχές των μελών του Συμβουλίου του Ο.Π.Α.Π.. 
      Θα καταθέσω μία συγκεκριμένη πρόταση, κύριε Πρόεδρε. Θέλω να μεταφέρετε στην κυρία Πρόεδρο της Βουλής, την εξής πρόταση: 
      Θα πρέπει να δείξουμε την ευαισθησία μας –γιατί είμαστε ένας λαός που έχουμε δεχθεί τέτοιου είδους καταστάσεις και μας έχουν πληγώσει βαθιά, είναι βαθιά η ιστορική μας μνήμη- και θα πρέπει να συγκροτηθεί μία κοινοβουλευτική ομάδα, η οποία ουσιαστικά θα έχει σαν αποστολή την εγρήγορση ή την κινητοποίηση όλων των Κοινοβουλίων, ούτως ώστε να σταματήσει αυτή η γενοκτονία και να σταματήσει ουσιαστικά η δολοφονία αμάχων, παιδιών, γυναικών και η καταστροφή ουσιαστικά της περιοχής. 
      Ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Παρασκευά.
      Κυρίες και κύριοι συνάδελφοι, γίνεται γνωστό στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στην έκθεση με θέμα: «30 Χρόνια από το Σύνταγμα του 1975» καθώς και στους λοιπούς χώρους του Μεγάρου της Βουλής των Ελλήνων, ομάδα Γάλλων μαθητών αριστευσάντων στην Αρχαία Ελληνική Γλώσσα.
      Η Βουλή τους καλωσορίζει. 
      (Χειροκροτήματα από όλες τις πτέρυγες)
      Το λόγο έχει ο Υφυπουργός Πολιτισμού, κ. Γεώργιος Ορφανός.
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Κύριε Πρόεδρε, κυρίες και κύριοι συνάδελφοι, το ΠΑ.ΣΟ.Κ. έχει καταντήσει βαρετό. Είναι μία αλήθεια. 
      Κοιτούσα την επερώτηση –και μάλιστα επίκαιρη επερώτηση- για να προσδιορίσω το επίκαιρο του χαρακτήρα της και το καινούργιο στοιχείο που αυτή η επίκαιρη επερώτηση απηύθυνε προς την Κυβέρνηση. Δηλαδή, τι ακριβώς ήθελε να ελέγξει, που δεν έχει απαντηθεί; 
      Εάν ήθελα να συνεχίσω την τακτική που εφαρμόζει το ΠΑ.ΣΟ.Κ., θα σας έλεγα ότι σας παραπέμπω στα Πρακτικά έξι προηγούμενων συζητήσεων, επερωτήσεων και επικαίρων ερωτήσεων για να έχετε όλες τις απαντήσεις. Δεν χρειάζεται να προσθέσω τίποτα. Όπως και εσείς δεν χρειάζεται να προσθέσετε τίποτα, γιατί λέτε τα ίδια και τα ίδια. Αυτά αναμασήσατε σήμερα. Αυτά ακούσαμε και για τη λειτουργία του Ο.Π.Α.Π.. 
      Αλλά λίγη αυτοκριτική, κυρίες και κύριοι συνάδελφοι! Για σκεφθείτε τη λειτουργία που είχε η κυβέρνησή σας, για διαβάστε τις προμήθειες τις οποίες κάνατε, τα σκάνδαλα τα οποία υπήρξαν, τις διαδικασίες που εφαρμόσατε. Και έρχεστε τώρα να μας πείτε γιατί στην Ο.Π.Α.Π. Α.Ε. σήμερα εφαρμόζουμε συνθήκες αντικειμενικής διαφάνειας; 
      Βέβαια, θα ξεπεράσω τις προσωπικές επιθέσεις. Το ΠΑ.ΣΟ.Κ. σκέφτηκε και λέει: «Εύκολος αντίπαλος ο Ορφανός, ας δώσουμε μία παραπάνω, μήπως και κάτι κερδίσουμε». Δυστυχώς, τα πράγματα σας διαψεύδουν και σας διαψεύδουν σε βάθος χρόνου. Βάζετε λάθος στόχους και δεν εξυπηρετείτε τους πολίτες. Ουσιαστικά προσπαθείτε να πιαστείτε από εκεί που κανένας δεν θα μπορούσε να στηριχθεί. 
      Το αποτέλεσμα ξέρετε ποιο είναι; Ότι οι καινούργιες έρευνες που συμπεριλαμβάνουν κι αυτά τα γεγονότα, σας δίνουν ακόμα χειρότερα μηνύματα. Σας χτυπούν, όχι καμπανάκι πλέον, αλλά καμπάνες. Όχι, ότι μας νοιάζει και ιδιαίτερα, όχι ότι καιγόμαστε για να γίνετε πιο συνεπείς. Αλλά θα βοηθούσε τη λειτουργία της δημοκρατίας, θα βοηθούσε το έργο της Κυβέρνησης αν είχαμε και μία πρόταση. Όποιος ετοποθετείτο σ’ αυτή την Αίθουσα, ας έλεγε: «Κύριοι της Κυβέρνησης, σ' αυτό που εσείς προτείνετε, εμείς προτείνουμε εκείνο». Αντί να πάτε σ’ αυτή τη «λανθασμένη κατεύθυνση» –που υποτίθεται ότι κινείται η Κυβέρνηση, κατά τη δική σας άποψη- κινηθείτε προς εκείνη. Επιζητήστε αυτό και έτσι θα βελτιώσετε την εικόνα του λαού, έτσι θα βελτιώσετε την εικόνα του αθλητισμού, έτσι η Ο.Π.Α.Π. Α.Ε. θα λειτουργήσει καλύτερα. 
      Είναι φανερό ότι δεν έχετε να πείτε τίποτα, γιατί εκείνα που είχατε πει στο παρελθόν, τα αποδοκίμασε ο ελληνικός λαός. Σας έστειλε ένα ισχυρό μήνυμα, σας είπε: «Πηγαίνετε στην αντιπολίτευση να ξαναμελετήσετε τας γραφάς και τις τακτικές σας και ελάτε με καινούργιο πνεύμα». Αλλά, νέοι άνθρωποι με παλιό πνεύμα, είναι ο χειρότερος συνδυασμός. Είναι ό,τι χειρότερο να συνεχίζεται αυτό που αποδείχθηκε αποτυχημένο. 
      Εμένα δεν μου αρέσει να αποφεύγω να απαντήσω. Και στη συζήτηση στην Επιτροπή για το νομοσχέδιο που έγινε νόμος του κράτους και στην Ολομέλεια δεν αρθρώσατε ούτε μία λέξη για το περιεχόμενο. Ψάχνετε πάντα το επιφαινόμενο, τις εντυπώσεις, αυτά που νομίζετε ότι σας βοηθούν, αλλά στην πραγματικότητα αποπροσανατολίζουν τους πολίτες από τα πραγματικά τους προβλήματα. 
      Να πω, λοιπόν, ότι εμείς θα απαντήσουμε συγκεκριμένα και θα πούμε και λίγα παραπάνω για τον πραγματικό ρόλο της Ο.Π.Α.Π. Α.Ε. στην κοινωνία και τις δράσεις της, έτσι όπως οριοθετούνται από τη σημερινή διοίκηση. 
      Θα ξεκινήσω από το πιο βασικό θέμα, το οποίο τίθεται με την επίκαιρη επερώτηση. Έχει απαντηθεί, αλλά θα σας τα ξαναπώ. 
      Κατ’ αρχήν, να υπενθυμίσουμε ότι η επιτροπή διακήρυξης του εν λόγω έργου παρέδωσε στις 5.7.2005 το σχέδιο διακήρυξης του διαγωνισμού, ολοκληρώνοντας τις εργασίες της. Αυτό το σχέδιο διακήρυξης σε μία πρωτοφανή ενέργεια –που όμως αναδεικνύει την έννοια της δημοκρατίας- τέθηκε σε δημόσια διαβούλευση για πρώτη φορά στην ιστορία της Ο.Π.Α.Π. Α.Ε.. Αφού λήφθηκαν υπ' όψιν τα σχόλια και οι παρατηρήσεις, έλαβε την τελική του μορφή και όπως όλες οι διακηρύξεις της Ο.Π.Α.Π. Α.Ε., υπογράφηκε από τα αρμόδια στελέχη. 
      Το έργο αυτό που τέθηκε σε δημόσια διαβούλευση είχε προϋπολογισμό 195.000.000 ευρώ σε σχέση με τις ανάγκες και τον οικονομικό σχεδιασμό της Ο.Π.Α.Π. Α.Ε. Ο προϋπολογισμός αυτός κατέστησε σαφές το μήνυμα ότι η Ο.Π.Α.Π. ενδιαφέρεται για το καλύτερο ποιοτικά και τεχνικά και βέβαια την βέλτιστη σχέση ποιότητας και τιμής και όχι για το φθηνότερο. Όμως για πρώτη φορά –και μάλιστα προκειμένου για τέτοιου μεγέθους διαγωνισμό- αφήνεται η διαμόρφωση του τελικού κόστους, δηλαδή του προϋπολογισμού, αποκλειστικά και μόνο στην αγορά και στις υποψήφιες εταιρείες. 
      Στο διαγωνισμό που βγήκε, κυρίες και κύριοι συνάδελφοι, δεν υπάρχει προϋπολογισμός. Δεν το πήρατε χαμπάρι; Σας το είπα την προηγούμενη φορά. Σας το επαναλαμβάνω τώρα. Αναφέρεστε σε 230.000.000, σε 250.000.000. Ξέρετε τις προσφορές; Μετέχετε στις εταιρίες; Είστε σύμμαχοί τους και γνωρίζετε πού θα πάει το έργο; Εμείς πάντως δεν το ξέρουμε. Περιμένουμε τη διαμόρφωση από τις προσφορές, όταν ανοίξουν. Αν εσείς ξέρετε κάτι παραπάνω, πείτε το και σ’ εμάς για να το γνωρίσουμε. 
      Θα πούμε, λοιπόν, ότι αφήνοντας να λειτουργήσει εντελώς ελεύθερα ο πλέον υγιής ανταγωνισμός ανάμεσα στις κορυφαίες εταιρίες του χώρου θα έχουμε το τελικό αποτέλεσμα σ’ ένα διαγωνισμό, ο οποίος κινείται κατά γενική ομολογία, με τον καλύτερο τρόπο, χωρίς κραυγές, χωρίς περισσότερα σχόλια, αλλά μέσα στα όρια που θέτει η όλη διαδικασία και οι νόμοι. 
      Μιλήσατε για τα επιστημονικά μέλη της επιτροπής αξιολόγησης, τα οποία έπρεπε να τα διορίσει το πανεπιστήμιο. Φέρτε μου μία απόφαση με την οποία το πανεπιστήμιο διορίζει τις επιτροπές που προετοιμάζουν το διαγωνισμό. Θα σας πω, λοιπόν, ότι η εταιρεία χρησιμοποίησε τη βάση δεδομένων τεχνικών εμπειρογνωμόνων της Γενικής Γραμματείας Έρευνας και Τεχνολογίας του Υπουργείου Ανάπτυξης που φιλοξενείται στο σχετικό διακομιστή στην έδρα της Γραμματείας. Η ανωτέρω βάση δεδομένων χρησιμοποιείται κατά τις αξιολογήσεις ερευνητικών προγραμμάτων απ’ όλο το δημόσιο τομέα, όπως για παράδειγμα από το Υπουργείο Παιδείας, το Κυπριακό Ίδρυμα Προώθησης Έρευνας κ.λπ. και έχει τα βιογραφικά επτά χιλιάδων Ελλήνων ερευνητών που είναι διαρθρωμένα ανά γνωστικό επίπεδο. Εδώ επελέγησαν τα γνωστικά πεδία της πληροφορικής, των τηλεπικοινωνιών, της μικροηλεκτρονικής και της μηχανολογίας. 
      Όλες, λοιπόν, οι επιτροπές αξιολόγησης μέχρι σήμερα, από την ίδρυση της Ο.Π.Α.Π. Α.Ε., έχουν οριστεί αποκλειστικά από το διοικητικό συμβούλιο και ουδέποτε από πανεπιστημιακές αρχές. Τώρα, πώς ακριβώς σας ήλθε αυτή η έμπνευση δεν ξέρω.
      Θα προχωρήσω λίγο παραπάνω. Κάνετε αναφορά για τη συμμετοχή του Στεργιόπουλου στο συμβούλιο ως εκπροσώπου της Δ.Α.Κ.Ε.. Κατ’ αρχήν θα πω ότι τον έχετε αδικήσει κατάφωρα. Δυστυχώς πριν από λίγες μέρες άφησε την τελευταία του πνοή. Πρέπει όμως να σας ευχαριστήσω, γιατί γι΄αυτόν τον εκπρόσωπο των εργαζομένων, που έδωσε εδώ και τριάντα χρόνια μάχες για την Ο.Π.Α.Π. Α.Ε. μου δίνετε μ’ αυτήν σας την αστοχία την ευκαιρία να επισημάνω ότι κόσμησε και λάμπρυνε τον Ο.Π.Α.Π. με τη δράση του εκπροσωπώντας το σύνολο των εργαζομένων. Ήταν πρόεδρος του σωματείου των εργαζομένων. Η πρόταση αυτή είχε γίνει αποδεκτή όταν το σωματείο ήταν στα χέρια ανθρώπων προσκείμενων στη δική σας παράταξη, άρα λοιπόν δεν αφορούσε το πρόσωπο, αφορούσε το συγκεκριμένο ρόλο που διαδραμάτιζε. Με την ευκαιρία αυτή, ας είναι ελαφρύ το χώμα που τον σκεπάζει. Τις τελευταίες μέρες όταν κάνατε ερώτηση δεν το ξέρατε, είναι σίγουρο αυτό. 
      ΧΡΗΣΤΟΣ ΑΗΔΟΝΗΣ: Το αναγνωρίζετε, λοιπόν.
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Αναγνωρίζουμε πάντα τα πραγματικά γεγονότα, κύριε συνάδελφε. Αποφεύγουμε να παίζουμε σε θέματα στα οποία δεν πρέπει κανείς να παίζει.
      Θα προχωρήσω λίγο παρακάτω στο θέμα του μαθηματικού τύπου και της σχέσης. Αν θυμάστε, είχε πλαφόν στην έκπτωση επί ποινή αποκλεισμού. Σήμερα δεν υπάρχει πλαφόν και μάλιστα εκείνο που είναι χαρακτηριστικό στοιχείο είναι ότι η τεχνική αξιολόγηση δεν δύναται μαθηματικώς να εξουδετερώσει το οικονομικό σκέλος και βέβαια να προκαθορίσει το αποτέλεσμα του διαγωνισμού. 
      Αναφέρεστε στο θέμα της μεταφοράς τεχνογνωσίας. Πραγματικά είναι δύσκολο. Είναι μία διακήρυξη εκατοντάδων σελίδων. Πρέπει να τη μελετήσει κάποιος από μας με το χρόνο που διαθέτουμε, όμως κάποιοι τεχνικοί σας σύμβουλοι θα έπρεπε να σας πουν ότι η διακήρυξη προβλέπει ρητά πλήρη μεταφορά τεχνογνωσίας από το νέο ανάδοχο στον Ο.Π.Α.Π. σε όλα τα θέματα της επιχειρησιακής και τεχνικής λειτουργίας του νέου συστήματος. Η δημιουργία νέων παιχνιδιών ή άλλων εφαρμογών δεν περνά από τον ανάδοχο, γεγονός το οποίο ανεξαρτητοποιεί πλέον τη λειτουργία της εταιρείας, καθώς υπάρχει ρητή υποχρέωση για πλήρη και άμεση διασυνδεσιμότητα και συνεργασία του νέου συστήματος με οποιαδήποτε τερματικά ή μέρος ή συνιστώσα λογισμικού και εξοπλισμού άλλων κατασκευαστών. Σε περίπτωση αδυναμίας του αναδόχου να κάνει αυτές τις ενέργειες, ο πηγαίος κώδικας μεταβιβάζεται άμεσα και χωρίς καμία επιβάρυνση στην Ο.Π.Α.Π. Α.Ε. και αυτά τα λέει μέσα η διακήρυξη. Θα πούμε, λοιπόν, ότι υπάρχει η δυνατότητα να γίνει χρήση του λογισμικού –ακόμα ένα πρόσθετο στοιχείο- του αναδόχου από την Ο.Π.Α.Π. για απεριόριστο αριθμό τερματικών, χωρίς κανένα χρονικό και γεωγραφικό περιορισμό. 
      Όσον αφορά το προσωπικό που είχε προσληφθεί, γνωρίζετε ότι είχε προσληφθεί για την ανάληψη της επιχειρησιακής λειτουργίας του μηχανογραφικού κέντρου της Ο.Π.Α.Π. Α.Ε. και θα εκπαιδευτεί από το νέο ανάδοχο στην επιχειρησιακή και τεχνική λειτουργία των μηχανογραφικών κέντρων. Μετά το πέρας αυτής της εκπαίδευσης θα μπορεί ο Ο.Π.Α.Π. να αναλάβει και τη λειτουργία των συγκεκριμένων κέντρων.
      Είπατε ότι δεν υπάρχει επιστημονική αξιολόγηση του υπάρχοντος εξοπλισμού ούτε επιστημονική μελέτη σκοπιμότητας. Σας είπαμε και άλλη φορά ότι υπάρχει μελέτη για το διαγωνισμό από τους καθηγητές κυρίους Ιωάννη Βλαχάρο και Παναγιώτη Λιναρδή η οποία εξέτασε διεξοδικά τον υπάρχοντα εξοπλισμό της Ο.Π.Α.Π. Α.Ε. και τη σκοπιμότητα διενέργειας του διαγωνισμού.
      Πρέπει να λάβουμε υπόψη ότι όταν κάνεις ένα διαγωνισμό, τα διοικητικά συμβούλια αποφασίζουν ότι θα γίνει αυτός ο διαγωνισμός και ποια κατεύθυνση έχει. Η κατεύθυνση είναι γνωστή. Φροντίζουμε πλέον την απεμπλοκή της εταιρείας από οποιονδήποτε. 
      Πρέπει να πούμε ότι ο διαγωνισμός που είχε προκηρυχθεί με 120.000.000 αφορούσε μόνο δεκαπέντε χιλιάδες τερματικά και τη συντήρηση για δυόμισι χρόνια. Ο τωρινός αφορά την προμήθεια νέου κεντρικού συστήματος παιχνιδιών, την προμήθεια εξοπλισμού και διαμόρφωσης δύο υπερσύγχρονων μηχανογραφικών κέντρων σε Αθήνα και Θεσσαλονίκη και δεκαπεντέμισι χιλιάδες τερματικά και τη συντήρησή τους για πέντε χρόνια και όχι για δυόμισι και όλα αυτά με πολύ αυστηρές ρήτρες που πρώτη φορά επιβάλλει η Ο.Π.Α.Π. Α.Ε..
      Ας πούμε, λοιπόν, γιατί έγιναν κάποιες ενέργειες βελτίωσης του υπάρχοντος συστήματος. Βελτιώθηκε προκειμένου να γίνει δυνατή η υλοποίηση της αναβάθμισης του «ΠΑΜΕ ΣΤΟΙΧΗΜΑ» και για να καλύψει τις απαιτήσεις που ήταν αυξημένες, μέχρις ότου έχουμε το αποτέλεσμα του νέου διαγωνισμού. 
      Οι βελτιώσεις είναι επαρκείς για τα σημερινά δεδομένα της Ο.Π.Α.Π. Α.Ε., σε ό,τι όμως αφορά τις μελλοντικές μηχανογραφικές απαιτήσεις της εταιρείας, το υπάρχον σύστημα δεν μπορεί να ανταποκριθεί. Ενδεικτικά αναφέρω την άμεση διασύνδεση ως και σαράντα δύο χιλιάδων τερματικών τρίτων κατασκευαστών, δηλαδή υπάρχει συμβατότητα με οποιονδήποτε κατασκευαστή του νέου συστήματος, υποστήριξη παιχνιδιών μέσω διαδικτύου κινητής τηλεφωνίας και αλληλεπιδραστικής τηλεόρασης, ύπαρξη και λειτουργία ανεξάρτητου συστήματος επαλήθευσης, υποστήριξη ηλεκτρονικών στιγμιαίων λαχείων, πλήρης διασύνδεση με τις διοικητικές, οικονομικές εφαρμογές της Ο.Π.Α.Π. Α.Ε., υπηρεσία υποστήριξης υπηρεσιών πώλησης εισιτηρίων, εξόφλησης λογαριασμών και πολλά άλλα.
      Είναι φανερό, λοιπόν, κυρία και κύριοι συνάδελφοι, ότι ο συγκεκριμένος διαγωνισμός εξυπηρετεί τα συμφέροντα της εταιρείας. Ουσιαστικά κλείνει την πόρτα σε σχέσεις οι οποίες όλα αυτά τα χρόνια έχουν αναχθεί σε πρωταγωνιστικές τακτικές των προηγούμενων διοικήσεων, τόσο της Κυβέρνησης όσο και αυτών που είχε διορίσει. 
      Βέβαια, επιτρέψτε μου να πω ακόμη ότι στα στοιχεία που βάλατε στην ερώτηση επαναλαμβάνετε –ατυχώς για σας- ένα σύνολο από στοιχεία όπως τις αμοιβές των μελών, όταν ο προηγούμενος πρόεδρος και διευθύνων σύμβουλος έπαιρνε 14.500 και ένα μήνα πριν φύγει από τη θέση του λόγω των εκλογών 15.500,με δικές του αποφάσεις, ενώ στο μεγαλύτερο διάστημα, όπως αναφέρατε, 3.500 έπαιρνε ο πρόεδρος, 9.000 έπαιρνε ο διευθύνων σύμβουλος. Έγιναν 9.000 και 9.000 όταν έλαβε εκτελεστικό ρόλο και ο πρόεδρος και υπάρχει αναπροσαρμογή ενός μηνός από τη γενική συνέλευση.
      	Θέλω να τονίσω το εξής: Υπήρξε μία παρουσία θεσμικών μετόχων και απλών μετόχων και η πρόταση αυτή εγκρίθηκε με ποσοστό 99,94%, δηλαδή όχι απλά το κράτος, αυτό που εσείς αναφέρετε σήμερα, αλλά οι θεσμικοί οι οποίοι κατέχουν 66% με τους υπόλοιπους μετόχους. Άρα η μεγάλη πλειοψηφία θεωρεί θετική την πορεία που έχει η Ο.Π.Α.Π. Α.Ε. Είναι προφανής η καλή πορεία από τα στοιχεία που βγαίνουν από το Χρηματιστήριο, από την τιμή της μετοχής, το μέρισμα το οποίο είναι από τα υψηλότερα της αγοράς, την υψηλή κεφαλαιοποίηση.
      Τι άλλο να σας πούμε για να καταλάβετε ότι κάθε φορά που κάνετε μία ερώτηση που γίνεται απλώς για να γίνει και δεν αφορά συγκεκριμένα γεγονότα κάνετε ζημιά σε μία εταιρεία που εσείς δημιουργήσατε; Ήταν μία θετική κίνηση το 2000-2001, αλλά σήμερα δεν καταλαβαίνω τι σας έχει πιάσει. Αυτοκαταστροφική τάση; Δεν καταλαβαίνετε ότι κάθε δήλωση που κάνετε εσείς, χωρίς να στηρίζεται πουθενά, δημιουργεί τεράστια προβλήματα σε μία εταιρεία που είναι στο Χρηματιστήριο, όταν όλοι έχουμε συναποφασίσει μετά από «το μεγάλο φαγοπότι» του 1999 ότι δεν πρέπει οι πολιτικοί να ασχολούνται με το Χρηματιστήριο, υπό την έννοια των δηλώσεων και αντιδηλώσεων, αλλά να το αφήνουν να λειτουργεί; 
      Εσείς, λοιπόν, επιμένετε. Κάνατε μια τεράστια ζημιά, επιμένετε να κάνετε μια δεύτερη ζημιά. Ευτυχώς που οι πολίτες δεν σας ακολουθούν. Ευτυχώς που οι μέτοχοι βλέπουν τα πραγματικά στοιχεία και συνεχίζουν να αγοράζουν τη μετοχή για να τη στηρίζουν. Ευτυχώς που έχετε χάσει την εμπιστοσύνη των πάντων και μπορείτε ελεύθερα να λέτε ό,τι σας αρέσει. Δεν σας αντιλαμβάνεται κανείς και δεν σας λαμβάνει υπ’ όψιν του κανείς. Και αυτό είναι ένα στοιχείο που ίσως θα έπρεπε να σας προβληματίσει, αλλά είπαμε, ο καθένας τα του οίκου του. 
      Επειδή έγινε μια αναφορά για συμμετοχή διευθυντών κ.λπ., να σας πω ότι στη διοίκηση μετέχουν δύο διευθυντές. Ο ένας είναι του Υφυπουργείου που επιβλέπει τη λειτουργία της Ο.Π.Α.Π. Α.Ε. και ο δεύτερος είναι ο βασικός μέτοχος του κράτους, το Υπουργείο Οικονομικών. Θα καταθέσω τα στοιχεία, τα έχουμε πει και τις προηγούμενες φορές. Από το 2000 και μετά: κ. Ρίζος Διευθυντής του κ. Χριστοδουλάκη, κ. Γουβάλας Διευθυντής κ. Βενιζέλου, Τσόκας Διευθυντής κ. Λιάνη, κ. Μπάσδρας Διευθυντής κ. Βενιζέλου που αντικατέστησε τον προηγούμενο, κ. Κοκκίνης Διευθυντής κ. Κουράκη, κ. Σαρρής διευθυντής κ. Φλωρίδη.
      Εσείς, λοιπόν, τί κάνατε διαφορετικό όταν το κράτος έχει το 34% σήμερα και στη δική σας εποχή το 50%, από το να έχετε μια φωνή, η οποία είναι η φωνή του μετόχου που έχει το ρόλο του στο συγκεκριμένο συμβούλιο; 
      Να πούμε, λοιπόν, προχωρώντας στα στοιχεία τα οποία έχετε ζητήσει να απαντηθούν, ότι η Ο.Π.Α.Π. υπηρεσιών δεν έχει πειράξει ούτε ένα ευρώ από το 1% το οποίο έχει μια συγκεκριμένη κατεύθυνση, αφορά την εταιρική εικόνα, τη συνολική εικόνα των πρακτορείων. Λυπάμαι πολύ που δεν βλέπετε το έργο που έχει γίνει. Έγινε διαγωνισμός, μετείχαν φοιτητές από τα πανεπιστήμια της χώρας, την Αρχιτεκτονική Σχολή. Τέλειωσε ο διαγωνισμός, είναι στην τελική φάση για να βγει η πρόταση στο τραπέζι –την έχει εγκρίνει και η διοίκηση της εταιρείας- ώστε να προχωρήσουν με τη θέλησή τους όσοι θέλουν να μπουν στη διαδικασία. 
      Να ξέρετε, όμως, ότι το 99% των πρακτόρων θέλει αυτή την εταιρική εικόνα, γιατί ακριβώς αυτό σημαίνει ότι είναι σ΄ ένα δίκτυο υψηλής αξιοπιστίας και αυτό σημαίνει οφέλη, κέρδη για αυτούς οι οποίοι μετέχουν σ’ αυτό το συγκεκριμένο δίκτυο. 
      Να πούμε για τους ειδικούς συμβούλους. Το αναμασάτε και το αναμασάτε συνεχώς. Εγώ προσωπικά έχω τέσσερις στο Υπουργείο -όσους προβλέπει το οργανόγραμμα- και η Ο.Π.Α.Π. Α.Ε. έχει δεκαέξι, λιγότερους απ’ όσους είχατε εσείς. Σας έχω δώσει και τα ονόματα την προηγούμενη φορά, σας έχω δώσει και τους μισθούς τους. Αν θέλετε, περάστε και ακτινογραφία, μαζί σας είμαστε. Ό,τι θέλετε να ρωτήσετε, εδώ είμαι, αλλά κάποια στιγμή κάντε σοβαρή Αντιπολίτευση για να καταλάβουμε και εμείς ότι απέναντί μας έχουμε ένα κόμμα το οποίο σκέφτεται κάποτε να επανέλθει στην κυβέρνηση.
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Όσον αφορά βέβαια το θέμα των χορηγιών, θέλω να ξεκαθαρίσω ότι η εταιρεία παράγει ένα υψηλού επιπέδου έργο, ένα έργο το οποίο ίσως δεν το παρακολουθείτε. Ίσως αυτοί οι οποίοι σας πληροφορούν δεν σας το έχουνε πει. 
      Εδώ υπάρχει ο ετήσιος απολογισμός από την Εταιρεία Κοινωνικής Ευθύνης. Κάποια στιγμή θα το καταθέσω στα Πρακτικά. Απλώς θέλω να σας διαβάσω κάτι: «Πρόγραμμα εταιρικής κοινωνικής ευθύνης. Έννοιες όπως η κοινωνική αλληλεγγύη, η κοινωνική και πολιτιστική ανάπτυξη, η δυναμική υποστήριξη πρωτοβουλιών και δράσεων στους τομείς του πολιτισμού, της παιδείας, της υγείας και του αθλητισμού, σε σταθερή σχέση και συνάρτηση με την ικανοποίηση των παικτών μας, των προσδοκιών των μετόχων και επενδυτών μας και της κοινωνίας γενικότερα, αποτελούν τους στόχους και κατευθύνουν τα προγράμματα για την κοινωνία. 
      Έχουμε, λοιπόν, προγράμματα για τον πολιτισμό, στηρίζεται η τέχνη, η ιστορία μας, η κληρονομιά μας, ο πολιτισμός μας. Για την παιδεία, προάγεται η γνώση, η πρόοδος, ενισχύοντας συλλόγους, συνέδρια, πνευματικά ιδρύματα. Η υγεία δίνει ζωή στην ελπίδα για ένα καλύτερο αύριο, στηρίζει τον αγώνα κατά των ναρκωτικών, κατά του καρκίνου και ενισχύει την έρευνα και την επιστημονική ανάπτυξη. Και βέβαια, ο αθλητισμός στηρίζει την προσπάθεια για διάκριση, ενισχύοντας οικονομικά αθλητικούς συλλόγους, σωματεία, ομοσπονδίες και φορείς όλης της χώρας.».
      Αν χρειαστεί, στην δευτερολογία μου, θα σας διαβάσω και πιο αναλυτικές δράσεις, εφόσον χρειαστεί, έτσι για να αποκτήσουμε πλήρη εικόνα του «επιθετικού» ρόλου που διαδραματίζει στην κοινωνία η Ο.Π.Α.Π. Α.Ε.. 
      Να πω, λοιπόν, ότι έχω ακόμα ένα στοιχείο που αφορά τους διαγωνισμούς, γιατί πρέπει να σας απαντήσω. Κατ’ αρχήν, για τα ενάμισι δισεκατομμύρια δελτία προϋπολογισμού 2.500.000 ευρώ ακούστε, γιατί σας δίνουν τα στοιχεία από ένα σημείο και πέρα, αλλά δεν βλέπετε τα προηγούμενα. Το 1998, ο συγκεκριμένος προμηθευτής σας –ένας και μοναδικός- με διαγωνισμό παίρνει ανά χιλιάδα 2.465 ευρώ την εκτύπωση. Και αυτός ήταν ο κ. Λύκος. 
      Το 1999, γίνεται ανανέωση και αναπροσαρμογή, όχι διαγωνισμός. Απευθείας ανανεώνεται και γίνεται η τιμή 2.788 ευρώ, δηλαδή 10%. 
      Το 2000, με ανανέωση και αναπροσαρμογή γίνεται 3.052 ευρώ. Δείτε πώς ανεβαίνουν τα νούμερα την ανηφόρα. 
      Μ’ αυτήν, λοιπόν, την τακτική, το 2003 κάνετε διαγωνισμό και ξαφνικά η τιμή πέφτει στα 2.070 ευρώ γιατί υπήρξε ανταγωνισμός. Όμως, την επόμενη χρονιά κάνετε μια παράταση του διαγωνισμού με μια σύμβαση λίγο πριν φύγει η διοίκηση, 3.080 ευρώ.
      Να σας πω, λοιπόν, για το διαγωνισμό που έγινε τώρα τι τιμή δίνει. Δίνει 2.130 ευρώ. Αυτό το λέω σ’ εσάς που κόπτεσθε για διαφάνεια. Και το γεγονός ότι η διοίκηση –πράττοντας σοφά- έλυσε ένα θέμα το οποίο ταλάνιζε την όλη διαδικασία στα δικαστήρια με συμβιβασμό σε αυτή την τιμή, τη χαμηλότερη τιμή, έπρεπε να το χειροκροτήσετε. Έπρεπε να πείτε «μπράβο» γιατί αυτή η εταιρεία διασφαλίζει τα συμφέροντα των Ελλήνων πολιτών, των μετόχων, έχει μια εικόνα προς την κοινωνία θετική. Δυστυχώς, είναι φανερό πως ό,τι και να πούμε, από τη δική σας πλευρά δύσκολα θα το αντιληφθείτε.
      Να πούμε λιγάκι και για το τυπογραφείο. Το τυπογραφείο το έφτιαξε το ΠΑ.ΣΟ.Κ.. Αποτέλεσε χώρο εξορίας ανεπιθυμήτων –κατά βάση νεοδημοκρατών- και συνέχισε να λειτουργεί μέχρι σήμερα χωρίς άδεια και παράνομα, γιατί δεν φροντίσατε να βγάλετε αυτή την άδεια. Η σημερινή διοίκηση, λοιπόν, ψάχνει να βρει νόμιμο τυπογραφείο με αρχές διαφάνειας και κανόνες, που να εξυπηρετεί συγκεκριμένες ανάγκες της εταιρείας.
      Να πω και ένα δεύτερο σημείο για το τυπογραφείο, το οποίο πρέπει να ακουστεί. Επιχειρήσατε να αγοράσετε κτήριο για τυπογραφείο στο Κορωπί με 15.000.000 ευρώ και υπάρχουν και αποφάσεις του διοικητικού συμβουλίου που εσείς είχατε διορίσει.
      ΣΤΑΥΡΟΣ ΔΑΪΛΑΚΗΣ: Όλο το Κορωπί;
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Όλο το Κορωπί, ναι!
      Γιατί δεν το κάνατε; Γιατί ο τραπεζικός οικονομικός σύμβουλος που εσείς διαλέξατε, σας ενημέρωσε ότι το οίκημα αυτό κοστίζει 8.000.000 ευρώ και αναγκαστήκατε να κάνετε πίσω.
      Καταλαβαίνουμε, λοιπόν, ότι όπως εκεί τραπήκατε σε άτακτη υποχώρηση, έτσι θα τραπείτε και σε άτακτη υποχώρηση ενώπιον του ελληνικού λαού, όταν θα έρθει η ώρα. Μέχρι τότε, καλό θα είναι να φροντίζετε να ακολουθείτε μία πιο σώφρονα πολιτική με συγκεκριμένα επιχειρήματα, έτσι ώστε να είστε πρακτικοί και ωφέλιμοι.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Τρίτης 18 Ιουλίου 2006.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 2 και 3 του Κανονισμού της Βουλής) 
      1. Η με αριθμό 892/13.7.2006 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Βασιλείου Έξαρχου προς τον Υπουργό Οικονομίας και Οικονομικών, σχετικά με τη χορήγηση φθηνού πετρελαίου στους αγρότες.
      2. Η με αριθμό 895/13.7.2006 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Βέρας Νικολαϊδου προς τον Υπουργό Υγείας και Κοινωνικής Αλληλεγγύης, σχετικά με τη λειτουργία του Γενικού Ογκολογικού Νοσοκομείου Κηφισιάς «Άγιοι Ανάργυροι» κ.λπ..
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 2 και 3 του Κανονισμού της Βουλής) 
      1. Η με αριθμό 891/13.7.2006 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Παναγιώτη Ρήγα προς τον Υπουργό Εμπορικής Ναυτιλίας, σχετικά με τα προβλήματα στην ακτοπλοϊκή σύνδεση των Δυτικών Κυκλάδων.
      2. Η με αριθμό 894/13.7.2006 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Άγγελου Τζέκη προς τον Υπουργό Υγείας και Κοινωνικής Αλληλεγγύης, σχετικά με τη λήψη μέτρων αναβάθμισης του Κέντρου Υγείας Ζαγκλιβερίου στο Νομό Θεσσαλονίκης κ.λπ..
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι οι Υπουργοί Ανάπτυξης και Οικονομίας και Οικονομικών κατέθεσαν σχέδιο νόμου: «Ενσωμάτωση στο εθνικό δίκαιο της Οδηγίας 2003/51/ΕΚ του Ευρωπαϊκού Κοινοβουλίου και του Συμβουλίου της 18ης Ιουνίου 2003 «για την τροποποίηση των οδηγιών του Συμβουλίου 78/660/ΕΟΚ, 83/349/ΕΟΚ, 86/635/ΕΟΚ και 91/674/ΕΟΚ σχετικά με τους ετήσιους και τους ενοποιημένους λογαριασμούς εταιρειών ορισμένων μορφών, τραπεζών και άλλων χρηματοπιστωτικών ιδρυμάτων και ασφαλιστικών επιχειρήσεων». (E.E.L.178/17.7.2003)»
      Παραπέμπεται στην αρμόδια Διαρκή Επιτροπή.
      Επίσης, οι Υπουργοί Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών και Εξωτερικών κατέθεσαν σχέδιο νόμου: «Κύρωση του Πρόσθετου Πρωτοκόλλου στη Συμφωνία μεταξύ των Κυβερνήσεων των κρατών-μελών της Οικονομικής Συνεργασίας Ευξείνου Πόντου (Ο.Σ.Ε.Π.) για τη συνεργασία στον τομέα παροχής έκτακτης βοήθειας και άμεσης ανταπόκρισης σε φυσικές και ανθρωπογενείς καταστροφές, μετά της συνημμένης δήλωσης του Αζερμπαϊτζάν».
      Οι Υπουργοί Οικονομίας και Οικονομικών, Εξωτερικών, Ανάπτυξης, Εθνικής Παιδείας και Θρησκευμάτων, Απασχόλησης και Κοινωνικής Προστασίας, Πολιτισμού, Τουριστικής Ανάπτυξης, Μεταφορών και Επικοινωνιών και Εμπορικής Ναυτιλίας κατέθεσαν σχέδιο νόμου: «Κύρωση της Συμφωνίας μεταξύ της Ελληνικής Δημοκρατίας και της Αραβικής Δημοκρατίας της Αιγύπτου για την αποφυγή της διπλής φορολογίας και την αποτροπή της φοροδιαφυγής αναφορικά με τους φόρους εισοδήματος και κεφαλαίου».
      Οι Υπουργοί Δικαιοσύνης, Οικονομίας και Οικονομικών και Εξωτερικών κατέθεσαν σχέδια νόμου:
      Α. «Κύρωση της Σύμβασης για την προσχώρηση της Τσεχικής Δημοκρατίας, της Δημοκρατίας της Εσθονίας, της Κυπριακής Δημοκρατίας, της Δημοκρατίας της Λετονίας, της Δημοκρατίας της Λιθουανίας, της Δημοκρατίας της Ουγγαρίας, της Δημοκρατίας της Μάλτας, της Δημοκρατίας της Πολωνίας, της Δημοκρατίας της Σλοβενίας και της Σλοβακικής Δημοκρατίας στη Σύμβαση για το εφαρμοστέο Δίκαιο στις Συμβατικές ενοχές, η οποία άνοιξε προς υπογραφή στη Ρώμη στις 19 Ιουνίου 1980, καθώς και στο Πρώτο και Δεύτερο Πρωτόκολλο όσον αφορά την ερμηνεία της από το Δικαστήριο των Ευρωπαϊκών Κοινοτήτων».
      Β. «Κύρωση Πρωτοκόλλου διοικητικής συνεργασίας σε θέματα δικαιοσύνης μεταξύ του Υπουργείου Δικαιοσύνης της Ελληνικής Δημοκρατίας και του Υπουργείου Δικαιοσύνης της Δημοκρατίας της Σερβίας».
      Παραπέμπονται στις αρμόδιες Διαρκείς Επιτροπές.
      Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ. κ. Δημήτριος Λιντζέρης.
      ΔΗΜΗΤΡΙΟΣ ΛΙΝΤΖΕΡΗΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, κύριε Υπουργέ, δεν ξέρω αν είναι βαρετή, όπως εσείς είπατε, η κοινοβουλευτική διαδικασία και ο κοινοβουλευτικός έλεγχος από μεριάς του ΠΑ.ΣΟ.Κ., πάντως το σίγουρο είναι ότι είναι βαρετή η προσπάθειά σας να παραπλανείτε μονίμως, διαρκώς και κατ’ εξακολούθηση το Κοινοβούλιο και τον ελληνικό λαό συνολικά. Μια και είστε και Υπουργός Αθλητισμού, θα έλεγα ότι αντιδράτε σαν παίκτης μικρής ομάδας, όταν πιέζεται: Πετάει τη μπάλα στην εξέδρα. Αυτό, όμως, στην πολιτική λέγεται ψεύδος.
      Κυρίες και κύριοι, είναι πολλές οι φορές που ασκούμε κοινοβουλευτικό έλεγχο στην Κυβέρνηση γι’ αυτό το θέμα, με ερωτήσεις και επερωτήσεις. Επίσης, ενημερώσαμε τον Υπουργό, ενημερώσαμε τον ελληνικό λαό. Πάντα οι παρεμβάσεις μας ήταν τεκμηριωμένες, γιατί εμείς δεν πιστεύουμε ούτε στην πολεμική ούτε στη διάθεση φθοράς. Για εμάς πολιτικός ανταγωνισμός σημαίνει ανταγωνισμός προσφοράς και όχι σύνθλιψη του πολιτικού αντιπάλου. Όμως, δυστυχώς για την Κυβέρνηση, για τη Νέα Δημοκρατία συνολικά, κοινοβουλευτικός έλεγχος σημαίνει παραπλάνηση της Αντιπολίτευσης, μετατόπιση της συζήτησης, ανακολουθίες και ψεύδη. 
      Είναι μονότονη η πρακτική του κ. Ορφανού να μην απαντά επί της ουσίας και καμιά φορά να πετάει και καμιά κορώνα για το «κακό ΠΑ.ΣΟ.Κ.». Αυτό έκανε και σήμερα. Μίλησε για τα σκάνδαλα του Ο.Π.Α.Π.. Ξέρετε ποια είναι η διαφορά μεταξύ της πολιτικής και της συκοφαντίας; Στην πολιτική αποδεικνύεις, στη συκοφαντία αντιδράς με έωλες ή υπερφίαλες φωνές και απειλές, αποκρύπτοντας την αλήθεια. 
      Γιατί δεν λέτε, λοιπόν, κύριε Υπουργέ, ότι σύρατε την προηγούμενη διοίκηση τρεις φορές στα δικαστήρια και έχετε τρία απαλλακτικά βουλεύματα; Αν δεν τα έχετε, να σας τα καταθέσω, αλλιώς τουλάχιστον ζητείστε συγνώμη. 
      Κύριε Ορφανέ, το προσωπείο πλέον έπεσε. Τα ψεύδη, οι ανακολουθίες, οι αντιφάσεις αποκαλύπτονται. Και πλέον δεν έχετε και την καλύπτρα των καλών προθέσεων ή του συγχωρητέου σφάλματος των τεχνοκρατών. Αποκαλύφθηκε πλέον και πού οδηγούν οι σκόπιμες πράξεις σας. Είστε πλέον προσωπικά υπεύθυνος για την κατασπατάληση του δημοσίου χρήματος, για τη διαφθορά και για τη διαπλοκή που συμβαίνουν στον Ο.Π.Α.Π. και μάλιστα συστηματικά και κατ’ εξακολούθηση. 
      Έχουμε καταγράψει και σήμερα και άλλες φορές τεκμηριωμένες παραβιάσεις κάθε έννοιας νομιμότητας στις προμήθειες. Δεν ερυθρίασε κανείς, δεν ανακλήθηκε στην τάξη κανείς και βεβαίως κανείς δεν παραιτήθηκε. Βέβαια, αυτό δεν σημαίνει πως κάποια στιγμή δεν θα κινηθεί η δικαιοσύνη. Και τότε οι ευθύνες θα προσωποποιηθούν.
      Κύριε Υπουργέ, κυρίες και κύριοι συνάδελφοι, μέχρι σήμερα σας αντιμετωπίζαμε πολιτικά. Αποκαλύψαμε τους λόγους για τους οποίους αντιμετωπίζετε τον Ο.Π.Α.Π. σαν προσωπική σας περιουσία. Φάνηκε μόλις προχθές η προσπάθειά σας να χειραγωγήσετε το αθλητικό κίνημα. Και βέβαια, χωρίς καμία ευθιξία πήρατε πίσω όλες τις διατάξεις του νόμου και ως επαίτης παρακαλούσατε να αρθεί ο αποκλεισμός από τη FIFA. Το κάνατε ως καθαρόαιμος εκπρόσωπος της πάλαι ποτέ ενδόξου Δεξιάς, στην προσπάθειά σας να εξαγοράσετε ανθρώπους είτε απειλώντας τους είτε υποσχόμενος γι’ αυτούς στο μέλλον. Δεν το πετύχατε όμως.
      Όμως, κύριε Υπουργέ και σήμερα με την παρουσία σας εδώ αποδείξατε ότι είστε προσωπικά υπεύθυνος για τα όσα συμβαίνουν στον Ο.Π.Α.Π.. Σας κατηγορώ, λοιπόν, ότι συγκροτείτε μια ομάδα μισθοφόρων πραιτοριανών που διασπαθίζουν το δημόσιο χρήμα!
      Είπατε για μια ακόμη φορά ψεύδη στην Εθνική Αντιπροσωπεία. Ελπίζω  να μην είναι δικά σας, αλλά να είναι της υπηρεσίας που σας τα είπε καταθέτοντάς σας λάθος στοιχεία. Γνωρίζω ότι δεν θα εισακουσθώ, αλλά είμαι υποχρεωμένος να ζητήσω, κύριε Ορφανέ, κάποιες σοβαρές απαντήσεις στα ερωτήματα τα οποία θα σας θέσω. 
      Σας λέω, λοιπόν, για μια ακόμη φορά, καμιά απόφαση της Επιτροπής Προμηθειών του Ο.Π.Α.Π. δεν είναι σύννομη.  Ρητά ο κανονισμός προμηθειών του οργανισμού ορίζει –κάτι που συμβαίνει σε όλο το δημόσιο- ότι στις επιτροπές προμηθειών συμμετέχουν τακτικοί υπάλληλοι και ότι ψηφίζουν μόνο τα τακτικά μέλη. Και όμως, αυτό το αυτονόητο που συμβαίνει σε όλο το ελληνικό δημόσιο, δεν συμβαίνει στον οργανισμό. 
      Για μια σειρά διαγωνισμών, που προσεγγίζουν τους σαράντα, διαπιστώθηκε ότι ψήφισαν αναπληρωματικά μέλη και τακτικά, με συνέπεια η βαθμολογία των κρινομένων προσφορών να είναι φτιαχτή. Και βέβαια, ο διαγωνισμός πήγαινε σε στημένους προμηθευτές της αρεσκείας σας. Έτσι όμως, συμμετείχαν οκτώ στην επιτροπή και όχι επτά, δηλαδή ψήφιζε και ο αναπληρωματικός. Το σκάνδαλο αποκαλύφθηκε όταν μια εταιρεία υπέβαλε σχετική ένσταση, προσέφυγε στη δικαιοσύνη και δικαιώθηκε. Όμως η Ο.Π.Α.Π. Α.Ε. αγνόησε και αυτήν τη δικαστική απόφαση. 
      Από πέρυσι τον Αύγουστο, κύριε Υπουργέ, σας έχω ζητήσει να μου καταθέσετε τις αποφάσεις που έχει εκδώσει η συγκεκριμένη επιτροπή. Ακόμη τις περιμένω. Γιατί, αλήθεια, κύριε Υπουργέ, δεν τις έχετε καταθέσει; Απλά σας ενημερώνω ότι αν δεν το κάνετε και τώρα, θα κάνω χρήση των δικαιωμάτων μου στα πλαίσια του Κανονισμού της Βουλής.
      Υπάρχει και ένα άλλο παράδειγμα που αφορά την προμήθεια των δελτίων. Και δεν με ενδιαφέρουν οι εταιρείες γι’ αυτό και δεν αναφέρομαι στα ονόματά τους. Με ενδιαφέρει η χρηστή διοίκηση και η εφαρμογή των νόμων του κράτους. Εκεί λοιπόν, για να ικανοποιήσετε τους «ημετέρους» στήσατε, κατά παράβαση επίσης του Κανονισμού Προμηθειών, επιτροπές και συμβούλους και όχι από μονίμους υπαλλήλους. Προσέφυγε πάλι η θιγόμενη εταιρεία στη δικαιοσύνη και κέρδισε. Και τότε, για να ελαχιστοποιήσετε τις αντιδράσεις, καλέσατε τις δύο εταιρείες και τους αναθέσατε την εκτύπωση σε ποσοστό 50%-50%. Αν σας ενδιαφέρουν οι αποφάσεις των δικαστηρίων, εδώ είναι, να σας τις καταθέσω. Αποδείξατε περίτρανα μ΄ αυτόν τον τρόπο ότι η αρχική επίσημη αξιολόγηση έγινε με τρόπο δόλιο. 
      Αυτά τα δύο παραδείγματα που σας ανέφερα, κύριε Υπουργέ και τα οποία ανέφεραν και υπόλοιποι επερωτώντες Βουλευτές του ΠΑ.ΣΟ.Κ., αποτελούν τον ορισμό του ποινικού αδικήματος της απιστίας. Είναι ο ορισμός της απάτης και εσείς  βέβαια τις καλύπτετε, αν δεν ωθείτε τη διοίκηση να τις διαπράξει. 
      Και κάτι ακόμη επ’ αυτών: Αν λάβει κανείς υπόψη τις χρηματιστηριακές επιταγές για τις εισηγμένες εταιρείες και ιδιαίτερα το νόμο για την εταιρική διακυβέρνηση, μόνο δέος μπορεί να προκαλέσει η θρασύτητα των διοικούντων τον Ο.Π.Α.Π. να τοποθετούν, κύριε Κοινοβουλευτικέ Εκπρόσωπε, ως προέδρους επιτροπών κυβερνητικά στελέχη που μετέχουν στο διοικητικό συμβούλιο της εταιρείας ως μη εκτελεστικά μέλη, με σφραγίδες και υπογραφές. Ο διευθυντής του γραφείου του κ. Αλογοσκούφη, εγώ δε λέω να μη συμμετέχει στο διοικητικό συμβούλιο, αλλά είναι δυνατόν κυβερνητικό στέλεχος, μη εκτελεστικό, να συμμετέχει σε διαγωνισμούς της εταιρείας; Ξέρετε πόσες παρανομίες αποδεικνύει αυτή η πράξη; 
      Ο δικός σας διευθυντής, κύριε Υπουργέ, είναι πρόεδρος της επιτροπής χορηγιών και ο υπεύθυνος του επαρχιακού τύπου της Νέας Δημοκρατίας πρόεδρος της επιτροπής διαφήμισης. Με τέτοιες, βέβαια, μεθοδεύσεις γίνεται απόλυτα κατανοητό, γιατί ενώ ο προϋπολογισμός για διαφημίσεις και χορηγίες ήταν 45.000.000 ευρώ το 2005, υπερβήκατε τα 70.000.000 ευρώ. Και φέτος, στο εξάμηνο που διανύουμε, έχετε υπερβεί τα 50.000.000 ευρώ. Εγώ, λοιπόν, τελείως ήπια, σας λέω ότι αυτό λέγεται διασπάθιση του δημοσίου χρήματος.
      Και να έρθω στο θέμα του διαγωνισμού της πληροφορικής. Κύριε Υπουργέ, εδώ ταιριάζει ο τίτλος «το μεγάλο φαγοπότι»! Και σας παρακαλώ πολύ να απαντήσετε επί της ουσίας. Συμπληρώνετε δύο χρόνια από τότε που καταργήσατε τον προηγούμενο διαγωνισμό. Να θυμίσω απλά ότι ο τότε διαγωνισμός ήταν της τάξης των 120.000.000 ευρώ και ο δικός σας των 190.000.000 ευρώ. Να θυμίσω ακόμη ότι ο διαγωνισμός που καταργήσατε προέβλεπε την αγορά δέκα τριών χιλιάδων τερματικών, ενώ αυτός που εσείς προκηρύξατε μόλις εννέα χιλιάδων τερματικών. Να πληροφορήσω όμως το Σώμα, κύριε Υπουργέ, ότι ήδη γι’ αυτόν το διαγωνισμό έχετε πληρώσει 2.000.000 ευρώ για τις επιτροπές σύνταξης και αξιολόγησης. Αν θέλετε, στη δευτερολογία μου να σας καταθέσω και τις αποδείξεις και να σας πω ποιος, πού, τι, πόσα πήρε. Δεν φαντάζομαι να φταίει το «κακό ΠΑ.ΣΟ.Κ.» και γι’ αυτά! 
      Παρ’ όλα αυτά, το κάνετε. Γιατί δεν προχωράτε, κύριε Υπουργέ; Αν ήταν επείγον να γίνει, γιατί δεν το κάνετε; Έχουν περάσει δύο χρόνια. Και απλά να σας προειδοποιήσω ότι οι προθεσμίες που εσείς είχατε θέσει στο ενημερωτικό δελτίο μετοχοποίησης εξαντλούνται και αν δεν παρέμβει η ελληνική δικαιοσύνη, κάποιος εισαγγελέας του εξωτερικού θα παρέμβει. Να είστε σίγουρος. Να υποθέσω ότι αυτή η δυστοκία υπάρχει, γιατί ακόμη δεν έχετε καταλήξει σε ποιον θα αναθέσετε το διαγωνισμό; Διότι περί ανάθεσης πρόκειται. Άλλωστε η επιτροπή αξιολόγησης ορίστηκε απευθείας από το Μαξίμου και ο μαθηματικός τύπος είναι αυτός ο ίδιος ακριβώς, κύριε Υπουργέ, που εσείς πριν από ενάμισι χρόνο είπατε ότι, τέτοιοι διαγωνισμοί με τέτοιες επιτροπές, οδηγούν σε προκατασκευασμένο αποτέλεσμα και σε συγκεκριμένο προμηθευτή! 
      Αυτά, κύριε Υπουργέ, τα λέγατε τότε, αλλά σήμερα μας λέτε άλλα. Γι’ αυτό σας το είπα και προχθές, σας το λέω και τώρα: αφήστε τους λεονταρισμούς και τους βρυχηθμούς. Ή το βέλασμα ή «η σιωπή των αμνών», αρμόζει στην περίπτωση! Και βέβαια, αυτό είναι το ύφος και το ήθος της εξουσίας που σας διακρίνει. Σας έκανε να πετάξετε στον κάλαθο των αχρήστων την έκθεση της Επιτροπής Διαφάνειας  της Ελλάδας με υπογραφή της κ. Τσουδερού –επίσης θα σας την καταθέσω, αν το επιθυμείτε- η οποία αναφέρει ρητά ότι αυτού του τύπου οι διαγωνισμοί κάθε άλλο παρά κανόνες δικαίου και διαφάνειας προωθούν.
      Έτσι απλά να προσθέσω –όχι βέβαια πως θα σας συγκινήσει- ότι ούτε καν υπάρχει επιστημονική αξιολόγηση του υπάρχοντος υλικού του οργανισμού. Διαβάστε καλά το πόρισμα της επιτροπής Βλαχάβα, το οποίο επικαλεσθήκατε. 
      Και βέβαια απόδειξη της σύγχυσης στην οποία βρίσκεστε είναι ότι πέρυσι τον Ιούνιο, κύριε Υπουργέ, υπέγραψε η διοίκηση του Ο.Π.Α.Π. συμφωνία επέκτασης της υφιστάμενης συνεργασίας μεταξύ Ο.Π.Α.Π. και ΙΝΤΡΑΛΟΤ. Και μόλις πριν από λίγες μέρες ο κ. Νιάδας, ο διευθύνων σύμβουλος, δήλωνε «το υπάρχον σύστημα μπορεί να ανταποκριθεί καθώς το έχουμε αναβαθμίσει και έχουμε προμηθευτεί νέα τερματικά». Μην ξαναπείτε, λοιπόν, ότι εμείς προσπαθούμε να απαξιώσουμε τον Ο.Π.Α.Π.. Εσείς τον αντιμετωπίζετε ως ιδιοκτησία σας, εσείς τον απαξιώνετε.
      Θα ήθελα να αναφερθώ σ΄ ένα άλλο θέμα, στην εταιρεία Ο.Π.Α.Π. Υπηρεσιών. Είναι μείζον θέμα, στο οποίο οι παρανομίες διαδέχονται η μία την άλλη. Η εταιρεία αυτή συστήθηκε το 2003 με σκοπό την αναβάθμιση της εμφάνισης των πρακτορείων, σε συνεργασία πάντα με τους πράκτορες, την εμπορική εκμετάλλευση και βεβαίως τη διαχείριση των πάσης φύσεως δικαιωμάτων των Π.Α.Ε. και κυρίως των τηλεοπτικών. Με τις δύο αποφάσεις του διοικητικού συμβουλίου που επί των ημερών σας έγιναν, τον Νοέμβριο του 2004, η διοίκηση της εταιρείας υπέγραψε μία περίεργη σύμβαση με την νεοϊδρυθείσα Ο.Π.Α.Π. Υπηρεσιών. Σύμφωνα με αυτήν, το 1% των εισπράξεων αποδίδεται στην Ο.Π.Α.Π. Υπηρεσιών, με σύμβαση αναδρομικής ισχύος, αποδίδοντας αθροιστικά μέχρι σήμερα κατά εκτίμηση, πάνω από 40.000.000 ευρώ. Στη σύμβαση δεν προβλέπεται η καταβολή να γίνεται απολογιστικά. 
      Κύριε Υπουργέ, σας λέω ευθέως ότι λέτε ψέματα για τους συμβούλους. Σας ζήτησα επίσημα στοιχεία και μου καταθέσατε λίστα δεκαοκτώ συμβούλων και επτά ειδικών συνεργατών. Εδώ την έχω. Βέβαια και πολλοί είναι, διότι ο οργανισμός του Ο.Π.Α.Π. δικαιολογεί εννέα. Να σας καταθέσω, λοιπόν, μία λίστα με σαράντα συμβούλους και τις αμοιβές τους. Παρακαλώ πολύ ζητήστε εξηγήσεις, γιατί σας παραπλάνησε η διοίκηση του Ο.Π.Α.Π..
      Είπατε, όμως, ψέματα και για τις αμοιβές των συμβούλων. Είπατε ότι η συνολική μηνιαία αμοιβή τριών εταιριών που συνεργάζεστε, ανέρχεται σε 25.000 ευρώ. Εγώ σας αποδεικνύω ότι ανέρχεται πάνω από 40.000 ευρώ.
      Δεν βλέπω εδώ κανένα Βουλευτή της Θεσσαλονίκης. Γιατί αποκρύπτετε, κύριε Υπουργέ, ότι μέσω του προγράμματος «Equal» της Ευρωπαϊκής Ένωσης έχετε διορίσει στη Θεσσαλονίκη γύρω στους ογδόντα ανθρώπους, ψηφοφόρους σας, φαντάζομαι; Αν θέλετε να σας καταθέσω και αυτή τη λίστα, θα το πράξω.
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Ναι, θα ήταν ενδιαφέρουσα.
      ΔΗΜΗΤΡΙΟΣ ΛΙΝΤΖΕΡΗΣ: Βεβαίως.
      (Στο σημείο αυτό ο Βουλευτής κ. Λιντζέρης καταθέτει για τα Πρακτικά την προαναφερθείσα λίστα, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Το πότε θα τα καταθέτω, όμως, κύριε Υπουργέ, είναι δικό μου θέμα. Γι’ αυτό περιμένω την απάντησή σας, γιατί εδώ πρόκειται για «σκαστή» περίπτωση είτε παραπλάνησης δική μας από εσάς είτε από την Υπηρεσία προς εσάς. Έτσι, λοιπόν, σας λέω ότι υπάρχει κατάσταση ογδόντα ανθρώπων οι οποίο έχουν προσληφθεί μέσω του προγράμματος «Equal» κυρίως στη Θεσσαλονίκη.
      Όλα αυτά γιατί τα αποκρύπτετε, κύριε Υπουργέ;
      Τα υπόλοιπα στη δευτερολογία μου.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Λιντζέρη.
      Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Τασούλας.
      ΚΩΝΣΤΑΝΤΙΝΟΣ ΤΑΣΟΥΛΑΣ: Κύριε Πρόεδρε, παρακολουθώ με ιδιαίτερη προσοχή την ανάπτυξη της επερωτήσεως από τους συναδέλφους της Αξιωματικής Αντιπολιτεύσεως και τη διάβασα και προσεκτικά. Είναι σχοινοτενής, είναι λεπτομερειακή. Και διερωτώμαι γιατί στο δίλημμα που θέσατε, κύριε Κοινοβουλευτικέ Εκπρόσωπε, ότι δηλαδή όλα αυτά τα φοβερά συμβαίνουν είτε επειδή ο κ. Ορφανός παραπλανά εσάς κι εμάς ίσως είτε επειδή κάποιοι παραπλανούν τον κ. Ορφανό, δεν προσθέσατε και μία άλλη εκδοχή ώστε να το κάνουμε τρίλημμα και να έχει και πιο ενδιαφέρον η συζήτηση σήμερα; Μήπως, δηλαδή, όλα αυτά τα λέτε, επειδή κάποιοι που αλώνιζαν στον Ο.Π.Α.Π. εδώ και χρόνια, παραπλανούν εσάς. Το λέω, για να σας δώσω και το επιχείρημα ή το άλλοθι της καλοπροαίρετης αναπτύξεως αυτής της επερωτήσεως. 
      Αποκλείεται να είστε θύματα κάποιων που αλώνιζαν επί χρόνια εκεί μέσα και δεν αλωνίζουν πια; Γιατί ξέρει κανείς, όταν αφιππεύσει από την εξουσία, ότι συχνά γίνεται στόχος και θύμα κάποιων παραγόντων, που είτε τους εξέθρεψε ο ίδιος είτε τους ανέχθηκε είτε δεν μπορούσε να αντισταθεί σε αυτούς και οι οποίοι σήμερα, επειδή δεν αλωνίζουν, τροφοδοτούν με δήθεν αλήθειες, με δήθεν στοιχεία, προκειμένου να συντηρήσουν ένα κλίμα, το οποίο συγκαλύπτει τις δικές τους ατασθαλίες. 
      Ο κύριος Υπουργός, ο οποίος πράγματι δέχθηκε τον τελευταίο καιρό μια δεινή επίθεση από μεγάλη μερίδα του Τύπου, δεν ανήκει εις την «πολιτική ελίτ» της χώρας. Μου έκανε εντύπωση ένα άρθρο του κ. Κοττάκη στην «ΑΠΟΓΕΥΜΑΤΙΝΗ» αυτές τις ημέρες, κύριε Υπουργέ, για εσάς το οποίο έχω στη μνήμη μου. Ούτε στην «πολιτική ελίτ» ανήκει ούτε σε εκείνους, οι οποίοι τυγχάνουν κάποιας δημοσιογραφικής  ή τηλεοπτικής προστασίας. Ίσως αυτό να εννοούσατε, κύριε Υπουργέ, όταν είπατε ότι «το ΠΑ.ΣΟ.Κ. βρήκε εμένα να χτυπήσει». Όμως, αυτό δεν είναι εις βάρος του κυρίου Υπουργού. Δεν είναι μειονέκτημα ότι ο κ. Ορφανός δεν είναι «ένας προβλεπτός πολιτικός», όπως έγραψε στο άρθρο του ο κ. Κοττάκης, δεν είναι μειονέκτημα ότι δεν ανήκει εις τη λεγόμενη «πολιτική ελίτ», η οποία τυγχάνει προστασίας. 
      Δεν πειράζει που συγκεντρώθηκαν τόσα άρθρα εναντίον σας και τόσοι τίτλοι, κύριε Ορφανέ. Μην καταδεχθείτε να μπείτε σε καμία προστασία και νομίζω ότι ο τρόπος, με τον οποίο απαντήσατε σήμερα για όλα αυτά που άδικα σας καταμαρτυρούν, είναι σαφής, είναι πολιτικός και δείχνει ότι στο χώρο τον οποίο διακονείτε δυόμισι και πλέον χρόνια, και διαφάνεια υπάρχει και όχι κατασπατάληση, όπως στο παρελθόν, του δημοσίου χρήματος και καμιά σχέση δεν έχει η άσκηση της διοικήσεως από τον Ο.Π.Α.Π. με απομάκρυνση από τις αρχές της χρηστής διοίκησης. 
      Ο διαγωνισμός του συστήματος πληροφορικής του Ο.Π.Α.Π. τέθηκε κατά πρωτοφανή τρόπο -και κατά τρόπο που θα μπορούσε κανείς να τον κατηγορήσει ότι υπονομεύει την αποτελεσματικότητα και καθυστερεί- σε δημόσια διαβούλευση. Δεν φαίνεται να υπάρχουν ενστάσεις και φασαρίες γύρω από την εξέλιξη αυτού του διαγωνισμού, παρά μόνο από το ΠΑ.ΣΟ.Κ., το οποίο χθες με τον Αχελώο εγκαινίασε τη στρατηγική της εξαγριωμένης συμπόρευσης. Φωνάζετε για τον Αχελώο, αλλά ψηφίσατε την τροπολογία. 
      Σήμερα εγκαινιάζετε μία άλλη στρατηγική στο πολύπτυχο πλέον των αναζητήσεών σας, αυτήν της προφητικής αντιπολίτευσης με τον οποίο σχεδιασμό της προφητικής αντιπολίτευσης κατηγορήσατε την Κυβέρνηση σήμερα ότι θα κάνει απευθείας ανάθεση αύριο! Είπατε ότι γι’ αυτό την κατηγορείτε. Εδώ πέρα, όμως, δεν κάνουμε ούτε τους προφήτες ούτε τους απολογητές ούτε κυρίως παρασυρόμαστε από εκείνους οι οποίοι, επαναλαμβάνω, είχαν συνηθίσει να αλωνίζουν στο χώρο, τον οποίο κρίνετε εσείς σήμερα. Ο διαγωνισμός αυτός είναι υπόδειγμα διαφάνειας, όσο και αν αυτό ενοχλεί και όσο και αν η περιρρέουσα ατμόσφαιρα, την οποία ενισχύετε, κάνει τον κόσμο να μην είναι τόσο εύπιστος σε τέτοιες διατυπώσεις. 
      Το θέμα των επιχορηγήσεων και των χορηγιών του Ο.Π.Α.Π. εντάσσεται στη λογική της εταιρικής διακυβέρνησης, στη λογική της στήριξης του κοινωνικού προσώπου αυτού του φορέα και αποδεικνύεται και από τα απολογιστικά στοιχεία, ακόμη και από αυτά που ο κ. Λιάνης με μία δόση ανεπιτυχούς θυμηδίας θέλησε να καταλογίσει στη Κυβέρνηση, διαβάζοντας τους συλλόγους για τους οποίους εδόθησαν αυτές οι επιχορηγήσεις. 
      Αναρωτιέμαι: Ξέρετε αυτοί οι σύλλογοι με τι προσπάθεια, με τι αγώνα, με τι εθελοντισμό προσπαθούν να φέρουν εις πέρας το έργο τους; Γιατί, άραγε, είναι δυσμενές και κομματικό να βοηθούνται λίγο από το κράτος σ΄ αυτήν τους την προσπάθεια;
      Το έργο, το οποίο γίνεται στον Ο.Π.Α.Π., δεν έχει σχέση με τη μετατροπή του σε ένα μηχανισμό κατασπατάλησης και ευνοίας, που ήταν μέχρι το Μάρτιο του 2004. 
      Τα στοιχεία που αναφέρθηκαν από τον κύριο Υπουργό για τους διαγωνισμούς προμηθειών, τα ποσά που αναφέρθηκαν από τις παρατεταμένες απευθείας αναθέσεις των συμβάσεων και εν συνεχεία τα ποσά, τα οποία προέκυπταν από τους διαγωνισμούς, τα οποία ξανακατέβαζαν και συνέπτυσσαν το ελατήριο των δαπανών πολύ χαμηλά, δείχνουν ότι η συμπεριφορά σας, εν σχέσει με τον Ο.Π.Α.Π., δεν είναι απλώς υποκριτική, δεν είναι απλώς απίστευτα υποκριτική, προσθέτω, αλλά φαίνεται ότι είναι τόσες οι συσσωρευμένες ενοχές σας, που  –επιτρέψτε μου, κύριε Υπουργέ, να διαφωνήσω μαζί σας-  δεν είναι βαρετή η αντιπολίτευση, την οποία ασκείτε, αλλά αγγίζει καμία φορά, τα όρια του να γίνεται απαράδεκτα εξοργιστική. 
      Είναι απαράδεκτα εξοργιστικό, εκείνος, ο οποίος κομματικοποίησε τα πάντα, μηδέ του Ο.Π.Α.Π. εξαιρουμένου, εκείνος ο οποίος οδήγησε σε απίστευτη κατασπατάληση χρημάτων, μέσω του Ο.Π.Α.Π. και ευνοίας, να έρχεται σήμερα και να κατηγορεί την Κυβέρνηση που κάνει έναν από τους μεγαλύτερους διαγωνισμούς που έκανε ο Ο.Π.Α.Π., με τη διαδικασία της δημόσιας διαβούλευσης για την προκήρυξη των όρων του διαγωνισμού. Και είναι να απορεί κανείς, γιατί πέραν αυτής της εξοργιστικής υποκρισίας, δείχνετε και εξοργιστική απουσία και απομάκρυνση από τη λογική. 
      Ο διαγωνισμός δεν είναι 190.000.000 ή 195.000.000. Ο διαγωνισμός είναι τέτοιος που θα αναγκάσει τις εταιρείες που λαμβάνουν μέρος, να κτυπηθούν και στο θέμα της τιμής, ώστε να μην υπάρχει κανένας λόγος να προεξοφλεί κανείς και ιδίως από αυτό το Βήμα, τον τελικό προϋπολογισμό. 
      Και βεβαίως, για να κλείσω αυτή μου την παρέμβαση, θα πω, ότι το γεγονός ότι ο Ο.Π.Α.Π. είναι στο Χρηματιστήριο, δεν σημαίνει ότι απαγορεύεται να ασκείται κριτική. Αντιθέτως, επιβάλλεται να ασκείται κριτική. Αλλά θα πρέπει να ενταχθεί η κριτική σε τέτοιους μηχανισμούς, που είναι και δημοσίου συμφέροντος, σε μία εντελώς ξένη, προς το σημερινό ΠΑ.ΣΟ.Κ., λογική, στη λογική που θέλησε ο κύριος Υπουργός -και που επιτρέψτε μου και εγώ με τις ασθενείς μου δυνάμεις να επαναλάβω- να σας υπαγορεύσει, στη λογική των προτάσεων, της υπευθυνότητας. Γιατί είναι βέβαιο ότι δεν είναι εντελώς αλάνθαστη η διοίκηση του Ο.Π.Α.Π., αλλά είναι, δυστυχώς, βέβαιο και μόνο βέβαιο, ότι η αντιπολίτευση που κάνει το ΠΑ.ΣΟ.Κ., απέχει από το να είναι και υπεύθυνη και παραγωγική και χρήσιμη. 
      	Θα συνεχίσετε, κύριε Υπουργέ, να εποπτεύετε το έργο σας στον Ο.Π.Α.Π., χωρίς να έχετε τη συμπαράσταση του ΠΑ.ΣΟ.Κ.. Δεν είναι τόσο τραγικό, ιδίως εάν αναλογιστεί κανείς, ότι η συμπεριφορά του δεν είναι καν βαρετή, όπως ευγενικά είπατε, αλλά είναι εξοργιστική και επικίνδυνη για τα συμφέροντα αυτού του μεγάλου Οργανισμού, που τόσο ωφελεί τον αθλητισμό, τον πολιτισμό και τις κοινωνικές του δράσεις. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον Κοινοβουλευτικό Εκπρόσωπο της Νέας Δημοκρατίας. 
      Το λόγο έχει ο Κοινοβουλευτικός Εκπρόσωπος του Συνασπισμού Ριζοσπαστικής Αριστεράς κ. Λεβέντης. 
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε. 
      Ο αθλητισμός είναι μια ανάγκη για όλους, για τη σωματική και την πνευματική υγεία, για την ψυχική ευεξία, για το συλλογικό πνεύμα που καλλιεργεί. Και βέβαια, αθλητικοί αγώνες γίνονται από αμνημονεύτων ετών, ήσαν πάντα δημοφιλείς, αλλά και από τα παλιά χρόνια συνδέονταν και με διαφόρων ειδών στοιχήματα που δημιουργούσαν σε ορισμένους, τουλάχιστον, ισχυρές συγκινήσεις. Στοιχήματα που είχαν σκοπό και το κέρδος. 
      Αυτή τη διάθεση έρχεται το οργανωμένο κράτος να αξιοποιήσει, ωθώντας τους πολίτες να συμμετέχουν, διαφημίζοντας διάφορα κέρδη και διάφορους τυχερούς, με σκοπό να εισπράττει ποσοστά αυτών των κερδών. 
      Στη χώρα μας αυτό το φαινόμενο έχει πάρει μεγάλες διαστάσεις και πριμοδοτείται με όλους τους τρόπους από την επίσημη πολιτεία. Τα προγνωστικά ποδοσφαίρου και ο επίσημος φορέας τους ο Ο.Π.Α.Π. λειτουργούν δεκαετίες τώρα και έχουν μετατραπεί σε ένα είδος χρυσοφόρου όρνιθος, μέσω της οποίας το κράτος προσπαθεί να λύσει τα οικονομικά του προβλήματα, όχι μόνο στον αθλητισμό, αλλά και στον πολιτισμό ακόμη, που στον τόπο μας έχουν συνδεθεί με ακατάληπτους, αλλά και παράλογους δεσμούς.
      Όσον αφορά τον Ο.Π.Α.Π. με βάση τον κύκλο εργασιών πρόκειται για μια σημαντικότατη δημόσια επιχείρηση. Με βάση την εισηγητική έκθεση του προϋπολογισμού του 2005, για το 2004 είχε οικονομικό αποτέλεσμα 690.000.000 ευρώ σε σχέση με τα 559.000.000 ευρώ για το σύνολο των Δ.Ε.Κ.Ο.. Το αποτέλεσμα αυτό είναι 1,23 φορές μεγαλύτερο του συνολικού αποτελέσματος των Δ.Ε.Κ.Ο., κάτι που σημαίνει ότι ήταν ο κύριος φορέας που συνέβαλε στο να καλύπτονται τα ελλείμματα των είκοσι ένα ελλειμματικών φορέων και έτσι να εμφανίζεται θετικό το οικονομικό αποτέλεσμα των Δ.Ε.Κ.Ο..
      Αποκαλύπτεται, με όλα όσα συμβαίνουν στον Ο.Π.Α.Π., ότι μέσα από τις υπάρχουσες δομές του πολιτικού μας συστήματος δεν εξυπηρετείται η ανάγκη για διαφάνεια, για έλεγχο και για αξιοπιστία, αλλά προωθείται η διάβρωση, η διαφθορά και η διαπλοκή. 
      Να υπενθυμίσω εδώ και το ζήτημα των ειδικών λογαριασμών. Ο ειδικός λογαριασμός 234372/1 του Υπουργείου Πολιτισμού, ο οποίος ετηρείτο στην Τράπεζα της Ελλάδος για λογαριασμό του, ετροφοδοτείτο από τα κέρδη του Ο.Π.Α.Π. με σημαντικά ποσά, των οποίων η διακίνηση γινόταν εκτός προϋπολογισμού, υπό καθεστώς αδιαφάνειας. Μέτρα συμμετοχής που συμβάλλουν στη διαφάνεια και θεσμοθέτησε το ΠΑΣΟΚ στα πρώτα χρόνια της διακυβέρνησής του απονευρώθηκαν, εκφυλίστηκαν, η συμμετοχή και η διαφάνεια περιορίστηκαν. 
      Είναι πολύ μεγάλη η ευθύνη των κυβερνήσεων των τελευταίων χρόνων που εγκαθίδρυσαν και εγκατέστησαν τη λογική και τους μηχανισμούς του τζόγου. Η Ελλάδα των καζίνο, όπως τη μετατρέψατε τα τελευταία χρόνια, απέκτησε και έναν οργανισμό του Ο.Π.Α.Π., που παράγει νομιμοποιημένα τυχερά παιγνίδια με ρυθμούς αντιστρόφως ανάλογους από ό,τι παράγεται στην παιδεία, στην υγεία και στον πολιτισμό. 
      Μιλάτε για έσοδα -και πράγματι έτσι είναι- με τον Ο.Π.Α.Π., αλλά αποδεικνύεται ότι ενδιαφέρεστε μόνο για το ταμείο. Το κράτος, η υπεύθυνη πολιτεία δεν μπορεί και δεν πρέπει να ενδιαφέρεται μόνο για το ταμείο. Πρέπει να ενδιαφέρεται για το ηθικό μέρος της κοινωνίας, για το πνευματικό της περιεχόμενο και για τις αξίες. Επιπλέον, αφού προσπαθήσατε να δημιουργήσετε συνείδηση τζογαδόρου στον Έλληνα πολίτη, που θα γεμίζει το ταμείο του Ο.Π.Α.Π., καταστήσατε αυτόν τον Ο.Π.Α.Π. ανώνυμη εταιρεία και τον παραδώσατε στο ιδιωτικό κεφάλαιο. Το ΠΑ.ΣΟ.Κ. χρόνια τώρα και ειδικότερα μετά το ’96 με τον περιβόητο ν. 2414/96, που άνοιγε το δρόμο των μετοχοποιήσεων και ιδιωτικοποιήσεων για τις Δ.Ε.Κ.Ο. προσάρμοσε την πολιτική του στην κατεύθυνση που ξεκίνησε η Νέα Δημοκρατία από το ’90-’93  τις ιδιωτικοποιήσεις και εκποιήσεις των πάντων. Καταστήσατε έτσι τον Ο.Π.Α.Π. πηγή πλούτου για τους λίγους, χωρίς να παράγει τίποτα για το κοινωνικό σύνολο. Και όχι μόνο δεν παράγει, αλλά εκεί στενάζει η νεολαία, οι μεροκαματιάρηδες, τινάζοντας οικογένειες στον αέρα και δημιουργώντας κοινωνικές τραγωδίες. Δεν φθάνει που ο Ο.Π.Α.Π., με το δρόμο που έχετε χαράξει, προωθεί το νόμιμο τζόγο με τα τεράστια κέρδη για τους λίγους σε βάρος της πλειοψηφίας των πολιτών, συνεχίζει ακόμα και σήμερα να κρατά σε ομηρία δεκάδες συμβασιούχους, πολλοί εξ αυτών με σύμβαση μιας ημέρας. Οι περισσότεροι εξ αυτών εργάζονται πάνω από είκοσι χρόνια –το ξέρετε πολύ καλά, κύριε Υπουργέ- έχουν δημιουργήσει οικογένειες, καλύπτουν πάγιες και διαρκείς ανάγκες του οργανισμού σε καθημερινή βάση ή τρεις την εβδομάδα. Παρ’ όλα αυτά αντί ο Ο.Π.Α.Π. να εφαρμόσει το νόμο για την τακτοποίηση των ήδη συμβασιούχων εργαζομένων στον οργανισμό, προσλαμβάνει ειδικούς συμβούλους εξαργυρώνοντας ακριβά γραμμάτια ή αυξάνει τους μισθούς των μελών του διοικητικού συμβουλίου –και αναφέρθηκαν τα νούμερα εδώ από τους συναδέλφους του ΠΑ.ΣΟ.Κ.- σε εποχές μάλιστα σκληρής λιτότητας και οικονομικής ανέχειας για τον ελληνικό λαό.
      Η εκποίηση του Ο.Π.Α.Π., ενός κερδοφόρου οργανισμού για το ελληνικό δημόσιο, θα έχει μακροπρόθεσμα καταστροφικές συνέπειες για τον ελληνικό ερασιτεχνικό αθλητισμό και τον πολιτισμό, ο οποίος επιχορηγείται από αυτόν, με δεδομένο ότι ενισχύεται από τα έσοδά του.
      Κύριοι συνάδελφοι του ΠΑ.ΣΟ.Κ. στους διαγωνισμούς και τις προμήθειες του Ο.Π.Α.Π. που επικαλείσθε, δεν είναι αν δόθηκαν μόνο νομότυπα στον άλφα ή βήτα επιχειρηματία. Το πρόβλημα είναι ότι οι προμήθειες και οι διαγωνισμοί στο δημόσιο χρησιμοποιούνται όχι για να ωφεληθεί το δημόσιο αλλά για να αναπτυχθούν πελατειακές σχέσεις, σχέσεις διαπλοκής και εδώ δεν είσαστε και εσείς άμοιροι ευθυνών.
      Επίσης, ένα σοβαρό πρόβλημα που σχετίζεται με τον Ο.Π.Α.Π. είναι το μοντέλο αθλητισμού που έχει επιλεγεί με ευθύνη των κυβερνήσεων και του ΠΑ.ΣΟ.Κ. και της Νέας Δημοκρατίας. Σήμερα είναι ένας κρατικοδίαιτος αθλητισμός, γιατί τα χρήματα του Ο.Π.Α.Π. που πρέπει να πηγαίνουν στον αθλητισμό και στον πολιτισμό τις περισσότερες φορές πηγαίνουν στον παραγοντισμό. Το ιδιότυπο κύκλωμα που δημιουργείται έτσι μέσα από τον παραγοντισμό δεν εξασφαλίζει την ανάπτυξη και την εξυγίανση του αθλητισμού. 
      Τα στοιχεία που καταθέτει το ΠΑ.ΣΟ.Κ. εμείς δεν τα γνωρίζουμε. Δεν έχουμε τη δυνατότητα να τα ελέγξουμε. Θεωρούμε ότι είναι έτσι. Έχοντας, όμως, μια νοσηρή εικόνα για τα φαινόμενα που παρατηρούνται στις διάφορες Δ.Ε.Κ.Ο., πιστεύουμε ότι μπορεί να είναι και έτσι και χειρότερα. Τα μεγάλα κόμματα, έχοντας δυνάμεις και μηχανισμούς, μπορούν να γνωρίζουν περισσότερα για τα τεκταινόμενα. Είναι, όμως, αυτό λειτουργία διαφάνειας; Όχι. 
      Έτσι, αυτό που θέλουμε να τονίσουμε είναι το εξής: Προφανώς μας ενδιαφέρει να γνωρίσουμε αυτά που καταγγέλλει το ΠΑ.ΣΟ.Κ. για το διαγωνισμό της πληροφορικής, για τις προμήθειες, για τις αμοιβές μελών, για το τι συμβαίνει στη Θεσσαλονίκη. Με τη σημερινή επερώτησή του, όμως, το ΠΑ.ΣΟ.Κ. δεν πηγαίνει στην ουσία του προβλήματος, που είναι ο ουσιαστικός δημόσιος και κοινωνικός έλεγχος των δημόσιων επιχειρήσεων. Και αυτό σχετίζεται και με την ασκηθείσα και από το ίδιο πολιτική. 
      Εσείς, κύριοι συνάδελφοι του ΠΑ.ΣΟ.Κ., αυτά τα γνωρίζετε πολύ καλά. Τα γνωρίζετε όχι μόνο γιατί έχετε και εσωτερική πληροφόρηση, αλλά και γιατί τα έχετε διαπράξει κατά κόρον στο παρελθόν. Δώσατε έτσι πολύ καλά μαθήματα στη Νέα Δημοκρατία, η οποία αποδεικνύεται σε αυτόν τον τομέα της διαπλοκής, της αδιαφάνειας και της ρουσφετολογίας εξαίρετος μαθητής. Το κακό είναι ότι τις συνέπειες αυτής της πολιτικής τις πληρώνει όχι μόνο ο ελληνικός αθλητισμός αλλά και ο ελληνικός λαός στο σύνολό του. 
      Ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Λεβέντη. 
      Το λόγο έχει ο κ. Μπόλαρης για να δευτερολογήσει. 
      Κύριε Μπόλαρη,  έχετε έξι λεπτά.
      ΜΑΡΚΟΣ ΜΠΟΛΑΡΗΣ: Ευχαριστώ πολύ, κύριε Πρόεδρε.
      Ο κύριος Υπουργός χαρακτήρισε τον κοινοβουλευτικό έλεγχο «βαρετό» και ο Κοινοβουλευτικός Εκπρόσωπος της Νέας Δημοκρατίας «εξοργιστικό». Νομίζω πως είναι λέξεις που, όταν αναφέρονται στην ουσία του ελέγχου, είναι παντελώς άστοχες κοινοβουλευτικά. Θα εξηγήσω γιατί είναι λάθος και πολιτικά. 
      Κύριε Πρόεδρε, όλες οι μεγάλες εφημερίδες της πατρίδας μας έχουν ασχοληθεί το τελευταίο διάστημα με τον Ο.Π.Α.Π.. Όλες, με αρνητικά σχόλια. Υπάρχουν δημοσιεύματα στο διεθνή Τύπο που αναφέρονται σε διεθνές σκάνδαλο που αφορά τον Ο.Π.Α.Π.. Έχουν εκδοθεί δικαστικές αποφάσεις σε βάρος του Ο.Π.Α.Π., που δεν τις εκτελεί. 
      Ο κύριος Υπουργός, ενώ του γίνονται ερωτήσεις και αιτήσεις καταθέσεων εγγράφων για τον κοινοβουλευτικό έλεγχο, αρνείται να μας δώσει τα στοιχεία. Οι πράκτορες του Ο.Π.Α.Π. απεργούν σε όλη την Ελλάδα και μάλιστα στις κρίσιμες μέρες που θα υπήρχε και μεγαλύτερη κίνηση. Και ενώ συμβαίνουν όλα αυτά, ο κύριος Υπουργός θεωρεί ότι είναι βαρετός ο κοινοβουλευτικός έλεγχος. Η Νέα Δημοκρατία διά του Κοινοβουλευτικού Εκπροσώπου θεωρεί ότι είναι εξοργιστικός. Γνωρίζουμε ότι εξοργίζονται. Όμως εξοργίζονται επειδή τους ελέγχουμε επί της ουσίας και επειδή αποκαλύπτουμε στην κοινή γνώμη αυτά τα οποία συμβαίνουν. 
      Κύριοι συνάδελφοι, ο Υπουργός σήμερα κατέθεσε τη φιλοσοφία του με δύο τρόπους. Ο πρώτος ήταν ρητός: Μας είπε από το Βήμα ότι κανείς δεν μας υπολογίζει, κανείς δεν μας λαμβάνει υπ’ όψιν, αναφερόμενος στους ισχυρισμούς που καταθέτουμε με την επερώτησή μας αυτή. 
      Επειδή, λοιπόν, ο Υπουργός εμφορείται απ’ αυτήν τη φιλοσοφία του «κανείς δεν σας υπολογίζει και κανείς δεν σας λαμβάνει υπ’ όψιν», ενώ ο ίδιος ελήφθη υπ’ όψιν από το σύνολο της ελληνικής κοινωνίας τις προηγούμενες μέρες, όταν εζήλωσε τη δόξα του Ηρόστρατου, ο οποίος θέλησε να μείνει στην ιστορία καίγοντας το ναό της Αρτέμιδος, ήρθε εδώ και συμπεριφέρεται με έναν τρόπο προκλητικό. Χωρίς να απαντά επί της ουσίας, θεωρεί ότι μπορεί να χειρίζεται με κομματικό και ρουσφετολογικό τρόπο τα ζητήματα που αφορούν τον Ο.Π.Α.Π.. 
      Απ’ αυτήν τη συμπεριφορά βγαίνει και το δεύτερο στοιχείο της φιλοσοφίας του. Το δεύτερο στοιχείο της φιλοσοφίας του περιγράφεται στην Παλαιά Διαθήκη: «Ου φιμώσεις βουν αλοώντα», δηλαδή το βόδι που είναι μέσα στο αλώνι και αλωνίζει να μην το φιμώνεις ποτέ. Να μπορεί να τρώει ανεξέλεγκτα. 
      Όμως, κύριε Υπουργέ, το δημόσιο χρήμα στις δημοκρατίες δεν είναι αλώνι όπου μπορεί κανείς ανεξέλεγκτα να τρώει ό,τι θέλει και όσο θέλει. Και σας το λέω αυτό διότι εμφανιστήκατε πάνω σαν να μη συμβαίνει τίποτα. Επιμελώς αποφύγατε να αναφερθείτε στις φοβερές και προκλητικές αυξήσεις του 300% στους μισθούς του προέδρου και του διευθύνοντος συμβούλου του Ο.Π.Α.Π., στις αυξήσεις από 3.500 στις 15.000 ευρώ μηνιαίως. Τα ακούν αυτά οι άνεργοι και οι υπό απόλυση εργαζόμενοι και τρελαίνονται. Και τα συνδυάζουν και δεν απαντήσατε  ούτε κάνατε συσχετισμό, πώς αυτά συνδέονται με τις διακηρύξεις του Πρωθυπουργού περί σεμνότητας και ταπεινότητας και περιστολής των δαπανών από πλευράς της Νέας Δημοκρατίας. Για όλα αυτά τίποτα. 
      Τι επιχειρήσατε όμως; Θα σας πω τι επιχειρήσατε. Πρώτα απ’ όλα επιχειρήσατε λασπολογικούς υπαινιγμούς σε βάρος των επερωτώντων, αναρωτώμενος αν γνωρίζουμε εμείς τις προσφορές των εταιρειών. Όταν εσείς πολύ καλά γνωρίζετε ότι αυτές τις προσφορές τις ξέρετε εσείς ή τα στελέχη του Ο.Π.Α.Π. ή όποιοι από τον Ο.Π.Α.Π. είναι εντεταλμένοι να τις ανοίξουν. Αυτούς λοιπόν τους λασπολογικούς υπαινιγμούς σάς τους επιστρέφουμε. 
      Δεύτερον, επιχειρήσατε διαστρεβλώσεις των θέσεών μας. Είπατε ότι τάχα εμείς είπαμε ότι διορίζονταν από τα πανεπιστήμια οι επιτροπές αξιολόγησης, ενώ ήταν σαφή και γραπτά και προφορικά αυτά τα οποία σας είπαμε. Ζητούσε ο Ο.Π.Α.Π. στις προηγούμενες διοικήσεις να προτείνουν τα πανεπιστήμια γιατί τα πανεπιστήμια ήξεραν ανάλογα με το είδος του διαγωνισμού ποιους επιστήμονες θα σας προσφέρουν, να σας προτείνουν ώστε να υπάρχει και αντικειμενικότητα αλλά και επιστημονική γνώση αντίστοιχου επιπέδου. 
      Τον εκλιπόντα υπάλληλο του Ο.Π.Α.Π. εσείς τον εκθέσατε. Εμείς ευχόμαστε να είναι ελαφρύ το χώμα που τον σκεπάζει. Αυτό δεν σημαίνει σε καμιά περίπτωση ότι υπήρξε ένα πολιτικό ζήτημα για το οποίο την πολιτική ευθύνη και τη διοικητική ευθύνη την έχει η διοίκηση του Ο.Π.Α.Π. και εσείς που την καλύπτετε. Διότι –και εδώ ξανά παραπλανήσατε τη Βουλή- είπατε ότι ήταν εκπρόσωπος των εργαζομένων, όμως δεν είπατε ότι δεν ψηφίστηκε από τους εργαζόμενους να τους εκπροσωπεί στη διοίκηση, αλλά ότι τον διόρισε η διοίκηση του Ο.Π.Α.Π. για να εκπροσωπεί τους εργαζομένους, πράγματα τα οποία δεν συνάδουν με το δημοκρατικό πολίτευμα, με το καταστατικό του Ο.Π.Α.Π.. Ούτε καν με το νόμο τον οποίο πέρυσι το καλοκαίρι ψηφίσατε για τις Δ.Ε.Κ.Ο., ο οποίος νόμος λέει ότι στα διοικητικά συμβούλια ορίζονται δύο εκπρόσωποι των εργαζομένων οι οποίοι εκλέγονται με καθολική ψηφοφορία. Και σ’ αυτό το σημείο ο συγκεκριμένος εκλιπών υπάλληλος ήταν εκτεθειμένος από τη δική σας πρακτική.  
      Κύριε Πρόεδρε, ακούστηκε κάτι που είναι πάρα πολύ σοβαρό και νομίζω ότι εσείς που έχετε μια εξαιρετική ευαισθησία σ’ αυτά τα ζητήματα όπως και εμείς δεν μπορούμε να το ξεπεράσουμε χωρίς σχολιασμό. Υπεύθυνος επαρχιακού Τύπου της Νέας Δημοκρατίας και πρόεδρος της επιτροπής διαφημίσεων του Ο.Π.Α.Π. το ίδιο πρόσωπο. Κύριε Πρόεδρε, θεωρώ ότι υπάρχει θέμα ελευθεροτυπίας στη χώρα. Υπάρχει θέμα συνταγματικότητας, λειτουργίας. Διότι δεν μπορεί ο κύριος υπεύθυνος επαρχιακού Τύπου της Νέας Δημοκρατίας το πρωί στο γραφείο του στη Ρηγίλλης να διαβάζει ποιες είναι οι εφημερίδες που στηρίζουν την Κυβέρνηση και το μεσημέρι από τον Ο.Π.Α.Π. να διανέμει τις διαφημίσεις. Υπάρχει τεράστιο ζήτημα με το οποίο νομίζω ότι πρέπει να ασχοληθεί η Επιτροπή Θεσμών και Διαφάνειας της Βουλής. Και δεν μπορεί απέναντι σ’ αυτά να μην απαντά ο Υπουργός. 
      Ευχαριστώ πολύ. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε. Το λόγο έχει η κ. Μανωλιά.
      ΧΡΥΣΑ ΜΑΝΩΛΙΑ: Ευχαριστώ, κύριε Πρόεδρε. Μένει κατάπληκτος πια ο κόσμος, κύριε Υπουργέ. Πλήττεται η λογική του λες και ζει σε δυο διαφορετικούς κόσμους. Από τη μια τα παιδιά ενός ανώτερου θεού, απ’ την άλλη τα παιδιά ενός κατώτερου θεού. Από τη μια το φαγοπότι, οι αυθαιρεσίες, η κατασπατάληση του δημοσίου χρήματος. Ποσά που εκπλήσσουν. Διακόσιες τρεις χιλιάδες ευρώ, κύριε Υπουργέ, πεταμένα λεφτά ως αποζημίωση –έντοκα κιόλας τα ζητάει και με το δίκιο του- ο γενικός διευθυντής Θεσσαλονίκης- που ενώ είχε τριετή σύμβαση ζητήθηκε να αντικατασταθεί από άλλον εκλεκτό σας. Εσείς τον είχατε βάλει. 
      Ρουσφέτια σε ημέτερους ατέλειωτα. Πρόεδρος της Επιτροπής Χορηγιών είναι ο διευθυντής του γραφείου σας, κύριε Υπουργέ. Όπως είπε λίγο πριν ο αγαπητός συνάδελφος κ. Μπόλαρης, πρόεδρος της επιτροπής διαφήμισης του Ο.Π.Α.Π. είναι ο υπεύθυνος επαρχιακού Τύπου της Νέας Δημοκρατίας. Κατά τα άλλα, ούτε κομματικοποιείτε ούτε υπάρχει διαπλοκή ούτε σπατάλη υπάρχει. Έλεος, φωνάζει ο κόσμος, που αποτελεί την άλλη πλευρά, την άλλη όχθη και που βιώνει αυτό που βιώνει ο καθένας μας στον τόπο του. Υπάρχουν αθλητικοί ποδοσφαιρικοί σύλλογοι στεγνοί. Επαίτες τους έχετε καταντήσει. Κλείσατε τις στρόφιγγες. Αθλητικές υποδομές; Ξεχάστε τες. «Δεν έχουμε», τους λέτε. Το Πρόγραμμα «2004» πάγωσε, όπως πάγωσε και το χαμόγελο και η ελπίδα και η αισιοδοξία όλων όσοι αγαπούν τον αθλητισμό και το ποδόσφαιρο.
      Δεν μπορώ να μην κάνω μία αναφορά, κύριε Υπουργέ, στην αγανάκτηση όλων των συνδικαλιστικών φορέων της Ομοσπονδίας των Πρακτόρων, που διαμαρτύρονται για τις αδιαφανείς διαδικασίες και τη συγκεντρωτική λογική με την οποία προχωράτε τη διαχείριση των πρακτορείων ερήμην των ιδίων. Καταγγέλλουν την «Ο.Π.Α.Π.-Υπηρεσιών» για υφαρπαγή χρημάτων, ότι επιδιώκει να τους μετατρέψει από πράκτορες σε υπηρέτες, ότι γίνεται επιλεκτική η συναλλαγή με τα πρακτορεία. 
      Και εσείς, κύριε Υπουργέ, κωφεύετε. Δεν ξέρουμε αλήθεια πώς εννοούσατε τη στήριξη του αθλητισμού. Εγώ βλέπω μόνο στήριξη ημετέρων, στήριξη εχόντων και συμφερόντων, στήριξη τραπεζών. Μεταθέσατε στον Ο.Π.Α.Π. το κόστος προσέλκυσης των πωλήσεων μέσω της πιστωτικής κάρτας, αντί να το επιβαρυνθούν οι τράπεζες. Ως και αυτό κάνατε.
      Ξέρετε τι  μας απογοητεύει περισσότερο, κύριε Υπουργέ; Ότι δεν συγκινείστε, δεν αγωνιάτε. Πόσο μακρινά, αλήθεια, ηχούν τα προεκλογικά μεγάλα λόγια σας, τότε που εμφανιζόσασταν ως οι αρχάγγελοι της κάθαρσης, της διαφάνειας, ενάντια στη σπατάλη, ενάντια στη διασπάθιση του δημόσιου χρήματος. Διερωτάται κανείς πόσο μπορούν να απέχουν τα λόγια από τις πράξεις και μάλιστα τόσο ασύστολα και ανερυθρίαστα. 
      Κύριε Υπουργέ, στον Ο.Π.Α.Π. βλέπει κανείς κάθε αναίρεση μιας χρηστής διοίκησης. Κρίνοντας τις πράξεις και τις παραλείψεις, τις αυθαιρεσίες, τις παρατυπίες και τις μεθοδεύσεις της διοίκησης του Ο.Π.Α.Π., κρίνεται η ίδια η Κυβέρνηση, η πολιτική ηγεσία του Υπουργείου Πολιτισμού και ο ίδιος ο Πρωθυπουργός, γιατί εσείς έχετε την απόλυτη πολιτική ευθύνη, την οποία θα σας χρεώσει και για αυτή θα σας κρίνει ο ελληνικός λαός.
      Και τελειώνω με το εξής: Κατεβείτε, κύριε Υπουργέ, σας παρακαλούμε από το βάθρο σας. Απεκδυθείτε την αλαζονική σας νοοτροπία και δώστε απαντήσεις στις ερωτήσεις μας σεβόμενος τον κοινοβουλευτικό έλεγχο, γιατί είναι άπειρες οι ερωτήσεις μας που δεν έχουν απαντηθεί και άλλες τόσες είναι εκείνες που δίνετε απάντηση με παραπλανητικά και ελλιπή στοιχεία.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κυρία Μανωλιά. 
      Το λόγο έχει ο κ. Αηδόνης.
      ΧΡΗΣΤΟΣ ΑΗΔΟΝΗΣ: Ευχαριστώ, κύριε Πρόεδρε.
      Ομολογώ ότι είκοσι πέντε λεπτά παρακολουθούσα τον κύριο Υπουργό για να δω τι θα μπορούσε να απαντήσει σε όλα αυτά τα οποία του καταλογίζουμε. Είναι πραγματικά η πρώτη φορά που εμένα τουλάχιστον με απογοήτευσε, γιατί απευθυνόμενος σε εμάς, είπε ότι δεν έχει να προσθέσει τίποτα. Νομίζω, όμως, ότι και εσείς δεν έχετε να επαναλάβετε τίποτα, γιατί παρακολουθώντας κάποιος την τοποθέτησή σας, είδε ότι ουσιαστικά εκείνο το οποίο κάνατε ήταν να καταφύγετε σε μια προσπάθεια αποφυγής να απαντήσετε στα πολύ σημαντικά ζητήματα, τα οποία σας θέσαμε.
      Επειδή ο χρόνος είναι πάρα πολύ λίγος, θα περιοριστώ μόνο σε τρία σημεία. 
      Πρώτον, προσπαθήσατε να χρησιμοποιήσετε μια επιχειρηματολογία περί αμοιβών και κάνατε έναν ισοσκελισμό. Δημοσιοποιημένες καταστάσεις του 2005 εμφανίζουν ότι οι αμοιβές είναι 448.150 ευρώ για το 2004 και 887.200 ευρώ για το 2005. Βλέπω, λοιπόν, μια μεγάλη διαφορά. 
      Ξέρετε τι σημαίνει αυτό, κύριε Υπουργέ; Ότι το κάθε μέλος του Διοικητικού Συμβουλίου του Οργανισμού αμείβεται κατά μέσο όρο με 6.000 ευρώ έως 7.000 ευρώ, δηλαδή ξεπερνά το μισθό ενός Βουλευτή, προσεγγίζει το μισθό ενός αρεοπαγίτη και είναι κοντά στο μισθό και παραπάνω του πιλότου που πετά για να προστατεύσει τα εθνικά μας σύνορα.
      Εκείνο, το οποίο μπορεί να πει κανείς σήμερα είναι: «Μα, είναι δυνατόν να κάνετε αυτόν το λαϊκισμό –χρησιμοποιώ για εμένα αυτήν την έκφραση- και να προσπαθείτε με αυτό το επιχείρημα να πείσετε;». Ναι, κύριε Υπουργέ, είναι δυνατόν. Γιατί; Γιατί εσείς ως Κυβέρνηση ήσασταν εκείνοι, οι οποίοι μιλάγατε πάντοτε για μία προσπάθεια να σταματήσετε τη διασπάθιση του δημόσιου χρήματος. Όταν, λοιπόν, η πολιτική σας πρακτική –όχι φυσικά μόνο η δική σας, ως Υπουργείου, αλλά όλων των Υπουργείων- κινείται σε αυτήν την κατεύθυνση, καταλαβαίνετε ότι αυτός ο απλός ισχυρισμός είναι όχι απλά βάσιμος, είναι και αποδεκτός. 
      	Ένα δεύτερο θέμα, το οποίο θίγει αυτή η επίκαιρη επερώτηση προσδιορίζει μέσα σε ένα σημείο της το τι σημαίνει διαπλοκή, κύριε Υπουργέ. Σε σχέση, λοιπόν, με την Ο.Π.Α.Π. θυγατρική. Οι δύο βασικοί σκοποί αυτής της «Ο.Π.Α.Π.-Υπηρεσιών», είναι ο εκσυγχρονισμός των πρακτορείων και η εκμετάλλευση των τηλεοπτικών δικαιωμάτων των ποδοσφαιρικών ανωνύμων εταιρειών. Αυτοί είναι οι δύο βασικοί σκοποί. Αυτή τη στιγμή δεν κάνει τίποτα απ’ αυτά. Το μόνο το οποίο κάνει είναι να εκδίδει επιχορηγήσεις για διάφορους φίλα προσκείμενους ανθρώπους ή σωματεία και καλά κάνει, και θα συμφωνήσω ότι πιθανώς στο παρελθόν γινόταν. Το θέμα είναι ότι πρέπει να βρούμε κάποια στιγμή ένα πλαίσιο για το πώς πρέπει να γίνεται από εδώ και πέρα. Αυτή είναι μια πρόταση, γιατί μας καταλογίσατε ότι δεν κάνουμε προτάσεις. 
      	Εσείς ήσασταν, λοιπόν, εκείνος ο οποίος μιλάγατε για μια διαφάνεια σ' αυτό το καθεστώς επιχορηγήσεων και εσείς προχωρήσατε σήμερα να θεσμοθετήσετε το πλαίσιο πάνω στο οποίο θα υπάρχει και αντικειμενικότητα και διαφάνεια. Γιατί δεν το κάνετε και αντιγράφετε, όπως λέτε πολλές φορές, το παρελθόν για το οποίο δεν επιχαίρεστε;
      	Κλείνω, κύριε Πρόεδρε, λέγοντας σε σχέση με τους σκοπούς αυτής της εταιρείας το εξής: Από τη στιγμή που δεν κάνει το αυτονόητο, δηλαδή να διαχειριστεί τα τηλεοπτικά δικαιώματα, σημαίνει ότι παραχωρεί το δικαίωμά της. Πού το παραχωρεί; Το παραχωρεί σε μεγάλους τηλεοπτικούς σταθμούς, οι οποίοι έρχονται να επιχορηγηθούν με ποσά έως και 8.000.000 ευρώ, για να μπορέσει να μπει και η σφραγίδα τού τι σημαίνει διαπλοκή σε αυτόν τον τόπο. 
      	Ευχαριστώ, κύριε Πρόεδρε, για την ανοχή σας. 
      	ΠΡΟΕΔΡΕΥΩΝ (Γεώργιος Σούρλας):  Σας ευχαριστούμε, κύριε Αηδόνη. 
      	Ο κύριος Υπουργός έχει το λόγο. 
      	ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Κύριε Πρόεδρε, κυρία και κύριοι, να πω ότι δεν με παρακολουθήσατε και σας το λέω με πολύ σεβασμό. Όσα θέματα τέθηκαν τα έχω απαντήσει στην πρωτολογία μου, αν θέλετε πάρτε το κείμενο και ξαναδείτε το -δεν θέλω να συνεχίσω τη διαδικασία, αλλά παρακολουθείστε με και μία φορά- ένα-ένα, όσα αφορούσαν το διαγωνισμό, τα μέλη της διοίκησης, τις αμοιβές τους, την «Ο.Π.Α.Π.-Υπηρεσιών». Ελεύθερη αγορά είναι, ο καθένας διεκδικεί τα δικαιώματα στην τηλεόραση, παντού. Αυτή είναι η μάχη που γίνεται παντού. Έτσι, λοιπόν, έχει διαμορφωθεί το σημερινό σκηνικό. 
      Κατ’ αρχάς μιλάτε ατυχώς για έναν αδιαφανή και διεφθαρμένο φορέα. Να ρωτήσω κάτι: Πώς βλέπετε το αίτημα κάποιων από εσάς να αγοραστούν χίλια βιβλία που έχουν γραφεί συνολικής αξίας 25.000 ευρώ, από τον Ο.Π.Α.Π.; Πώς σας φαίνεται, δηλαδή, ένα ωραίο βιβλίο –εγώ το έχω διαβάσει- να το χρηματοδοτήσει η «Ο.Π.Α.Π. Α.Ε.»; Γιατί πάτε και το ζητάτε σε έναν διεφθαρμένο οργανισμό. 
      ΔΗΜΗΤΡΙΟΣ ΛΙΝΤΖΕΡΗΣ: Ποιος πάει, κύριε Υπουργέ; 
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Είναι κατανοητό, δεν θέλω να πω παραπάνω, εσείς το ξέρετε πολύ καλά. Δεν χρειάζεται να προχωρήσουμε παραπέρα. 
      ΜΑΡΚΟΣ ΜΠΟΛΑΡΗΣ: Δεν γνωρίζουμε τίποτα απ’ όλα αυτά και δεν καταλαβαίνουμε τι λέτε. Τη Βουλή αφορά. Εμείς είμαστε επερωτώντες. 
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Όχι, δεν αφορά εσάς. 
      ΠΡΟΕΔΡΕΥΩΝ (Γεώργιος Σούρλας): Κύριε Λιντζέρη, ο Κοινοβουλευτικός σας Εκπρόσωπος θα το θέσει το θέμα, όταν θα πάρει το λόγο. 
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Μπορείτε να θέσετε παραπέρα την όλη διαδικασία. 
      Θα αναφερθώ, λοιπόν, σε ένα-ένα από τα θέματα, τα οποία τέθηκαν για να τα απαντήσω, γιατί τα θέτετε και τα ξαναθέτετε διαρκώς στη συζήτηση. 
      Εκκρεμείς συμβάσεις με την «INTRΑCOM». Για να ακούσουμε λίγο το ενδιαφέρον σκηνικό. Η διοίκηση την οποία είχατε διορίσει έφυγε στις 20 Μαΐου 2004. Αλλά έχει εγκρίνει σύμβαση συντήρησης και τεχνικής υποστήριξης των τερματικών μηχανών των πρακτορείων, σύμβαση συντήρησης του υφιστάμενου μηχανογραφικού κέντρου, σύμβαση αναβάθμισης του υφιστάμενου κεντρικού συστήματος της «Ο.Π.Α.Π. Α.Ε.», όλες αποφάσεις πριν από τις εκλογές, το 2003 -για να είμαι κατανοητός- σύμβαση για την ανάπτυξη λογισμικού συστήματος κυρίου και εφεδρικού κέντρου -πάλι το 2003- σύμβαση για την μετάπτωση του λογισμικού ΛΟΤΤΟ σε περιβάλλον UNIX -πάλι το 2003, σύμβαση για την προμήθεια του πρωτοκόλλου διασύνδεσης. 
      Όλες αυτές τις συμβάσεις τις έχει αναθέσει το προηγούμενο διοικητικό συμβούλιο της «Ο.Π.Α.Π. Α.Ε.», έγιναν και δεν τις πλήρωσε, δεν πήγε να υπογράψει τις συμβάσεις. Ήλθε η καινούργια διοίκηση να φροντίσει να διαχειριστεί τα δικά σας τα υπόλοιπα. Σύνολο συμβάσεων 16 εκατομμύρια, η τελική συμφωνία λιγότερο από 10, με διπλάσιο εύρος έργου από αυτό το οποίο εσείς είχατε αναθέσει και αυτό έρχεστε να μας πείτε ότι είναι αρνητικό, χωρίς να ντρέπεστε λιγάκι. 
      Δεν μιλάω προσωπικά, αλλά κάποια στιγμή θα πρέπει να συνδεόμαστε με το παρελθόν, να βλέπουμε τι προϋπήρχε και τι παρέλαβε και επέλυσε αυτή η διοίκηση. Να δούμε επίσης τι ακριβώς εξασφαλίζεται με αυτές τις καινούργιες συμφωνίες όπως υλοποιήθηκαν. 
      Εξασφαλίζεται μέχρις ότου υπάρξει ο νέος ανάδοχος -και αυτό απαντά στο ερώτημά σας- αδιάλειπτα, αξιόπιστα και υπεύθυνα η λειτουργία του όλου συστήματος, αντικείμενο εκ των ων ουκ άνευ για τη λειτουργία της «Ο.Π.Α.Π. Α.Ε.», που μπορούσε οποιαδήποτε στιγμή να καταπέσει. Εξασφαλίζεται η συντήρηση των τερματικών μηχανών και του κεντρικού μηχανογραφικού συστήματος, που εσείς είχατε αφήσει στον αέρα. 
      Εξασφαλίζονται οικονομικά οφέλη από τη διάθεση λογισμικού και τη νέα σύμβαση συντήρησης του κεντρικού μηχανογραφικού συστήματος. Εκσυγχρονίζεται το σημερινό σύστημα μέχρις ότου προκύψει εκ του διαγωνισμού  το καινούργιο. Δεν καταβάλλεται το τίμημα για τα πρωτόκολλα διασύνδεσης τερματικών μηχανών, 2.700.000 ευρώ, τα οποία είχατε συμφωνήσει. Διατίθενται αδαπάνως δύο χιλιάδες τερματικές μηχανές για τις ανάγκες της «Ο.Π.Α.Π. Α.Ε.».
      Αναλαμβάνει η ανάδοχος να θέσει -και αυτό έχει ιδιαίτερη σημασία για την ανεξαρτησία της λειτουργίας του- στη διάθεση του μελλοντικού αναδόχου αδαπάνως όλα τα αναγκαία στοιχεία του συστήματος. Και βέβαια όλο αυτό το σύστημα, το οποίο εσείς αφήσατε ως υπόλοιπο, εμείς φροντίσαμε να το αξιοποιήσουμε για το συμφέρον της εταιρείας, των μετόχων της, για το συμφέρον των πολιτών. 
      Ξέρετε, αν ήθελα να ανταποδώσω τις εκφράσεις σας, θα έπρεπε να είμαι πάρα πολύ σκληρός. Θα σας πω δύο απλά πράγματα και φροντίστε στη δευτερολογία σας να επιβεβαιώσετε ότι στην Αίθουσα αυτή υπάρχει αξιοπιστία, υπάρχει σεβασμός. Έγινε μια αναφορά στο Πρόγραμμα «EQUAL». Το πρόγραμμα αυτό, το οποίο εγκρίθηκε επί των ημερών του ΠΑ.ΣΟ.Κ., υλοποιήθηκε από την Κυβέρνηση της Νέας Δημοκρατίας. Στην Αθήνα, στη Λάρισα, στον Πύργο και στη Θεσσαλονίκη, σε όλη την Ελλάδα υπάρχουν συνολικά είκοσι δύο συμβάσεις, εκ των οποίων στη Θεσσαλονίκη μόνο τέσσερις. Αυτές είναι για τη λειτουργία των καταστημάτων με την ονομασία ONE STOP SHOPS. Αναφερθήκατε σε ογδόντα. Για να δούμε αυτοί οι ογδόντα πού βρίσκονται. 
      Να πω και κάτι ακόμα. Δεν είναι υλοποίηση της «Ο.Π.Α.Π. Α.Ε.», μετέχουν δεκαεννέα φορείς -εταίροι από δήμους, Τοπική Αυτοδιοίκηση, Νομαρχιακή Αυτοδιοίκηση και άλλα Υπουργεία. Σωστά ο Κοινοβουλευτικός μας Εκπρόσωπος σας είπε την τρίτη εκδοχή, η οποία φαίνεται από τα στοιχεία να επιβάλλεται στην εικόνα που δημιουργείται στη δική μας Αίθουσα. 
      Έγινε αναφορά στο «ΣΤΟΙΧΗΜΑ». Ξέρετε ότι βγήκε ήδη η απόφαση και τριάντα πέντε ομάδες έχουν πάρει έγκριση για συμμετοχή ως ένα μέρος αγώνων ελληνικών πρωταθλημάτων στο «ΣΤΟΙΧΗΜΑ»;
      Το γεγονός ότι στα διανεμόμενα κέρδη το όριο έφτασε στο 66% γνωρίζετε ότι αύξησε τον τζίρο σε πολύ υψηλά επίπεδα και όχι μόνο κάλυψε τα κενά, αλλά δημιούργησε νέα ανοδική πορεία. Για τους συμβούλους –ήδη δύο-τρεις που είδα- δεν υπάρχουν καθόλου. Θα το μελετήσουμε, κύριε συνάδελφε, υπό την έννοια της σωστής πρακτικής που πρέπει να ακολουθείται στην Αίθουσα αυτή.
      	 Θα πω λοιπόν ότι ένα ακόμα στοιχείο που αναφέρατε για την πολιτική της διαφημιστικής προβολής του Ο.Π.Α.Π. κατ’ αρχήν έχει να κάνει με την προώθηση και την προβολή της εικόνας της εταιρείας που, όπως κι εσείς γνωρίζετε –και φαντάζομαι να χαίρεστε- κατέχει κορυφαία θέση στην Ευρώπη στο χώρο των λοταριών με την προβολή των προϊόντων της, τα οποία κατέχουν την πρώτη θέση στην ελληνική αγορά τυχερών παιχνιδιών και απολαμβάνουν της εμπιστοσύνης των Ελλήνων πολιτών. 
      Στον τρόπο διανομής της διαφήμισης τηρούνται οι αναλογίες που καθορίζουν οι κυκλοφορίες, γι’ αυτό δεν έχουμε διαμαρτυρίες από κανέναν, όπως καταλαβαίνετε, εκτός από σας. Οι ακροαματικότητες και οι τηλεθεάσεις των μέσων ενημέρωσης. Το βασικότερο; Έχει δοθεί έμφαση στη διασπορά της διαφήμισης στην περιφέρεια χωρίς αποκλεισμούς και επιλεκτικές προσεγγίσεις. Θα σας υπενθυμίσω ότι επί εποχής ΠΑ.ΣΟ.Κ. η περιφέρεια έπαιρνε 8%, 9%, 10%, όταν είναι νομοθετημένο το 30% που σήμερα εμείς εφαρμόζουμε σε απόλυτο βαθμό.
      	Όσον αφορά τις χορηγίες, σας διάβασα προηγουμένως. Τώρα απλώς θα κάνω δύο-τρεις πιο συγκεκριμένες αναφορές. Πολιτισμός: Ίδρυμα Μείζονος Ελληνισμού, Ευρωπαϊκό Πολιτιστικό Κέντρο Δελφών, Κιβωτός Πολιτισμού, Αστική μη κερδοσκοπική Εταιρεία, Κέντρο Μελέτης και Έρευνας του Ελληνικού Θεάτρου.
      Παιδεία: Επιτροπή Ερευνών Παντείου Πανεπιστημίου, Ίδρυμα Διοικητικού Κύκλου, Ευρωπαϊκό Κέντρο Δημοσίου Δικαίου, Επιτροπή Ερευνών Πανεπιστημίου Πελοποννήσου, Διεθνής Εταιρεία Ελληνικής Φιλοσοφίας.
      Αθλητισμός: Τεράστια η προσφορά, το γνωρίζετε πάρα πολύ καλά. Βέβαια στα θέματα υγείας γνωρίζετε για 1.000.000 ευρώ στον αγώνα κατά των ναρκωτικών, γνωρίζετε την παρουσία στα μεγάλα προβλήματα της χώρας και στα διεθνή, όπως το τσουνάμι, όπου η «Ο.Π.Α.Π. Α.Ε.» στήριξε αυτήν την παγκόσμια ανάγκη για τους κατοίκους των περιοχών που είχαν πληγεί απεριόριστα. 
      Είμαστε περήφανοι γιατί το χορηγικό πρόγραμμα ακολουθείται απόλυτα απέναντι στην κοινωνία. Ως βασικό στοιχείο έχει τους στόχους της εταιρικής διακυβέρνησης. Θεωρούμε ότι ένα αδιαφανές πεδίο που εσείς είχατε εγκαταστήσει πλέον σήμερα έχει αντικατασταθεί από μία θετική προσέγγιση των πραγματικών προβλημάτων τα οποία μπορούν να λυθούν μέσα απ’ αυτήν τη διαδικασία. 
      	Θα προχωρήσω λίγο παραπέρα, στις δραστηριότητες της «Ο.Π.Α.Π. Α.Ε.» σε διεθνές επίπεδο. Έχουμε εκλέξει τον κ. Κολοσούσα στη θέση του δευτέρου αντιπροέδρου της «European State Lotaries». Αυτή αριθμεί εβδομήντα κράτη-μέλη παγκοσμίως. Ήμασταν οι εισηγητές για τη δημιουργία μόνιμης αντιπροσωπείας της «European State Lotaries» στις Βρυξέλλες και ήδη έχουμε δημιουργήσει μόνιμη αντιπροσωπεία στο συγκεκριμένο χώρο από δική μας εισήγηση. 
      Οι γραπτές παρεμβάσεις της «Ο.Π.Α.Π. Α.Ε.» προς διαφόρους θεσμικούς παράγοντες για τη διατήρηση του κρατικού μονοπωλίου προς τους Ευρωβουλευτές Χατζηδάκη και Ματσούκα –για να υπάρχει η πλήρης ενημέρωση- τα υπομνήματα στο Υπουργείο Οικονομικών, στο Υπουργείο Αθλητισμού, η επιστολή προς τον κ. Σταύρο Δήμα και τα στοιχεία που με τη μάχη που δώσαμε έφερε, έτσι ώστε η οδηγία υπηρεσιών να μη συμπεριλάβει τα τυχερά παιχνίδια στις δράσεις που ρυθμίζονται από τη δική σας διοργάνωση. Έχουμε την ανάληψη της διοργάνωσης του Παγκοσμίου Συνεδρίου της «World Lotaries Association» για το 2008 στη Ρόδο και σεμινάριο ευρωπαϊκών και νομικών υποθέσεων που θα γίνει τον Οκτώβριο στη Θεσσαλονίκη. 
      Είναι φανερό λοιπόν ότι η «Ο.Π.Α.Π. Α.Ε.» δεν είναι αυτή που περιγράψατε. Η «Ο.Π.Α.Π. Α.Ε.» είναι μία δυναμική εταιρεία η οποία δρα στο διεθνές περιβάλλον, διαμορφώνει πολιτική σε ευρωπαϊκό και παγκόσμιο επίπεδο και προωθεί σταθερά και απαρέγκλιτα τις θέσεις της πολιτείας. Φαντάζομαι ότι στην έννοια της πολιτείας συμμετέχετε υπέρ της διατήρησης του κρατικού μονοπωλίου και τον αγώνα ενάντια στον παράνομο στοιχηματισμό. 
      Είναι φανερό ότι με τις επερωτήσεις σας ως μέσο κοινοβουλευτικού ελέγχου, οι οποίες είναι απαραίτητες για τη διεξαγωγή ενός γόνιμου και εποικοδομητικού διαλόγου, οδηγείτε πάρα πολλές φορές λανθασμένα την εικόνα προς τους επενδυτές, θεσμικούς ή όχι, προς τους μικροεπενδυτές και σαφέστατα δεν βοηθάτε στην πορεία και κυρίως οι χρονικές συγκυρίες, οι οποίες επιλέγονται σε μια εποχή όπου η τεχνολογική αναβάθμιση της «Ο.Π.Α.Π. Α.Ε.» και του δικτύου επικοινωνίας είναι στρατηγικός άξονας ανάπτυξης, όπως η οργάνωση και η διεξαγωγή του «ΣΤΟΙΧΗΜΑΤΟΣ» από τον ίδιο τον Ο.Π.Α.Π. κατά το προσεχές έτος, η απόκτηση νέων ιδιόκτητων κτηριακών υποδομών για όλες τις ανάγκες του οργανισμού, ο εκσυγχρονισμός της οργανωτικής δομής και λειτουργίας της εταιρείας, η συνεχής και ουσιαστική παρέμβαση στα διεθνή δρώμενα, όπως αναφέραμε νωρίτερα, η αναβάθμιση της εταιρικής εικόνας της «Ο.Π.Α.Π. Α.Ε.», η τεχνολογική και οργανωτική ενίσχυση και αναβάθμιση του δικτύου των πρακτορείων.
      Είναι σαφές, κυρίες και κύριοι συνάδελφοι, ότι η Κυβέρνηση έχει χαράξει στρατηγικούς άξονες πολιτικής για τον Ο.Π.Α.Π. σε αντίθεση με την παντελή έλλειψη κατεύθυνσης κατά το παρελθόν. Η ενίσχυση της εικόνας της «Ο.Π.Α.Π. Α.Ε.» έχει ως αποτέλεσμα ο οργανισμός να μη συμμετέχει απλώς στα διεθνή δρώμενα αλλά να έχει δημιουργήσει εκείνη τη δυναμική που του επιτρέπει να μετέχει στη χάραξη διεθνούς πολιτικής. Είναι σαφές ότι, εάν συνεχίσετε στην ίδια τακτική -δεν μας φοβίζει ο έλεγχος, τον επιζητούμε και πάντα η διαφάνεια ήταν ένα από τα στοιχεία αυτής της Κυβέρνησης- εκείνο που θα σας πρότεινα είναι να είστε προσεκτικοί στις εκφράσεις σας -όχι όσον αφορά το πρόσωπό μου, έτσι και αλλιώς προηγήθηκαν άλλοι με χειρότερο τρόπο, εσείς έρχεσθε σε δεύτερη γραμμή- αλλά κυρίως ας προστατεύσουμε κάτι που όλοι μαζί έχουμε οικοδομήσει εδώ και πενήντα χρόνια και σήμερα αποτελεί έναν αιμοδότη στον πολιτισμό, στον αθλητισμό, στην παιδεία, στην υγεία. Και κλείνοντας, να σας πω ότι η συγκεκριμένη Κυβέρνηση διά του Υπουργείου Οικονομικών διαθέτει σ’ αυτούς τους τομείς περισσότερα χρήματα απ’ ό,τι εισπράττει από τα κέρδη της εταιρείας. 
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ. κ. Λιντζέρης.
      ΔΗΜΗΤΡΙΟΣ ΛΙΝΤΖΕΡΗΣ: Κύριε Υπουργέ, χρωστάτε μία απάντηση. Από αυτό εδώ το επίσημο Βήμα είπατε ότι ο Ο.Π.Α.Π. έχει δεκαεπτά συμβούλους. Σας κατέθεσα μια κατάσταση με σαράντα, όπου γράφονται και οι αποφάσεις και τα χρήματα και είναι πλήρως τεκμηριωμένη. Περιμένω την απάντησή σας, δεν μου τη δώσατε. Αντ’ αυτού θέλετε να σας δώσω την κατάσταση των συμβούλων που έχετε προσλάβει  μέσω του «EQUAL» ή των απασχολούμενων. Αν μου απαντήσετε, κύριε Υπουργέ, στο πρώτο κομμάτι, θα σας δώσω και το δεύτερο. 
      ΠΡΟΕΔΡΕΥΩΝ (Γεώργιος Σούρλας): Καλά θα κάναμε για τη διαφάνεια κα για τη λειτουργία να τα καταθέσετε και από τις δύο πλευρές.
      ΔΗΜΗΤΡΙΟΣ ΛΙΝΤΖΕΡΗΣ: Μα, προφανώς. Περιμένω μία απάντηση, γι’ αυτό σας είπα. Συναρτάται, κύριε Πρόεδρε, η μία με το άλλο και περιμένω μία απάντηση. Παρακαλώ, αν θέλει ο κύριος Υπουργός, να μου απαντήσει. Αν μου απαντήσει, θα το πράξω. Έχει νόημα, διότι δεν είναι δυνατόν, κύριε Πρόεδρε, να βγαίνει ο Υπουργός και να λέει για δεκαοκτώ συμβούλους, να μου καταθέτει επίσημα έγγραφα με δεκαοκτώ συμβούλους και εγώ να του επισυνάπτω σαράντα. Αυτό είναι μία σκαστή περίπτωση απόκρυψης και, παρακαλώ πάρα πολύ, μπορείτε να το δείτε και εσείς.
      Κυρίες και κύριοι συνάδελφοι, για μια ακόμη φορά ο κύριος Υπουργός  επανέλαβε τα ίδια και τα ίδια: για όλα φταίει το κακό ΠΑ.ΣΟ.Κ., για όλα φταίνε οι κακές επιλογές του παρελθόντος. Νομίζω όμως ότι δύο χρόνια και πλέον είναι ικανός χρόνος για να κριθεί και η ίδια η Κυβέρνηση της Νέας Δημοκρατίας. Δεν το πράττει.
      Βεβαίως, ο καθένας αντιλαμβάνεται την πολιτική με τα δικά του κριτήρια. Κάποιοι συγκινούνται, κάποιοι άλλοι δεν συγκινούνται. Εγώ, λοιπόν, επειδή ανήκω σε αυτούς που την πολιτική την ασκώ κατά τη δυνατότητά μου με διαφάνεια απόλυτη, θα παρακαλούσα τον κύριο Υπουργό να απαντήσει στα συγκεκριμένα ερωτήματα, τα οποία έθεσα. Αλλιώς, θα δικαιούμαι να λέω ότι αντιδρά σαν παίκτης ερασιτεχνικού πρωταθλήματος, που στην πίεση του αντιπάλου πετάει την μπάλα στις εξέδρες. 
      Να πούμε λίγα πράγματα για την «Ο.Π.Α.Π.-Υπηρεσιών», κύριε Πρόεδρε.
      Σημασία έχει ότι σήμερα την «Ο.Π.Α.Π.-Υπηρεσιών» έτσι ακριβώς, όπως είναι, τη θέλει μόνο ο κύριος Υπουργός. Υπάρχουν σαφείς αντιδράσεις και των θεσμικών, γιατί εκχωρείται το ενεργητικό. Υπάρχουν σαφείς αντιδράσεις και από τους υπαλλήλους της Ο.Π.Α.Π., γιατί τους αφαιρούνται αρμοδιότητες. Και βεβαίως, δεν τη θέλουν και οι πράκτορες, γιατί μειώνεται η προμήθειά τους και γιατί επιβάλλεται υποχρεωτική σχέση με τρίτη εταιρεία που δεν την αναγνωρίζουν. Έχουν δώσει μάλιστα ολοκληρωμένο κείμενο καταγγελιών, που ευχαρίστως να το δώσω στον κύριο πρόεδρο μαζί με έναν πλήρη φάκελο όλων των αιτημάτων των πρακτορείων.
      Κυρίες και κύριοι, επιμένω ότι στον Ο.Π.Α.Π. αυτήν τη στιγμή γίνεται το μεγάλο φαγοπότι. Κύριε Υπουργέ, ενημερωθείτε σας παρακαλώ πολύ για το πόσο κόστισε στον Ο.Π.Α.Π. η επιχορηγία της στο διαγωνισμό της EUROVISION. Σας λέω, λοιπόν, ότι υπερέβη τα 2.000.000 ευρώ και ψάξτε να βρείτε πόσο έκαναν τα κοσμήματα της κ. Βίσση, ψάξτε να βρείτε σε ποιο κοσμηματοπωλείο δώσατε 56.000 ευρώ και ψάξτε να βρείτε σε ποια χαρτοπωλεία δώσατε 15.000 ευρώ για φακέλους και χαρτιά. Θα δείτε πολλούς που έχουν σχέση και με την Κυβέρνηση και με τη Νέα Δημοκρατία συνολικά.
      Κυρίες και κύριοι, όταν προχθές στην ερώτησή μου για το ύψος των αμοιβών του διοικητικού συμβουλίου είπα αυτά τα υπέρογκα κατά τη δική μου γνώμη νούμερα, 8.000.000 δραχμές μηνιαία αποζημίωση, είπε ο κύριος Υπουργός ότι και αυτά λίγα είναι, γιατί ο Ο.Π.Α.Π. είναι κερδοφόρα επιχείρηση. Εάν είναι λίγα ή πολλά, κύριε Πρόεδρε, αυτό το αφήνω στην κρίση του ελληνικού λαού. Θεωρώ ότι είναι πρόκληση να συζητάμε γι’ αυτό. Ένα, όμως, δεν είναι, αυτό που θέλει να βαφτίσει ο κύριος Υπουργός πριμ παραγωγικότητας. Διότι, αν ήταν πριμ παραγωγικότητας, θα αφορούσε το σύνολο των υπαλλήλων και των συνεργατών του οργανισμού, όπως είναι οι πράκτορες. Δεν θα αφορούσε μόνο κάποιους «γαλάζιους γιάπηδες», κύριε Πρόεδρε. Θα αφορούσε το σύνολο του τρόπου μάνατζμεντ που ασκεί η διοίκηση του οργανισμού και βεβαίως, θα είχε υπ’ όψιν του αυτό που λέγεται εταιρική συνείδηση και κουλτούρα. Αντ’ αυτού οι ίδιοι οι πράκτορες λένε ότι τους βλέπετε ανταγωνιστικά και ότι επιδιώκετε να γίνουν υποχείριά σας. 
      Και είπατε και ένα άλλο ψέμα, κύριε Υπουργέ, προχθές, ότι συζητάτε μαζί τους και έχετε αγαθή συνεργασία. Πού την είδατε αυτή, όταν την ημέρα του τελικού του Παγκοσμίου Κυπέλλου υπήρξε απεργία των πρακτόρων, η οποία κόστισε 85% στον οργανισμό σε σχέση με τα αναμενόμενα κέρδη του; Η συντριπτική πλειοψηφία των πρακτόρων, κύριε Υπουργέ, είναι οικογενειάρχες που πασχίζουν για το μηνιαίο τους εισόδημα. Γι’ αυτό σας το ξαναλέω, για να το δείτε. 
      Από τα πέντε χιλιάδες τετρακόσια περίπου πρακτορεία του οργανισμού, τα διακόσια παραμένουν κλειστά. Τα τρεις χιλιάδες τριακόσια είχαν προμήθεια μικρότερη του χαμηλότερου μέσου όρου και μόλις τα εννιακόσια ξεπερνούσαν σε εισπράξεις τις 10.000 ευρώ ετησίως. Καταγγέλλουν ακόμα οι πράκτορες υπεραπασχόληση, αύξηση των εξόδων τους και μείωση του εισοδήματός τους. Καταγγέλλουν ότι επί των ημερών σας η προμήθεια κατήλθε από το 12% στο 8%. Και, βέβαια, καταγγέλλουν το σκάνδαλο της «Ο.Π.Α.Π.-Υπηρεσιών» και το 1% του «ΚΙΝΟ», που εσείς το παρακρατείτε αποστερώντας από αυτούς εισόδημα.
      Επαίρεστε, κύριε Υπουργέ, για την επιτυχημένη διοίκηση που έδωσε ώθηση στον οργανισμό. Και εδώ ψεύδεστε. Η διοίκηση αυτή συνεχίζει το επιχειρησιακό πρόβλημα της προηγουμένης. Η μόνη καινούργια της ενέργεια ήταν να μετατρέψει το «ΠΡΟ-ΠΟ» σε «ΠΡΟ-ΠΟ 14 & 7», κάτι που προκάλεσε παρακαλώ κατά 33% μείωση των στηλών και 17% πτώση του τζίρου. Και κινείται με ρυθμό μείωσης 40% σε σχέση με την προηγούμενη μορφή. Και η διοίκηση έχει το θράσος -γιατί περί θράσους πρόκειται- να καταλογίζει ευθύνες γι’ αυτό στους υπαλλήλους και όχι στον εαυτό της. 
      Και κάτι ακόμα στο οποίο θα επανέλθουμε και, αν θέλετε, να δώσετε απάντηση, κύριε Υπουργέ. Το 2000 η μετοχή είχε αξία 5 ευρώ. Το 2004 την παραλάβατε πολύ υψηλότερη.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτού)
      Πάλι ο χρόνος με κόβει, κύριε Πρόεδρε. 
      Απλώς, θέλω να κλείσω με το εξής. Έχετε πολύ μεγάλη ευθύνη για την καταπολέμηση του παράνομου τζόγου. Το έχετε συνειδητοποιήσει; Όταν στη Μέκκα του καπιταλισμού, στην Αμερική, παίρνονται αποφάσεις, προκειμένου να σταματήσει ο τζόγος μέσω του ίντερνετ, εσείς αφήνετε τις τράπεζες να λειτουργούν πάλι στα πλαίσια του μεγάλου φαγοποτιού και δεν κάνετε καμία ενέργεια, για να σταματήσετε τον παράνομο τζόγο.
      Κύριε Υπουργέ, είπατε για τον αποθανόντα τέως υπάλληλο του Ο.Π.Α.Π.. Προφανώς δεν έχω να πω τίποτα επ’ αυτού. Φαντάζομαι ότι γνωρίζετε όταν κατατέθηκε αυτή η επερώτηση ο άνθρωπος ζούσε. Αλλά ακόμη κι αν δεχθούμε ότι αυτός ο άνθρωπος ήταν άρρωστος τόσα χρόνια, γιατί τον χρησιμοποιήσατε; Σας επιστρέφω λοιπόν αυτό που είπατε, ότι εμείς είχαμε κάποιο λόγο ή κάποιο πρόβλημα να μιλάμε επί πτωμάτων. Ας είναι ελαφρύ το χώμα, καμία αντίρρηση. 
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Δεν είπα τέτοιο πράγμα. Καλό είναι να το πάρετε πίσω.
      ΔΗΜΗΤΡΙΟΣ ΛΙΝΤΖΕΡΗΣ: Το παίρνω πίσω, δεν έχω κανένα πρόβλημα.
      Το πολιτικό ζήτημα είναι το εξής: Υπάρχει αυτή τη στιγμή και θα υπάρχει στο μέλλον εκπρόσωπος των εργαζομένων στο διοικητικό συμβούλιο του οργανισμού; Γιατί εκπρόσωπος των εργαζομένων σημαίνει ότι όλοι οι υπάλληλοι του Ο.Π.Α.Π. συμμετέχουν σε μία εκλογική διαδικασία και αυτοί αποφασίζουν ποιος θα είναι ο εκπρόσωπός τους. Δεν θα είναι αυτός που θα διορίζετε εσείς. Τον προηγούμενο τον διορίσατε εσείς. Ελπίζω να μην πράξετε το ίδιο και στο μέλλον.
      Αναφερθήκατε στη μελέτη των κυρίων Λιναρδή και Βλαχάβα. Απλά να σας αναφέρω ότι τιμή αγοράς καθενός τερματικού μηχανήματος σύμφωνα με αυτή τη μελέτη, ήταν 7.000 έως 10.000 ευρώ. Σας λέω ότι υπήρξε προγενέστερη μελέτη του αείμνηστου κ. Μπλέρη ο οποίος αυτό το ίδιο μηχάνημα το είχε κοστολογήσει με 4.500 ευρώ. Εσείς αποφασίστε. 
      Κύριε Υπουργέ, έχετε υπερβεί τα εσκαμμένα. Απευθύνομαι στους συναδέλφους της Αντιπολίτευσης και τους καλώ να σταματήσετε αυτήν την πανδημία ανομίας, αυθαιρεσίας και επιστροφής στο παρελθόν. Έτσι απλά, αφού εσείς δεν παραιτήστε και αισθάνεστε ότι πράττετε σωστά τη δουλειά σας, οφείλω να αναρωτηθώ και να αναζητήσω μαζί με τον ελληνικό λαό τους λόγους για τους οποίους ο Πρωθυπουργός σάς διατηρεί στη θέση σας.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Λιντζέρη.
      Ο κύριος Υπουργός έχει το λόγο.
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Κύριε Πρόεδρε, ξανατίθενται τα ίδια θέματα. Πώς να πείσεις κάποιους που δεν θέλουν να πειστούν; που έρχονται προετοιμασμένοι για να μη δεχθούν τίποτα;
      ΜΑΡΚΟΣ ΜΠΟΛΑΡΗΣ: Απαντάτε επιλεκτικά και όχι στο σύνολο.
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Εντάξει, κύριε συνάδελφε. Εμείς είμαστε και γειτονιά και μπορούμε να τα πούμε και από κοντά. Θα σας ενημερώσω και καλύτερα. Να έρθετε πιο προετοιμασμένος την άλλη φορά. Ευκαιρία από το Βήμα να δώσω και συγχαρητήρια για την ανάληψη του καινούργιου ρόλου και να είναι πετυχημένος.
      Να σας πω ότι σε κανέναν διαγωνισμό δεν συμμετέχει ο κ. Νικολαρόπουλος ή ο κ. Λυκόπουλος, όπως έρχονται τα στοιχεία. Η απεργία της Κυριακής ουσιαστικά δεν επηρέασε καθόλου, γιατί στη διάρκεια του Μουντιάλ παίχτηκαν 450.000.000 ευρώ και το 54% των πρακτορείων ήταν ανοιχτά. 
      Σαφώς έχουμε διάλογο. Έχω βρεθεί με τη διοίκηση των πρακτόρων. Συνεχίζεται ο διάλογος. Θα βρούμε διεξόδους. Ο καθένας εκφράζει με τον τρόπο του τις απόψεις του και πιστεύω ότι θα καταλήξουμε σε συγκεκριμένες προτάσεις. 
      Αναφερθήκατε στα έργα του «ΕΛΛΑΔΑ 2004». Μην ανοίγετε αυτό το θέμα, κύριε συνάδελφε. Ξέρετε ότι εγκρίνατε το 2001 ένα πρόγραμμα 1,26 δισεκατομμυρίων ευρώ για να τελειώσει το 2004 και το Μάρτιο του 2004 είχατε δώσει μόνο 200.000.000. Ένα δισεκατομμύριο και παραπάνω δεν είχε δοθεί. Από τα τρεις χιλιάδες έργα μόνο τα εξακόσια ξεκινήσατε και τελειώσατε τα διακόσια πενήντα.
      Λοιπόν, μη χτυπάτε τον εαυτό σας. Εμείς έχουμε φθάσει τα χίλια πεντακόσια έργα αυτή τη στιγμή. Και μέχρι το τέλος της χρονιάς θα έχουν τελειώσει τα χίλια διακόσια. Επίσης, αναδιατάσσουμε όλο το υπόλοιπο πρόγραμμα. 
      Τα έχουμε πει και με την Κ.Ε.Δ.Κ.Ε. και με όλους.
      ΧΡΥΣΑ ΜΑΝΩΛΙΑ: Απαντήστε τους.
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Εμείς έχουμε με τους πολίτες επαφή, με τους δημάρχους, με τους πάντες. Και γνωρίζουν. Σας το έχουν χρεώσει μια και καλή. Δεν μπορείτε να το πετάξετε από πάνω σας. Δεν γίνεται. Φιλόδοξα μπορεί να είναι πολλά πράγματα, τι πραγματοποιείται όμως. 
      Να πούμε για τη μετοχή. Στο 14 την παρέλαβε η νυν διοίκηση; Στο 28 είναι. Για να δούμε, λοιπόν, τις μεταβολές. Τις γνωρίζετε πάρα πολύ καλά. Μη μιλάτε για τον παράνομο τζόγο. Αυτή η διοίκηση δίνει μάχη. Ξεκίνησε από το Μάιο του 2004. Έχουν  ...
      ΔΗΜΗΤΡΙΟΣ ΛΙΝΤΖΕΡΗΣ: Ένα μέτρο ...
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Κύριε συνάδελφε, έχουν συλλάβει την ώρα που γινόταν το αδίκημα και το ξέρετε πάρα πολύ καλά. Έχει δημοσιευτεί. Έχουν απαγορευθεί διαφημίσεις παρανόμου στοιχήματος από εφημερίδες, τηλεοράσεις, τα πάντα. Δίνεται μία μάχη στην οποία σας θέλουμε συμμάχους και όχι απέναντι. Δεν αφορά τη δική μου εταιρεία, αλλά την εταιρεία μας στο μερίδιο που μας αφορά, στο 34%. Και εκεί πρέπει να είσαστε σύμμαχοι, όχι ενάντιοι. 
      Να πούμε παρακάτω ότι στις προμήθειες εφαρμόζονται πλήρως οι νόμοι και οι οικείοι κανονισμοί. Τα πάντα. Δεν υπάρχει ούτε μία προμήθεια που έχει γίνει εκτός. Βέβαια, επειδή έγινε αναφορά σε απιστία, όποιος έχει τα στοιχεία είμαι και εγώ μαζί του στο θέμα της απιστίας. Δεν δίνουμε διαδρομή σε κανέναν να χρησιμοποιήσει το ελληνικό κράτος για το δικό του όφελος. 
      Για τα χρήματα της «Ο.Π.Α.Π. Α.Ε.» σας είπα ότι η Κυβέρνηση δίνει πολύ περισσότερα από ό,τι εισπράττει. Για τις προσφορές τι να σας πω τώρα; Αφού ξέρετε ότι δεν έχουν ανοίξει. Πώς γνωρίζετε το περιεχόμενο; Αυτό σας είπα. Γιατί ζητάτε από μένα να σας πω κάτι που εσείς  υποτίθεται ότι ξέρετε με αυτά τα οποία λέτε. 
      Βέβαια, δύο εκπρόσωποι των εργαζομένων μετέχουν στις εταιρείες που μπαίνουν στο Χρηματιστήριο. Εκεί αποφασίζει η γενική τους συνέλευση. Η γενική συνέλευση έχει αποφασίσει στην προηγούμενη διοίκηση και χθες έγινε η αντικατάσταση του αποθανόντος με τον κ. Αποστολίδη, εκπρόσωπο που ο ίδιοι οι εργαζόμενοι υπέδειξαν στην εταιρεία ... 
      ΔΗΜΗΤΡΙΟΣ ΛΙΝΤΖΕΡΗΣ:  Έγιναν εκλογές; 
      ΜΑΡΚΟΣ ΜΠΟΛΑΡΗΣ: Παραδέχεστε αυτό που είπαμε. 
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Η ίδια η διοίκηση αποφάσισε και προχωρήσανε, κύριοι συνάδελφοι. 
      Να καταλήξω, γιατί είναι ένα το οποίο έχουμε συζητήσει πολλές φορές. Λέτε ότι σας λέω τα ίδια, αλλά αφού ρωτάτε τα ίδια, άλλη απάντηση θα έχετε; Όταν ρωτάς τα ίδια, θα έχεις την ίδια απάντηση. Οι μαθηματικοί έτσι λένε: Ίδια δεδομένα, ίδιο αποτέλεσμα. Πώς ακριβώς θέλετε να αλλάξουμε αυτά που συζητάμε, αφού έρχεστε σταθερά και ρωτάτε τα ίδια πράγματα;
      ΚΩΝΣΤΑΝΤΙΝΟΣ ΤΑΣΟΥΛΑΣ: Στην καθαρεύουσα πείτε το. 
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Θα αλλάξω διατυπώσεις, κύριε συνάδελφε. 
      Εγώ θα σας πω κάτι κλείνοντας, κυρία και κύριοι συνάδελφοι. 
      Οι πυροβολισμοί απέναντι στην «Ο.Π.Α.Π. Α.Ε.» σε μία εταιρεία εισηγμένη στο Χρηματιστήριο Αθηνών και λειτουργούσα στα πλαίσια και στους κανόνες που επιβάλλουν οι αρχές της εταιρικής διακυβέρνησης δεν είναι νοητή. Πλήττεται αναίτια στο βωμό της πολιτικής σκοπιμότητας μία εταιρεία η οποία πηγαίνει καλά και το ξέρετε. Πηγαίνει καλά και το ξέρετε ...
      ΜΑΡΚΟΣ ΜΠΟΛΑΡΗΣ: Τις λάθος πολιτικές και όχι τον Ο.Π.Α.Π..
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Τις λάθος πολιτικές όταν τις αποδείξετε, θα τις αλλάξουμε. 
      ΜΑΡΚΟΣ ΜΠΟΛΑΡΗΣ: Τις λάθος πολιτικές και όχι τον Ο.Π.Α.Π.. Μη διαστρεβλώνετε αυτά που λέμε. 
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Όταν τις αποδείξετε, θα τις αλλάξουμε. 
      Πρέπει, λοιπόν, να καταστήσουμε απόλυτα σαφές ότι η «Ο.Π.Α.Π. Α.Ε.» λειτουργεί αυστηρά στα πλαίσια που ο νόμος ορίζει και οι καταστατικές της διατάξεις προβλέπουν όπως και οι αρχές της εταιρικής διακυβέρνησης αξιών.
      Περαιτέρω, η ως άνω επίκαιρη επερώτηση, ανεξαρτήτως του περιεχομένου της, είναι πράγματι επίκαιρη: 
      Πρώτον, επίκαιρη γιατί εκδηλώνεται αμέσως μετά την για πολλοστή φορά επαναβεβαίωση της ξεκάθαρης βούλησης της «Ο.Π.Α.Π. Α.Ε.» να αναλάβει την ολοσχερή διοργάνωση, λειτουργία, διαχείριση και εν γένει διεξαγωγή του παιχνιδιού «ΠΑΜΕ ΣΤΟΙΧΗΜΑ» ευθύς μετά τη λήξη της υφιστάμενης συμβατικής σχέσης 29-1-2007 με την παρούσα ανάδοχη εταιρεία. 
      Δεύτερον,  επίκαιρη γιατί εκδηλώνεται ενώ βρίσκεται σε πλήρη, ομαλή και φυσιολογική εξέλιξη ο δημόσιος διεθνής διαγωνισμός που αφορά στη συνολική τεχνολογική αναβάθμιση της «Ο.Π.Α.Π. Α.Ε.».
      Επίκαιρη, γιατί παρά την έξαρση του φαινομένου του παράνομου στοιχηματισμού, η διοίκηση της εταιρείας παραμένει αμετακίνητη στη μάχη που δίνει για την αντιμετώπιση του φαινομένου αυτού. 
      Κυρία και κύριοι συνάδελφοι, ας σταματήσουμε, επιτέλους, το κυνήγι των σκανδάλων εκεί που δεν ευδοκιμούν. Εκεί που προκρίνεται η χορηγία του Συλλόγου των Φίλων του Αη-Γιάννη και του αείμνηστου Μπιθικώτση αντί των προτιμήσεων του δικού σας παρελθόντος, τότε που εσείς προκρίνατε τη χορηγία του Συλλόγου Φίλων του Μπιλ Κλίντον. 
      Ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ. 
      ΔΗΜΗΤΡΙΟΣ ΛΙΝΤΖΕΡΗΣ: Κύριε Πρόεδρε, παρακαλώ το λόγο.
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε συνάδελφε, έχετε το λόγο για δύο λεπτά. 
      ΔΗΜΗΤΡΙΟΣ ΛΙΝΤΖΕΡΗΣ: Κύριε Πρόεδρε, θέλω να επισημάνω απλά ότι για μια ακόμη φορά ο κύριος Υπουργός, απαντά σε ό,τι θέλει να απαντήσει. Ακόμα περιμένω απάντηση πώς  οι σύμβουλοι από δεκαοκτώ έγιναν σαράντα.
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Απήντησα στη δευτερολογία, αλλά δεν παρακολουθούσατε. 
      ΔΗΜΗΤΡΙΟΣ ΛΙΝΤΖΕΡΗΣ: Πάρα πολύ καλά παρακολουθώ. Μου είπατε δεκαοκτώ και σας είπα σαράντα. Κάτω από κάθε όνομα υπάρχει ο αριθμός της απόφασης, η ημερομηνία και οι αμοιβές. Επιτέλους, δεν μπορείτε να μας κοροϊδεύετε εδώ πέρα με τέτοιον οφθαλμοφανή τρόπο. Δεν θέλετε να απαντήσετε. 
      Κύριε Πρόεδρε, στο μικρό χρονικό διάστημα που έχω, θέλω να ενημερώσω το Σώμα και την Αντιπροσωπεία ότι ο Ο.Π.Α.Π. έχει και μια ακόμα πρωτοτυπία. Ίσως δεν τη γνωρίζετε και εσείς. Το διοικητικό συμβούλιο ασφαλίστηκε για αστική, νομική ευθύνη και προστασία. Τι φοβούνται και θέλουν να κρύψουν οι διοικούντες στον Ο.Π.Α.Π.; 
      ΚΩΝΣΤΑΝΤΙΝΟΣ ΤΑΣΟΥΛΑΣ: Παντού γίνεται αυτό. Είναι στοιχειώδες. 
      ΔΗΜΗΤΡΙΟΣ ΛΙΝΤΖΕΡΗΣ: Αλήθεια; Τότε λοιπόν, ακούστε με να σας απαντήσω. 
      Γιατί προτείνετε, κύριε Κοινοβουλευτικέ Εκπρόσωπε, στο άρθρο 104 της αναθεώρησης του Συντάγματος ρητή καθιέρωση της προσωπικής ευθύνης των υπαλλήλων για παράνομες και υπαίτιες πράξεις ή παραλείψεις που ζημιώνουν το δημόσιο; Ποιον κοροϊδεύετε επιτέλους; Αλλά, βέβαια, αυτά αφορούν τους υπαλλήλους και όχι τα μέλη της κομματικής και κυβερνητικής «παράγκας» που διοικούν τον αθλητισμό στη χώρα μας.
      Κύριε Πρόεδρε, όλοι κρινόμαστε. Ο κύριος Υπουργός για μια ακόμη φορά μας απέδειξε ότι όχι μόνο γνωρίζει, αλλά γνωρίζει και με το παραπάνω και καλύπτει αν δεν προωθεί τη διοίκηση του Ο.Π.Α.Π. στην τέλεση αυτών των παρανόμων πράξεων.
      Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Λιντζέρη.
      Κύριε Υπουργέ, έχετε το λόγο και κλείνουμε.
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Κύριε Πρόεδρε, το ΠΑ.ΣΟ.Κ. εξέθρεψε Σαλελέδες και τώρα τους κατεβάζει υποψήφιους δημάρχους.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Κυρία και κύριοι συνάδελφοι, κηρύσσεται περαιωμένη η συζήτηση επί της υπ’ αριθμ. 78/48/14.6.2006 επίκαιρης επερώτησης είκοσι τριών Βουλευτών του ΠΑ.ΣΟ.Κ. προς τους Υπουργούς Πολιτισμού, Οικονομίας και Οικονομικών και Δικαιοσύνης, σχετικά με τον Ο.Π.Α.Π.. 
      Έχω την τιμή  να ανακοινώσω στο Σώμα ότι ο Υπουργός Δικαιοσύνης διεβίβασε στη Βουλή, σύμφωνα με το άρθρο 86 του Συντάγματος και το ν. 3126/2003 «Ποινική ευθύνη των Υπουργών», αναφορά με συνημμένη δικογραφία κατά του πρώην Υπουργού Οικονομίας και Οικονομικών κ. Νικολάου Χριστοδουλάκη, του πρώην Υφυπουργού Οικονομίας και Οικονομικών κ. Γεωργίου Φλωρίδη και κατά του πρώην Υπουργού Εσωτερικών, Δημόσιας Διοίκησης και Αποκέντρωσης κ. Κωνσταντίνου Σκανδαλίδη. 
      Έχουν διανεμηθεί τα Πρακτικά της συνεδρίασης της Παρασκευής 30 Ιουνίου 2006 και ερωτάται το Σώμα αν επικυρούνται. 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Συνεπώς τα Πρακτικά της συνεδρίασης της Παρασκευής 30 Ιουνίου 2006, επικυρώθηκαν.
      Κύριοι συνάδελφοι, δέχεστε σ’ αυτό το σημείο να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 14.30΄ λύεται η συνεδρίαση, για την προσεχή Τρίτη 18 Ιουλίου 2006 και ώρα 18.00΄ με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, σύμφωνα με την ημερήσια διάταξη που θα διανεμηθεί.
      Η ΠΡΟΕΔΡΟΣ                                                         ΟΙ ΓΡΑΜΜΑΤΕΙΣ


