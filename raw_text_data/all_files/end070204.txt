ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Γ΄
ΣΥΝΕΔΡΙΑΣΗ ΟΒ΄

Κυριακή 4 Φεβρουαρίου 2007

ΘΕΜΑΤΑ
ΕΙΔΙΚΑ ΘΕΜΑΤΑ
1. Επί Διαδικαστικού Θέματος, σελ.
2. Ειδική Ημερήσια Διάταξη: Συζήτηση και ψηφοφορία για την πρόταση δυσπιστίας που υπέβαλαν ο Πρόεδρος του ΠΑΣΟΚ κ. Γ. Παπανδρέου και Βουλευτές του Κόμματός του, σελ.

ΟΜΙΛΗΤΕΣ
Α. Επί Διαδικαστικού Θέματος:
ΓΕΙΤΟΝΑΣ Κ., σελ.
ΚΑΣΤΑΝΙΔΗΣ Χ., σελ.
ΜΑΓΓΙΝΑΣ Β., σελ.
ΤΡΑΓΑΚΗΣ Ι., σελ.

Β. Επί προσωπικού θέματος:
ΑΛΟΓΟΣΚΟΥΦΗΣ Γ., σελ.
ΚΑΣΤΑΝΙΔΗΣ Χ., σελ.
ΤΡΑΓΑΚΗΣ Ι., σελ.


Γ. Επί της πρότασης δυσπιστίας:
ΑΓΟΡΑΣΤΟΣ Κ., σελ.
ΑΛΑΒΑΝΟΣ Α., σελ.
ΑΛΙΒΙΖΑΤΟΣ Π., σελ.
ΑΛΟΓΟΣΚΟΥΦΗΣ Γ., σελ.
ΑΝΔΡΕΟΥΛΑΚΟΣ Π., σελ.
ΑΝΔΡΟΥΛΑΚΗΣ Δ., σελ.
ΑΝΤΩΝΑΚΟΠΟΥΛΟΣ Π., σελ.
ΑΠΟΣΤΟΛΑΚΗ Μ., σελ.
ΒΕΝΙΖΕΛΟΣ Ε., σελ.
ΒΕΡΓΙΝΗΣ Ξ., σελ.
ΒΕΡΕΛΗΣ Χ., σελ.
ΓΚΙΟΥΛΕΚΑΣ Κ., σελ.
ΔΙΑΜΑΝΤΟΠΟΥΛΟΥ Α., σελ.
ΖΑΓΟΡΙΤΗΣ Σ., σελ.
ΘΑΛΑΣΣΙΝΟΣ Θ., σελ.
ΚΑΚΛΑΜΑΝΗΣ Α., σελ.
ΚΑΛΑΝΤΖΗΣ Γ., σελ.
ΚΑΛΛΙΩΡΑΣ Η., σελ.
ΚΑΡΑΜΑΝΛΗΣ Κ., σελ.
ΚΑΡΧΙΜΑΚΗΣ Μ., σελ.
ΚΑΣΤΑΝΙΔΗΣ Χ., σελ.
ΚΑΤΣΙΦΑΡΑΣ Α., σελ.
ΚΕΔΙΚΟΓΛΟΥ Σ., σελ.
ΚΟΥΒΕΛΗΣ Φ., σελ.
ΚΩΣΤΟΠΟΥΛΟΣ Α., σελ.
ΜΑΓΓΙΝΑΣ Β., σελ.
ΜΕΙΜΑΡΑΚΗΣ Ε., σελ.
ΜΗΤΣΟΤΑΚΗΣ Κ., σελ.
ΜΠΕΖΑΣ Α., σελ.
ΜΠΕΚΙΡΗΣ Μ., σελ.
ΝΑΚΟΣ Α., σελ.
ΠΑΠΑΔΗΜΗΤΡΙΟΥ Ε., σελ.
ΠΑΠΑΔΟΠΟΥΛΟΣ Α., σελ.
ΠΑΠΑΝΔΡΕΟΥ Β., σελ.
ΠΑΠΑΝΔΡΕΟΥ Γ., σελ.
ΠΑΠΑΛΗΓΟΥΡΑΣ Α., σελ.
ΠΑΠΑΡΗΓΑ Α., σελ.
ΠΑΠΟΥΤΣΗΣ Χ., σελ.
ΠΑΥΛΙΔΗΣ Α., σελ.
ΠΑΥΛΟΠΟΥΛΟΣ Π., σελ.
ΠΕΡΛΕΠΕ-ΣΗΦΟΥΝΑΚΗ Α., σελ.
ΠΕΤΡΑΛΙΑ-ΠΑΛΛΗ Φ., σελ.
ΠΕΤΣΑΛΝΙΚΟΣ Φ., σελ.
ΠΡΩΤΟΠΑΠΑΣ Χ., σελ.
ΡΟΥΣΟΠΟΥΛΟΣ Θ., σελ.
ΣΑΛΜΑΣ Μ., σελ.
ΣΙΟΥΦΑΣ Δ., σελ.
ΣΚΟΥΛΑΣ Ι., σελ.
ΣΟΥΦΛΙΑΣ Γ., σελ.
ΣΤΑΥΡΟΥ Α., σελ.
ΤΖΑΚΡΗ Θ., σελ.
ΤΣΑΝΤΟΥΛΑΣ Δ., σελ.
ΤΣΙΑΡΑΣ Κ., σελ.
ΧΑΡΑΚΟΠΟΥΛΟΣ Μ., σελ.
ΧΡΙΣΤΟΦΙΛΟΠΟΥΛΟΥ Π., σελ.
ΧΥΤΗΡΗΣ Τ., σελ.
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Γ΄
      ΣΥΝΕΔΡΙΑΣΗ ΟΒ΄
      Κυριακή 4 Φεβρουαρίου 2007
      Αθήνα, σήμερα στις 4 Φεβρουαρίου 2007, ημέρα Κυριακή και ώρα 10.44΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΣΩΤΗΡΗ ΧΑΤΖΗΓΑΚΗ.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, αρχίζει η συνεδρίαση.
      Εισερχόμαστε στην 
      ΕΙΔΙΚΗ ΗΜΕΡΗΣΙΑ ΔΙΑΤΑΞΗ
      Συνέχιση της συζήτησης και ψηφοφορία για την πρόταση δυσπιστίας που υπέβαλαν ο Πρόεδρος της Κοινοβουλευτικής Ομάδας του Πανελληνίου Σοσιαλιστικού Κινήματος κ. Γεώργιος Παπανδρέου και ογδόντα πέντε Βουλευτές του Κόμματός του, σύμφωνα με τα άρθρα 84 του Συντάγματος και 142 του Κανονισμού της Βουλής. 
      Κύριοι συνάδελφοι, εισερχόμαστε στον κατάλογο των ομιλητών.
      Χθες είχαμε σταματήσει στον κ. Κελέτση και σήμερα πρώτος εγγεγραμμένος είναι ο κ. Χρήστος Πρωτόπαπας.
      Ορίστε, κύριε Πρωτόπαπα, έχετε το λόγο. 
    ΧΡΗΣΤΟΣ ΠΡΩΤΟΠΑΠΑΣ: Ευχαριστώ, κύριε Πρόεδρε.
    Αναλάβαμε ως Κοινοβουλευτική Ομάδα του ΠΑ.ΣΟ.Κ. μια θεσμική πρωτοβουλία, η οποία προβλέπεται από τις διαδικασίες του Κανονισμού της Βουλής και του Συντάγματος, να καταθέσουμε πρόταση δυσπιστίας κατά της Κυβέρνησης. Με τις λέξεις «φτάνει πια», ο Πρόεδρός μας, ο Γιώργος Παπανδρέου περιέγραψε το τι ζητάμε. Ζητάμε να γίνουν το ταχύτερο εκλογές, ζητάμε να φύγει με την ψήφο του ελληνικού λαού αυτή η Κυβέρνηση που καταστρέφει τον τόπο. 
    Και επειδή ορισμένοι ανησύχησαν και μας ρώτησαν «μα, είστε έτοιμοι εσείς αν σας ψηφίσει ο ελληνικός λαός, να αναλάβετε τη διακυβέρνηση της χώρας;», τους λέμε ότι πολύ σύντομα θα έχουμε την ευχαρίστηση μέσα στο επόμενο χρονικό διάστημα, μέσα στις επόμενες μέρες, να συζητήσουμε το αναλυτικό πρόγραμμά μας, το κυβερνητικό πρόγραμμά μας που είναι έτοιμο και δείχνει ακριβώς, ποια είναι αυτή η άλλη δυνατότητα, ο άλλος δρόμος που υπάρχει για την Ελλάδα και το μέλλον της χώρας και της κοινωνίας στον 21ο αιώνα.
    ΝΙΚΟΛΑΟΣ ΚΟΡΤΣΑΡΗΣ: Το ξέρουν τα στελέχη αυτό που λέτε; 
    ΧΡΗΣΤΟΣ ΠΡΩΤΟΠΑΠΑΣ: Χαίρομαι για την ανησυχία σας. Το ξέρουν τα στελέχη, γιατί το έχουν επεξεργαστεί. 
    Αλλά, πέραν των στελεχών, το πρόγραμμά μας δεν είναι μια εσωτερική υπόθεση του ΠΑ.ΣΟ.Κ., κύριε συνάδελφε. Το πρόγραμμά μας είναι μια υπόθεση όλης της ελληνικής κοινωνίας και θα έχουμε την ευκαιρία να το κουβεντιάσουμε με όλους τους φορείς, με όλη την ελληνική κοινωνία και στο μέτρο που και εσείς θα δείξετε το απαραίτητο ενδιαφέρον, γιατί όχι να το κουβεντιάσουμε και μαζί σας. 
    ΕΛΕΥΘΕΡΙΟΣ ΖΑΓΟΡΙΤΗΣ: Θα σας αφήσουμε…..
    ΧΡΗΣΤΟΣ ΠΡΩΤΟΠΑΠΑΣ: Χαίρομαι, γιατί και ο κ. Ζαγορίτης συμφωνεί απ’ ότι φαίνεται. 
    ΕΛΕΥΘΕΡΙΟΣ ΖΑΓΟΡΙΤΗΣ: Θα σας αφήσουμε όλη την επόμενη τετραετία να το κουβεντιάζετε. 
    ΧΡΗΣΤΟΣ ΠΡΩΤΟΠΑΠΑΣ: Θα μας βοηθήσετε την επόμενη τετραετία, υποθέτω, για να κάνουμε το κυβερνητικό μας έργο, κύριε Ζαγορίτη, από τη θέση της Αξιωματικής Αντιπολίτευσης.
    Υπάρχουν ορισμένοι που λένε «μα, πώς θα γίνουν εκλογές;» «Έχουμε μπροστά μας ένα μεταρρυθμιστικό έργο», λέει ο κύριος Πρωθυπουργός. Το ακούσαμε από μια σειρά από τα στελέχη της Νέας Δημοκρατίας στις τηλεοράσεις. 
    Ψάχνω να βρω το μεταρρυθμιστικό έργο και δεν το βρίσκω. Τι ακριβώς εννοείτε; Διότι αν εννοείτε για παράδειγμα τη λεγόμενη μεταρρύθμιση της παιδείας, μου έλεγαν χθες στελέχη της πανεπιστημιακής κοινότητας σε ανώτατο επίπεδο «ψάχνουμε να βρούμε ποιος ακριβώς είναι αυτός ο νόμος της κυρίας Υπουργού, ψάχνουμε να βρούμε τι ακριβώς αφορά αυτή η μεταρρύθμιση και δεν βρίσκουμε. Δεν έχει κατατεθεί τίποτε, πέρα από την αόριστη αναφορά και την αόριστη επίκληση κάποιων εμβαλωματικών λύσεων». 
    Θέλει μεταρρύθμιση η παιδεία; Βεβαίως και χρειάζεται μεταρρύθμιση η παιδεία. Απαξιώνεται σήμερα το δημόσιο πανεπιστήμιο και με την ευθύνη της σημερινής Κυβέρνησης; Απαξιώνεται, δυστυχώς, σήμερα το δημόσιο πανεπιστήμιο και αυτό δεν αφήνει κανέναν ευχαριστημένο. Χρειάζονται αλλαγές; Χρειάζονται αλλαγές. Ποιες αλλαγές, όμως; Χρειάζεται μια νέα πνοή, χρειάζεται μια ολοκληρωμένη πρόταση, χρειάζεται μια ολοκληρωμένη πολιτική σ’ αυτόν τον τομέα. Την έχετε; Όχι. Διστακτικά, φοβισμένα, φοβικά, η κυρία Υπουργός Παιδείας διαπιστώνει ότι δεν έχει τι συγκεκριμένο να προτείνει και περιορίζεται σε επιμέρους αλλαγές, λες και το κύριο πρόβλημα του δημοσίου πανεπιστημίου είναι το άσυλο. Αυτό είναι το κύριο πρόβλημα του δημοσίου πανεπιστημίου; Αυτή είναι η μεταρρύθμιση που θα κάνετε; Αυτή είναι η μεγάλη αλλαγή, η οποία θα διακοπεί αν αποδεχθείτε το αίτημά μας και προσφύγουμε σε εκλογές; Θα έλεγα ότι αυτά δεν είναι σοβαρά πράγματα. 
    Αλλά για να δούμε σε τελική ανάλυση, ποια είναι εκείνα τα στοιχεία που κατά τη γνώμη μας δόμησαν την ανάγκη, δημιούργησαν την ανάγκη να απευθυνθούμε στον ελληνικό λαό και να καταθέσουμε και στη Βουλή την πρόταση δυσπιστίας. Ξέρουμε ότι δεν θα περάσει, ξέρουμε ότι έχετε την πλειοψηφία. Και βεβαίως, υπάρχουν πρόσφατες περιπτώσεις που ακόμη και όταν δεν έχετε την πλειοψηφία, ψάχνετε να βρείτε τρόπους να την αποκτήσετε, όπως έγινε στην ψηφοφορία για το άρθρο 24. 
      Πέραν όμως αυτού, υπάρχουν και τα συγκεκριμένα πολιτικά ζητήματα. Για παράδειγμα, θα επισημάνω τέσσερα απ’ αυτά. Είναι αλήθεια, ναι ή όχι, ότι με τη σημερινή σας πολιτική, με την πολιτική την οποία ακολουθείτε, ευνοούνται οι λίγοι ισχυροί σε βάρος των πολλών; Δεν χρειάζεται να φιλοσοφήσουμε πολύ πάνω σ’ αυτό. Την ώρα που η λιτότητα και η ακρίβεια πλήττουν τα εισοδήματα των μισθωτών και των συνταξιούχων, γνωρίζουν για παράδειγμα οι μεγάλες πολυεθνικές του φαρμάκου ότι απολαμβάνουν ιδιαίτερα υψηλές τιμές, με τις ρυθμίσεις των Υπουργείων Υγείας και Ανάπτυξης. 
      Οι μεγάλες πολυεθνικές των τσιγάρων είδαν το αίτημά τους για φόρο μόνο στα φτηνά τσιγάρα να γίνεται αποδεκτό. Οι μικρομεσαίοι είδαν να επιβαρύνονται, ώστε να ευνοηθούν οι πολυεθνικές στο χώρο του εμπορίου με το ωράριο λειτουργίας των εμπορικών καταστημάτων. 
      Ακόμα και στο θέμα των φοροαπαλλαγών, για το οποίο επαίρεστε και εσείς, κύριε Υπουργέ, είδαμε από τις φοροαπαλλαγές να εξαιρούνται εξακόσιες τριάντα χιλιάδες μικρές ελληνικές επιχειρήσεις. 
      Αν αυτά τα παραδείγματα δεν πείθουν ότι ευνοούνται οι λίγοι ισχυροί σε βάρος των πολλών, μπορούμε πολύ εύκολα να σας φέρουμε και άλλα.
      Το δεύτερο που θέλω να πω είναι το εξής: Υπάρχουν, ναι ή όχι, συγκεκριμένες συμφωνίες –deals, όπως λέει ο ελληνικός λαός- από τις οποίες αποδεικνύεται –κεντρικά από την Κυβέρνηση μάλιστα- ότι κάθε άλλο παρά εξυπηρετείται το δημόσιο συμφέρον, με αποτέλεσμα να υπάρχει σε όλες αυτές τις περιπτώσεις ακόμα και η οσμή του σκανδάλου;
       Θα σας φέρω ένα παράδειγμα, αυτό της ιστορίας της ΓΕΡΜΑΝΟΣ. Δόθηκαν δισεκατομμύρια από μία μέχρι σήμερα κρατική επιχείρηση, μια επιχείρηση που ελέγχει το κράτος, με εντολή –από ό,τι φαίνεται- και του Υπουργού Εθνικής Οικονομίας και Οικονομικών. 
      Και ερωτώ: Ποιος ήταν ο λόγος να αγοράσει ο Ο.Τ.Ε. το ΓΕΡΜΑΝΟ; Ο ΓΕΡΜΑΝΟΣ ήταν ένα μαγαζί που είχε τζίρο, διότι πουλούσε υλικό όλων των εταιρειών, για παράδειγμα, κινητής τηλεφωνίας. Σήμερα περιορίζεται, πουλάει μόνο μία. Άρα, απαξιώνεται. Άρα, πέφτει η πραγματική του αξία. Και όμως, αυτήν την αξία που είχε όταν πουλούσε υλικό όλων των εταιριών, την πληρώσαμε και ως αποτέλεσμα τα κέρδη του Ο.Τ.Ε. απομειώνονται. Και απομειώνονται συνεχώς. 
      Γιατί αυτές οι επιλογές; Ποιον ωφελούν αυτά τα deals; Υπέρ ποίου λειτουργεί αυτή η ιστορία με τα συμφέροντα;
      Το τρίτο σημείο είναι ο αυταρχισμός, η χρήση του κράτους λες και είναι τσιφλίκι ορισμένων και ιδίως του κυβερνώντος κόμματος. Για να δούμε ορισμένα παραδείγματα σ’ αυτόν τον τομέα. Στον τομέα των προσλήψεων, ανενδοίαστα πλέον με την ιστορία των συνεντεύξεων, προχωράει μία λογική ομηρίας της νέας γενιάς. Είσαι δικός μας; Θα μπεις. Δεν είσαι δικός μας; Δεν θα μπεις. Ε, δεν το δεχόμαστε αυτό. 
      Δεύτερον, είδαμε πολύ καλά τι έγινε στην αντιτρομοκρατική. Γιατί υπήρξε αυτή η αδυναμία της αντιτρομοκρατικής; Φτάσαμε στο σημείο να χάνουμε το κεφάλαιο που δημιουργήσαμε στο θέμα της ασφάλειας με τους Ολυμπιακούς Αγώνες και να εκτιθέμεθα συνεχώς, διότι είχαν γίνει διώξεις στην Αντιτρομοκρατική, γιατί χρησιμοποιήθηκε αυτός ο χώρος σαν ένας χώρος βολέματος ημετέρων και όχι τοποθέτησης των αξίων. Να, λοιπόν, τα αποτελέσματα. 
      Και να μην αναφέρω αυτήν την περίφημη ιστορία –τα είπαμε και χθες στον κ. Πολύδωρα- όπου τελικώς, οι κουκουλοφόροι, αντί να συλλαμβάνονται, αφήνονται και χρησιμοποιούνται ως πρόσχημα, για να δημιουργηθούν γενικότερα ζητήματα και μια συζήτηση με τις κάμερες για το άσυλο, λες και φταίει η νομοθεσία για τις κάμερες και το άσυλο και δεν φταίει η Αστυνομία που δεν μπορεί να συλλάβει με την υπάρχουσα νομοθεσία τους κουκουλοφόρους.
      Να αφήσω βέβαια και αυτά τα ζητήματα με τους «κουμπάρους». Δεν θέλω να κάνω προσωπική επίθεση κατά κανενός, αλλά θυμάμαι αυτό που είχε πει ο Γραμματέας του κυβερνώντος κόμματος, ο κ. Ζαγορίτης. Είχε πει «τις χειροπέδες τις βλέπετε;». Τις βλέπουμε, αγαπητέ κύριε Ζαγορίτη, αλλά τις βλέπουμε στο μουσείο, διότι κατά τα άλλα, εκείνοι οι οποίοι είχαν τις χειροπέδες όχι μόνο κυκλοφορούν απολύτως ελεύθεροι, αλλά αγκαλιάζονται και φιλιούνται –και επαίρονται γι’ αυτό- με στελέχη και νομάρχες του κόμματός σας. 
      Αυτό είναι το αποτέλεσμα αυτών των επιλογών και ιδού πού οδηγούμαστε. 
      Και το τελευταίο ζήτημα είναι το θέμα που έχει να κάνει με τους θεσμούς. Δεν υπάρχει πια κανένας σεβασμός στους θεσμούς.  Δεν είναι μόνο ότι ξεριζώθηκαν επιμελέστατα όλες οι διαδικασίες που περιείχαν τη συμμετοχή της κοινωνίας, τον κοινωνικό διάλογο, τη συνευθύνη μέσα στην υπάρχουσα νομοθεσία, αλλά ας δούμε και ένα παράδειγμα σχετικά με το τι είδους σεβασμός υπήρχε προς τις θεσμικές διαδικασίες από το κυβερνών κόμμα. 
      Τι έγινε με την ιστορία των υποκλοπών που κουκουλώθηκε άρον-άρον; Τι έγινε με την ιστορία της ψηφοφορίας για το άρθρο 24, όπου τελικώς καταπατήθηκε κάθε έννοια διαδικασίας και κάθε έννοια σεβασμού ακόμα και στους συναδέλφους που είχαν το δικαίωμα να διαφωνούν –όπως διαφώνησαν και αρκετοί δικοί μας σε άλλα άρθρα και δικαίωμά τους είναι να το κάνουν- απλώς και μόνο για να περάσει με το «έτσι θέλω» η γραμμή του κυβερνώντος κόμματος;
      Αυτός είναι ο σεβασμός στις διαδικασίες της Βουλής; Αυτός είναι ο σεβασμός στους θεσμούς; 
      Αγαπητοί συνάδελφοι, δυστυχώς φοβάμαι ότι με τη διακυβέρνηση της Νέας Δημοκρατίας η Ελλάδα μικραίνει. Με τη διακυβέρνηση της Νέας Δημοκρατίας η Ελλάδα αιμορραγεί. Με τη διακυβέρνηση της Νέας Δημοκρατίας κάνουμε άλματα προς τα πίσω. Αυτή είναι η πραγματικότητα. Φθάνει πια! 
      Ας πάμε σε εκλογές και ας αποφασίσει ο ελληνικός λαός αν τον καλύπτει τελικά αυτή η πολιτική και του αρέσει ή προτιμά τη δική μας πολιτική που του υποβάλουμε καθημερινά και ολοκληρωμένα θα έχει σύντομα σε βιβλίο στα χέρια του. 
      Ας επιλέξει ο ελληνικός λαός, ο Έλληνας πολίτης, ποια πολιτική και ποιο δρόμο θέλει. Εμείς είμαστε αισιόδοξοι και βέβαιοι ότι θα προτιμήσει τον άλλο δρόμο μαζί με το ΠΑ.ΣΟ.Κ. και τον Γιώργο Παπανδρέου. 
      Όμως, σε τελική ανάλυση θυμάμαι ότι σ΄ αυτήν εδώ την Αίθουσα –και κλείνω- το Δεκέμβριο της περασμένης χρονιάς, πριν από ενάμιση μήνα δηλαδή, ο κύριος Πρωθυπουργός είχε πει ότι, όταν υποβάλετε αιτήματα, γίνονται αποδεκτά και ανέφερε μια παροιμία «περί λαγών, φτέρης κ.ο.κ.». Ας τα αποδεχθεί, λοιπόν, τα αιτήματα, αν έχει το θάρρος. Ας έρθει, λοιπόν, να μη μιλάει εκ του ασφαλούς, όταν έρχεται μπροστά στο πρόβλημα, όταν έρχεται μπροστά στο αίτημα, όταν φθάνει η στιγμή της κρίσης, ας τηρήσει αυτά τα οποία έλεγε. Εμείς, λοιπόν, του ζητάμε να κάνει αποδεκτό το αίτημά μας. Αν δεν το κάνει, ο «λαγός» δεν θα είμαστε εμείς. Είναι σίγουρο ότι θα είναι άλλος! 
      Σας ευχαριστώ πολύ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Πρωτόπαπα. 
      Ο κ. Σταύρου έχει το λόγο. 
      ΑΠΟΣΤΟΛΟΣ ΣΤΑΥΡΟΥ: Κύριοι συνάδελφοι, παρόλο ότι είναι ημέρα, ο κ. Πρωτόπαπας φοβούμαι ότι βλέπει όνειρα θερινής νυκτός!
      Όσον αφορά τις εκλογές, κύριε Πρωτόπαπα, θα γίνουν στην ώρα τους και τότε πιστεύουμε ότι ο ελληνικός λαός θα δώσει την απάντηση που χρειάζεται στο ΠΑ.ΣΟ.Κ.. Πιστεύουμε ότι με όσα έχουν γίνει και γίνονται οι πολίτες θα εκτιμήσουν τη γιγαντιαία προσπάθεια που οδηγεί τη χώρα προς τα εμπρός. 
      Με την πρόταση δυσπιστίας που κατέθεσε το ΠΑ.ΣΟ.Κ., έχουμε την ευκαιρία επί τέσσερις ολόκληρες συνεδριάσεις να εκθέσουμε ενώπιον της Εθνικής Αντιπροσωπείας και του ελληνικού λαού την κυβερνητική μας πολιτική και το σημαντικό κυβερνητικό μας έργο. Το πράττουν αυτό με απόλυτη επιτυχία οι Υπουργοί και οι Βουλευτές μας, ολόκληρη η Κοινοβουλευτική μας Ομάδα που βρίσκεται στην πρώτη γραμμή της στήριξης και προβολής του κυβερνητικού έργου. 
      Προσπαθήσατε, κύριοι του ΠΑ.ΣΟ.Κ., να αποκομίσετε πολιτικά οφέλη, αλλά, δυστυχώς, για εσάς συνέβη το αντίθετο. Αποκαλύφθηκε για άλλη μια φορά η έλλειψη επιχειρημάτων, η έλλειψη προτάσεων και, κυρίως, αποκαλύφθηκε η ξύλινη γλώσσα και η προσπάθεια παραπλάνησης και εξαπάτησης των πολιτών. 
      Η Νέα Δημοκρατία είναι η πολιτική δύναμη που από την ίδρυσή της, εδώ και τριάντα δύο χρόνια, αναπτύσσει πολιτικές πέρα και πάνω από τις ετικέτες του παρελθόντος. Αποκηρύσσει τις πρακτικές της πόλωσης, της στείρας αντιπαράθεσης, του ανέξοδου λαϊκισμού. Θέτει, ως γνώμονα συμπεριφοράς, το μέτρο και τη μετριοπάθεια, την πολιτική και κοινωνική ευθύνη. Λειτουργεί ως δύναμη μεταρρύθμισης στο σύγχρονο κοινωνικό κέντρο, στο κέντρο όπου χαράσσονται και προωθούνται μακριά από δόγματα και ιδεοληψίες οι αλλαγές και οι μεταρρυθμίσεις που χρειάζεται ο τόπος.
      Είμαστε η παράταξη που ενισχύει με τις επιλογές της την ενότητα και την ομοψυχία των πολιτών. Είμαστε η παράταξη με διαχρονικές αρχές και αξίες που ορίζουν και θα ορίζουν για πολλές δεκαετίες την πορεία μας. Είμαστε η πρωτοπόρος πολιτική δύναμη στην ελληνική κοινωνία. Και όλα αυτά σημαίνουν ευθύνη. Σημαίνουν υποχρεώσεις. Σημαίνουν απαιτήσεις από τον καθένα και από όλους μας. 
      Η συνταγματική μεταρρύθμιση, κύριοι συνάδελφοι, που εξήγγειλε ο Πρωθυπουργός έτυχε της γενικής επιδοκιμασίας και αποδοχής. Είναι το επιστέγασμα της αναπτυξιακής τροχιάς και πορείας της χώρας μας. Σήμερα οι Ελληνίδες και οι Έλληνες αισθάνονται ότι η χώρα βρίσκεται σε μια περίοδο ανάπτυξης και προόδου σε μια νέα τροχιά απελευθέρωσης των δημιουργικών ικανοτήτων και δυνατοτήτων των πολιτών. Με όραμα και αισιοδοξία για το μέλλον προχωρούμε με τόλμη στις αναγκαίες αλλαγές αναχρονιστικών και ξεπερασμένων δομών που καθήλωναν τη χώρα.  
      Οφείλουμε, κυρίες και κύριοι συνάδελφοι, να ενισχύσουμε τη σχέση εμπιστοσύνης μεταξύ πολίτη και πολιτικής, να αναβαθμίσουμε το δημόσιο βίο της χώρας και να δημιουργήσουμε ένα νέο πολιτικό πολιτισμό. Άλλωστε, ο στόχος της  νέας διακυβέρνησης, με αξίες και αρχές, με ήθος και εντιμότητα, είναι να ξεφύγουμε από το παρακμιακό χθες και να ανοίξουμε νέες λεωφόρους δημιουργίας, σύγχρονης, αποτελεσματικής και ευνομούμενης δημοκρατικής πολιτείας. Εφαρμόζουμε μια φιλολαϊκή πολιτική και ενισχύουμε το εισόδημα, ειδικότερα των οικονομικά ασθενέστερων. Με την αύξηση των συντάξεων του Ο.Γ.Α. οκτακόσιοι χιλιάδες αγρότες θα εισπράττουν 700 ευρώ επιπλέον το χρόνο. Με την αύξηση του Ε.Κ.Α.Σ. τετρακόσιοι πενήντα χιλιάδες χαμηλοσυνταξιούχοι θα εισπράττουν 420 ευρώ επιπλέον το χρόνο. Χορηγείται η αναδρομική επιστροφή του Λ.Α.Φ.Κ.Α., μειώνονται οι φόροι για τα χαμηλά και μεσαία εισοδήματα, ενώ οι πραγματικοί μισθοί αυξάνονται.
      Η Νέα Δημοκρατία, κυρίες και κύριοι συνάδελφοι, είναι υπερήφανη γιατί έδωσε στη χώρα το πιο δημοκρατικό Σύνταγμα που γνώρισε ποτέ ο τόπος: το Σύνταγμα του 1975. Με το Σύνταγμα του 1975 επέφερε επαναστατικές δημοκρατικές καινοτομίες και θεμελίωσε θεσμούς, που εξασφάλισαν στη χώρα μας την πιο ομαλή δημοκρατική περίοδο. Όλες οι προτάσεις μας καθοδηγούνται από μία κυρίως επιδίωξη: περισσότερη δημοκρατία, περισσότερη ποιότητα στη δημοκρατία. Στοχεύουμε στη θεμελίωση νέων θεσμών και στην ενίσχυση αυτών που υπάρχουν. Μια από τις σημαντικές καινοτομίες, τις καινοτόμες ρυθμίσεις της συνταγματικής Αναθεώρησης, είναι και το άρθρο 24 σε συνδυασμό με το άρθρο 117 του Συντάγματος. 
      Αναλυτικά, κυρίες και κύριοι συνάδελφοι, θεμελίωσα τις απόψεις μου για το άρθρο 24 ενώπιον της Επιτροπής Αναθεώρησης του Συντάγματος. Επιτρέψτε μου όμως να  υπενθυμίσω τον αγώνα μου για την προστασία του δασικού πλούτου της χώρας και του φυσικού περιβάλλοντος. Νομιμοποιούμαι συνεχώς και με την τότε ιδιότητά μου ως Υφυπουργού Γεωργίας, αλλά και ως μάχιμος δικηγόρος, να υποστηρίξω ότι το Σύνταγμα του 1975 στοχεύει στην κατοχύρωση των δασών και δασικών εκτάσεων και στην προστασία τους ως κοινωνικού αγαθού. Όμως, τριάντα ένα χρόνια ισχύος και εφαρμογής των σχετικών διατάξεων κατέδειξαν την αναγκαιότητα για άλλη μια φορά απόλυτης κατά το δυνατό προστασίας του αγαθού αυτού, συγχρόνως όμως συγκεκριμένες ρυθμίσεις που είχαν γίνει δεν μπόρεσαν να ξεπεράσουν θέματα, για τα οποία ο κοινός δικαστής δεν μπόρεσε να δώσει λύσεις. Γι’ αυτό προχωρούμε στην αναθεώρηση του Συντάγματος για το συγκεκριμένο έργο με δύο στόχους: να προστατεύσουμε ακόμη πιο αποτελεσματικά το δασικό πλούτο της χώρας και συγχρόνως να λύσουμε χρόνια προβλήματα ιδιοκτησιακού και δασικού χαρακτήρα που ταλανίζουν και βασανίζουν δεκαετίες ολόκληρες όχι μόνο τους κατοίκους της περιφέρειας Αττικής, αλλά των περισσοτέρων ίσως διαμερισμάτων της χώρας. Γι’ αυτό και προς αυτή την κατεύθυνση τίθεται χρονικό όριο, ώστε οποιαδήποτε μεταβολή μετά την 11η Ιουλίου 1975 από οποιοδήποτε λόγο δεν θα λαμβάνεται υπόψη. Σε μια ευνομούμενη δημοκρατική πολιτεία πρέπει να επιλύονται οξυμένα κοινωνικά προβλήματα. Κι ένα τέτοιο μεγάλο κοινωνικό πρόβλημα είναι η επίλυση δασικών και ιδιοκτησιακών προβλημάτων. 
      Λυπούμαι, διότι το ΠΑ.ΣΟ.Κ. τήρησε μια στάση διφορούμενη, μια στάση η οποία δεν οδηγεί προς τη σωστή κατεύθυνση, αλλά δυστυχώς, διαιωνίζει τις ταλαιπωρίες χιλιάδων πολιτών και συγχρόνως δεν προστατεύει αποτελεσματικά το δασικό πλούτο της χώρας, αφού δεν είναι ευχερής ο διαχωρισμός αυτός.
      Κυρίες και κύριοι συνάδελφοι, το νέο πολιτικό πολιτισμό που καθιερώνει στη χώρα μας η νέα διακυβέρνηση, ακολούθησα και ακολουθώ με πίστη και συνέπεια. Σέβομαι απόλυτα, όπως γνωρίζετε, τις κοινοβουλευτικές διαδικασίες και πάντοτε αποφεύγω ασεβείς και απαξιωτικούς χαρακτηρισμούς. Πιστεύω ότι ο δημοκρατικός και κοινοβουλευτικός διάλογος χρειάζεται επιχειρήματα, προτάσεις, συναίνεση και όχι έξαλλο και υβριστικό πολιτικό λόγο.
      Γνωρίζετε ότι έχω γίνει αυτές τις μέρες στόχος επικριτικών σχολίων. Δεν επιτρέπω όμως σε κανέναν να σπιλώσει την αυτοδημιούργητη πολιτική μου διαδρομή και τις δημοκρατικές μου ευαισθησίες.
      Κυρίες και κύριοι συνάδελφοι, δεν συνιστά κοινοβουλευτικό ατόπημα η επιδίωξη της Αντιπολίτευσης, ιδίως του ΠΑ.ΣΟ.Κ., στην Επιτροπή Θεσμών και Διαφάνειας να καταργήσει την αρχή της πλειοψηφίας και να καθιερώσει ως κρατούσα άποψη, την αρχή της μειοψηφίας; Δεν συνιστά παραβίαση βασικών κοινοβουλευτικών διαδικασιών η μη συμμετοχή του ΠΑ.ΣΟ.Κ. στην περαιτέρω διαδικασία Αναθεώρησης του Συντάγματος; Μήπως γιατί δεν έχουν ως συνήθως προτάσεις; Μήπως δεν έχουν απόψεις γι’ αυτή την κορυφαία στιγμή του Κοινοβουλίου μας την Αναθεώρηση του Συντάγματος γι’ αυτό και αποφεύγουν για να καλύψουν εσωκομματικές διενέξεις και έριδες; Δεν συνιστούν προσπάθεια απαξίωσης οι συνεχείς και άδικες επιθέσεις κατά της κυρίας Προέδρου της Βουλής η οποία είναι πάντοτε συναινετική και άψογη κατά την εκτέλεση των καθηκόντων της;
      Όλα αυτά αλλά και η πρόταση δυσπιστίας που κατέθεσε το ΠΑ.ΣΟ.Κ. αποδεικνύουν την απέλπιδα προσπάθεια της Αξιωματικής Αντιπολίτευσης να δημιουργήσει αίσθηση εικονικής πραγματικότητας. Πραγματικότητα με την οποία, προφανώς, αυτοϊκανοποιούνται και αισθάνονται ευτυχείς στην πολιτική τους δυστυχία. Γι’ αυτό και η πρόταση μομφής που κατέθεσαν έπεσε, όπως γνωρίζει ολόκληρος ο ελληνικός λαός, αλλά ειδικότερα οι Βουλευτές όλων των παρατάξεων, στο κενό και θυμίζει τις φούσκες του Χρηματιστηρίου όπου ενάμισι εκατομμύριο πολίτες έχασαν τις οικονομίες τους και ακόμη θρηνούν. 
      Όμως, στήριγμα και ελπίδα των πολιτών είναι η Νέα Δημοκρατία που την αγκαλιάζει η πλατιά κοινωνική συμμαχία.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ τον κ. Απόστολο Σταύρου.
      Το λόγο έχει ο Υφυπουργός κ. Νάκος.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Ευχαριστώ, κύριε Πρόεδρε.
      Κυρία και κύριοι συνάδελφοι, σε λίγες ώρες αρχίζει η ψηφοφορία για την πρόταση δυσπιστίας την οποία κατέθεσε το ΠΑ.ΣΟ.Κ.. Τρεις μέρες τώρα προσπαθώ ματαίως, όπως βεβαίως και ο ελληνικός λαός, να καταλάβω το πολιτικό σκεπτικό αυτής της κίνησης. Είναι προφανές ότι την ίδια αδυναμία έχουν και οι συνάδελφοι της Αξιωματικής Αντιπολίτευσης καθώς κανείς τους δεν μπόρεσε να δώσει έστω και μια εκτίμηση για το τι είχε στο μυαλό του ο Αρχηγός τους. 
      Ακόμη κι αν τη δούμε ως τακτική κίνηση, γιατί έτσι είναι, για να αναπνεύσει από τον βρόγχο που του έχουν περάσει οι εσωκομματικοί του αντίπαλοι και να συσπειρώσει τους οπαδούς του κόμματός του, είναι ξεκάθαρο ότι η επιλογή του κ. Παπανδρέου είναι απολύτως αποτυχημένη. Και είναι αποτυχημένη γιατί δεν δυσκόλεψε σε τίποτα την Κυβέρνηση. Δεν είχε ούτε χιλιοστό πολιτικού βάθους. Δεν είχε ούτε καν μια αξιοπρεπή πολιτική πρόφαση για να προσελκύσει το ενδιαφέρον της ελληνικής κοινωνίας. Δεν είχε ίχνος μιας ουσιαστικής δυναμικής για να δημιουργήσει, έστω, στους οπαδούς του, προσδοκία διαρκείας. 
      Στην ουσία, για να λέμε τα πράγματα με το όνομά τους, ο κ. Παπανδρέου για την επίπλαστη ένταση ενός τακτικισμού τριών ημερών, θυσίασε ακόμη μια φορά την πολιτική του σοβαρότητα και αξιοπιστία.
     Για ένα μικροκομματικό παιχνίδι εντυπώσεων ευτέλισε τους θεσμούς, προκειμένου να κρύψει τις δικές του ανασφάλειες, την πολιτική γύμνια και την ιδεολογική ανεπάρκεια του κόμματός του προσποιήθηκε μια αυτοπεποίθηση που δεν έχει και που είναι βέβαιο ότι δεν πρόκειται να αποκτήσει  με αυτές τις μεθόδους. Γιατί δεν είναι σοβαρό να πιστεύει ο Αρχηγός της Αξιωματικής Αντιπολίτευσης ότι μπορεί να εμπνεύσει ακόμα και το κόμμα του χωρίς όραμα. Γιατί δεν είναι υπεύθυνο να θεωρεί ότι μπορεί να αντιτάξει απέναντι σε μια κυβέρνηση που δουλεύει με σχέδιο, που φέρνει αποτελέσματα, που έχει την εμπιστοσύνη του ελληνικού λαού, αοριστίες και γενικούς αφορισμούς. 
     Αλήθεια, πίστεψε κανείς ότι ο κ. Παπανδρέου και το ΠΑ.ΣΟ.Κ. θέλει να γίνουν εκλογές; Μπορεί να μην κατάλαβαν ποτέ γιατί τους καταψήφισε ο ελληνικός λαός. Μπορεί να μην κατανόησαν τους λόγους για τους οποίους έχασαν την σύνδεσή τους με την κοινωνία. Μπορεί οι εξουσιαστικές τους εμμονές να μην τους αφήνουν να αλλάξουν. Όμως, όπως και να έχει, ένα έμπειρο κόμμα όπως το ΠΑ.ΣΟ.Κ. δεν μπορεί να μην έχει ένστικτο εκλογικής επιβίωσης. Δεν μας πείθουν λοιπόν. Μάλλον θέλουν να ξορκίσουν το κακό. Αναζητούν τη θεραπεία σε ένα ιδιότυπο τύπο πολιτικής ομοιοπαθητικής. 
     Είναι ξεκάθαρο, λοιπόν, ότι ο κ. Παπανδρέου ήθελε να κάνει κάτι. Και αφού δεν μπορεί να κάνει ούτε το ουσιαστικό που είναι να συστήσει μια σοβαρή πολιτική πρόταση για τα μεγάλα ζητήματα που αφορούν τη χώρα ούτε το στοιχειώδες που είναι να συμμετέχει με συνέπεια και υπευθυνότητα στον ευρύ κοινωνικό διάλογο για τα σημαντικά θέματα, διοργανώνει με ελαφρά τη καρδία ένα τριήμερο happening. Ξεχνάει τον πολύ κόσμο, που άλλωστε δεν έχει και τίποτα να του πει και απευθύνεται στο δικό του μικρόκοσμο. Πιστεύοντας ότι θα κερδίσει πολιτικό χρόνο, την ώρα που η χώρα δεν έχει χρόνο για χάσιμο. Δεν έχει ούτε την πολυτέλεια ούτε την ανοχή για να ασχολείται με τις εσωτερικές νευρώσεις ενός κόμματος που την οδήγησε σε πολλαπλά αδιέξοδα. 
     Ευτυχώς ούτε η χώρα ούτε η Κυβέρνηση έχουν την νοοτροπία που χρειάζεται για να κινηθούν με τους αναβλητικούς ρυθμούς του ΠΑ.ΣΟ.Κ. και να το ακολουθήσουν στις επικίνδυνες μεθόδους του. 
     Κυρία και κύριοι συνάδελφοι, το ότι το ΠΑ.ΣΟ.Κ. ήταν ανίκανο να διακυβερνήσει το απέδειξε, ούτως ή άλλως, η λαϊκή ετυμηγορία. Αυτό, όμως, που ανακαλύπτουμε με λύπη μας κάθε μέρα που περνάει είναι ότι είναι ανίκανο να διαδραματίσει τον σημαντικό και για το πολιτικό σύστημα και για τους πολίτες ρόλο της Αξιωματικής Αντιπολίτευσης. Αρνείται να σταθεί στο ύψος των περιστάσεων. Πιστό στις παραδόσεις του αποδιώχνει την αλήθεια μέσα από τεχνάσματα και προσχήματα. Επιλέγει, με πρώτο τον Αρχηγό του να δίνει το παράγγελμα να φεύγει, να εγκαταλείπει, να κρύβεται. 
     Φεύγει από τη διαδικασία της Αναθεώρησης του Συντάγματος γιατί θα ήταν επώδυνη και η συζήτηση και η ψηφοφορία στην Ολομέλεια. Αποστρέφει το βλέμμα για να μην αναγκαστεί να παραδεχθεί το πόσο στριμωγμένο είναι με το άρθρο 16. Εγκαταλείπει, μέσω μιας κατάφορης αλλοίωσης της πραγματικότητας, το διάλογο για κορυφαίες επιλογές, αναγκαίες για την επίλυση των προβλημάτων που ταλανίζουν τον τόπο. Κρύβεται για να μην φανεί ότι δεν έχει ιδέα που θέλει να πάει τη χώρα. Για ποιον ακριβώς λόγο διεκδικεί την ψήφο του ελληνικού λαού. 
     Για να μην αποκαλυφθεί, τέλος, ότι ο λόγος που μάχεται με τόσο μένος τις μεταρρυθμίσεις είναι ότι όταν ήταν εκείνο κυβέρνηση δεν μπόρεσε, δεν θέλησε, δεν τόλμησε να κάνει τις ρήξεις και να προχωρήσει σε αλλαγές για το συμφέρον των πολλών. 
     Και την ίδια ώρα που ο κ. Παπανδρέου είναι ο γνήσιος εκφραστής του απόλυτου κενού, του κενού της άρνησης, του κενού της αντίδρασης, του κενού της οπισθοδρόμησης, μας εγκαλεί, υποτίθεται, για την μη υλοποίηση των δικών μας δεσμεύσεων. Λέει σε όλα όχι και δείχνει κάπου. Σε έναν ασαφή ορίζοντα που δεν οδηγεί πουθενά. 
Σίγουρα δεν οδηγεί στο μέλλον. Σίγουρα είναι η νοοτροπία και η τακτική του χθες, που ευλαβικά ακολουθούν όλοι αυτοί οι οποίοι σήμερα προφασίζονται ότι δεν ξέρουν πως δεν είναι οι ίδιοι αυτοί που κυβερνούσαν χρόνια τώρα τη χώρα, ότι δεν είναι αυτοί που ευθύνονται για τις θλιβερές πρωτιές της χώρας, που καταγράφηκαν από τους επίσημους διεθνείς φορείς και το χειρότερο, που βιώθηκαν με τον πιο τραυματικό τρόπο από τον ελληνικό λαό.
      Κυρίες και κύριοι συνάδελφοι, οι Ελληνίδες και οι Έλληνες ζητούν συνεννόηση στα μεγάλα εθνικά θέματα. Ζητούν μεταρρυθμίσεις, που θα εγγυηθούν μία ανάπτυξη που θα αφορά όλους. Ζητούν ένα σύγχρονο κράτος, το οποίο θα μπορεί να διανέμει την ωφέλεια, που προκύπτει, κάθε φορά σε όλους τους πολίτες του, χωρίς διακρίσεις, χωρίς προκαταλήψεις. Ζητούν από την Κυβέρνηση της χώρας να βρει το δρόμο της σύνθεσης και να προχωρήσει μπροστά με αποφασιστικότητα και με μία νέα ειλικρινή σχέση με τον πολίτη.
      Αυτό το δρόμο ακολουθούμε. Μόνο που για να επιτευχθεί η σύνθεση, χρειάζονται θετικές θέσεις, χρειάζονται προτάσεις. Και είναι πραγματικά λυπηρό που το ΠΑ.ΣΟ.Κ. δεν θέλει να κινηθεί στο δρόμο, τον οποίο ανοίγει η βούληση του ελληνικού λαού. Είναι λυπηρό που δεν βρίσκει τη θέση του στο διάλογο, στη σύνθεση και στη δημιουργία. 
      Θα προχωρήσουμε λοιπόν και χωρίς αυτό. Είναι αρκετή η σύνθεση που μπορούμε να πετύχουμε με τη μεγάλη κοινωνική συμμαχία των πολιτών. Σήμερα, με τη δική τους στήριξη, δίνουμε λύσεις σε προβλήματα και εκκρεμότητες που διαιωνίζονταν. Με ρυθμίσεις για τη Δημόσια Διοίκηση που περιορίζουν τη γραφειοκρατία, διασφαλίζουν διαφάνεια και εξασφαλίζουν ένα ολοένα και πιο αυξημένο επίπεδο υπηρεσιών για τον πολίτη, για την Ελληνίδα και τον Έλληνα φορολογούμενο, δημιουργούμε –γιατί δεν υπήρχε- ένα κράτος που να το εμπιστεύεται ο πολίτης, διαμορφώνουμε ένα νέο περιβάλλον ασφάλειας και σταθερότητας. 
      Θέλουμε τις τομές. Δεν τις φοβόμαστε. Τις θεωρούμε αναγκαίες. 
      Εδραιώσαμε κανόνες διαφάνειας, που αποδυναμώνουν τα φαινόμενα πελατειακών σχέσεων και διαλύουν την καλά κρατούσα στο παρελθόν καχυποψία. 
      Με σεβασμό στο δημόσιο χρήμα, στον κόπο και στα δικαιώματα των πολιτών, χτίζουμε ένα νέο αναπτυξιακό πρότυπο, φιλικό στην επιχειρηματικότητα, ένα πρότυπο ανάπτυξης που ενώνει την Ελλάδα, που δημιουργεί ίσες ευκαιρίες για όλους, που θέτει στο κέντρο την Περιφέρεια, που αναγνωρίζει επιτέλους τη δυναμική που κρύβεται στη σύμπραξη του δημόσιου τομέα με την ιδιωτική πρωτοβουλία και την ενισχύει.
      Η Τοπική Αυτοδιοίκηση αξιοποιεί τις δυνατότητές της, μέσα από νέους θεσμούς, που αποδεικνύουν στην πράξη -είτε πρόκειται για το «ΘΗΣΕΑ» είτε για το νέο Δημοτικό και Κοινοτικό Κώδικα, είτε για μια σειρά άλλων σημαντικών παρεμβάσεων- ότι ήρθε η ώρα να διαδραματίσει το ρόλο που της επιφυλάσσει το Σύνταγμα, το ρόλο που απαιτούν οι πολίτες από την πιο κοντινή σε αυτούς μορφή διοίκησης, ρόλο που είχε ακυρώσει η οικονομική ασφυξία, στην οποία την καταδίκασε το ΠΑ.ΣΟ.Κ., με τις παρακρατήσεις των θεσμοθετημένων πόρων, με την κομματική σκοπιμότητα ως βασικό κριτήριο επιλογής στο ανάπηρο και ελλειμματικό «ΕΠΤΑ», με τα προνοιακά επιδόματα που έπνιγαν τη Νομαρχιακή Αυτοδιοίκηση, με την αδράνεια και τις ψεύτικες υποσχέσεις για τη στήριξη των ευπαθών κοινωνικών ομάδων.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Ένα λεπτό θα χρειαστώ, κύριε Πρόεδρε.
      Αυτή η ασφυξία σήμερα αίρεται σταδιακά. Αυτή η απομόνωση επιτέλους τελειώνει με ακέραιες χρηματοδοτήσεις, με οικονομική επάρκεια, που δίνει στις Νομαρχιακές Αυτοδιοικήσεις τη δυνατότητα αναπτυξιακών παρεμβάσεων, με την ενίσχυση των συνεργασιών των Οργανισμών Τοπικής Αυτοδιοίκησης, με κανόνες και διαδικασίες που διασφαλίζουν τη δίκαιη εφαρμογή των προγραμμάτων για τη στήριξη των μεταναστών, των τσιγγάνων, των παλιννοστούντων, με υπευθυνότητα και ευαισθησία για τις αδύναμες κοινωνικές ομάδες.
      Αγαπητοί συνάδελφοι, η Κυβέρνηση, ο Πρωθυπουργός, θα λάβουν με πρωτοβουλία του ΠΑ.ΣΟ.Κ. –και αυτή είναι η ειρωνεία- την ηχηρή ανανέωση της εμπιστοσύνης της Βουλής. Το μόνο που κατάφερε η πρόταση μομφής είναι να μας κάνει πιο δυνατούς απέναντι στα προβλήματα του πολίτη, απέναντι στα προβλήματα του τόπου. Θα ήταν θετικό αν το κόμμα της Αξιωματικής Αντιπολίτευσης -έστω και καθυστερημένα- λάβει το μήνυμα και συναινέσει σε κάποιες έστω από τις μεταρρυθμίσεις, που εμείς προχωρούμε, αν και η πολιτική συμπεριφορά, που έχει δείξει τόσα χρόνια, δεν αφήνει πολλά περιθώρια για να ελπίζουμε σε μία τέτοια στροφή σοβαρότητος.
      Αγαπητοί συνάδελφοι του ΠΑ.ΣΟ.Κ., προσπαθήσατε να εκθέσετε την Κυβέρνηση. Καταφέρατε να εκθέσετε τον εαυτό σας και απέναντι στους ψηφοφόρους σας και απέναντι στον ελληνικό λαό. Η δίκαιη κοινωνία θα σας τιμωρήσει σκληρά. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υπουργέ. 
      Ο κ. Σκουλάς έχει το λόγο.
      ΙΩΑΝΝΗΣ ΣΚΟΥΛΑΣ: Κυρίες και κύριοι συνάδελφοι, η λαθροχειρία που επιχείρησε η Νέα Δημοκρατία στην Επιτροπή Αναθεώρησης του Συντάγματος οδήγησε το ΠΑ.ΣΟ.Κ. στην κατάθεση της πρότασης δυσπιστίας. Είναι το ελάχιστο που θα μπορούσε να πράξει το ΠΑ.ΣΟ.Κ., σεβόμενο τους κοινοβουλευτικούς θεσμούς, είναι μία πράξη πολιτικής ευθύνης απέναντι στην προσπάθεια χειραγώγησης των Βουλευτών και την απόπειρα νόθευσης της ψηφοφορίας. Και επειδή σας αρέσουν οι δημοσκοπήσεις, το 43,8% των πολιτών εγκρίνουν την πρόταση του ΠΑ.ΣΟ.Κ. στις σημερινές κυριακάτικες εφημερίδες.
      Έχουμε, λοιπόν, την ευκαιρία σήμερα να κάνουμε μία συνολική αποτίμηση των κυβερνητικών έργων και ημερών της τελευταίας τριετίας. Η Κυβέρνηση της Νέας Δημοκρατίας, έχοντας σπαταλήσει τα τρία χρόνια της διακυβέρνησης της χώρας, με σπασμωδικές κινήσεις έχει δημιουργήσει στη μεγάλη πλειοψηφία του λαού μας δυσαρέσκεια και προβληματισμό. 
      Ως νέος Βουλευτής, παρακολούθησα με προσοχή τη συζήτηση μέχρι τώρα και αυτό που εισπράττω, είναι η έπαρση και η ειρωνεία των συναδέλφων της Νέας Δημοκρατίας. Από τους πιο πολλούς ακούσαμε παραινέσεις, τι θα πρέπει να κάνουμε στο ΠΑ.ΣΟ.Κ., πώς θα πρέπει να το κάνουμε, τι να αλλάξουμε, αλλά για τα του οίκου τους τίποτα. 
      Είναι δυνατόν να μιλάτε ακόμα, τρία χρόνια μετά τις εκλογές του 2004, για καμένη γη; Δεν θα έπρεπε αυτά τα τρία χρόνια να έχετε να παρουσιάσετε έστω κάτι; 
      Ας θυμηθούμε, λοιπόν, τα έργα και τις ημέρες της δεξιάς διακυβέρνησης και τα αποτελέσματα τους, ας δούμε την τεράστια διαφορά ανάμεσα στις προεκλογικές σας δεσμεύσεις και τη μέχρι τώρα πρακτική σας. Η Νέα Δημοκρατία υποσχέθηκε τα πάντα σε όλους. Η Κυβέρνηση της μεταρρύθμισης, όπως θέλει να αποκαλείται, είναι στη πραγματικότητα η Κυβέρνηση της απορρύθμισης, της αντιμεταρρύθμισης, της παλινόρθωσης ενός κράτους άλλων παρωχημένων εποχών.
      Κυρίες και κύριοι συνάδελφοι της Νέας Δημοκρατίας, υποσχεθήκατε διαφάνεια και χτύπημα της διαφθοράς και της διαπλοκής. Ακόμη ηχούν στα αυτιά μας τα λόγια του Πρωθυπουργού για σύγκρουση με τα κάθε είδους συμφέροντα, για μηδενική ανοχή. Στη θέση εκείνων των ηρωικών διαπιστώσεων παρακολουθήσαμε τους δικούς σας διεφθαρμένους κουμπάρους, τους δικούς σας κύριους Χούπηδες, το δικό σας κ. Πανάγο, τα δικά σας στελέχη της Επιτροπής Ανταγωνισμού, παρακολουθήσαμε τα έργα και τις ημέρες τους, έργα του κοινού ποινικού μητρώου. 
      Υποσχεθήκατε καταπολέμηση της ακρίβειας και παραδώσατε την αγορά στο έλεος των κερδοσκόπων και των πολυκαταστημάτων, μια αγορά με υπαλλήλους-λάστιχο, χωρίς εργασιακά και ασφαλιστικά δικαιώματα. Οι μικρομεσαίες επιχειρήσεις καθημερινά κλείνουν και ο Έλληνας καταναλωτής ζει το δικό του δράμα. Δεν διαβάσατε την έκθεση της Εθνικής Στατιστικής Υπηρεσίας για δύο εκατομμύρια Ελλήνων στο όριο της φτώχειας; Πώς εξηγείτε τις αυξήσεις στα είδη πρώτης ανάγκης, στη Δ.Ε.Η., στον Ο.Τ.Ε., στις μεταφορές; 
      Από την άλλη μεριά, παρακολουθούμε τα τεράστια κέρδη των επιχειρήσεων με σύγχρονη μείωση της φορολογίας των διανεμομένων κερδών. Αυτές είναι οι προεκλογικές σας δεσμεύσεις;
       Υποσχεθήκατε μονιμοποίηση στους διακόσιους πενήντα χιλιάδες συμβασιούχους και σε όλους είναι γνωστή η εξαπάτηση, αφού μονιμοποιήθηκαν μόνο τριάντα χιλιάδες, ενώ στο ίδιο χρονικό διάστημα από το Μάρτιο 2004 έως το Μάρτιο 2006 έγιναν προσλήψεις εκατόν επτά χιλιάδων νέων συμβασιούχων.
      Υποσχεθήκατε στήριξη του αγροτικού εισοδήματος και έγκαιρη καταβολή των αποζημιώσεων και επιδοτήσεων. Οι αγρότες γνωρίζουν ήδη τα αποτελέσματα αυτής της πολιτικής και στις επιδοτήσεις και στις αποζημιώσεις του Ε.Λ.Γ.Α. και στο εισόδημα των ελαιοπαραγωγών και σε όλα τα αγροτικά και κτηνοτροφικά προϊόντα. 
      Πόσο αγοράζουν το γάλα τα καρτέλ; Δεν μπορούμε να μην χαμογελάσουμε, όταν θυμηθούμε τη ρήση του Πρωθυπουργού ότι θα ήταν προσωπικά παρών στις Βρυξέλλες σε θέματα αγροτικής πολιτικής. Ακούγεται σαν κακόγουστο ανέκδοτο. Η αγορά βρίσκεται στο έλεος των καρτέλ και των χονδρεμπόρων, χωρίς κανένα έλεγχο, με προϊόντα που «βαφτίζονται» ελληνικά, με ντομάτες από τα Σκόπια, με πατάτες από την Αίγυπτο και την ίδια στιγμή ο Έλληνας αγρότης βρίσκεται στο περιθώριο και ο καταναλωτής παραζαλισμένος ψάχνει την άδεια του τσέπη.
      Γιατί δεν καταβάλατε, όπως είχατε δεσμευτεί, τις επιδοτήσεις της νέας Κ.Α.Π. την 1η Δεκεμβρίου; Γιατί στερείτε πόρους και έργα από την ελληνική ύπαιθρο με τη μείωση κατά 100.000.000 ευρώ της εθνικής συμμετοχής στο πρόγραμμα ανάπτυξη της υπαίθρου; Γιατί μειώνετε δραματικά το αγροτικό εισόδημα; Δεν θα μαλώσω με τον κ. Μπασιάκο για το αν η μείωση είναι 12% ή 17%. Το πρόβλημα του αγρότη το βλέπουμε κάθε μέρα. Ο αγρότης στενάζει. 
      Υποσχεθήκατε να αυξήσετε τη χρηματοδότηση για την παιδεία στο 5% του Α.Ε.Π. και όχι μόνο δεν το κάνατε, αλλά το μειώσατε στο 3,2%. Οδηγήσατε τους δασκάλους σε έξι εβδομάδες απεργία και συνεχίζετε με τις πράξεις σας την αναταραχή στην τριτοβάθμια εκπαίδευση.  Προσπαθήσατε να παγιδεύσετε όλη την ελληνική κοινωνία στον προσχηματικό διάλογο για το άρθρο 16, ενώ την ίδια στιγμή δεν παρουσιάζετε τον νόμο για την εκπαίδευση. Μπορείτε να μας πείτε το ποσοστό του Α.Ε.Π. που δίνετε για την έρευνα; Τελευταίοι και εδώ στην Ευρωπαϊκή Ένωση. Έτσι θα βρεθεί η χώρα στην πρωτοπορία και στην καινοτομία; Πού βρίσκονται τα ελληνικά πανεπιστήμια στην παγκόσμια κατάταξη; 
      Άκουσα χθες προσεκτικά τον Υπουργό Υγείας, γιατί είμαι γιατρός και μέχρι πριν από είκοσι πέντε μέρες ήμουν ενεργός γιατρός του Ε.Σ.Υ. και ζούσα τις εφημερίες στο πετσί μου.  Ο κ. Αβραμόπουλος, με το στρογγυλό και επικοινωνιακό του λόγο, μάς είπε ότι παραλάβατε και εκεί καμένη γη και εν πάση περιπτώσει, τώρα όλα έχουν φτιάξει. Πώς δικαιολογείται το καθημερινό ξεχαρβάλωμα του Ε.Σ.Υ., ενός συστήματος υγείας που το 2003 βρισκόταν στη δέκατη τέταρτη θέση της παγκόσμιας κατάταξης από τον Παγκόσμιο Οργανισμό Υγείας; Ενώ υποσχεθήκατε λοιπόν στήριξη του συστήματος, καθημερινά παρακολουθούμε πράξεις αποδόμησης, την ίδια στιγμή που ο ιδιωτικός τομέας γιγαντώνεται και έχει ξεφύγει από κάθε έλεγχο.
       Ο προηγούμενος Υπουργός Υγείας, άλλος επικοινωνιακός, βάπτισε τα ράντζα «επικουρικές κλίνες» και μετά ήρθε ο επόμενος και μίλησε για τριτοκοσμικές συνθήκες. Οι περίφημες δέκα χιλιάδες προσλήψεις του κ. Κακλαμάνη έγιναν εξίμισι  χιλιάδες, αργότερα έγιναν τρεις χιλιάδες, για να καταλήξουν και να μετατραπούν σε τρεις χιλιάδες προσλήψεις αγροφυλάκων. 
      Υπάρχουν τεράστια προβλήματα στις εφημερίες των γιατρών με ένα ηρωικό έμψυχο προσωπικό, γερασμένο, κουρασμένο, κακοπληρωμένο, που δεν αξίζει αυτή την άθλια αντιμετώπιση.
      Κυρίες και κύριοι συνάδελφοι, είναι τραγικό, είναι έγκλημα να υπάρχουν εκατόν πενήντα κρεβάτια εντατικής θεραπείας κλειστά και να μην ιδρώνει το αυτί του Υπουργού Υγείας, ο οποίος χθες δεν είπε τίποτα. Καθημερινά πενήντα με εβδομήντα άνθρωποι βρίσκονται στην αναμονή για νοσηλεία σε κρεβάτια Μ.Ε.Θ.. Το ποσοστό κλινών Μ.Ε.Θ. στο σύνολο των κλινών είναι 2%, όταν στα διεθνή στάνταρντ έχουμε 10% με 12% και παρ’ όλα αυτά, εκατόν πενήντα κρεβάτια είναι κλειστά. 
      Τι απαντάτε για τις τρεις χιλιάδες κενές θέσεις γιατρών Ε.Σ.Υ.; Γιατί αφήνετε την υγεία να καταρρέει καθημερινά; Νομίζετε ότι τη λύση θα τη δώσει το ιδιωτικό σύστημα; Πάρτε το παράδειγμα της Αμερικής, όπου το 20% του  πληθυσμού δεν έχει δυνατότητα περίθαλψης και υγειονομικής κάλυψης. 
      Πετάξατε στο δρόμο τους ψυχικά ασθενείς με την πολιτική σας. Με μειωμένα τα κονδύλια κατά 17,3 εκατομμύρια ευρώ, που καλύπτουν μόνο το 40% των συνολικών αναγκών, υπάρχει μόνο μία λέξη για αυτό: Ντροπή! Η Νέα Δημοκρατία εγκαταλείπει, εντελώς, την ψυχιατρική μεταρρύθμιση και οδηγεί τους ξενώνες σε κλείσιμο και τους ψυχικά πάσχοντες σε επανεγκλεισμό. 
      Πού βρίσκεται η ευαισθησία σας για τους χρήστες ουσιών; Ακόμα θυμάμαι τον κ. Κακλαμάνη, όταν έλεγε πώς βρήκε το ναρκομανή στα σκαλιά του Υπουργείου του. Ποιος θυμάται αυτά τα επικοινωνιακά πάλι λόγια; Είναι γνωστό ότι στη λίστα αναμονής για τη μεθαδόνη το 2003 βρίσκονταν δύο χιλιάδες εξακόσιοι χρήστες και το 2007 η λίστα αυτή έχει δυστυχώς τρεις χιλιάδες οκτακόσια πενήντα πέντε άτομα. 
      Τι απαντάτε στον συνταξιούχο, που είδε φάρμακα πρώτης ανάγκης να παίρνουν αυξήσεις έως και 400% μετά την απελευθέρωση της αγοράς; Αυτή είναι η περίφημη ευαισθησία σας;
       Υποσχεθήκατε να μην παραδώσετε στους ιδιώτες δημόσια υγεία και έχετε φτάσει να ξεπουλάτε όχι μόνο τα ασημικά αλλά και τα χάλκινα της οικογένειας. 
      Υποσχεθήκατε δημοκρατία και συναίνεση και παρακολουθήσαμε υποκλοπές, αστυνομοκρατία, ζαρντινιέρες και σιδηρογροθιές. Υποσχεθήκατε δημοκρατία του μεσαίου χώρου και δηλώσατε θιασώτες του. Όμως, στις πράξεις δείχνετε ότι παραμένετε εκπρόσωποι της δεξιάς που δεν ενδιαφέρεται για κοινωνικά δικαιώματα, της δεξιάς που δεν την απασχολεί ο διάλογος για την κοινωνία. 
      Κάποιος έγραψε ότι ο πολιτικός πρέπει να διαθέτει το αίσθημα της κοινωνικής ευθύνης. Εσείς καθημερινά αποδεικνύετε ότι δεν διαθέτετε αυτό το προτέρημα. Η πολιτική δεν είναι μεγαλοστομίες, βερμπαλισμός και επικοινωνία. Η πολιτική είναι πράξη.
      Κυρίες και κύριοι συνάδελφοι, ήρθε η ώρα να πούμε: Φτάνει πια! Τούτη η πολιτική δεν πάει άλλο. Τούτη η Κυβέρνηση δεν πάει άλλο, μια Κυβέρνηση γερασμένη πρόωρα, μια Κυβέρνηση χωμένη στα σκάνδαλα, μια Κυβέρνηση κουρασμένη, η Κυβέρνηση που ζει σε εικονική πραγματικότητα. Πάρτε την προβλεπόμενη από το Σύνταγμα πρωτοβουλία και απευθυνθείτε στην κρίση του ελληνικού λαού. Οι πολιτικές μεγαλοστομίες και οι απειλές σας για προσφυγή στις κάλπες ας εφαρμοστούν επιτέλους. Και είμαστε βέβαιοι ότι ο λαός μας και κρίση και μνήμη διαθέτει.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Σκουλά.
      Το λόγο έχει ο κ. Ζαγορίτης.
      ΕΛΕΥΘΕΡΙΟΣ ΖΑΓΟΡΙΤΗΣ: Καλημέρα σας. 
      Κύριε Πρόεδρε, κύριοι Υπουργοί, κύριοι συνάδελφοι, στο ξεκίνημα της σημερινής συνεδρίασης ο κ. Πρωτόπαπας κάτι ψέλλισε για «λαγούς». Εσείς μιλάτε; Εσείς που γίνατε «λαγοί» με τη συμπεριφορά σας, με την απόδρασή σας, με την απόδραση του κ. Γιώργου Παπανδρέου από τη συνταγματική Αναθεώρηση, με την απόδρασή σας από τις θέσεις σας; 
      Αλήθεια, αν δεν υπήρχε η διαφοροποίηση για το άρθρο 16 του κ. Βενιζέλου, του κ. Λοβέρδου και όχι μόνο, αν δεν υπήρχε η συνεχής πίεση στην οποία υπέκυψε τελικά ο κ. Γιώργος Παπανδρέου, θα βρισκόμασταν σήμερα εδώ; Ασφαλώς όχι. Πίστεψε ο κ. Παπανδρέου ότι θα απεγκλωβιζόταν με την πρόταση δυσπιστίας, με την απόδραση από την συνταγματική Αναθεώρηση, με το αίτημα για εκλογές από το βραχνά των ενδοπασοκικών ρήξεων και της γκρίνιας. Έκανε λάθος, τεράστιο λάθος. Απεγκλώβισε ίσως τον κ. Βενιζέλο, τον κ. Λοβέρδο, ο ίδιος όμως εγκλωβίστηκε ακόμη περισσότερο, ακόμη χειρότερα και μεσοπρόθεσμα και μακροπρόθεσμα. Θα πρέπει ο κ. Γιώργος Παπανδρέου να ψάχνει από τώρα και στο εξής για τη χαμένη αξιοπιστία του στο μοναδικό μείζον ζήτημα που εκτέθηκε, που  προσπάθησε, αλλά τελικά εγκατέλειψε. 
      Προχθές, οι περί τον κ. Παπανδρέου ισχυρίζονταν ότι το ΠΑ.ΣΟ.Κ. απέκτησε την πρωτοβουλία των κινήσεων. Ίσως γι’ αυτό το Παρασκευοσαββατοκύριακο πήρατε την πρωτοβουλία να γίνει συζήτηση, να έρθετε εδώ και να τ’ ακούσετε. Η συζήτηση αυτό το τριήμερο είναι πράγματι μιας πρώτης τάξεως ευκαιρία για να θυμίσουμε και να θυμηθούμε πού βρισκόμασταν, πού ήμαστε και πού πάμε. 
      Θυμόμαστε όλες και όλοι ποια ήταν η κατάσταση της χώρας μέχρι το 2004, όταν οι πολίτες ανέθεσαν στη Νέα Δημοκρατία και τον Κώστα Καραμανλή την διακυβέρνηση της χώρας. Θυμόμαστε τα τεράστια, τα συσσωρευμένα προβλήματα που φόρτωσε στη χώρα και στους πολίτες η σημερινή ηγεσία του ΠΑ.ΣΟ.Κ., ο ίδιος ο κ. Γιώργος Παπανδρέου και οι συνεργάτες του που μετείχαν σε κορυφαίες θέσεις στην κυβέρνηση Σημίτη. Νιώσαμε όλες και όλοι, τα τεράστια ελλείμματα, τα δημοσιονομικά αδιέξοδα, το οικονομικό και αναπτυξιακό τέλμα στο κέντρο και την περιφέρεια, τα αρνητικά ρεκόρ ανεργίας, την απουσία συγκροτημένης εθνικής πολιτικής για την υγεία, για την παιδεία, για όλους τους κρίσιμους τομείς. Η πολιτική που εφάρμοζε το ΠΑ.ΣΟ.Κ., ως κυβέρνηση, ήταν η πολιτική του τυχαίου, του ευκαιριακού, η πολιτική των εμβαλωματικών ρυθμίσεων, η πολιτική που στόχευε στο πρόσκαιρο κομματικό όφελος, η πολιτική της τεχνικής οξύτητας και της πόλωσης, των επικοινωνιακών τεχνασμάτων. 
      Τέλος στην κατάσταση αυτή, έβαλαν οι πολίτες το Μάρτιο του 2004, όταν είπαν «φτάνει πια» -για να χρησιμοποιήσω τη χθεσινή αποστροφή του κ. Παπανδρέου- στην αναποτελεσματική και αδιέξοδη πολιτική του ΠΑ.ΣΟ.Κ.», όταν οι πολίτες είπαν «φτάνει πια» στο σύστημα ΠΑ.ΣΟ.Κ., όταν είπαν «φτάνει πια» στη νοοτροπία ΠΑ.ΣΟ.Κ., τη νοοτροπία που απαξίωνε τα πάντα και υποβάθμιζε την ποιότητα της ζωής των πολιτών. 
      Σε σας είπαν «φτάνει πια», κύριε Παπανδρέου, αλλά φαίνεται ότι δεν θέλετε ή δεν μπορείτε να το αντιληφθείτε, γιατί αλλιώς θα είχατε ζητήσει συγγνώμη για τα λάθη και τις παραλείψεις σας, θα είχατε αρθρώσει έστω και μια λέξη αυτοκριτικής. Μέχρι σήμερα δεν έχετε βρει ούτε μία λέξη συγγνώμης να πείτε, δεν έχετε καταλάβει τίποτα ή δεν θέλετε να καταλάβετε τίποτα, εκτός αν πιστεύετε ότι ο κόσμος ξεχνά.
      Τον άλλο μήνα συμπληρώνονται τα τρία πρώτα χρόνια της νέας διακυβέρνησης, τρία χρόνια έργου, τρία χρόνια ευθύνης, τρία χρόνια συνέπειας, αποτελεσματικότητας, τρία πολύ σημαντικά χρόνια για την κοινωνία μας. Η πολιτική μας δικαιώνεται. Είναι  μια πολιτική που είναι αποτέλεσμα των σταθερών στρατηγικών επιλογών μας για κοινωνική συναίνεση, σύνθεση απόψεων, μετριοπάθεια, νηφαλιότητα, υπευθυνότητα, χαμηλούς τόνους, πολιτική σύνεση και σκληρή δουλειά. Φαίνεται πλέον με τον πιο ξεκάθαρο τρόπο ότι διασφαλίζουμε μια καλύτερη προοπτική, ένα καλύτερο μέλλον για τα παιδιά μας, για τις γενιές που έρχονται. 
      Η διαφορά είναι αισθητή. Αλλάζει δραστικά το τοπίο στην οικονομία, στην ανάπτυξη, στις επενδύσεις, στην εργασία, στην παιδεία, στην περιφέρεια. Οι πολίτες βλέπουν χειροπιαστά αποτελέσματα. Ο κόσμος μας εμπιστεύεται. Η εμπιστοσύνη των πολιτών μας τιμά, μας δημιουργεί ακόμα μεγαλύτερη ευθύνη. Όμως δεν εφησυχάζουμε. Εντείνουμε τους ρυθμούς μας. Προχωράμε ακόμα πιο γρήγορα, πιο αποφασιστικά, πιο αποτελεσματικά για να βελτιώσουμε τη ζωή των πολιτών για να ανταποκριθούμε στις προσδοκίες τους, για να υλοποιήσουμε τις δεσμεύσεις  μας. Λειτουργούμε με αίσθημα ευθύνης. Δεν παίζουμε με τους θεσμούς. Οι εκλογές δεν είναι προτεραιότητά μας. Δεν πρόκειται να κάνουμε εκλογές για να λύσουμε τα ενδο-οικογενειακά σας προβλήματα, αν και από το αποτέλεσμα των εκλογών μάλλον θα επιδεινωνόντουσαν τα προβλήματά σας. Δεν θα επερχόταν η λύτρωση. Με αυτά που κάνετε η διαφορά μεταξύ της παράταξής μας και της δικής σας, κύριοι του ΠΑ.ΣΟ.Κ., θα είναι πολύ μεγαλύτερη από όση νομίζετε. Τα προβλήματα σας θα γίνουν ακόμη μεγαλύτερα. Εκλογές λοιπόν δεν θα γίνουν τώρα. Θα γίνουν τότε που πρέπει, τότε που είναι προς το συμφέρον του ελληνικού λαού. Σημασία για εμάς έχει να λύσουμε τα πολλά, τα μεγάλα, τα συσσωρευμένα προβλήματα που φορτώσατε στη χώρα με τα λάθη και τις παραλείψεις σας. 
      (Στο σημείο αυτό την Προεδρική Έδρα  καταλαμβάνει ο  Ε΄ Αντιπρόεδρος της Βουλής κ.  ΠΑΝΑΓΙΩΤΗΣ ΚΟΣΙΩΝΗΣ) 
      Υπάρχουν πάρα πολλά ακόμη που πρέπει να γίνουν. Απαιτείται συνεχής δράση. Οι δυσκολίες δεν μας κάμπτουν, δεν μας φοβίζουν. Γνωρίζουμε ότι σήμερα στη χώρα μας δεν συγκρούονται απλά δυο κόμματα αλλά δυο διαφορετικές αντιλήψεις, δυο διαφορετικές πολιτικές. Συγκρούεται η μεταρρυθμιστική πολιτική της Νέας Δημοκρατίας που έχει στραμμένο το βλέμμα στο αύριο με την πολιτική του χθες, με τη πολιτική της αναξιοπιστίας, με την πολιτική της οπισθοδρόμησης, της πόλωσης του λαϊκισμού που πρεσβεύει το ΠΑ.ΣΟ.Κ. και ο κ. Γεώργιος Παπανδρέου. Είναι μια πολιτική που βρίσκει επιβεβαίωση στην κατάθεση πρότασης δυσπιστίας, πολιτική που υποδηλώνει έλλειψη ψυχραιμίας, καιροσκοπισμό, εγκλωβισμό στα αδιέξοδα που αδυνατείτε να διαχειριστείτε.
      Εμείς από την πλευρά μας δεν συμπράττουμε στη πόλωση. Λέμε όχι στη τεχνική οξύτητα που επιδιώκετε εσείς καθημερινά να δημιουργήσετε. Δεν μας αφορά η προσπάθειά σας να αντιμετωπίσετε την εσωστρέφεια, τα ελλείμματα και τις ανασφάλειές σας. Δεν παρασυρόμαστε από τους τακτικισμούς σας. Στόχος μας είναι η δημιουργική πολιτική. Στην πραγματικότητα αντίπαλός μας δεν είστε εσείς. Είναι τα προβλήματα της χώρας, τα προβλήματα της κοινωνίας μας, προβλήματα τα οποία εσείς δημιουργήσατε, εσείς συντηρήσατε. 
      Αντιλαμβανόμαστε πολύ καλά την σκοπιμότητα των εξάρσεών σας. Έχετε αποτύχει τόσο στο πεδίο της εφαρμοσμένης πολιτικής όσο και στο πεδίο του συγκροτημένου λόγου. Είναι φυσικό να αναζητείτε διεξόδους. Όμως οι σπασμωδικές απόπειρές σας να ανέβουν οι τόνοι της αντιπαράθεσης αποδεικνύουν αν μη τι άλλο έλλειψη επιχειρημάτων. Δεν πείθουν κανέναν. Ούτε καν τον πολιτικό κόσμο της χώρας, ούτε τους δημοσιογράφους, ούτε τους πολίτες, ούτε τους ίδιους σας τους οπαδούς. Αποδεικνύουν, όμως, την αδυναμία σας, την αδυναμία που αισθάνεστε απέναντι στην ελληνική κοινωνία, απέναντι σε όλους. Επιβεβαιώνεται πανηγυρικά, για μια ακόμη φορά ότι το ΠΑ.ΣΟ.Κ. στερείται πολιτικής, στερείται προτάσεων, θέσεων, προγράμματος και κατεύθυνσης. 
      Κατανοούμε τη δυσχερή σας θέση. Περιπλανώμενοι στα εσωκομματικά σας αδιέξοδα αναζητάτε απεγνωσμένα τρόπους διαφυγής με κινήσεις εντυπωσιασμού. Επιχειρείτε επί ματαίω να ανακόψετε τις αναγκαίες για τους πολίτες και τον τόπο μεταρρυθμίσεις. Επιχειρείτε επί ματαίω να ανακόψετε τη συνταγματική μεταρρύθμιση.
     	Όμως, οι πολίτες δεν παραπλανόνται, δεν δικαιολογούν και δεν συγχωρούν τέτοιου είδους τακτικές. Αλλά το ΠΑ.ΣΟ.Κ. μπορεί να ξεπεράσει τον εαυτό του; Δεν μπορεί, δεν εξελίσσεται, δεν προχωρεί. Επιμένετε, αντί να παράγετε πολιτική ωφέλιμη για τον τόπο, να αναλώνεστε σε τεχνάσματα. Συνεχίζετε να ταυτίζετε την πολιτική με την επικοινωνία και μάλιστα επικοινωνία κενή ουσίας, κενή περιεχομένου. Κάνετε πολύ σοβαρό λάθος. Πλανάστε οικτρά. Οι κινήσεις τακτικής όταν δεν έχουν υπόβαθρο, έχουν κοντά πόδια. Δεν λύνουν προβλήματα, δεν λύνουν το πρόβλημά σας. Μπορεί ενδεχομένως να το αναβάλουν αλλά δεν το λύνουν, γιατί πάντα έρχεται η ώρα της αλήθειας, γιατί δεν μπορεί κανείς να κρύβει για πολύ την αλήθεια ή να κρύβεται από αυτήν. Και η ώρα της αλήθειας δεν θα αργήσει. Ο καιρός περνά πολύ γρήγορα και εμείς με τα αποτελέσματα της δουλειάς μας και την εμπιστοσύνη του κόσμου θα έχουμε ξανά την ευθύνη της διακυβέρνησης. Εσείς από την άλλη μεριά θα αναζητείτε ή θα κατασκευάζετε νέες αιτίες για προτάσεις δυσπιστίας που θα πέφτουν στο κενό την ώρα που θα βαυκαλίζεστε ότι ανατρέπετε το πολιτικό σκηνικό. 
     Καλή σας ημέρα. 
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Παναγιώτης Κοσιώνης): Ο κ. Πετσάλνικος έχει το λόγο. 
     ΦΙΛΙΠΠΟΣ ΠΕΤΣΑΛΝΙΚΟΣ ( Δ΄ Αντιπρόεδρος της Βουλής): Κυρία και κύριοι συνάδελφοι, η πρόταση δυσπιστίας που κατέθεσε ο Πρόεδρος του ΠΑ.ΣΟ.Κ., Γεώργιος Παπανδρέου και υπογράψαμε οι Βουλευτές του ΠΑ.ΣΟ.Κ., αποτελεί μια κορυφαία διαδικασία ελέγχου της Κυβέρνησης του κ. Καραμανλή, που επί τρία ολόκληρα χρόνια με την πολιτική σας δημιουργεί αδιέξοδα, πολλαπλασιάζει και οξύνει τα προβλήματα των πολιτών, εξασθενίζει την εικόνα και τη θέση της χώρας μας στη διεθνή σκηνή. 
     Ο μόλις κατελθών του Βήματος, αγαπητός συνάδελφος κ. Ζαγορίτης, ο Γραμματέας της Νέας Δημοκρατίας, ανάλωσε τα δέκα λεπτά της ομιλίας του κάνοντας κριτική στο ΠΑ.ΣΟ.Κ..
     Δεν έχετε αντιληφθεί γιατί είστε σήμερα εδώ! Σήμερα είστε εδώ γιατί ελέγχεστε. Κι εσείς θα απολογηθείτε, κύριε Ζαγορίτη. Η Κυβέρνηση της Νέας Δημοκρατίας θα απολογηθεί ενώπιον του ελληνικού λαού. Θα απολογηθείτε γι’ αυτό το τριήμερο. Διότι αυτά τα τρία χρόνια ως Κυβέρνηση, επιβάλατε μια βίαιη ανακατανομή του εισοδήματος υπέρ των ολίγων και σε βάρος των πολλών. 
     Μειώσατε φόρους στα μεγάλα εισοδήματα, μειώσατε φόρους –άκουσον, άκουσον- στα διανεμόμενα κέρδη των μεγαλομετόχων, μειώσατε τη φορολογία στα πρωτοφανή κέρδη των τραπεζών στην Ελλάδα, ενώ την ίδια στιγμή αυξήσατε το φόρο προστιθέμενης αξίας που επιβαρύνει τους καταναλωτές, τον απλό, τον αδύναμο οικονομικά πολίτη, όπως επίσης επιβάλατε ή αυξήσατε και ειδικούς φόρους σε είδη ευρείας λαϊκής κατανάλωσης, μια πέρα για πέρα ταξική πολιτική.
     Την ίδια στιγμή, επί τρία χρόνια με την απουσία κανόνων και ελέγχου στην αγορά, που έχει ως αποτέλεσμα την έκρηξη της ακρίβειας και τη γιγάντωση της αισχροκέρδείας, δημιουργείτε υπερκέρδη όχι πάντα με νόμιμο τρόπο σε διάφορους επιτήδειους σε βάρος των καταναλωτών, σε βάρος των οικογενειακών προϋπολογισμών. 
     Είναι αποκλειστικά υπεύθυνη η Νέα Δημοκρατία, είναι αποκλειστικά υπεύθυνος ο κ. Καραμανλής γι’ αυτήν την πολιτική που συμπιέζει τη μεσαία τάξη, την συρρικνώνει και κάνει ταυτόχρονα τους πλούσιους πλουσιότερους και τους φτωχούς φτωχότερους. 
     Είναι υπεύθυνη η Κυβέρνηση, υπεύθυνος ο κ. Καραμανλής επίσης για τον διασυρμό της χώρας λόγω της εν μία νυκτί δήθεν απογραφής, που έβαλε την Ελλάδα υπό επιτήρηση για πρώτη φορά –πρωτοφανές- και την πάλι εν μία νυκτί, δήθεν, αύξηση κατά 25% του Α.Ε.Π.. Και μάλιστα συνυπολογίζετε σε αυτό το 25%, με αποτέλεσμα να γίνει η χώρα μας περίγελος διεθνώς, ακόμα και από τα έσοδα από επαγγέλματα της νύχτας, από διάφορες μη νόμιμες δραστηριότητες. 
     Είναι αποκλειστικά υπεύθυνος ο κ. Καραμανλής και η Κυβέρνηση της Νέας Δημοκρατίας για τις ψεύτικες υποσχέσεις που έδωσαν προεκλογικά για τις δήθεν δεσμεύσεις που μετεκλογικά αποδεικνύονται κάθε μέρα επί τρία χρόνια απατηλά μεγάλα λόγια, όπως η δήθεν επανίδρυση του κράτους. Στα τρία τελευταία χρόνια ο λαός είναι μάρτυρας κατάργησης κάθε διαδικασίας αξιοκρατίας στη Δημόσια Διοίκηση. 
Είναι μάρτυρας της επίθεσης από την Κυβέρνηση εναντίον ανεξάρτητων αρχών που έχουν ως αποστολή την υπεράσπιση της διαφάνειας όπως η Α.Δ.Α.Ε., το Α.Σ.Ε.Π., η Αρχή Προστασίας Προσωπικών Δεδομένων.
      Μεταχειρίζεται  επί τρία χρόνια η Κυβέρνηση τη Δημόσια Διοίκηση ως κομματικό λάφυρο, αδιαφορώντας για τα αποτελέσματα της αποδιάρθρωσης των υπηρεσιών στη χώρα μας. Ένα από τα αποτελέσματα αυτού του δήθεν επανιδρυθέντος κράτους, του κράτους της Νέας Δημοκρατίας, του κυρίου Καραμανλή, είναι ανάμεσα στα άλλα αποτελέσματα ως γνωστόν η χαμένη γαλοπούλα. Ο Υπουργός Γεωργίας δεν μας είπε, μετά από τρία χρόνια, που είναι αυτή η χαμένη γαλοπούλα που είχε εκθέσει τη χώρα διεθνώς και είχε δημιουργήσει τόσα προβλήματα. Επίσης αποτέλεσμα αυτού του κράτους είναι η απόδραση κρατουμένων με ελικόπτερο από τις φυλακές ή η πτώση πρόσφατα ρουκέτας στο κέντρο της Αθήνας, η αύξηση της εγκληματικότητας. 
      Και βέβαια κατά τη Νέα Δημοκρατία, ένα σύγχρονο κράτος είναι το κράτος της Αγροφυλακής. Προχωράει στην επανασύσταση μιας εντελώς άχρηστης υπηρεσίας. Είναι υπεύθυνος ο Πρωθυπουργός, ο κύριος Καραμανλής, και η Κυβέρνηση της Νέας Δημοκρατίας για το κλίμα που επιτρέπει τη δράση ενός ιδιότυπου παρακράτους που λειτουργεί ως θερμοκοιτίδα διαφθοράς. Τι κρίμα από τις μεγαλόστομες διακηρύξεις προεκλογικά και μετεκλογικά περί «σεμνότητας, ταπεινότητας, εντιμότητας», τι κρίμα να φτάνετε κύριοι της Νέας Δημοκρατίας, στη μετατροπή της νέας σας διακυβέρνησης σε μια απέραντη «κουμπαριά», όπου κουμπάροι ζητούν μίζες εκατομμυρίων ευρώ και πιάνονται επ’ αυτοφώρω με προκαταβολές 200.000 ευρώ!
      Είναι υπεύθυνος ο Πρωθυπουργός, η Κυβέρνηση, η Υπουργός Παιδείας πάνω από όλα για όσα επί τρία χρόνια συμβαίνουν στον ευαίσθητο χώρο της παιδείας. Είναι πρωτοφανής η αναστάτωση που επικρατεί τρία ολόκληρα χρόνια στην παιδεία. Έχετε αναρωτηθεί κύριοι της Κυβέρνησης, για τις ευθύνες σας σε αυτή την κατάσταση; Είναι δυνατόν να βολεύεστε πίσω από τον ισχυρισμό ότι για όλα φταίνε κάποιοι φοιτητές και κάποιοι πανεπιστημιακοί συνδικαλιστές; Δεν αναλογίζεστε καθόλου τις δικές σας κυβερνητικές ευθύνες που επί τρία ολόκληρα χρόνια μειώνετε τη χρηματοδότηση για τη δημόσια εκπαίδευση, τις ευθύνες για το ότι ψαλιδίζετε τα όνειρα είκοσι χιλιάδων νέων αφήνοντάς τους έξω από τα πανεπιστήμια και τα Τ.Ε.Ι. και οδηγώντας τους στο ταμείο των αμφίβολης ποιότητας Κέντρων Ελευθέρων Σπουδών; 
      Δεν αναλογίζεστε τις δικές ευθύνες για το ότι επί τρία χρόνια αντί να καταθέσετε αναγκαίες για την ενίσχυση της αυτοδιοίκησης των Ανώτατων Εκπαιδευτικών Ιδρυμάτων, αναγκαίες για τον εκσυγχρονισμό της λειτουργίας τους προτάσεις, που θα ήταν αποτέλεσμα μιας αναλυτικής και ειλικρινούς δημόσιας διαβούλευσης, ως Κυβέρνηση περιορίζεστε σε αυταρχικές και προκλητικές δηλώσεις διαφόρων κυβερνητικών αξιωματούχων; 
      Έχετε τεράστια ευθύνη για το ότι απαξιώνονται επί τρία χρόνια, πρωτοφανώς, τα Ανώτατα Εκπαιδευτικά Ιδρύματα, για το ότι χάνονται πολύτιμοι μήνες εκπαιδευτικού και ερευνητικού έργου, για το ότι χάνονται εξεταστικές περίοδοι. Έχετε τεράστια ευθύνη κύριοι της Νέας Δημοκρατίας, για το ότι ακόμη και σήμερα επιχειρείτε να κοροϊδέψετε το λαό λέγοντας τα μεγαλύτερα ψέματα με τον πιο φυσικό τρόπο. Ακούσαμε ορισμένους Υπουργούς και χθες και προχθές και είπαν τα μεγαλύτερα ψέματα, με απόλυτα φυσικό τρόπο. Θα περιοριστώ σε δύο παραδείγματα: 
      Και πάλι ακούσαμε τον ισχυρισμό ότι ιδιαίτερη βαρύτητα, πρώτη προτεραιότητα δίνεται από την Κυβέρνηση αυτή στην ανάπτυξη της περιφέρειας. Θυμίζω, όμως, ότι το Δεκέμβριο εδώ περάσατε με μορφή τροπολογίας, για να μην γίνει συζήτηση, τον νέο, υποτίθεται, αναπτυξιακό νόμο. Σε αυτόν οι παραμεθόριες περιοχές Νομών όπως Καστοριάς, Φλώρινας, Πέλλας, Σερρών, Κιλκίς που πάντα υπάγονταν στη Δ΄ Ζώνη με αυξημένα για ευνόητους λόγους, αναπτυξιακά κίνητρα, υποβιβάζονται πλέον στη Β΄ Ζώνη του αναπτυξιακού νόμου και θα ισχύουν και για αυτές τις παραμεθόριες περιοχές, όπως και για όλη την περιφέρεια της Δυτικής Μακεδονίας και Νομό Κοζάνης και Νομό Γρεβενών, τα ίδια κίνητρα που ισχύουν για τις βιομηχανικές περιοχές Αθηνών και Θεσσαλονίκης. Και για εκείνες τις παραμεθόριες περιοχές Καστοριάς, Φλώρινας, Γρεβενών, Σερρών, Πέλλας, Κιλκίς κ.λπ. θα ισχύουν λιγότερα κίνητρα από ό,τι τα κίνητρα που προβλέπει ο αναπτυξιακός νόμος για την Πελοπόννησο, η οποία υπάγεται και καλώς υπάγεται, στη Γ΄ Ζώνη. Η Κυβέρνηση, δηλαδή, του κυρίου Καραμανλή θεωρεί ότι η περιφέρεια της Δυτικής Μακεδονίας, που μαστίζεται από την υψηλότερη σε όλη τη χώρα ανεργία, χρήζει της ίδιας στήριξης με την Αθήνα, Θεσσαλονίκη και χρήζει λιγότερης στήριξης από ό,τι η Πελοπόννησος. Να χαίρεστε αυτές τις επιλογές σας για την ανάπτυξη της περιφέρειας της παραμεθόριας Ελλάδας, των ακραίων γεωγραφικών περιοχών της χώρας μας! 
      Δεύτερο παράδειγμα: σε όλους τους τόνους διατυμπανίζει η Κυβέρνηση ότι για πρώτη φορά στους αγρότες και κτηνοτρόφους καταβλήθηκαν έγκαιρα οι επιδοτήσεις. Τι λέτε; Προκαλούν αυτές οι δηλώσεις. Μιλάμε για δεκάδες χιλιάδες αγροτών και κτηνοτρόφων που για πρώτη φορά φέτος έκαναν Χριστούγεννα και Πρωτοχρονιά χωρίς να έχουν εισπράξει τις επιδοτήσεις, τη στιγμή που οι καθημερινές τους λειτουργικές υποχρεώσεις τρέχουν, τα δάνεια τους τρέχουν.
      Δεν ντρέπεται ο Υπουργός Γεωργίας που βγαίνει συνεχώς μέσα από την  κυβερνητική πλέον -και όχι κρατική- τηλεόραση και κάνει αυτή την προπαγάνδα περί δήθεν έγκαιρης καταβολής όλων των επιδοτήσεων; 
      Ελέγχεται το σύνολο της Κυβέρνησης. Άκουσα χθες επικοινωνιακά τον κ. Αλογοσκούφη να προσπαθεί να δημιουργήσει εντυπώσεις, λέγοντας «πού είναι οι Βουλευτές του ΠΑ.ΣΟ.Κ.;». Οι Βουλευτές που περιμένουν τη σειρά τους, όπως προβλέπει ο Κανονισμός, για να μιλήσουν είναι εδώ πάντα. 
      Πού είναι η Κυβέρνηση; Είναι εικόνα σήμερα αυτή; Τρεις Υφυπουργοί που περιμένουν τη σειρά τους να μιλήσουν από τα πενήντα μέλη της Κυβέρνησης; 
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Τουρισμού): Εσείς πού είσαστε; Ούτε ένας απ’ όσους υπέγραψαν την πρόταση δεν είναι εδώ. 
      ΦΙΛΙΠΠΟΣ ΠΕΤΣΑΛΝΙΚΟΣ (Δ΄ Αντιπρόεδρος της Βουλής): Εδώ ελέγχεται συνεχώς η Κυβέρνηση, το σύνολο της Κυβέρνησης. Πού είστε, λοιπόν, για να απαντήσετε σε όλα αυτά; Γιατί θα πρέπει να απολογηθείτε, όπως είπα, εσείς ενώπιον του ελληνικού λαού. 
      Τέλος, κύριοι της Νέας Δημοκρατίας, έχετε τεράστια ευθύνη –και μ' αυτό θα κλείσω, κύριε Πρόεδρε- για τον πρωτοφανή τρόπο με τον οποίο χειριστήκατε το κορυφαίο θέμα της Αναθεώρησης του Συντάγματος. Αυταρχισμός, περιφρόνηση κάθε κανόνα δημοκρατίας, αλλά δυστυχώς και κουτοπονηριά χαρακτήρισαν τις ενέργειες της Κυβέρνησης τις προηγούμενες μέρες. 
      Σε όλη τη διάρκεια της διαδικασίας ενώπιον της αρμόδιας για την Αναθεώρηση Επιτροπής της Βουλής καταθέσαμε τις απόψεις μας, ως ΠΑ.ΣΟ.Κ. και ως Βουλευτές, με υπευθυνότητα, σοβαρότητα και απόλυτη ελευθερία γνώμης. Και φτάσαμε την περασμένη Τετάρτη στην κορυφαία διαδικασία της δημοκρατίας που είναι η ψηφοφορία για την Αναθεώρηση του Συντάγματος. 
      Η Κυβέρνηση εκτιμούσε ότι θα εξέθετε το ΠΑ.ΣΟ.Κ. με το άρθρο 16, που ήδη είχε συζητηθεί και είχε ψηφιστεί στην Επιτροπή χωρίς κανένα πρόβλημα. Το πραγματικό πρόσωπο της Κυβέρνησης αποκαλύφθηκε...
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ολοκληρώνω, κύριε Πρόεδρε. 
      ...μισή ώρα αργότερα, όταν φτάσαμε στο άρθρο 24 για τα δάση και την προστασία του περιβάλλοντος. Εκεί συνέβησαν πρωτοφανή πράγματα. Είναι η τρίτη διαδικασία Αναθεώρησης του Συντάγματος στην οποία συμμετέχω. Πρώτη φορά συνέβησαν αυτά σε αυτή την κορυφαία για τη δημοκρατία διαδικασία 
–επαναλαμβάνω- της ψηφοφορίας για την Αναθεώρηση του Συντάγματος. 
      Καταθέτω στα Πρακτικά της Βουλής αυτής εδώ της σημερινής συζήτησης τα Πρακτικά εκείνης της ψηφοφορίας, όπου καταγράφεται ανάγλυφα η απροκάλυπτη, επίμονη προσπάθεια αλλοίωσης του αποτελέσματος της ψηφοφορίας. 
      (Στο σημείο αυτό ο Βουλευτής κ.  Φίλιππος Πετσάλνικος (Δ΄ Αντιπρόεδρος της Βουλής) καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Εκεί οι είκοσι ένα ψήφοι υπέρ γίνονται είκοσι τέσσερις ψήφοι, όπου οι είκοσι κατά γίνονται δεκαοκτώ κατά, επανειλημμένα. Ντροπή για όλα αυτά που συνέβησαν! 
      Δεν φταίει, όμως, ο κ. Τραγάκης. Δεν φταίει ο κ. Σταύρου που συμμετείχε στην ψηφοφορία χωρίς να είναι μέλος της Επιτροπής. Άλλο πρωτοφανές αυτό! Δεν φταίνε αυτοί. Ευρίσκοντο σε εντεταλμένη υπηρεσία. Εντολές είχαν πάρει. Πάση θυσία να απορρίπτονται όλες οι προτάσεις του ΠΑ.ΣΟ.Κ....
      ΠΡΟΕΔΡΕΥΩΝ (Παναγιώτης Κοσιώνης): Κύριε Πετσάλνικε, ολοκληρώστε. 
      ΦΙΛΙΠΠΟΣ ΠΕΤΣΑΛΝΙΚΟΣ (Δ΄ Αντιπρόεδρος της Βουλής): ...πάση θυσία να περνάει η άποψη της Νέας Δημοκρατίας. 
      Κύριε Πρόεδρε, ολοκληρώνω με μία φράση. 
      Κύριε Πρωθυπουργέ, κυρίες και κύριοι της Κυβέρνησης, η κατάσταση δεν πάει άλλο. Το 2004 σας εξέλεξε ο ελληνικός λαός. Τον ξεγελάσατε τότε. Τρία χρόνια τώρα κυβερνήσατε, αποτύχατε, αποκαλυφθήκατε. Η πρόταση δυσπιστίας δεν είναι μόνο δική μας πρόταση δυσπιστίας προς την Κυβέρνηση. 
      Είναι πρόταση δυσπιστίας του ελληνικού λαού. Δεν σας εμπιστεύεται πλέον ο ελληνικός λαός. Είναι καιρός να αποφασίσει ο ελληνικός λαός ότι δικαιούται μια άλλη κυβέρνηση, μια άλλη πολιτική επωφελή για τη χώρα, θετική και δημιουργική για το λαό και δίκαιη για την κοινωνία. 
      ΠΡΟΕΔΡΕΥΩΝ (Παναγιώτης Κοσιώνης): Το λόγο έχει η κ. Έλσα Παπαδημητρίου. 
      ΒΑΣΙΛΕΙΟΣ ΜΑΓΓΙΝΑΣ: Κύριε Πρόεδρε, θα ήθελα να πω κάτι. 
      ΠΡΟΕΔΡΕΥΩΝ (Παναγιώτης Κοσιώνης): Ένα λεπτό, κύριε συνάδελφε. Τώρα κάλεσα τη συνάδελφο να μιλήσει. Αμέσως μετά μπορείτε να μιλήσετε. 
      ΒΑΣΙΛΕΙΟΣ ΜΑΓΓΙΝΑΣ: Δεν έχει νόημα αυτό που λέτε. 
      ΠΡΟΕΔΡΕΥΩΝ (Παναγιώτης Κοσιώνης): Πώς δεν έχει νόημα; 
      ΒΑΣΙΛΕΙΟΣ ΜΑΓΓΙΝΑΣ: Σας παρακαλώ, κύριε Πρόεδρε. 
      ΠΡΟΕΔΡΕΥΩΝ (Παναγιώτης Κοσιώνης): Έχετε το λόγο για μια σύντομη παρέμβαση. 
      ΒΑΣΙΛΕΙΟΣ ΜΑΓΓΙΝΑΣ: Κύριε Πρόεδρε, αντί να διερωτάται, ο συνάδελφος κ. Πετσάλνικος, πού είναι οι Υφυπουργοί και οι Υπουργοί, όταν ήταν παρόντες τέσσερις Υφυπουργοί και μία Υπουργός και αμέσως μετά και ο παρακαθήμενος δεύτερος Υπουργός κ. Αβραμόπουλος, θα μου επιτρέψει να του συστήσω να συμβουλεύσει τον Πρόεδρο του ΠΑ.ΣΟ.Κ. και Αρχηγό του Κόμματός του να παρίσταται λίγο εις την Αίθουσα αυτήν. 
      Διότι ο Πρωθυπουργός και προχθές, την πρώτη μέρα και χθες και σήμερα, πρωί και απόγευμα, επί πολλές ώρες βρίσκεται εις το Κοινοβούλιο και ακούει τις ομιλίες Βουλευτών όλων των πτερύγων. Αντί, λοιπόν, να κάνετε παρατηρήσεις, κύριε Πετσάλνικε, συμβουλέψτε τον Πρόεδρο του ΠΑ.ΣΟ.Κ. και Αρχηγό σας να έρχεται εις αυτήν την Αίθουσα. 
      ΦΙΛΙΠΠΟΣ ΠΕΤΣΑΛΝΙΚΟΣ (Δ΄ Αντιπρόεδρος της Βουλής): Κύριε Πρόεδρε, θα ήθελα το λόγο. Αναφέρθηκε σε εμένα. 
      ΠΡΟΕΔΡΕΥΩΝ (Παναγιώτης Κοσιώνης): Κύριε Πετσάλνικε, σας παρακαλώ. 
      ΦΙΛΙΠΠΟΣ ΠΕΤΣΑΛΝΙΚΟΣ (Δ΄ Αντιπρόεδρος της Βουλής): Έκανε σαφή αναφορά με την παρέμβασή του εκτός προγράμματος σε όσα είπα. Τριάντα δευτερόλεπτα θέλω, κύριε Πρόεδρε. 
      Κύριε Πρόεδρε, η πορεία και η στάση του καθενός σε ό,τι αφορά το σεβασμό των δημοκρατικών διαδικασιών και των λειτουργιών του Κοινοβουλίου είναι γνωστή σ’ αυτήν τη χώρα. Και ο Πρόεδρος του ΠΑ.ΣΟ.Κ. κ. Παπανδρέου, δεν θα δεχόταν υποδείξεις από τον κ. Μαγγίνα σε ό,τι αφορά το σεβασμό των λειτουργιών του Κοινοβουλίου. Η στάση της δικής σας πλειοψηφίας κ. Μαγγίνα και της Κυβέρνησης την εβδομάδα αυτή που πέρασε, την περασμένη Τετάρτη, σε ό,τι αφορά την κορυφαία διαδικασία της δημοκρατίας και της λειτουργίας του Κοινοβουλίου της Αναθεώρησης του Συντάγματος, είναι αυτή που προσβάλλει ευθέως τη λειτουργία αυτού του θεσμού, του υπέρτατου θεσμού της δημοκρατίας. 
      ΒΑΣΙΛΕΙΟΣ ΜΑΓΓΙΝΑΣ: Να έλθει εδώ να μας τα πει ο κ. Παπανδρέου. Εγώ υποδείξεις δεν κάνω. 
      ΦΙΛΙΠΠΟΣ ΠΕΤΣΑΛΝΙΚΟΣ (Δ΄ Αντιπρόεδρος της Βουλής): Δεν θα δεχτούμε παραδείγματα δημοκρατικής συμπεριφοράς από εσάς που κάνετε ό,τι είναι δυνατόν για να εξευτελίσετε και τους δημοκρατικούς κανόνες και το Σύνταγμα και τον Κανονισμό της Βουλής. 
      ΠΡΟΕΔΡΕΥΩΝ (Παναγιώτης Κοσιώνης): Το λόγο έχει η συνάδελφος κ. Παπαδημητρίου.
      ΕΛΙΣΑΒΕΤ ΠΑΠΑΔΗΜΗΤΡΙΟΥ: Κύριε Πρόεδρε, κυρίες και κύριοι συνάδελφοι, πάνε τρία χρόνια μετά τις προγραμματικές δηλώσεις του Κωνσταντίνου Καραμανλή και της νέας Κυβέρνησης, που βγαίνοντας απ’ αυτήν την Αίθουσα αισθάνθηκα αισιόδοξη. Είπα είμαστε τυχεροί, τα παιδιά μας είναι τυχερά. Έχουμε σήμερα, τότε προ τριών ετών, δυο νέους ανθρώπους στο πηδάλιο των δύο κομμάτων εξουσίας, νέους και πεπαιδευμένους και με μόρφωση και με κουλτούρα, νέους και ήδη έμπειρους, με προσφορά και στην πολιτική και στην κοινωνία και οι δυο, με αναφορά στα εκλεκτότερα ακαδημαϊκά ιδρύματα. Όλα αυτά ήταν αισιόδοξα.
      Ο ένας από τους δύο, που τυχαίνει να είναι και αρχηγός της παράταξης που υπηρετώ, δεν με απογοήτευσε και το λέω με κάθε ειλικρίνεια. Κατάφερε μέσα σε λίγο χρόνο να ηγείται και να ηγείται με το δικό του πολιτικό και ηθικό στίγμα. Και αυτό χωρίς σημαντικούς τριγμούς ή ανθρωποθυσίες. Και αυτό σε μετρήσιμους δείκτες, το πιστεύει και η κοινωνία μαζί μας.
      Σε αντίθεση  αναρωτιέμαι συχνά γιατί ο Αρχηγός του ΠΑ.ΣΟ.Κ. δεν θέλησε να σύρει το κόμμα του, αυτό το κόμμα που τον εμπιστεύτηκε με ενάμιση εκατομμύριο ψήφους, κοντύτερα σ’ αυτό που ο ίδιος εκπροσωπούσε για όλους όσους τον ξέραμε και εγώ τον ξέρω πάρα πολλά χρόνια, αλλά δέχτηκε να συρθεί ο ίδιος σε πρακτικές σαν την προχθεσινή που είναι απόλυτα αναντίστοιχη μ’ αυτό που περιμέναμε από τον Γιώργο τον Παπανδρέου.
      Θυμάμαι τον Γιώργο τον Παπανδρέου ως Υπουργό Παιδείας, τις γενναίες παρεμβάσεις του για εξάλειψη πολλών συντηρητικών αναχωμάτων σε σχέση με τους δρόμους που ανοίγει σήμερα το άρθρο 16. Και ήθελα να τον ρωτήσω. Θα λιποτακτήσει σήμερα; 
      Θυμάμαι τον κ. Παπανδρέου ως Υπουργό Εξωτερικών και Αναπληρωτή Υπουργό Εξωτερικών και την πολιτικά υπεύθυνη στάση του σε θέματα Οτσαλάν και κυρίως στην καταπληκτική του συνεργασία με τον εκλιπόντα μόλις Ισμαήλ Τζεμ που πραγματικά βοήθησε τη χώρα μας και την εξωτερική της πολιτική. 
      Θυμάμαι τα παράλληλα πρωτόκολλα και memoranda σε σχέση με τον πολιτισμό και το περιβάλλον. Είναι όλα πιστωμένα στη συνείδησή μου, προς τιμήν του.
      Τον θυμάμαι να ομιλεί στη Βιβλιοθήκη της Ουάσιγκτον όταν του απενεμήθη το εκλεκτό βραβείο δημοκρατίας και αναζητώ από εκείνον το λόγο -που με έκανε εθνικά υπερήφανη, καίτοι απ’ άλλο κόμμα προερχόμενη- κάποια από εκείνα τα στοιχεία στη σημερινή του στάση… 
      Είχα πιστέψει προ τριών ετών αγαπητοί συνάδελφοι, ότι ήταν ελπιδοφόρα η προοπτική για τη δημοκρατία η ανάληψη της αρχηγίας της Αξιωματικής Αντιπολίτευσης από το Γιώργο Παπανδρέου. Αναζητώ εκείνο τον Παπανδρέου σήμερα και δεν τον βρίσκω. Έτσι και αλλιώς δεν μπορώ να δεχτώ  ότι η πολιτική του επιλογή μπορεί να είναι η επανανακάλυψη μιας εκδοχής κόμματος που έχει καταδικάσει ο ελληνικός λαός.
      Στην πρόταση μομφής μιλάει για την υποβάθμιση της Ελλάδος στην εικόνα της στην εξωτερική  πολιτική. Εγώ δεν θέλω, ούτε το κόμμα μου μου επιτρέπει να ακυρώσω τη δική του προσφορά. Πόσες φορές δεν την έχει αναγνωρίσει ο Κώστας Καραμανλής απ’ αυτό το Βήμα; Αλλά, κύριοι συνάδελφοι, για όσους έχουμε τη χαρά και την τιμή να συμμετέχουμε σε διεθνείς οργανισμούς, δεν είναι μη συγκρίσιμη. Αφήστε με να πω ότι είναι βελτιωμένη η εικόνα της Ελλάδας και κάτω από τον Κώστα Καραμανλή και κάτω από τον απελθόντα κ. Μολυβιάτη και σήμερα, με την κ. Μπακογιάννη. Παντού επαινείται η Ελλάδα, παντού συμμετέχει η Ελλάδα και παντού έχει ρόλους της πρώτης γραμμής η Ελλάδα. Και δεν μπορείτε να αγνοείτε πράγματα, να παριστάνετε ότι αγνοείτε πράγματα που γράφονται. Πότε πετύχατε εσείς σε ετήσιες εκθέσεις κατά της Τουρκίας έστω και να γράψετε το όνομα της Ίμβρου και της Τενέδου; Πότε πετύχατε εσείς να προκαλέσετε τροπολογίες στην Τουρκική Εθνοσυνέλευση; Πότε τύχατε εσείς, με την εξαίρεση του Γιώργου Παπανδρέου, της τιμής και των συγχαρητηρίων;
      Και να πούμε και του στραβού το δίκιο; Το πόσο πέτυχε ο Παπανδρέου με τον Τζεμ πρέπει να το δούμε στο αποτέλεσμα των εκλογών, στο 3% που πήρε ο Τζεμ. Και αυτό ξέρετε τι θα πει; Όχι ότι ήταν κακές οι προσπάθειες, αλλά ότι είναι πολύ δυσκολότερα τα πράγματα σήμερα στην τουρκική κοινωνία απ’ ό,τι ήλπισε και ο Παπανδρέου και ο Τζεμ. Και φαίνεται ότι οι διάδοχοί τους κάπως τα κατάφεραν καλύτερα και θα το δούμε και στις ερχόμενες τουρκικές εκλογές. 
      Κυρίες και κύριοι συνάδελφοι, ακυρώσατε στην αιτιολογική έκθεσή σας, προσπαθώντας να τεκμηριώσετε την πρόταση δυσπιστίας, ολόκληρη την τριετία της Νέας Δημοκρατίας κι όλες τις προσπάθειες της Κυβέρνησης που σχετίζονται μαζί της. Θα μπορούσα ευχερέστατα να σας αποδείξω ότι σ’ όλους τους τομείς τρέξαμε και έχουμε καρπούς ήδη, καλύπτοντας παραλείψεις και καθυστερήσεις δικού σας χρόνου διαχείρισης. Δεν θέλω να μπω στο μαύρο-άσπρο. Δεν βοηθάει κανέναν και τίποτα. Εξάλλου οι Υπουργοί μας νομίζω ότι «λογοδότησαν».
      Θέλω να έρθω στο κεντρικό σας επιχείρημα, που αφορά τη λειτουργία της Επιτροπής του Συντάγματος και τη σπουδή σας να προστατεύσετε τη δημοκρατική λειτουργία στη Βουλή και στον τόπο. Ανεχθήκατε επί δεκαπέντε μέρες να σας «πυροβολούν» οι εφημερίδες για τη στάση Βενιζέλου, για τη στάση κάποιων Βουλευτών που τυχαίνει να έχουν άλλη άποψη από τη συλλογική κατατεθειμένη άποψη του ΠΑ.ΣΟ.Κ.. και συγκρίνετε τους εαυτούς σας με εμάς; Είδατε τη δήλωση του Κυβερνητικού Εκπροσώπου της Νέας Δημοκρατίας; Αβίαστα βγήκε και είπε: «Οι Βουλευτές έχουν απεριόριστο δικαίωμα σε ψήφο συνείδησης». Και σας υπόμνησε και μας υπόμνησε ότι ρε παιδιά, το Σύνταγμα έχει κάποια στάδια επεξεργασίας. Αν ήταν η συλλογική κατατεθείσα πρώτη άποψη να συνιστά την ψήφο της πλειοψηφίας για την συνταγματική αλλαγή δεν θα χρειαζόταν να περάσουμε εκείνα τα εντεκάωρα μέσα σ’ αυτήν την Αίθουσα. Η Νέα Δημοκρατία επιζήτησε τη ζύμωση απόψεων διαμετρικά αντίθετων, μέχρι τη δική μου άποψη, που όντως ήταν.
      Και όχι μόνον αυτό. Βγήκε ο Κωνσταντίνος Καραμανλής στις 24 του Γενάρη στο  Στρασβούργο και είπε ότι η άλλη άποψη δεν είναι δυνατόν να γίνεται μόνο αποδεκτή. Πρέπει να της αναγνωρίζεται ότι είναι στάση τιμής. Και σας καλεί ο κ. Ρουσόπουλος, μας καλεί όλους, κύριοι Υπουργοί και κύριοι συνάδελφοι, να εκμεταλλευθούμε τα ερχόμενα στάδια, για να καταθέσουμε μία καλύτερη άποψη. Και μερικοί από μας έχουν ήδη αρχίσει και δουλεύουν και θα έρθουν να συνεργαστούν και μαζί σας. Θέλουμε ή δεν θέλουμε να είμαστε κοινοβουλευτικό Σώμα; Θέλουμε ή δεν θέλουμε να απολαμβάνουμε τη ρήτρα της συνείδησής μας; 
      Κύριοι συνάδελφοι, η διεθνής συγκυρία είναι μοναδική. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Δύο λεπτά, κύριε Πρόεδρε.
      Ο Ο.Η.Ε. έχει κηρύξει αυτήν τη δεκαετία, δεκαετία νερού. Η Ευρωπαϊκή Ένωση, το Συμβούλιο της Ευρώπης, στην παγκόσμια διάσκεψη για το νερό δι’ εμού, που είχα την τύχη να είμαι εισηγήτρια, πρότεινε το νερό αυτοτελώς ως ανθρώπινο δικαίωμα. Και αν δεν ήταν ο κ. Μπόλτον θα είχε γίνει ήδη αποδεκτό, αλλά συνεχίζουμε τον αγώνα. Ξέρετε ότι η ερχόμενη παγκόσμια διάσκεψη θα γίνει στην Ευρώπη, λόγω της πολύ καλής ευρωπαϊκής παρουσίας εκεί και η πρότασή μας είναι να γίνει στην Ελλάδα. Και εμείς συζητάμε για το άρθρο 24 με όρους του 1974; Είπα στην επιτροπή και ξαναλέω ότι ο πιο ευνοημένος τομέας, παρά τις καταστρατηγήσεις και παρά τις δυσκολίες που έχουν όλοι, ιδίως οι Βουλευτές της Αττικής –και τις κατανοώ- είναι το δάσος. Οι άλλοι τομείς είναι τελείως στο έλεος του Θεού. Θα πάμε μ’ αυτό το άρθρο 24; Ασυζητητί πιστεύω ότι δεν πρέπει να πάμε.
      Ο Σιράκ συσκότισε τη Γαλλία για δέκα λεπτά. Η Μέρκελ βγήκε και είπε ότι δεν είναι δυνατόν να μείνουμε στο 2012 που προβλέπει το πρωτόκολλο του Κιότο, πρέπει να έρθουμε πιο πριν. Και σας θυμίζω –για να δείτε πώς δουλεύουν οι Βουλευτές άλλων κρατών- ότι η πρόταση των κυβερνήσεων στο Κιότο ήταν για ημερομηνία συνάντησης το 2015 και οι παριστάμενοι Βουλευτές το έφεραν στο 2012, οι Βουλευτές όλων των κρατών, πλην της Ελλάδας που δεν είχε πάει κανένας. Πήγε ο κ. Κολιοπάνος, τότε Υφυπουργός, προς τιμή του, και παρακολούθησε το Συμβούλιο Υπουργών ένα απόγευμα.
      (Στο σημείο αυτό την Προεδρική Έδρα καταλαμβάνει ο  Δ΄ Αντιπρόεδρος της Βουλής κ.  ΦΙΛΙΠΠΟΣ ΠΕΤΣΑΛΝΙΚΟΣ)
      Κυρίες και κύριοι συνάδελφοι, δεν ξέρω αν ο Καραμανλής πει εκλογές απόψε ή δεν πει. Είναι  άλλου παπά ευαγγέλιο οι εκλογές. Σ’ αυτό, το σημερινό «ευαγγέλιο», εγώ θα συμμετέχω με μία μικρή δέηση, μία προσευχούλα προς εσάς όλους. Ελάτε να συναινέσουμε, καλώ κυρίως τον κ. Παπανδρέου, τον κ. Πάγκαλο και τον κ. Βενιζέλο που μας κατακεραύνωσαν, να ξαναδούμε το άρθρο 16 και το άρθρο 24, σ’ αυτήν τη Βουλή. Κανένα από τα δύο δεν μπορεί και δεν πρέπει να περιμένουν.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Φίλιππος Πετσάλνικος): Η Υπουργός Τουριστικής Ανάπτυξης κ. Πετραλιά έχει ζητήσει το λόγο. Για δεκαπέντε λεπτά είπατε, κυρία Υπουργέ;
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Τουριστικής Ανάπτυξης):  Όχι, κύριε Πρόεδρε, δεν έχω ζητήσει χρόνο. Να μου δώσετε το χρόνο τον οποίο δικαιούμαι.
      ΠΡΟΕΔΡΕΥΩΝ (Φίλιππος Πετσάλνικος):  Με ενημερώνουν οι υπηρεσίες ότι η Πρόεδρος έχει αποφασίσει τα δεκαπέντε λεπτά για τους Υπουργούς, κατά πάσα πιθανότητα για να δοθεί η δυνατότητα σε όσους περισσότερους Βουλευτές να τοποθετηθούν. 
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Τουριστικής Ανάπτυξης): Καλώς, κύριε Πρόεδρε. Δεν γνωρίζω ότι η κυρία Πρόεδρος έχει αποφασίσει έτσι, αλλά δεν υπάρχει κανένα πρόβλημα.
      ΠΡΟΕΔΡΕΥΩΝ (Φίλιππος Πετσάλνικος): Θα υπάρξει μία μικρή ανοχή, εφόσον δεν θα έχετε ολοκληρώσει. 
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Τουριστικής Ανάπτυξης): Κύριε Πρόεδρε, κυρίες και κύριοι συνάδελφοι, η πρόταση δυσπιστίας απέναντι στην Κυβέρνηση που κατέθεσε το ΠΑ.ΣΟ.Κ. θα έλεγα ότι είναι η πιο χειροπιαστή απόδειξη για το μέγεθος της σύγχυσης και το βάθος της κρίσης στην οποία έχει περιέλθει η Αξιωματική Αντιπολίτευση. Πρέπει, όμως, να πω ότι αυτή η πρόταση δυσπιστίας ταυτόχρονα είναι ένα πολύ μεγάλο και απρόσμενο δώρο για την Κυβέρνηση, για τη Νέα Δημοκρατία. Είναι δώρο γιατί προσφέρεται η ευκαιρία επί δυόμισι ημέρες να απευθυνθούμε στον ελληνικό λαό. Να γίνει κτήμα του ελληνικού λαού το μεταρρυθμιστικό έργο της Κυβέρνησης. Όλες αυτές οι μεταρρυθμίσεις που προωθούμε και η πρόοδος που έχει σημειώσει η χώρα. Είναι δώρο, γιατί απέναντι σ’ αυτό το έργο, το οποίο γίνεται κτήμα του ελληνικού λαού, το ΠΑ.ΣΟ.Κ., η Αξιωματική Αντιπολίτευση δεν έχει αντίλογο, δεν έχει θέσεις, δεν έχει πρόγραμμα, δεν έχει εναλλακτική πρόταση. Για μία ακόμη φορά, η εικόνα του ΠΑ.ΣΟ.Κ. στη Βουλή είναι εικόνα της απογοήτευσης, εικόνα ενός κόμματος που δυστυχώς για εκείνο είναι καταδικασμένο να μείνει πολλά χρόνια στην Αντιπολίτευση.
      Και είναι δώρο αυτή η πρόταση δυσπιστίας, γιατί αντιλαμβάνεται ο ελληνικός λαός ότι ο κ. Παπανδρέου και το ΠΑ.ΣΟ.Κ. σηκώνουν απλώς σημαίες ευκαιρίας, εφαρμόζοντας απλά μια διγλωσσία, την οποία ζήσαμε τις τελευταίες μέρες. Τη μια μέρα μιλούν για συναίνεση, την άλλη μέρα δυναμιτίζουν το κλίμα συναίνεσης, υπονομεύοντας τη συνταγματική αναθεώρηση, μόνο και μόνον για εξυπηρέτηση εσωκομματικών σκοπιμοτήτων.  Βεβαίως, αυτή η τακτική κανέναν δεν εκπλήσσει. Μας έχουν συνηθίσει, τα τελευταία αυτά τρία χρόνια, σ’ αυτήν την τακτική, δυναμιτίζοντας το πολιτικό κλίμα. Ενώ στην αρχή επικαλείσθε, κύριοι συνάδελφοι, τους χαμηλούς τόνους και τη συναίνεση, μετά δυναμιτίζετε αυτήν τη συναίνεση, σε μια απέλπιδα προσπάθεια να καλύψετε το πολιτικό κενό της Αντιπολίτευσης.
      Σε λίγες ώρες από τώρα, αυτό που θα αποδειχτεί είναι ότι η πρόταση δυσπιστίας είναι τελικά μια παγίδα την οποία έστησε ο κ. Παπανδρέου στον ίδιο του τον εαυτό. Θα αποδειχθεί, ακόμα μια φορά, η συντριπτική διαφορά που χωρίζει την Κυβέρνηση από το ΠΑ.ΣΟ.Κ. και τον Πρωθυπουργό Κώστα Καραμανλή από τον Αρχηγό σας Γεώργιο Παπανδρέου. Απόψε το βράδυ, θα επιβεβαιωθεί για μια ακόμη φορά, ότι ο Πρωθυπουργός είναι ηγέτης μακράς πνοής. 
      Κυρίες και κύριοι συνάδελφοι, η επιτυχημένη διοργάνωση των Ολυμπιακών Αγώνων της Αθήνας, οδήγησε στην κατακόρυφη αύξηση του παγκόσμιου ενδιαφέροντος για την Ελλάδα και βοήθησε και έδωσε σε εμάς, στη Χώρα μας, ένα νέο ξεκίνημα για μια νέα προσπάθεια, για μια νέα εθνική στρατηγική για τον τουρισμό. Η επιτυχία του ελληνικού τουρισμού τώρα και για τα επόμενα χρόνια, οφείλεται στην πίστη, την ταχύτητα, την αποφασιστικότητα, με την οποία θεμελιώνουμε ένα νέο τουριστικό μοντέλο. 
      Προωθούμε όλες εκείνες τις αποφάσεις που αλλάζουν και ενδυναμώνουν την ελληνική βιομηχανία των διακοπών, των ταξιδιών και του ελεύθερου χρόνου. Είναι βέβαιο ότι ο ελληνικός τουρισμός θα αποτελέσει –και αποτελεί ήδη- την ισχυρότερη προωθητική δύναμη για την ταχύρυθμη και ισόρροπη ανάπτυξη της Ελλάδας και για την επίτευξη των σύγκλισης με τι αναπτυγμένες χώρες της Ευρωπαϊκής Ένωσης. Δημιουργούμε το μέλλον. Το μέλλον της Ελλάδος, όχι μόνον το μέλλον του τουρισμού, με μια νέα στρατηγική και νέες πρωτοβουλίες σε όλα τα επίπεδα. 
      Είναι γνωστό ότι τα έσοδα από τον τουρισμό αποτελούν περίπου το 18% του Α.Ε.Π.. Δηλαδή, τα 2 από τα 10 ευρώ που εισρέουν στην αγορά, προέρχονται άμεσα ή έμμεσα από την τουριστική δραστηριότητα. Άλλωστε, για το 1 ευρώ που δαπανά ο τουρίστας στη χώρα μας, η ελληνική οικονομία κερδίζει άλλα 2 ευρώ. Μέσα στο 2006, κατά μέσο όρο η ελληνική οικονομία ενισχύονταν με 1.000.000.000 ευρώ το μήνα, λόγω του τουρισμού. Μέσα στο 2007, αναμένουμε μια ισχυρή τάση αύξησης. Η τουριστική ανάπτυξη είναι αλληλένδετα συνδεδεμένη με την υπόλοιπη οικονομία και ενισχύει δυναμικά άλλους τομείς, όπως είναι το εμπόριο, όπως είναι η μεταποίηση, όπως είναι οι κατασκευές. Αλλά κυρίως η τουριστική ανάπτυξη βοηθά στην ισόρροπη ανάπτυξη, την περιφερειακή ανάπτυξη και συμβάλλει καταλυτικά, τόσο στην ανάπτυξη των τοπικών οικονομιών και της υπαίθρου, όσο και στην εμβάθυνση της κοινωνικής συνοχής. Γι’ αυτό και είναι αυτονόητη η αλήθεια, ότι η καρδιά της ελληνικής οικονομίας κτυπάει στον τουρισμό. Παράλληλα, η βαρύτητα του τουρισμού στο επίπεδο της παγκόσμιας οικονομίας βαίνει αυξανόμενη. Είναι γεγονός ότι στη διεθνή οικονομία, ο ταχύτερα αναπτυσσόμενος σήμερα, είναι ο τομέας του τουρισμού.
Όπως είναι επίσης γεγονός ότι ο τομέας, όπου η χώρα μας παίζει δυνατά πρωταγωνιστικό ρόλο, είναι ο τομέας του τουρισμού.
      Τα επόμενα δεκαπέντε χρόνια θα υπερδιπλασιαστεί η τάση για επίσκεψη από τη μια χώρα στην άλλη. Τα επόμενα δεκαπέντε χρόνια ενάμισι δισεκατομμύριο άνθρωποι θα επισκεφθούν μια άλλη χώρα. Είναι, λοιπόν, τομέας της στρατηγικής μας ο τουρισμός, γιατί αποτελεί έναν από τους ελάχιστους τομείς της οικονομίας που ταυτίζεται με τον τόπο όπου δημιουργούνται και προσφέρονται οι υπηρεσίες. Είναι δηλαδή ο τουρισμός ο τομέας εκείνος που ευεργετείται όσο κανένας άλλος –ίσως να είναι και ο μοναδικός- από την παγκοσμιοποίηση. Γιατί οι διακοπές στην Ελλάδα δεν μπορούν να μεταφερθούν σε άλλη χώρα, σε άλλον τόπο.
      Κατά συνέπεια η επένδυση στον τουρισμό, αναδεικνύεται για την Κυβέρνησή μας σε στρατηγική επιλογή με αυξανόμενη βαρύτητα, κεντρικό ρόλο, πολλαπλάσιες αποδόσεις ειδικά στη σημερινή εποχή. Στον τουρισμό βρίσκεται ένα από τα πιο σημαντικά κλειδιά για την οικονομική ανάπτυξη και την κοινωνική συνοχή της Ελλάδας για την επόμενη δεκαετία. Η ανάπτυξη, η ευημερία των πολιτών, ο εκσυγχρονισμός της Ελλάδας, περνούν από τον τουρισμό. 
      Η Κυβέρνηση, κυρίες και κύριοι συνάδελφοι, του Κώστα Καραμανλή, είναι Κυβέρνηση των έργων και της δημιουργίας. Είναι Κυβέρνηση μεταρρυθμίσεων, είναι Κυβέρνηση που ενώνει τους Έλληνες και αλλάζει την Ελλάδα. Είμαστε η πρώτη Κυβέρνηση που έθεσε στην αναπτυξιακή της ατζέντα τον τουρισμό ως πρώτη προτεραιότητα. 
      Γι’ αυτό και υλοποιούμε μια νέα εθνική στρατηγική για την τουριστική ανάπτυξη. Θα έλεγα ότι αυτή η στρατηγική μας συνοψίζεται σε μία φράση: Πολλαπλασιάζουμε τις επενδύσεις, αποδίδουμε τη μέγιστη έμφαση στην ποιότητα και ταυτόχρονα επιδιώκουμε την εξέλιξη του ελληνικού τουριστικού προϊόντος. 
      Στο πλαίσιο της στρατηγικής μας εκσυγχρονίζουμε, αξιοποιούμε, εμπλουτίζουμε το κλασικό μας και πολύ πετυχημένο μοντέλο του ήλιου και της θάλασσας, το αχτύπητο μοντέλο. Θεωρούμαστε αχτύπητοι σε αυτό το μοντέλο.
      Αλλά παράλληλα εργαζόμαστε συστηματικά για την αναβάθμιση των κορεσμένων τουριστικά περιοχών, τη βελτίωση των παρεχομένων υπηρεσιών και βεβαίως των υποδομών. Ενισχύουμε όλες τις νέες μορφές τουρισμού, γιατί ο στόχος μας είναι να καταστήσουμε τη χώρα μας δωδεκάμηνο τουριστικό προορισμό.
      Ήδη το 2006 έχει καταγραφεί ως η πιο επιτυχημένη χρονιά για τον τουρισμό στη χώρα μας. Και από πλευράς αφίξεων είχαμε μια αύξηση της τάξης του 10% από το 2005, όπως επίσης και στο καθαρό τουριστικό συνάλλαγμα, το οποίο –σύμφωνα με τα στοιχεία της Τράπεζας της Ελλάδας- ανήλθε στα 12.000.000.000 ευρώ.
      Με τον αναπτυξιακό νόμο μέχρι τις 14/12/2006 εξακόσιες τριάντα οκτώ επενδύσεις συνολικά 1.000.000.000 ευρώ έχουν εγκριθεί και υλοποιούνται. 
      Πολύ καλές επιδόσεις, θα έλεγα άριστες, είχαμε μέσα από το Πρόγραμμα της Ανταγωνιστικότητας, το Ε.Π.Α.Ν.. Το Μάρτη του 2004 – ο κ. Αβραμόπουλος τα γνωρίζει πολύ καλά αυτά, γιατί είχε μια εξαιρετική θητεία τα δύο πρώτα χρόνια με μεγάλο έργο- η απορροφητικότητα, του Ε.Π.Α.Ν. ήταν 7,4%. Το Δεκέμβρη του 2006 είχαμε απορροφητικότητα 67%.
        Ταυτόχρονα με τις νέες επενδύσεις προωθούμε και μία σειρά από απαραίτητες νομοθετικές πρωτοβουλίες. Ήδη υπάρχει ο νόμος για τον ιαματικό τουρισμό που ανοίγει νέους δρόμους σε έναν πολύ μεγάλο τομέα του τουρισμού και θεσμοθετεί λύσεις σε προβλήματα που ταλάνιζαν τον ελληνικό τουρισμό εδώ και σαράντα χρόνια. Έρχεται, σύντομα, ένα νέο πολυνομοσχέδιο που θα δίνει λύσεις σε μία σειρά από προβλήματα του χώρου. 
        Πρέπει να σας πω ότι μέσα στα έτη 2005 και 2006 εγκρίθηκαν από τον Ε.Ο.Τ. αρχιτεκτονικά σχέδια για είκοσι δύο συνεδριακά κέντρα, γκολφ, χιονοδρομικά κέντρα και οκτώ χώρους θαλασσοθεραπείας. Στη δημόσια τουριστική περιουσία επιταχύνουμε τις μακροχρόνιες παραχωρήσεις. Ήδη την περασμένη βδομάδα είχαμε την προκήρυξη για την αξιοποίηση της μαρίνας του Σταδίου Ειρήνης και Φιλίας. Εδώ πρέπει τα βήματά μας να γίνουν πολύ πιο γρήγορα –και θα γίνουν- τους επόμενους έξι μήνες. Είναι ένα στοίχημα και αν θέλετε, και προσωπικό στοίχημα. 
        Προχωρούμε, επίσης, στους διαγωνισμούς για την Ανάβυσσο, για το γκολφ Αφάντου, για το καζίνο της Κέρκυρας και βέβαια για τη θεσμοθέτηση του ειδικού χωροταξικού του τουρισμού, που είναι απαραίτητο. Συνεργαζόμαστε γι’ αυτό στενά με το Υ.ΠΕ.ΧΩ.Δ.Ε., γιατί θεωρούμε ότι το χωροταξικό είναι καταλυτικό και καθοριστικό. 
        Παράλληλα, όμως, προωθούμε και την τουριστική κατοικία. Και στέκομαι στην έννοια της τουριστικής κατοικίας και όχι γενικότερα της παραθεριστικής, γιατί οι προτάσεις που έχουμε καταθέσει στο Υ.ΠΕ.ΧΩ.Δ.Ε. ως Υπουργείο Τουριστικής Ανάπτυξης –και προς αυτήν την κατεύθυνση πορευόμαστε- είναι η τουριστική κατοικία να είναι συμπληρωματική και όχι ανταγωνιστική προς τις ξενοδοχειακές μονάδες και να είναι σε συνάρτηση με την τουριστική εγκατάσταση. 
        Μέσα στο 2006 εκδόθηκαν τριάντα εννέα υπουργικές αποφάσεις για μαρίνες και τουριστικά καταφύγια. Επίσης, έχουμε αναλάβει όλες τις πρωτοβουλίες για το Ε.Σ.Π.Α., το Εθνικό Στρατηγικό Πλαίσιο Αναφοράς 2007-2013 που θα προωθήσουν συνολικά την τουριστική ανάπτυξη. Και όλα αυτά μαζί με τη μεγαλύτερη διαφημιστική εκστρατεία που γίνεται στον κόσμο για τον ελληνικό τουρισμό, μία απόλυτα στοχευμένη εκστρατεία, στοχευμένη ανά χώρα και ανά πληθυσμιακές ομάδες. 
        Η εκστρατεία μας για το εξωτερικό το «Explore your senses in Greece» στέλνει σε όλους ένα μήνυμα: ότι η Ελλάδα δεν είναι μία ακόμη χώρα για να την επισκεφθεί κάποιος για τουρισμό, αλλά ότι είναι εμπειρία. Και γι’ αυτήν την εμπειρία της Ελλάδος καλούμε τους πολίτες του κόσμου να την επισκεφθούν.
        Παράλληλα ξεκίνησε και η καμπάνια μας για τον εσωτερικό τουρισμό με τον τίτλο «Γίνε ταξιδευτής στον τόπο σου» για την ενδυνάμωση του εσωτερικού τουρισμού, διότι η δωδεκάμηνη προσπάθεια που καταβάλλουμε ….
        (Στο σημείο αυτό κτυπάει το κουδούνι λήξεως του χρόνου ομιλίας της κυρίας Υπουργού) 
      Ένα λεπτό, κύριε Πρόεδρε.
      Η προσπάθεια που καταβάλλουμε, ώστε να γίνει δωδεκάμηνης διάρκειας ο τουρισμός έχει ακριβώς αυτόν το στόχο: κυρίως τον εσωτερικό τουρισμό, διότι κρατάει τα ξενοδοχεία ανοιχτά και δημιουργεί μόνιμες θέσεις εργασίας με την ισόρροπη περιφερειακή ανάπτυξη.
      Κυρίες και κύριοι συνάδελφοι, θέλουμε να πετύχουμε  -και θα το πετύχουμε- να οδηγήσουμε την Ελλάδα στις πέντε πρώτες θέσεις της παγκόσμιας κατάταξης. Αυτήν τη στιγμή η χώρα μας είναι στη δέκατη έκτη θέση αξιοποιώντας μόνο το 15% των δυνατοτήτων της. Ήδη τα τελευταία χρόνια έχουμε αρχίσει και αξιοποιούμε συνέχεια όλο και περισσότερα. 
      Είναι απόλυτα εφικτός ο στόχος: Η Ελλάδα στις πέντε πρώτες θέσεις της παγκόσμιας κατάταξης. Έτσι δημιουργούμε μία νέα Ελλάδα, ιδιαίτερα, για όλους μας, αλλά κυρίως για τη νέα γενιά.
      Κυρίες και κύριοι συνάδελφοι, θα ήθελα να πω ότι για πρώτη φορά στην ιστορία των προτάσεων δυσπιστίας σε μία Κυβέρνηση –και σπάνια συμβαίνει αυτό- επικρατούν πολιτικές συνθήκες ανάλογα με τις σημερινές.
      Σπάνια η εμπιστοσύνη σε μια Κυβέρνηση είναι τόσο ισχυρή, τόσο μέσα όσο και έξω από την Αίθουσα του Κοινοβουλίου. Απόψε θα αποδειχθεί σ’ αυτήν την Αίθουσα ότι η εμπιστοσύνη της κοινωνίας στην Κυβέρνηση και στον Πρωθυπουργό Κώστα Καραμανλή είναι ισχυρή, αδιαμφισβήτητη και υπερβαίνει τις διαχωριστικές γραμμές. 
      Με Πρωθυπουργό τον κ. Καραμανλή προχωρούμε με σιγουριά στο μέλλον και δημιουργούμε την Ελλάδα του αύριο, όπως είπε και η κ. Παπαδημητρίου προηγουμένως, την Ελλάδα του 2012, την Ελλάδα του 2015. Μια Ελλάδα σύγχρονη και δυναμική, μια χώρα η οποία αντιμετωπίζει τις προκλήσεις με επιτυχία, με ανάπτυξη και πάνω απ’ όλα. Με στόχο την ποιότητα της ζωής των πολιτών και την ευημερία του ελληνικού λαού. 
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Φίλιππος Πετσάλνικος): Κυρίες και κύριοι συνάδελφοι, οφείλω μια διευκρίνιση σε σχέση με το χρόνο ομιλίας των Υπουργών, γιατί είδα κάποιους Υπουργούς εδώ να διερωτώνται. 
      Θυμίζω ότι είναι πάγια πρακτική στις συζητήσεις αυτής της μορφής, είναι οι κατεξοχήν αρμόδιοι, εναντίον του έργου των οποίων απευθύνεται, κατευθύνεται και τους οποίους αφορά η πρόταση δυσπιστίας, να έχουν είκοσι πέντε λεπτά και οι άλλοι Υπουργοί δέκα πέντε. Δεν είναι η πρώτη φορά και αυτό το αποφασίσαμε και στη διαδικασία αυτή. Επομένως δεν είναι μια απόφαση απλά της Προέδρου της Βουλής. 
      Το λόγο έχει ο Κοινοβουλευτικός Εκπρόσωπος του Συνασπισμού Ριζοσπαστικής Αριστεράς κ. Φώτης Κουβέλης.
      ΦΩΤΗΣ ΚΟΥΒΕΛΗΣ: Κυρίες και κύριοι συνάδελφοι, η αντίθεση του Συνασπισμού Ριζοσπαστικής  Αριστεράς στην ασκούμενη κυβερνητική πολιτική είναι και γνωστή και δεδομένη. 
      Και σπεύδω ευθύς εξαρχής να δηλώσω ότι η ψήφος μας υπέρ της πρότασης δυσπιστίας είναι ψήφος κατά της συντηρητικής κυβερνητικής πολιτικής, μια κυβερνητική πολιτική η οποία συντηρεί δύο εκατομμύρια συμπολίτες μας κάτω από τα όρια βιωσιμότητας, μια συντηρητική πολιτική η οποία προωθεί την ιδιωτικοποίηση μεγάλων δημόσιων οργανισμών, μια συντηρητική πολιτική η οποία ανέχεται, υποθάλπει και επίσης συντηρεί τη λειτουργία ολιγοπωλίων, την ύπαρξη καρτέλ και όχι μόνον αυτά τα οποία έχουν απασχολήσει και τη συζήτηση στη Βουλή και την κοινή γνώμη, αλλά και τα άλλα, τα καρτέλ των τραπεζών, μια κυβερνητική πολιτική η οποία ουσιαστικά αφαιμάσσει το εισόδημα των εργαζομένων, από την ώρα που αυξάνει τους έμμεσους φόρους, συντηρεί και επαυξάνει την ακρίβεια και οδηγεί τους συμπολίτες να ζουν κάτω από εξαιρετικά δύσκολες συνθήκες.
      Το κοινωνικοασφαλιστικό σύστημα εξακολουθεί να παραμένει εύθραυστο, οι δε όποιες σκέψεις γίνονται για την αντιμετώπισή του, είναι σκέψεις οι οποίες εν τέλει θα οδηγήσουν σε πολιτικές σε βάρος του πυρήνα του κοινωνικοασφαλιστικού συστήματος.
      Κυρίες και κύριοι συνάδελφοι, είμαστε αντίθετοι στην κυβερνητική πολιτική η οποία περιορίζει τις ατομικές ελευθερίες και τα δικαιώματα των πολιτών, αρνείται να προωθηθεί η διαδικασία περαιτέρω έρευνας και ελέγχου του μεγάλου σκανδάλου των τηλεφωνικών υποκλοπών, είμαστε αντίθετοι στην κυβερνητική πολιτική που δεν θέλει να προστατεύσει τα ανθρώπινα δικαιώματα και τις κοινωνικές ελευθερίες.
      Κυρίες και κύριοι συνάδελφοι, η ψήφος του Συνασπισμού υπέρ της πρότασης δυσπιστίας δεν είναι ψήφος υπέρ της δικομματικής αντιπαράθεσης, η οποία γίνεται για να πολλαπλασιάσει εντάσεις και να συντηρήσει ακριβώς αυτό το στερεότυπο του δικομματισμού, που χρόνια ολόκληρα καταγράφει, μ’ έναν εξαιρετικά έντονο και αρνητικό τρόπο, την  παρουσία του στην πολιτική και κοινωνική ζωή του τόπου, με πολλαπλασιαζόμενα τα αδιέξοδα για τη μεγάλη πλειοψηφία του ελληνικού λαού.    
      Η δικομματική αντιπαράθεση δεν γίνεται επί της ουσίας των προβλημάτων. Η δικομματική αντιπαράθεση γίνεται ακριβώς για να τροφοδοτήσει εντάσεις που, στο πλαίσιο ενός τακτικισμού, θέλουν να εξυπηρετήσουν το ΠΑ.ΣΟ.Κ. και εξ αντικειμένου και τη Νέα Δημοκρατία.
      (Θόρυβος στην Αίθουσα)
      ΠΡΟΕΔΡΕΥΩΝ (Φίλιππος Πετσάλνικος):  Κύριοι συνάδελφοι, θα παρακαλέσω να κάνετε ησυχία, γιατί είναι ενοχλητικό και για τον ομιλούντα και για όσους παρακολουθούν.
      Κύριε Κουβέλη, συγγνώμη. Παρακαλώ, συνεχίστε.
      ΦΩΤΗΣ ΚΟΥΒΕΛΗΣ: Και αναφερόμενος στη δικομματική αντιπαράθεση που γίνεται όχι επί της ουσίας των προβλημάτων για ν’ αναδείξει ουσιαστικές διαφορές, αλλά γίνεται κατ’ επίφαση, εγώ απευθύνομαι στους συναδέλφους του ΠΑ.ΣΟ.Κ. και τους καλώ να πουν τι θα κάνουν αναφορικά με το άρθρο 16 του Συντάγματος.
      Η αποχώρηση από την αναθεωρητική διαδικασία βεβαίως μπορεί να συνιστά απεμπλοκή από μια διαδικασία η οποία δημιουργεί προβλήματα στο εσωτερικό του κόμματος της Αξιωματικής Αντιπολίτευσης. Όμως, τι θα πείτε στον ελληνικό λαό αναφορικά με την προωθούμενη αναθεώρηση του άρθρου 16; Θέλετε ή δεν θέλετε τη ρηγμάτωση του δημόσιου χαρακτήρα της ανώτατης εκπαίδευσης που προωθεί η Νέα Δημοκρατία; Αυτό είναι το καίριο πολιτικό ζήτημα και όχι η αποχώρηση από την αναθεωρητική διαδικασία. Στο άρθρο 16, δηλαδή για το χαρακτήρα της ανώτατης εκπαίδευσης, φαίνεται ότι συμφωνείτε.
      Και πρέπει, κυρίες και κυριοι συνάδελφοι, να επισημάνουμε ότι αυτό το κίνημα της φοιτητικής και σπουδάζουσας νεολαίας, αυτές οι κινητοποιήσεις που λοιδωρήθηκαν από πάρα πολλούς, αυτή η αντίδραση και η αντίσταση της πανεπιστημιακής κοινότητας για την αναθεώρηση του άρθρου 16 του Συντάγματος και τη μετατροπή της ανώτατης εκπαίδευσης σε χώρο με έντονη την παρουσία του ιδιωτικού τομέα, ήταν ακριβώς αυτή η κίνηση των ενεργών πολιτών, αυτό το κίνημα που ανάγκασε και το κόμμα της Αξιωματικής Αντιπολίτευσης να ανακρούσει πρύμνα και να επιλέξει την τακτική κίνηση φυγής από την αναθεωρητική διαδικασία του Συντάγματος, γιατί εκεί θα είχε υποχρέωση με σαφήνεια και συγκεκριμένο τρόπο να εκφρασθεί τι θέλει επιτέλους. Θέλει ή δεν θέλει να παραμείνει δημόσιος ο χαρακτήρας της ανώτατης εκπαίδευσης; 
      Από την άλλη μεριά η κυβερνητική πολιτική επιμένει στην ιδιωτικοποίηση της ανώτατης εκπαίδευσης και επίσης επιμένει να αναθεωρηθεί το άρθρο 24 προκειμένου να συνδυαστεί η δήθεν προστασία του περιβάλλοντος με τους ρυμοτομικούς σχεδιασμούς, με τους πολεοδομικούς σχεδιασμούς, με την εγκατάλειψη κριτηρίων πριν από το 1975 για το τι είναι ή δεν είναι δάσος.
      Αυτά είναι τα ουσιαστικά ζητήματα κυρίες και κύριοι συνάδελφοι, και ο Συνασπισμός Ριζοσπαστικής Αριστεράς, όπως προείπα, θα ψηφίσει υπέρ της πρότασης δυσπιστίας για να καταγγείλει με την ψήφο αυτή την κυβερνητική πολιτική. Όμως, δεν εντάσσεται σε μία δικομματική αντιπαράθεση που γίνεται ψευδεπίγραφα και ψευδώνυμα μακριά από την ουσία των μεγάλων ζητημάτων που απασχολούν την ελληνική κοινωνία.
      Εμείς θα παραμείνουμε στην αναθεωρητική διαδικασία, θα πάρει μέρος ο Συνασπισμός στην αναθεωρητική διαδικασία προκειμένου με την ψήφο των Βουλευτών του να αποκρούσει την προωθούμενη διαδικασία Αναθεώρησης του Συντάγματος, για να καταψηφίσει την αναθεώρηση του άρθρου 16 του Συντάγματος για την παιδεία και να καταψηφίσει την αναθεώρηση του άρθρου 24 του Συντάγματος που αφορά στην προστασία του περιβάλλοντος, ενός περιβάλλοντος που προκύπτει πια για όλους λεηλατημένο και που οι κίνδυνοι που το απειλούν κάθε μέρα και περισσότερο μεγεθύνονται. 
      Θα μείνει ο Συνασπισμός Ριζοσπαστικής Αριστεράς στη διαδικασία Αναθεώρησης του Συντάγματος για ν’ αναδείξει για άλλη μια φορά το πόσο επικίνδυνο στοιχείο θα είναι αν ιδρυθεί το λεγόμενο Συνταγματικό Δικαστήριο το οποίο θα εγκαταστήσει έναν δικαιοπολιτικό συντηρητισμό, αυταρχισμό στο χώρο όχι μόνο της δικαιοσύνης αλλά και της πολιτικής ζωής, από την ώρα που φαίνεται να θέλουν οι Βουλευτές της κυβερνητικής Πλειοψηφίας να δώσουν και αρμοδιότητες σε αυτό το δικαστήριο να ελέγχει και τη λειτουργία της πολιτικής ζωής.
      Θα μείνουμε εμείς στην αναθεωρητική διαδικασία, κυρίες και κύριοι συνάδελφοι, για ν’ αναδείξουμε την ανάγκη καθιέρωσης ενός ελάχιστου εγγυημένου εισοδήματος στην αξιοπρεπή διαβίωση. 
      Θα μείνουμε στην αναθεωρητική διαδικασία, για να μπορέσουμε να αναδείξουμε, κυρίες και κύριοι συνάδελφοι της Νέας Δημοκρατίας, το πόσο αναγκαίο είναι να καθιερωθεί η δυνατότητα των Ελλήνων πολιτών να προκαλούν λαϊκά δημοψηφίσματα, για να μπορούν να διαμορφώνουν συμμετοχικά τα αποτελέσματα της ασκούμενης πολιτικής.
      Όλοι συνομολογούμε ότι υπάρχει μία απόσταση των πολιτών από την ασκούμενη πολιτική. Και έρχεστε, συνάδελφοι της Νέας Δημοκρατίας, μέσα στην αναθεωρητική διαδικασία για ν’ αρνηθείτε το λαϊκό δημοψήφισμα, ν’ αρνηθείτε τη λαϊκή νομοθετική πρωτοβουλία, ν’ αρνηθείτε το ελάχιστο εγγυημένο εισόδημα, όταν ξέρετε πάρα πολύ καλά ότι υπάρχουν εξαθλιωμένοι συμπολίτες μας, όταν γνωρίζετε επίσης πολύ καλά ότι οι κοινωνικές ανισότητες, ανεξάρτητα από την ευημερία των αριθμών που θέλετε να εμφανίζετε, πληγώνουν τον κοινωνικό ιστό, τραυματίζουν την κοινωνική συνοχή.
      Όλα αυτά είναι εκείνα τα οποία ελέγχουν την κυβερνητική πολιτική. Και την ελέγχουν σε πολλαπλό επίπεδο, δηλαδή και στο επίπεδο το πολιτικό και στο επίπεδο το θεσμικό. Βεβαίως δεν είναι μόνο θεσμικό το ζήτημα της χώρας. Είναι κυρίως πολιτικό και βεβαίως και θεσμικό. Και η αντιμετώπισή του πρέπει να γίνεται και στα δύο αυτά επίπεδα. Όμως, αυτήν την αντιμετώπιση εσείς, συνάδελφοι της Νέας Δημοκρατίας, με την Κυβέρνησή σας, τη θέλετε να γίνεται με συντηρητικά χαρακτηριστικά. Τη θέλετε να γίνεται με το λεγόμενο –που σας δεσμεύει- «νεοφιλελευθερισμό» σας και αρνείστε να δείτε την ουσία των ζητημάτων μιάς κοινωνίας, η οποία –επαναλαμβάνω- πέρα και μακριά από τους προβαλλόμενους από εσάς αριθμούς, αντιμετωπίζει τα δικά της μεγάλα προβλήματα.
      Μιλάτε για ρυθμούς ανάπτυξης. Για πείτε μου, ποιος είναι ο επικαρπωτής του παραγόμενου οικονομικού αποτελέσματος απ’ αυτήν την ανάπτυξη; Είναι ένα ερώτημα που διατυπωνόταν και στο πρόσφατο παρελθόν, όταν την κυβερνητική εξουσία ασκούσε το ΠΑ.ΣΟ.Κ.
      Κατά συνέπεια, κυρίες και κύριοι συνάδελφοι, με δεδομένη την αντίθεσή μας στην κυβερνητική πολιτική, με δεδομένη τη στάση μας για όλα εκείνα που προσδιορίζουν την πολιτική του Συνασπισμού αναφορικά με τα ζητήματα της κοινωνίας, εμείς ψηφίζουμε υπέρ της πρότασης δυσπιστίας, αλλά καταψηφίζουμε την πόλωση, την ένταση που θέλει να ανατροφοδοτεί το πολιτικό στερεότυπο του δικομματισμού.
      Η δική μας ψήφος υπέρ της πρότασης δυσπιστίας έχει αυτό το περιεχόμενο, αυτό το χαρακτήρα.
      Σας ευχαριστώ.
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο συνάδελφος Βουλευτής της Νέας Δημοκρατίας κ. Μάριος Σαλμάς.
      ΜΑΡΙΟΣ ΣΑΛΜΑΣ: Κυρίες και κύριοι συνάδελφοι, αισθάνθηκα την ανάγκη να ζητήσω το λόγο σ’ αυτήν τη συζήτηση όχι τόσο για να πάρω και εγώ με τη σειρά μου θέση στις ατεκμηρίωτες, αβάσιμες και αόριστες αιτιάσεις των αιτούντων και προτεινόντων τη δυσπιστία –διότι, όπως θα δείτε σήμερα το βράδυ, τέτοιο θέμα δεν υφίσταται- αλλά να αθροίσω τη δική μου αγωνία στη δική σας για το μεγάλο πρόβλημα που αντιμετωπίζει η Αξιωματική Αντιπολίτευση με αποτέλεσμα να απαξιώνεται καθημερινά η κοινοβουλευτική λειτουργία.
      Δεν μπορούσα με άλλα λόγια να φανταστώ ότι το ΠΑ.ΣΟ.Κ. θα μπορούσε να βλάπτει τον τόπο και χωρίς να είναι κυβέρνηση. Δεν είναι δυνατόν να μας εγκαλούν, γιατί υλοποιούμε το προεκλογικό μας πρόβλημα. Δεν έχουν καταλάβει ότι ο ελληνικός λαός μας επέλεξε, για να πραγματοποιήσουμε αυτά που του υποσχεθήκαμε ή όσα απ’ αυτά μπορούμε ή όσα μας επιτρέπει  η οικονομική κατάσταση που παραλάβαμε, με τα τεράστια ελλείμματα, όπως γνωρίζουμε. 
      Δεν μπορούν να δυσφορούν ότι δεν κυβερνούμε με τον δικό τους τρόπο, με το δικό τους σκεπτικό. Δεν δικαιούνται να μας επικρίνουν, γιατί δεν κάναμε αυτά που δεν υποσχεθήκαμε ή δεν πιστεύουμε. Δεν είμαστε συνέχεια του ΠΑ.ΣΟ.Κ. Είμαστε αυτοί που ήρθαμε να κυβερνήσουμε, αφού ιστορικά οι ιδεολογικές μας θέσεις δικαιώθηκαν. 
      Οι Έλληνες πολίτες μας έφεραν, ύστερα από σκληρή και σοβαρή δουλειά που κάναμε στην Αξιωματική Αντιπολίτευση επί χρόνια, έχοντας μελετήσει εξονυχιστικά το προεκλογικό μας πρόγραμμα. Ήρθαμε να κυβερνήσουμε πάνω απ’ όλα με ορίζοντα το 2010 και πέρα, όπως έλεγε προεκλογικά ο Πρωθυπουργός κ. Καραμανλής. Όμως, όπως δείχνουν τα πράγματα θα είναι ακόμη πιο πέρα. 
      Έτσι, λοιπόν, εάν διαβάσει κάποιος την πρόταση δυσπιστίας, θα καταλάβει ότι είναι αποσπάσματα από ομιλίες των Βουλευτών της Νέας Δημοκρατίας, δικές μας ομιλίες από την προηγούμενη κοινοβουλευτική περίοδο, όταν ήμασταν στην Αντιπολίτευση, με τη μόνη διαφορά ότι λείπουν τα βασικά επιχειρήματα, λείπουν τα σκάνδαλα, λείπουν συγκεκριμένα στοιχεία και παραμένει ένας κενός καταγγελτικός και αόριστος πολιτικός λόγος. 
	Για παράδειγμα, κατηγορείται η Κυβέρνηση για αναδιανομή πλούτου από τα χαμηλά και μεσαία εισοδήματα προς τους έχοντες και κατέχοντες. Προσέξτε τη φρασεολογία. Αυτούσια από την κριτική μας, όταν ήμασταν στην αντιπολίτευση, όταν σας καταγγέλλαμε για το σκάνδαλο του Χρηματιστηρίου. Σήμερα πού κολλάει αυτό και ποιος μιλάει;
	Η πρόταση λέει ότι επί των ημερών μας ένα σημαντικό ποσοστό του ελληνικού λαού μετατοπίζεται στο περιθώριο της οικονομικής και κοινωνικής ζωής. Τώρα οδηγείται ή την είχατε οδηγήσει εσείς προ πολλού; Και από ποια στοιχεία προκύπτει η αύξηση αυτού του ποσοστού; Παρακαλώ τον επόμενο ομιλητή που θα είναι από το ΠΑ.ΣΟ.Κ. ν’ αναφέρει τα στοιχεία από τα οποία προκύπτει ότι αυξάνεται το ποσοστό του πληθυσμού που μετακινείται στο περιθώριο της ελληνικής κοινωνικής και οικονομικής ζωής. 
	Στην πρόταση αναφέρεται «κρυφή ατζέντα της Κυβέρνησης». Ποιος θα μας εξηγήσει τι σημαίνει αυτό; Τώρα, με στοιχεία. Αποκαλύψτε μας, επιτέλους, ποια είναι η κρυφή ατζέντα. Πείτε το στον ελληνικό λαό. Διαφορετικά φοβούμαι ότι κάνετε μικροπολιτική και επιβεβαιώνετε την ανησυχία μου που στην αρχή της ομιλίας μου προείπα. 
	Μας κατηγορείτε ότι αυξήσαμε τους έμμεσους φόρους, δηλαδή μία εκατοστιαία μονάδα του Φ.Π.Α., για να αυξήσουμε τα έσοδα. Μα, μόνο αυτό χρειαζόταν η ελληνική οικονομία, για να διορθωθεί, όπως μας την είχατε παραδώσει, έτοιμη να τεθεί υπό επιτήρηση; Θα είναι άθλος που θα βγει από την επιτήρηση με μόνο αυτήν την αύξηση του Φ.Π.Α.. Διότι, όπως ξέρετε, δεν μετακινήσαμε τους φόρους και τα βάρη στους Έλληνες φορολογούμενους, για να καλύψουμε τα δικά σας ελλείμματα. 
	Στην πρότασή σας μιλάτε για συνειδητή πολιτική οικονομικής απαξίωσης των δημοσίων οργανισμών. Δηλαδή εννοείτε ότι εσείς αφήσατε περιθώρια να απαξιώσει περισσότερο κάποιος την Ολυμπιακή ή τον Ο.Σ.Ε.. Ή να σας θυμίσω τον τρόπο με τον οποίο ιδιωτικοποιούσατε και ξεπουλούσατε τα Ναυπηγεία του Σκαραμαγκά ή να σας θυμίσω στις ημέρες σας τι κάνατε με τα «ΤΟΥΡΙΣΤΙΚΑ ΑΚΙΝΗΤΑ Α.Ε.» και τέλος η λίστα δεν έχει. 
	Εσείς στο σπίτι του κρεμασμένου όχι μόνο μιλάτε για σκοινί, αλλά κάνετε και αναπαράσταση. Ζητάτε να πέσει αυτή εδώ η Κυβέρνηση, επειδή μετέτρεψε βασικούς τομείς και επιχειρήσεις σε υποκαταστήματα ξένων πολυεθνικών. Και αφού προφανώς εννοείτε τον Ο.Τ.Ε. και τη Δ.Ε.Η., γιατί δεν παραιτήθηκε η δική σας κυβέρνηση, όταν επί των ημερών σας αγόρασαν αυτές οι πολυεθνικές τα μεγαλύτερα μετοχικά πακέτα; 
	Μιλάτε για απαξίωση της δημόσιας εκπαίδευσης και για ιδιωτικοποίηση της ανώτατης εκπαίδευσης. Εννοείτε προφανώς την αναθεώρηση του άρθρου 16 του Συντάγματος, που αναφέρεται στην ίδρυση μη κρατικών και μη κερδοσκοπικών πανεπιστημίων. Δεν θυμάστε ότι στο προεκλογικό μας πρόγραμμα υπήρχε αυτή η δέσμευση; 
	Όμως, αν δεν κάνω λάθος, και ο δικός σας Αρχηγός, όπως και άλλοι συνάδελφοι ομιλητές πρoείπαν, ήταν υπέρ αυτής της απόψεως. Όμως, δεν είναι κάτι τόσο πολύ κακό. 
    Όσον αφορά την υποχρηματοδότηση του ασφαλιστικού συστήματος εκπλήσσομαι, διότι όλοι γνωρίζουμε την κατάσταση την οποία μας παραδώσατε όσον αφορά τα ασφαλιστικά ταμεία. Όλοι γνωρίζετε το άγχος για τη βιωσιμότητα του ασφαλιστικού συστήματος, όλοι γνωρίζουμε ότι ουδέποτε αγγίξατε το ασφαλιστικό. Όλοι γνωρίζουμε ότι ουδέποτε τολμήσατε να εφαρμόσετε ακόμα και τις δικές σας νομοθετικές αποφάσεις και μιλώ για τη συνένωση των ασφαλιστικών ταμείων. Άρα, κύριοι συνάδελφοι του ΠΑ.ΣΟ.Κ., νομίζω ότι δεν είναι και τόσο κομψό να μας εγκαλείτε για υποχρηματοδότηση του ασφαλιστικού συστήματος. 
    Μιλάτε και λέτε ότι το ελληνικό κράτος έγινε θερμοκοιτίδα της διαφθοράς. Επ’ αυτού έχουμε απαντήσει. Έχει απαντήσει και ο Αρχηγός μας. Αν έχετε στοιχεία και όποτε τα έχετε, θα μας κάνετε μεγάλη χάρη να τα πηγαίνετε στη δικαιοσύνη. 
    Αυτό είναι το κατηγορητήριο, κυρίες και κύριοι συνάδελφοι, της Νέας Δημοκρατίας. Γι’ αυτό μας εγκαλεί το ΠΑ.ΣΟ.Κ. Αυτά που σας περιέγραψα και τίποτε περισσότερο. Δηλαδή αόριστο, ερασιτεχνικό, της τελευταίας στιγμής, δείγμα πανικού και αδιεξόδου. 
    Κυρίες και κύριοι συνάδελφοι, η  πρόταση δυσπιστίας που κατέθεσε η Αξιωματική Αντιπολίτευση δεν έχει σκοπό να αρθεί η εμπιστοσύνη της Πλειοψηφίας των Βουλευτών απόψε το βράδυ προς την Κυβέρνηση, αλλά προφανώς για να εξυπηρετηθούν προσωρινά οι εντυπώσεις εις βάρος της πολιτικής ουσίας. Και ποια είναι η πολιτική ουσία; Ότι το ΠΑ.ΣΟ.Κ., σε αντίθεση με τη στάση  που κράτησαν τα κόμματα της Αριστεράς, που ήταν πολύ σοβαρή στάση, και ο Συνασπισμός και το Κ.Κ.Ε., έφυγε από την κορυφαία κοινοβουλευτική διαδικασία που είναι η προετοιμασία για την Αναθεώρηση του Συντάγματος, ενέργεια μη σοβαρή που θυμίζει το παλιό, μα, πολύ παλιό ΠΑ.ΣΟ.Κ. της Μεταπολίτευσης, όταν θυσίαζε τα πάντα, προκειμένου να έρθει στην εξουσία. 
    Για να υποστηρίξω την άποψή μου ότι η πρόταση δυσπιστίας του ΠΑ.ΣΟ.Κ. εξυπηρετεί επικοινωνιακό τρικ, θα θυμίσω ότι το άρθρο 142 παράγραφος 7 του Κανονισμού της Βουλής, λέει ότι για να γίνει δεκτή μια τέτοια  πρόταση χρειάζεται η απόλυτη Πλειοψηφία του συνόλου των Βουλευτών.
    Έχετε, κύριοι συνάδελφοι του  ΠΑ.ΣΟ.Κ., είτε εσείς είτε ο Αρχηγός σας την ψευδαίσθηση ότι απόψε το βράδυ δεκαέξι Βουλευτές της Συμπολιτεύσεως θα άρουν την εμπιστοσύνη τους προς την Κυβέρνηση; Έχετε τέτοιες βάσιμες πληροφορίες και ως εκ τούτου, βάσιμες ελπίδες ότι η πρότασή σας θα έχει τύχη; Δεν έχετε ακούσει ότι οι Βουλευτές της Νέας Δημοκρατίας είναι υπερήφανοι ότι τον τόπο κυβερνάει η Νέα Δημοκρατία και Πρωθυπουργός είναι ο Κώστας Καραμανλής; Δεν έχετε μάθει για τους Έλληνες πολίτες που συνεχίζουν να εμπιστεύονται αυτήν την Κυβέρνηση και αυτόν τον Πρωθυπουργό; 
    (Στο σημείο αυτό την Προεδρική Έδρα καταλαμβάνει ο  Γ΄ Αντιπρόεδρος της Βουλής κ.  ΙΩΑΝΝΗΣ ΤΡΑΓΑΚΗΣ)
    Αλλά ακόμη και τους πολίτες που είναι δυσαρεστημένοι από την παρούσα Κυβέρνηση, δεν τους έχετε ακούσει τι απαντούν όταν τους θέτεις το ερώτημα, ποιο εναλλακτικό σενάριο διακυβέρνησης υπάρχει στη χώρα; Δεν έχετε νιώσει τον τρόμο στο πρόσωπό τους στο ενδεχόμενο να έρθετε να κυβερνήσετε αύριο; 
    Και βέβαια δεν αναφέρομαι σ’ αυτούς που γλέντησαν τα νιάτα τους στις προηγούμενες τετραετίες, γιατί αυτοί έχουν κάθε δικαίωμα να ονειρεύονται εκείνες τις μέρες. Αλλά δυστυχώς, ήταν οι πολύ λίγοι που χρέωναν την ελληνική οικονομία για λογαριασμό των πολλών και κλόνιζαν μαζί μ’ εσάς καθημερινά την εμπιστοσύνη των Ελλήνων πολιτών στο ελληνικό πολιτικό γίγνεσθαι. 
    Τρεις σύντομες  παρατηρήσεις. Επειδή, κυρίες και κύριοι συνάδελφοι, είχα την τιμή να συμμετέχω στην Επιτροπή για την Αναθεώρηση του Συντάγματος και επειδή έζησα το κλείσιμο των εργασιών, δεν πίστευα ποτέ ότι μισή ώρα μετά από τους επαίνους που δεχόταν ο Πρόεδρος της Επιτροπής κ. Τραγάκης, για τον τρόπο και τη συναίνεση μέσα στην οποία διεξήχθησαν οι εργασίες της Επιτροπής –και το άκουσα αυτό απ’ όλους τους εισηγητές των κομμάτων- το ΠΑ.ΣΟ.Κ. θα άρχισε να βρίζει, ότι θα αποχωρούσε και θα έφθανε μέχρι του σημείου να κάνει πρόταση δυσπιστίας. Θυμίζω τη στάση της Νέας Δημοκρατίας στις προηγούμενες τετραετίες, όπου την πρωτοβουλία για την Αναθεώρηση του Συντάγματος είχε η κυβέρνηση του ΠΑ.ΣΟ.Κ. 
      Η δεύτερη παρατήρησή μου για το σενάριο των εκλογών: Εάν πούμε ότι πάμε σε πρόωρες εκλογές και αν πούμε ότι το ΠΑ.ΣΟ.Κ. χάνει τις εκλογές, θα ήθελα να μου πείτε, την επόμενη ημέρα τι θα συμβεί στο ΠΑ.ΣΟ.Κ.; Θα ήθελα να μου πείτε, την επόμενη ημέρα ο Αρχηγός του ΠΑ.ΣΟ.Κ. τι θα πει και πώς θα απολογηθεί στο κόμμα του για τις δύο συνεχόμενες ήττες; 
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε. 
      Ο Υφυπουργός κ. Μπέζας έχει το λόγο για δέκα λεπτά.
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Ευχαριστώ, κύριε Πρόεδρε.
      Κυρίες και κύριοι συνάδελφοι, παρακολουθώ αυτές τις ημέρες την αγωνία των συναδέλφων της Αξιωματικής Αντιπολίτευσης να στηρίξουν την πρόταση δυσπιστίας. 
      Εκείνο που εγώ θέλω να πω είναι ότι οι πολίτες που μας βλέπουν αντιλαμβάνονται, κύριοι συνάδελφοι της Αξιωματικής Αντιπολίτευσης, ότι αυτά που λέτε, τα λέτε για να ξεφύγετε από τα εσωκομματικά σας προβλήματα. Για τα προβλήματα όμως αυτά, αγαπητοί συνάδελφοι της Αντιπολίτευσης, τα κόμματα έχουν διαδικασίες -τις εσωτερικές τους διαδικασίες- έχουν κομματικά όργανα. Δεν χρειαζόταν να υποβάλετε τη Βουλή σε μια τέτοια διαδικασία. 
      Ως Αντιπολίτευση βέβαια έχετε κάθε δικαίωμα να κάνετε έλεγχο, όπως έχετε και κάθε δικαίωμα να χρησιμοποιήσετε αυτή τη διαδικασία σε κορυφαίες στιγμές, όπου πράγματι τίθεται θέμα εμπιστοσύνης προς την Κυβέρνηση. Εδώ όμως δεν πρόκειται για τέτοια περίπτωση. Η κατάθεση της πρότασης μομφής είναι μία κίνηση εντυπωσιασμού, είναι μία κίνηση εντυπωσιασμού που δεν πείθει κανέναν, είναι μία κίνηση εντυπωσιασμού, χωρίς περιεχόμενο και χωρίς παραλήπτη με την έννοια ότι οι πολίτες στέκονται αδιάφοροι απέναντί της. Εμάς βέβαια δεν μας ενοχλεί η πρόταση δυσπιστίας που καταθέσατε. Για μας αποτελεί μια καλή ευκαιρία να ξαναπαρουσιάσουμε, λίγες μόλις εβδομάδες μετά τη συζήτηση του προϋπολογισμού στη Βουλή, το έργο που έχουμε κάνει ως Κυβέρνηση, τις προοπτικές που έχουμε δημιουργήσει, αλλά και το έργο που έχουμε ακόμη μπροστά μας να κάνουμε.
      Κυρίες και κύριοι συνάδελφοι, η ελληνική οικονομία βρίσκεται επιτέλους στο δρόμο της εξυγίανσης και της ανάπτυξης. «Η ελληνική αγορά σ’ αυτήν τη χρονική φάση παρουσιάζει σημαντικές προοπτικές, διάγει περίοδο ανάπτυξης και προσφέρονται περισσότερες επιλογές στους εγχώριους επενδυτές». Αυτά δεν είναι δικά μας λόγια. Είναι αποσπάσματα από μία πρόσφατη συνέντευξη του Προέδρου ενός από τους μεγαλύτερους χρηματοπιστωτικούς οργανισμούς στον κόσμο. Και δεν αναφερόταν σε μία κατάσταση αποκύημα της φαντασίας, ούτε σε μια ιδεατή κατάσταση, η οποία πρόκειται να δημιουργηθεί στο μέλλον. Μιλάμε για το σήμερα, μιλάμε για το εδώ, για το τώρα, έτσι όπως έχει δημιουργηθεί το νέο οικονομικό περιβάλλον με τις πρωτοβουλίες της Κυβέρνησης τα τελευταία τρία χρόνια. Αυτό, κυρίες και κύριοι συνάδελφοι, λέγεται επιτυχημένη οικονομική πολιτική.
      Είναι γνωστό ότι ο ρυθμός ανάπτυξης θα ξεπεράσει φέτος το 4%, πάνω από τις προβλέψεις που είχαμε. Και είναι πολύ σημαντικό ότι αυτός ο υψηλός ρυθμός ανάπτυξης επιτυγχάνεται σε μια περίοδο που προσπαθούμε να μειώσουμε το δημοσιονομικό έλλειμμα, να βάλουμε τάξη δηλαδή στα δημόσια οικονομικά. Είναι επίσης γνωστό ότι η ανεργία μειώνεται στο 8,3%. Αυτό σημαίνει ότι έχουμε εκατόν τριάντα χιλιάδες λιγότερους άνεργους απ’ ό,τι είχαμε το Μάρτιο του 2004. Είναι επίσης γνωστό ότι το δημοσιονομικό έλλειμμα θα βρεθεί, για πρώτη φορά από την ένταξη της χώρας μας στην Οικονομική και Νομισματική Ένωση, κάτω από το όριο που προβλέπει το Σύμφωνο Σταθερότητας και Ανάπτυξης, κάτω από το 3%, αφού η πορεία εξέλιξης των φορολογικών εσόδων είναι ικανοποιητική.
      Πολύ πριν από το ποδόσφαιρο και το μπάσκετ ως χώρα ήμασταν πρωταθλητές στο δημόσιο χρέος. Σχεδόν 10.000.000.000 ευρώ το χρόνο δαπανούμε σε τόκους για την εξυπηρέτηση του χρέους, δηλαδή σχεδόν 1.000 ευρώ από κάθε Έλληνα καταλήγουν για την πληρωμή των τόκων και μόνο, όσα δηλαδή πληρώνει ως φορολογία ένας μισθωτός με ετήσιο εισόδημα 16.000 ευρώ. Είναι επίσης γνωστό ότι οι εξαγωγές μας αυξήθηκαν κατά 19% περίπου στο πρώτο ενδεκάμηνο του 2006, οι συνολικές επενδύσεις αυξήθηκαν κατά 10% στο πρώτο εννιάμηνο του 2006 και οι ξένες επενδύσεις στο ίδιο διάστημα δεκαπλασιάστηκαν. Και είναι, νομίζω, κρίμα που υπάρχει υποκρισία από κάποια στελέχη του ΠΑ.ΣΟ.Κ., μία υποκρισία, η οποία τελικά λειτουργεί ανάποδα και δημιουργεί σύγχυση στους πολίτες. Την Παρασκευή από αυτό εδώ το Βήμα ο κ. Χριστοδουλάκης έκανε λόγο για «κίνδυνο αφελληνισμού της ελληνικής οικονομίας που η Κυβέρνηση παρακολουθεί ως τηλεθεατής ή ως τροχονόμος ξένων κεφαλαίων».
      Τελικά, κυρίες και κύριοι συνάδελφοι, θέλετε ή δεν θέλετε ξένες επενδύσεις στη χώρα; Επιτέλους, ποια είναι η γραμμή σας; Εσείς δεν είστε εκείνοι που τρέχατε σε εκδηλώσεις στο εξωτερικό για να προσελκύσετε ξένους επενδυτές να επενδύσουν στην ισχυρή οικονομία, την οποία ευαγγελιζόσασταν; Θέλετε αλήθεια να παραμείνει η Ελλάδα οικονομικά αποκλεισμένη από την χρηματοοικονομική κοσμογονία, που συντελείται αυτά τα χρόνια στην Ευρώπη;
      Εμείς δεν θέλουμε κάτι τέτοιο. 
      Όλα αυτά που ανέφερα δείχνουν κάτι πολύ σημαντικό. Διότι καλοί είναι οι δείκτες, αλλά πίσω από τους δείκτες κρύβονται πάντα κάποιες αλήθειες. Και η αλήθεια αυτών των δεικτών που ανέφερα προηγουμένως, είναι πως η ανάπτυξη στηρίζεται πλέον στη βελτίωση της ανταγωνιστικότητας των ελληνικών επιχειρήσεων, στηρίζεται στις επενδύσεις, στηρίζεται στις εξαγωγές και όχι στις δημόσιες δαπάνες, όπως συνέβαινε στο παρελθόν. Και αυτό αποδεικνύει ότι η πολιτική των αλλαγών και των μεταρρυθμίσεων που ακολουθούμε στην οικονομία, αποδίδει καρπούς. 
      Μία από τις μεγαλύτερες μεταρρυθμίσεις που υλοποιεί η κυβέρνησή μας είναι η φορολογική μεταρρύθμιση. Από την αρχή της διακυβέρνησής μας προχωρήσαμε σε πρώτη φάση στη μείωση των φορολογικών συντελεστών για όλες τις επιχειρήσεις, όχι μόνο για τις μεγάλες, αλλά και για χιλιάδες μικρές επιχειρήσεις. Οφείλαμε να ενισχύσουμε τη δυναμική των ελληνικών επιχειρήσεων, θέτοντας το πλαίσιο μέσα στο οποίο θα μπορούσαν να κινηθούν καλύτερα και να ανταγωνιστούν στις διεθνείς αγορές, θέτοντας το πλαίσιο μέσα στο οποίο θα μπορούσαν να ανταποκριθούν σ’ ένα περιβάλλον έντονου φορολογικού ανταγωνισμού. Αυτό έπρεπε να είναι το πρώτο μας βήμα και αυτό κάναμε. Γιατί η οικονομία είχε άμεση ανάγκη για στήριξη και η αγορά εργασίας θα κατέρρεε αν αφήναμε την κατάσταση απλώς να διαιωνίζεται.
      Η πολιτική μας, η σωστή πολιτική για τη μείωση των φορολογικών συντελεστών στις επιχειρήσεις, οδήγησε σε αύξηση της ρευστότητας των επιχειρήσεων και η αύξηση της ρευστότητας των επιχειρήσεων οδήγησε σε ενίσχυση της ανάπτυξης και σε περισσότερες θέσεις εργασίας. Διότι δουλειά στους ανέργους δίνουν οι επιχειρήσεις και όχι τα εύκολα και τα μεγάλα λόγια. 
      Συνεπείς στο μεταρρυθμιστικό μας πρόγραμμα, προχωρήσαμε πρόσφατα με το φορολογικό νόμο που ψηφίστηκε πριν από λίγες εβδομάδες, στη δεύτερη φάση της φορολογικής μεταρρύθμισης. Προχωρήσαμε, δηλαδή, στη μείωση της φορολογίας για όλους τους φορολογούμενους πολίτες. 
      Με τις αλλαγές που η Κυβέρνησή μας, η Κυβέρνηση της Νέας Δημοκρατίας, φέρνει στη φορολογία των φυσικών προσώπων, προστατεύουμε το επίπεδο διαβίωσης των χαμηλών εισοδημάτων και διασφαλίζουμε παράλληλα τα μεσαία εισοδήματα. Πάνω από τρία εκατομμύρια τριακόσιες χιλιάδες Έλληνες δεν θα πληρώνουν φόρους εισοδήματος με τη φορολογική μεταρρύθμιση που βρίσκεται σε εξέλιξη, ενώ ο ανώτερος φορολογικός συντελεστής θα εφαρμόζεται για ετήσια εισοδήματα πάνω από 75.000 ευρώ, δηλαδή για μηνιαίο εισόδημα πάνω από 5.300 ευρώ και όχι από το επίπεδο των 23.000 ευρώ, δηλαδή από το μηνιαίο εισόδημα των 1.600 ευρώ, όπως εφαρμοζόταν επί ΠΑ.ΣΟ.Κ.
      Με την πρώτη και με τη δεύτερη φάση της φορολογικής μεταρρύθμισης, εκτός από τη μείωση της φορολογίας, δημιουργούμε ταυτόχρονα και ένα απλό, αντικειμενικό και δίκαιο φορολογικό σύστημα. Με τον εκσυγχρονισμό και την αναβάθμιση των ηλεκτρονικών συστημάτων της Γενικής Γραμματείας Πληροφοριακών Συστημάτων, με την αναδιοργάνωση των ελεγκτικών μηχανισμών του Υπουργείου, με τη μεγάλη απλοποίηση που προχωρήσαμε στον Κώδικα Βιβλίων και Στοιχείων και την αναμόρφωση και απλοποίηση που προετοιμάζουμε του Τελωνειακού Κώδικα, με την αντικειμενικοποίηση των φορολογικών ελέγχων, δημιουργούμε ένα νέο φορολογικό τοπίο στη χώρα. Οι υπηρεσίες μας γίνονται πιο προσιτές, γίνονται πιο φιλικές απέναντι στους πολίτες, διαμορφώνουμε –και αυτό είναι πολύ σημαντικό για το φορολογικό σύστημα αλλά και για την ανάπτυξη της χώρας γενικότερα- σχέσεις εμπιστοσύνης ανάμεσα στις φορολογικές αρχές, τους πολίτες και τις επιχειρήσεις. 
      Παράλληλα, αναλαμβάνουμε την πρωτοβουλία σε μια δεύτερη φάση της προσπάθειάς μας, να κινητοποιήσουμε ολόκληρη την κοινωνία με τη σύσταση της Εθνικής Επιτροπής για την αντιμετώπιση της φοροδιαφυγής. Μέσα από τη λειτουργία αυτής της Επιτροπής, αναζητούμε τη συναίνεση και τη συνεργασία όλων των κοινωνικών φορέων και εταίρων για την αντιμετώπιση του προβλήματος, με στόχο την αλλαγή της νοοτροπίας. Η πάταξη της φοροδιαφυγής δεν είναι αντικείμενο μόνο του Υπουργείου Οικονομίας και Οικονομικών. Χρειάζεται αλλαγή της νοοτροπίας και συνεργασία των πολιτών.
      Κυρίες και κύριοι συνάδελφοι, το μήνυμα που στέλνουμε προς κάθε κατεύθυνση, είναι ξεκάθαρο. Μειώνουμε τη φορολογία γενικά για τους πολίτες και τις επιχειρήσεις, αναμορφώνουμε και εκσυγχρονίζουμε τις υπηρεσίες που παρέχουμε, αναμορφώνουμε και εκσυγχρονίζουμε τη Δημόσια Διοίκηση. Είμαστε, όμως, ανυποχώρητοι στην προσπάθεια για την αντιμετώπιση της φοροδιαφυγής. Γι’ αυτό και υπάρχει αυτή η καλή πορεία στα δημόσια έσοδα που μειώνουν το έλλειμμα. Γι’ αυτό και η είσπραξη του Φ.Π.Α., αλλά και όλων των φορολογικών εσόδων μέσα στο 2006 έχει υπερκαλύψει τους στόχους που έθεσε ο προϋπολογισμός. 
      Η πορεία των εσόδων, αλλά και η συνολική εκτέλεση του προϋπολογισμού του 2006, αποτελούν ένα νέο ισχυρό πιστοποιητικό αξιοπιστίας της Κυβέρνησης. Ένα πιστοποιητικό που αποδεικνύει ότι οι στόχοι που έχουν τεθεί, πραγματοποιήθηκαν με επιτυχία. Και οι στόχοι πραγματοποιήθηκαν με επιτυχία, γιατί βασίστηκαν, στηρίχτηκαν πάνω σε ορθές πολιτικές.	
     Ένα πιστοποιητικό που δείχνει ότι ακολουθούμε μια καλά σχεδιασμένη πολιτική στην οικονομία, τα αποτελέσματα της οποίας τα βλέπει και τα απολαμβάνει κάθε ‘Έλληνας. 
     Κυρίες και κύριοι συνάδελφοι, η πολιτική μας είναι ταυτόχρονα μια πολιτική βαθιά κοινωνική. Δεν υλοποιήσαμε μόνο δράσεις που οδηγούν σε οικονομική ανάπτυξη, αλλά υλοποιήσαμε και μεταρρυθμίσεις που έχουν κοινωνικό χαρακτήρα. Υλοποιήσαμε κοινωνικές μεταρρυθμίσεις οι οποίες αποκαθιστούν αδικίες ετών. Κοινωνικό κράτος σημαίνει κράτος που δίνει ίσες ευκαιρίες σε όλους τους Έλληνες και αυτό το κράτος οικοδομούμε και για την οικοδόμηση αυτού του κράτους έχουμε κάνει ήδη σημαντικά βήματα.
      Εμείς κάναμε πράξη την αύξηση των συντάξεων του Ο.Γ.Α.. Είναι άραγε μέτρα υπέρ των ολίγων και των ισχυρών και των εχόντων και των κατεχόντων το ότι έχουμε αυξήσει το Ε.Κ.Α.Σ., το κατώτερο επίδομα ανεργίας, ότι δώσαμε στους συνταξιούχους πίσω τα χρήματα του Λ.Α.Φ.Κ.Α., ότι καταργήσαμε το τέλος χαρτοσήμου για τα ενοίκια κατοικίας, ότι δώσαμε νέες διευκολύνσεις στα άτομα με αναπηρίες και στις πολύτεκνες οικογένειες. Όλα αυτά έγιναν επειδή υπάρχει συνέπεια και ορθότητα στις επιλογές μας στην οικονομική πολιτική! 
     Η πρόταση δυσπιστίας που καταθέσατε, κύριοι συνάδελφοι της Αντιπολίτευσης, είναι στην ουσία μια κίνηση αδυναμίας. Μας ζητάτε να μείνουμε στάσιμοι, εμείς όμως προχωρούμε μπροστά και απαντούμε στο δικό σας αίτημα για στασιμότητα με αλλαγές και μεταρρυθμίσεις στην παιδεία και την οικονομία. 
     Μας ζητάτε να συνεχίσουμε με λαϊκισμό την εποχή μιας κρατικοδίαιτης οικονομίας. Εμείς απαντούμε με τις αποκρατικοποιήσεις, με το νέο επενδυτικό νόμο και με τη φορολογική μεταρρύθμιση.
      Η στάση σας, κύριοι συνάδελφοι της Αξιωματικής Αντιπολίτευσης, υπονομεύει την προσπάθεια να υπάρξει μια ευρεία συναίνεση για την αναθεώρηση του Συντάγματος. Είστε ανακόλουθοι στις υποσχέσεις που δώσατε για ένα σύγχρονο κόμμα. Παρακάμπτετε τις ευθύνες. Κάνετε μια παράκαμψη από τις ευθύνες που έχουμε όλοι μας απέναντι σε σημαντικά ζητήματα όπως είναι η υγεία, η παιδεία, η ανάπτυξη και το ασφαλιστικό. 
     Εκείνο για το οποίο αναρωτιέμαι αλήθεια, είναι για πόσο ακόμα καιρό θα εξακολουθήσετε να είστε απόντες από αυτές τις μεγάλες προκλήσεις της ελληνικής κοινωνίας. 
     Ευχαριστώ. 
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Ιωάννης Τραγάκης): Ο κ. Καστανίδης ζήτησε το λόγο. 
     Ορίστε, κύριε Καστανίδη, είπατε ότι θέλετε το λόγο για να πείτε κάτι για τα διαδικαστικά. 
     ΧΑΡΑΛΑΜΠΟΣ ΚΑΣΤΑΝΙΔΗΣ: Μάλιστα, κύριε Πρόεδρε. 
     Ζήτησα το λόγο διότι θέλω να επαναφέρουμε στην τάξη τα πράγματα. Πρόκειται, όπως εφαρμόζεται ο κατάλογος των ομιλητών, για παραβίαση του Κανονισμού της Βουλής και των συμφωνηθέντων, κύριε Πρόεδρε. Είναι περίπου μιάμιση ώρα μετρημένη που δεν έχει μιλήσει Βουλευτής του ΠΑ.ΣΟ.Κ.. Έχουν μιλήσει δύο Υφυπουργοί της Κυβέρνησης, η Υπουργός κ. Πετραλιά, έχει μεσολαβήσει βεβαίως ο Κοινοβουλευτικός Εκπρόσωπος του Συνασπισμού, έχουν μιλήσει δύο συνάδελφοι της Νέας Δημοκρατίας και επί μιάμιση ώρα έχει να ακουστεί μέσα στην Αίθουσα του Κοινοβουλίου η φωνή του ΠΑ.ΣΟ.Κ.!
      Θεωρώ ότι αυτό συνιστά απαράδεκτη παραβίαση των συμφωνημένων. Είναι αντιδημοκρατική μεθόδευση. Δεν συνάδει προς το κύρος του κοινοβουλευτισμού, συνοδεύεται δε αυτή η ωμή παραβίαση των συμφωνηθέντων και από μία προκλητική απρέπεια αγορητών της Νέας Δημοκρατίας οι οποίοι κάθε λίγο ισχυρίζονται από του Βήματος της Βουλής, υπονομεύοντας ουσιαστικά το κύρος της Βουλής, ότι δήθεν  εντός της Αιθούσης δεν υπάρχουν Βουλευτές του ΠΑ.ΣΟ.Κ.. 
     Εάν έπρεπε να καταμετρήσω, κύριε Πρόεδρε, τους Βουλευτές της Νέας Δημοκρατίας όταν μιλούσε ο κ. Μπασιάκος ή όταν μιλούσε, λήγοντος του χρόνου της συνεδρίασης χθες, ο κ. Παυλόπουλος, τότε θα φαινόταν πόσοι συνάδελφοι της Νέας Δημοκρατίας μαζί με τον κούκο παρευρίσκονταν στην Αίθουσα. 
     Δεν είναι δυνατόν λοιπόν, κύριε Πρόεδρε, επί μιάμιση ώρα στην Αίθουσα να μην διεξάγεται διάλογος αλλά μονόλογος. Πρόκειται για αντιδημοκρατικό κατήφορο, για τον οποίο ελέγχεται και το Προεδρείο.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Ιωάννης Τραγάκης): Ο Κοινοβουλευτικός Εκπρόσωπος της Νέας Δημοκρατίας κ. Μαγγίνας έχει ζητήσει το λόγο. 
     (Θόρυβος από την πτέρυγα του ΠΑ.ΣΟ.Κ.)
     Κύριοι συνάδελφοι, έχει το δικαίωμα να μιλήσει ο κ. Μαγγίνας. Όπως ζήτησε και πήρε το λόγο ο κ. Καστανίδης, έτσι έχει και ο κ. Μαγγίνας το λόγο. 
     Ορίστε, κύριε Μαγγίνα.
     ΒΑΣΙΛΕΙΟΣ ΜΑΓΓΙΝΑΣ: Κύριε Πρόεδρε, από την πρώτη στιγμή που συζητήσαμε τα διαδικαστικά θέματα και είχε θέσει ο κύριος συνάδελφος το θέμα λέγων και αντιλέγων σε επίπεδο Υπουργού – Βουλευτού, είχα πει ότι ο κατάλογος των Βουλευτών ομιλητών δεν έχει τίποτε να κάνει με το δικαίωμα των Υπουργών να παρεμβαίνουν. 
     Και αυτό, κύριοι συνάδελφοι, δεν μπορεί ν’ αλλάξει. Ο Κανονισμός…
      (Θόρυβος από την πλευρά του ΠΑ.ΣΟ.Κ.)
     Αφήστε με. Διατηρείστε την ψυχραιμία σας. Ηρεμήστε. Ο Κανονισμός δεν μπορεί ν’ αλλάξει. Γιατί σύμφωνα με τον Κανονισμό ο Υπουργός εφόσον ζητάει να μιλήσει μπορεί να μιλήσει. Έχει δε περιοριστεί ο χρόνος της ομιλίας…
     ΜΑΡΚΟΣ ΜΠΟΛΑΡΗΣ: Αυτό είναι κατάχρηση. 
     ΒΑΣΙΛΕΙΟΣ ΜΑΓΓΙΝΑΣ: Καμία κατάχρηση, κύριοι συνάδελφοι. 
     Από την άλλη πλευρά όλοι αναγνωρίζουμε ότι ο αριθμός των Βουλευτών που έχουν μιλήσει είναι μικρός. Κατά συνέπεια, να δούμε –και αυτή είναι η μόνη λύση- το ενδεχόμενο να μην διακόψουμε μεταξύ 15:00-17:00 αλλά να συνεχιστεί η συνεδρίαση. 
     Από εκεί και πέρα δεν μπορείτε να ζητάτε να φιμωθεί η Κυβέρνηση εναντίον της οποίας συνολικά καταθέσατε πρόταση δυσπιστίας. Σοβαρευτείτε. Να αναλογίζεστε τις συνέπειες των πράξεών σας. 
     ΚΩΝΣΤΑΝΤΙΝΟΣ ΓΕΙΤΟΝΑΣ: Εσείς να σοβαρευτείτε και να διαισθανθείτε τις ευθύνες σας. 
     ΒΑΣΙΛΕΙΟΣ ΜΑΓΓΙΝΑΣ: Καταθέσατε πρόταση δυσπιστίας. Η Κυβέρνηση θα σας απαντήσει, είτε σας αρέσει, είτε δεν σας αρέσει. 
     ΚΩΝΣΤΑΝΤΙΝΟΣ ΓΕΙΤΟΝΑΣ: Δεν έχετε συναίσθηση των ευθυνών σας. Θα μας πείτε να σοβαρευτούμε κιόλας; 
     ΧΑΡΑΛΑΜΠΟΣ ΚΑΣΤΑΝΙΔΗΣ: Ειπώθηκε μια ανακρίβεια. 
     ΠΡΟΕΔΡΕΥΩΝ (Ιωάννης Τραγάκης): Ένα λεπτό, μήπως λύσουμε και το θέμα της ανακρίβειας. Με πήρε η κυρία Πρόεδρος τώρα και υπάρχει συνεννόηση μεταξύ των κομμάτων να μην διακόψουμε καθόλου το μεσημέρι. Η πρόταση…
     ΚΩΝΣΤΑΝΤΙΝΟΣ ΓΕΙΤΟΝΑΣ: Τι σημασία έχει αυτό σε σχέση με τον λόγο αντίλογο;
     ΠΡΟΕΔΡΕΥΩΝ (Ιωάννης Τραγάκης): Δεν έχει σημασία αυτό; 
      (Θόρυβος στην Αίθουσα) 
     ΒΑΣΙΛΕΙΟΣ ΜΑΓΓΙΝΑΣ: Δεν υπάρχει λόγος αντίλογος. Κύριε Γείτονα, έχετε διατελέσει Πρόεδρος της Βουλής. 
      (Θόρυβος από την πτέρυγα του ΠΑ.ΣΟ.Κ.) 
     ΠΡΟΕΔΡΕΥΩΝ (Ιωάννης Τραγάκης): Ένα λεπτό. Κύριε Γείτονα, να πάρουμε την απόφαση πρώτα ώστε να κλείσουμε αυτό το θέμα, ώστε να μην διακόψουμε το μεσημέρι αλλά να πάει συνεχόμενη η συνεδρίαση μέχρι τις 24:00; 
     Ερωτάται το Σώμα: δέχεται να μην διακόψουμε το μεσημέρι αλλά να πάμε συνεχόμενη τη συνεδρίαση μέχρι τις 24:00. 
     ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Ιωάννης Τραγάκης): Επομένως το Σώμα συμφώνησε 
     ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κύριε Πρόεδρε, θα ήθελα το λόγο.
     ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Υπουργέ. 
     ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κύριε Πρόεδρε, δεν θα πάρω πολύ χρόνο, διότι αντιλαμβάνομαι ότι πρέπει να μιλήσουν οι συνάδελφοι. Ωστόσο μου κάνει εντύπωση η υποκρισία της Αξιωματικής Αντιπολίτευσης. 
      (Θόρυβος από την πτέρυγα του ΠΑ.ΣΟ.Κ.) 
     Έχει κατατεθεί πρόταση δυσπιστίας κατά της Κυβέρνησης και η Αξιωματική Αντιπολίτευση διαμαρτύρεται επειδή η Κυβέρνηση απαντά. 
      (Χειροκροτήματα από την πτέρυγα της Νέας Δημοκρατίας) 
     ΜΑΡΚΟΣ ΜΠΟΛΑΡΗΣ: Όχι. Επειδή δεν ακούει. 
       (Θόρυβος από την πτέρυγα του ΠΑ.ΣΟ.Κ.) 
     ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): 
     Είναι δυνατόν να μην απαντήσει η Κυβέρνηση; Είναι δυνατόν να μην πάρουν το λόγο οι Υπουργοί; Κατά των Υπουργών στρέφεται η πρόταση δυσπιστίας και οι Υπουργοί θα χρησιμοποιήσουν τα δικαιώματα που τους δίνει ο Κανονισμός και η Κυβέρνηση θα χρησιμοποιήσει τα δικαιώματα που της δίνει ο Κανονισμός προκειμένου να απαντήσει σε αυτήν την κενή περιεχόμενου πρόταση δυσπιστίας. 
     ΚΩΝΣΤΑΝΤΙΝΟΣ ΓΕΙΤΟΝΑΣ: Ωραία, να απαντήσει. 
     ΜΑΡΚΟΣ ΜΠΟΛΑΡΗΣ: Αντίλογος. Αυτό σημαίνει Δημοκρατία. 
      (Θόρυβος από την πτέρυγα του ΠΑ.ΣΟ.Κ.) 
     ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Δεν έχει να φοβηθεί τίποτα η Κυβέρνηση. 
     Ένα δεύτερο στοιχείο. Το ΠΑ.ΣΟ.Κ. είτε απουσιάζει από την Αίθουσα είτε όταν βρίσκεται εδώ φωνασκεί και διακόπτει τους ομιλητές. 
       (Θόρυβος από την πτέρυγα του ΠΑ.ΣΟ.Κ.) 
     ΠΡΟΕΔΡΕΥΩΝ (Ιωάννης Τραγάκης): Παρακαλώ, κύριοι συνάδελφοι. Κύριε Καΐσερλη παρακαλώ. 
     ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Διακόπτετε συνεχώς τους Υπουργούς και τους εισηγητές της Πλειοψηφίας. Είναι απαράδεκτη η συμπεριφορά αυτή. Ή θα λείπετε ή δεν θα έχετε επιχειρήματα. 
     ΜΑΡΚΟΣ ΜΠΟΛΑΡΗΣ: Αυτά τα ψέματα να μην τα λέτε. Όποτε έρχεστε, νομίζετε ότι λειτουργεί η Βουλή; Κάθε φορά που έρχεστε; 
     ΠΡΟΕΔΡΕΥΩΝ (Ιωάννης Τραγάκης): Κύριε Μπόλαρη, παρακαλώ. Αναφέρομαι ονομαστικά στους φωνασκούντες τώρα. 
     ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε…
     ΠΡΟΕΔΡΕΥΩΝ (Ιωάννης Τραγάκης): Κύριε Πρόεδρε, ένα λεπτό. Δεν σας έδωσα το λόγο. 
     Έχω την αίσθηση ότι  μετά την απόφαση που πήραμε να μην σταματήσουμε καθόλου το μεσημέρι και να είναι συνεχόμενη η συνεδρίαση, θα μπορέσει να μιλήσει αρκετά ικανός αριθμός συναδέλφων Βουλευτών. 
     Επίσης διεβιβάσθη το αίτημά σας ώστε οι Υπουργοί να είναι όσο μπορούν λιγότεροι για να μπορέσουν να μιλήσουν περισσότεροι Βουλευτές. 
      Έληξε το θέμα.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, παρακαλώ το λόγο.
      ΠΡΟΕΔΡΕΥΩΝ (Ιωάννης Τραγάκης): Κύριε Καστανίδη, θέλετε να συμπληρώσετε κάτι επ’ αυτών; Παίρνετε χρόνο από συναδέλφους, βέβαια, με τις παρατηρήσεις.
      ΧΑΡΑΛΑΜΠΟΣ ΚΑΣΤΑΝΙΔΗΣ: Μάλιστα, κύριε Πρόεδρε.
      Έχω να παρατηρήσω το εξής: Εξ αρχής έθεσα θέμα ότι πρέπει να προσδιορίσουμε την έννοια του λέγοντος και αντιλέγοντος. Είπα, μάλιστα, κύριε Πρόεδρε, ότι στην έννοια του λέγοντος ή αντιλέγοντος πρέπει να περιληφθούν και οι Υπουργοί. Δεν το εδέχθη η Πρόεδρος της Βουλής και το Σώμα, ως άλλωστε δικαιούνται.
      ΠΡΟΕΔΡΕΥΩΝ (Ιωάννης Τραγάκης): Όχι. Αν μου επιτρέπετε τη διακοπή…
      ΧΑΡΑΛΑΜΠΟΣ ΚΑΣΤΑΝΙΔΗΣ: Να τελειώσω, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Ένα λεπτό. Έτσι συνέβαινε πάντοτε. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, να ολοκληρώσω λίγο τις σκέψεις μου.
      ΠΡΟΕΔΡΕΥΩΝ (Ιωάννης Τραγάκης): Θέλετε να ανατρέξουμε στην πρόταση δυσπιστίας του 2001;
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, να ολοκληρώσω τις σκέψεις μου. Ακούστε με.
      Υπέδειξα την έννοια του λέγοντος και αντιλέγοντος, σύμφωνα με όσα εφαρμόστηκαν το Μάιο του 2005, προεδρευούσης της κ. Μπενάκη, ώστε να μην ανατρέχουμε σε διαφορετικές πολιτικές περιόδους. Τότε, λοιπόν, στην έννοια του αντιλέγοντος ή λέγοντος είχε συμπεριληφθεί και ο Υπουργός. Δεν το εδέχθη η Πλειοψηφία. Έχει καλώς. Από αυτό το σημείο, όμως, μέχρι του σημείου να μιλάει ο κ. Νάκος, η κ. Πετραλιά, να μιλάει ο κ. Σαλμάς, ο κ. Μπέζας και επί μιάμιση ώρα να μη μιλάει αγορητής του ΠΑ.ΣΟ.Κ., σημαίνει, κυρίες και κύριοι, ότι έχουμε καταστρατήγηση της βασικής αρχής του άρθρου 142 του Κανονισμού της Βουλής, που ορίζει ότι αυτές οι συζητήσεις οργανώνονται στη βάση της αρχής του λέγοντος και αντιλέγοντος. Δεν μπορεί η Κυβέρνηση και καμία κοινοβουλευτική Πλειοψηφία να παραβιάζει τον Κανονισμό.
      Κύριε Αλογοσκούφη, δεν ξέρω αν είστε καλός Υπουργός των Οικονομικών. Είναι βέβαιο, όμως, ότι δεν είστε καλός προβοκάτωρ, διότι η Βουλή δεν συνεδριάζει μόνο με την παρουσία σας.
      (Θόρυβος από την πτέρυγα της Νέας Δημοκρατίας)
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Παρακαλώ, κύριε Καστανίδη, τις εκφράσεις σας.
      ΧΑΡΑΛΑΜΠΟΣ ΚΑΣΤΑΝΙΔΗΣ: Εδώ υπάρχουν παρόντες Βουλευτές του ΠΑ.ΣΟ.Κ. και δίνουν τη μάχη.
      ΠΡΟΕΔΡΕΥΩΝ (Ιωάννης Τραγάκης): Κύριε Καστανίδη, σας παρακαλώ τις εκφράσεις σας!
      ΧΑΡΑΛΑΜΠΟΣ ΚΑΣΤΑΝΙΔΗΣ: Θα μπορούσα να πετάω τη σκούφια μου, παρ’ ότι δεν είμαι Αλογοσκούφης.
      ΠΡΟΕΔΡΕΥΩΝ (Ιωάννης Τραγάκης): Κύριε Καστανίδη και τα ευφυολογήματα σας παρακαλώ πάρα πολύ…
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, σας παρακαλώ μη με κρίνετε.
      ΠΡΟΕΔΡΕΥΩΝ (Ιωάννης Τραγάκης): Ένα λεπτό. Από τη στιγμή που ζητήσατε…
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και  Οικονομικών): Κύριε Πρόεδρε, παρακαλώ το λόγο επί προσωπικού.
      ΠΡΟΕΔΡΕΥΩΝ (Ιωάννης Τραγάκης): Θα σας δώσω το λόγο επί προσωπικού.
      Εσείς ζητήσατε να εφαρμοστεί ό,τι εφηρμόσθη το Μάιο του 2005.
      ΧΑΡΑΛΑΜΠΟΣ ΚΑΣΤΑΝΙΔΗΣ: Μάλιστα.
      ΠΡΟΕΔΡΕΥΩΝ (Ιωάννης Τραγάκης): Πληροφορήθηκα, λοιπόν, ότι αυτό που είπατε, δεν ήταν ακριβές.
      ΧΑΡΑΛΑΜΠΟΣ ΚΑΣΤΑΝΙΔΗΣ: Διαβάστε καλύτερα.
      ΠΡΟΕΔΡΕΥΩΝ (Ιωάννης Τραγάκης): Δεν είχε συμφωνηθεί κάτι τέτοιο. Και όχι μόνο δεν είχε συμφωνηθεί κάτι τέτοιο, αλλά επειδή θέλατε να ανατρέξουμε στο παρελθόν, στην πρόταση δυσπιστίας που είχε υποβληθεί το 2001…
      (Θόρυβος από την πτέρυγα του ΠΑ.ΣΟ.Κ.)
      Παρακαλώ. Δεν σας ενδιαφέρει εκείνη η περίοδος; Είχαν γίνει μόνο τρεις…
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Μιλούσαν πέντε Υπουργοί…
      ΠΡΟΕΔΡΕΥΩΝ (Ιωάννης Τραγάκης): Κύριε Καΐσερλη!
      Το 2001, λοιπόν, είχαν γίνει μόνο τρεις απογευματινές συνεδριάσεις 18.00΄ με 24.00’. 
      (Θόρυβος από την πτέρυγα του ΠΑ.ΣΟ.Κ.)
      ΧΑΡΑΛΑΜΠΟΣ ΚΑΣΤΑΝΙΔΗΣ: Τι σχέση έχει αυτό;
      ΠΡΟΕΔΡΕΥΩΝ (Ιωάννης Τραγάκης): Παρακαλώ.
      Ήταν εγγεγραμμένοι εκατόν είκοσι τέσσερις Βουλευτές και μίλησαν μόνο πενήντα τέσσερις.
      Ευχαριστώ πολύ.
      Ορίστε, κυρία Παπανδρέου, έχετε το λόγο. Να μη σας τρώμε το χρόνο σας.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, τι σχέση έχει αυτό με το θέμα που θίξαμε;
      (Θόρυβος από την πτέρυγα του ΠΑ.ΣΟ.Κ.)
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κύριε Πρόεδρε, έχω ζητήσει το λόγο.
      ΠΡΟΕΔΡΕΥΩΝ (Ιωάννης Τραγάκης): Θέλετε το λόγο επί προσωπικού, κύριε Υπουργέ;
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Ναι, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Σε τι συνίσταται το προσωπικό, κύριε Υπουργέ;
      ΧΑΡΑΛΑΜΠΟΣ ΚΑΣΤΑΝΙΔΗΣ: Έχετε δώσει το λόγο στην κ. Παπανδρέου.
      (Θόρυβος από την πτέρυγα του ΠΑ.ΣΟ.Κ.)
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Το προσωπικό συνίσταται στην προσωπική αναφορά, που έκανε ο Κοινοβουλευτικός Εκπρόσωπος της Αξιωματικής Αντιπολίτευσης.
      ΠΡΟΕΔΡΕΥΩΝ (Ιωάννης Τραγάκης): Έκανε προσωπική αναφορά πράγματι. Έχετε ένα λεπτό.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Εγώ, κύριε Πρόεδρε, έχω αποδείξει πολλές φορές σε αυτή εδώ την Αίθουσα ότι δεν κάνω προσωπικές αναφορές ούτε επιδίδομαι σε ύβρεις, παρ’ ότι έχω προκληθεί πάρα πολλές φορές και συνεχώς προκαλούμαι.
      Θα ήταν νομίζω σωστό να επισημανθεί το ότι είμαστε στο Κοινοβούλιο, υπάρχουν κανόνες και κανονισμοί, βάσει των οποίων γίνεται η κοινοβουλευτική συζήτηση. Δεν νοούνται ούτε οι συνεχείς διακοπές, ούτε οι οχλαγωγίες, στις οποίες επιδόθηκαν και πριν από λίγη ώρα οι συνάδελφοι Βουλευτές του ΠΑ.ΣΟ.Κ., προσπαθώντας να εμποδίσουν να ακουστεί ο λόγος της Πλειοψηφίας. 
      Δεν μπορείτε να μας φιμώσετε, κυρίες και κύριοι συνάδελφοι. Κάνατε μία πρόταση δυσπιστίας. Την κατέθεσε ο Αρχηγός σας. Βεβαίως έκτοτε έγινε λαγός, γιατί δεν εμφανίστηκε στην Αίθουσα καθόλου. Αφού την κατέθεσε, δεν εμφανίστηκε ξανά στην Αίθουσα. Δεν θα μας φιμώσετε όμως!
      (Θόρυβος από την πτέρυγα του ΠΑ.ΣΟ.Κ.)
      (Χειροκροτήματα από την πτέρυγα της Νέας Δημοκρατίας)
       Θα ακούσετε αυτά τα οποία έχει να πει η Κυβέρνηση, ακόμα κι αν δεν σας αρέσουν.
      ΜΑΡΚΟΣ ΜΠΟΛΑΡΗΣ: Είστε ψεύτης! 
      (Θόρυβος από την πτέρυγα του ΠΑ.ΣΟ.Κ.)
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, παρακαλώ το λόγο!
      ΠΡΟΕΔΡΕΥΩΝ (Ιωάννης Τραγάκης): Κύριε Καστανίδη, καθίστε κάτω!
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, ζητώ το λόγο!
      ΠΡΟΕΔΡΕΥΩΝ (Ιωάννης Τραγάκης): Καθίστε κάτω, κύριε Καστανίδη. Θα σας δώσω το λόγο. 
      Κύριε Υπουργέ, έχω την αίσθηση πως από ό,τι είπατε δεν υπήρξε θέμα προσωπικού και κλείνει το θέμα εδώ. 
      Κυρία Παπανδρέου, έχετε το λόγο. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, είπατε ότι θα μου δώσετε το λόγο.
      ΠΡΟΕΔΡΕΥΩΝ (Ιωάννης Τραγάκης): Για ποιο λόγο, κύριε Καστανίδη; 
      ΧΑΡΑΛΑΜΠΟΣ ΚΑΣΤΑΝΙΔΗΣ: Για τα θέματα τάξεως ζήτησα το λόγο.
      ΠΡΟΕΔΡΕΥΩΝ (Ιωάννης Τραγάκης): Ακούστε. Ετέθη θέμα προσωπικό. Έτσι δεν είναι; 
      ΧΑΡΑΛΑΜΠΟΣ ΚΑΣΤΑΝΙΔΗΣ: Απλώς για να πάρει το λόγο ο Υπουργός. Δώστε μου το λόγο.
      ΠΡΟΕΔΡΕΥΩΝ (Ιωάννης Τραγάκης): Όχι, κάνατε προσωπική αναφορά, κύριε Καστανίδη. 
      ΜΑΡΚΟΣ ΜΠΟΛΑΡΗΣ: Σηκώθηκε ο Υπουργός, για να πει ψέματα σε βάρος του Προέδρου.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, ζήτησα το λόγο.
      ΠΡΟΕΔΡΕΥΩΝ (Ιωάννης Τραγάκης): Ακούστε κάτι. Είναι η τελευταία φορά που ανέχομαι –και σας μιλάω ειλικρινά – αυτού του είδους τις διακοπές. Μιλά ο Κοινοβουλευτικός σας Εκπρόσωπος, έχει να πάρει το λόγο η κ. Παπανδρέου. Από ό,τι αντιλαμβάνεστε, όλες αυτές οι καθυστερήσεις είναι εις βάρος των Βουλευτών για το θέμα το οποίο κάναμε προηγουμένως. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Σοβαρά αυτές είναι οι καθυστερήσεις; Ζητώ το λόγο ως Κοινοβουλευτικός Εκπρόσωπος. 
      ΠΡΟΕΔΡΕΥΩΝ (Ιωάννης Τραγάκης): Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ. κ. Καστανίδης.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, ανακαλύψατε ότι τρέχει ο χρόνος την ώρα που η Αντιπολίτευση διεκδικεί τα δικαιώματά της και δεν ανακαλύψατε ότι ο χρόνος εξαντλείται με το να μιλούν επί μιάμιση ώρα αγορητές της Νέας Δημοκρατίας;
      Δεύτερον, εγώ έθεσα θέμα σχετικά με το ποιος είναι λέγων και ποιος αντιλέγων. Έχει πολύ μεγάλη σημασία να μην παραβιάζεται ούτε το πνεύμα ούτε το γράμμα του Κανονισμού, που δυστυχώς παραβιάζονται με όσα γίνονται στην Αίθουσα. Θα διεκδικήσουμε μέχρι τέλους τα δικαιώματά μας και την εφαρμογή του Κανονισμού. Ο δε κ. Αλογοσκούφης να είναι βέβαιος ότι δεν επιθυμούμε να τον φιμώσουμε. Επιθυμούμε να μιλάει συνεχώς για να τον κρίνει ο ελληνικός λαός!
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Ιωάννης Τραγάκης): Κυρία Παπανδρέου, έχετε το λόγο μετ’ εμποδίων.
      ΒΑΣΩ ΠΑΠΑΝΔΡΕΟΥ: Κυρίες και κύριοι συνάδελφοι, συμπληρώνονται τρία χρόνια διακυβέρνησης της χώρας μας από τη Νέα Δημοκρατία και η κρυφή ατζέντα της έχει ξεδιπλωθεί σε όλο της το μεγαλείο. Δεν είναι τυχαίο ότι, για να απαντήσουν στην πρόταση μομφής του ΠΑ.ΣΟ.Κ., χρειάζεται να επιστρατεύσουν όλη τη Κυβέρνηση, Υπουργούς, Υφυπουργούς, τους πάντες, και αυτό δείχνει πραγματικά την αδυναμία στην οποία βρίσκονται.
      Κύριοι συνάδελφοι της Νέας Δημοκρατίας, ήρθατε στη Κυβέρνηση με πολλές υποσχέσεις και, θα έλεγα, και ελπίδες για ορισμένους, γιατί είχατε φιλοτεχνήσει με επαγγελματικό, θα έλεγα, τρόπο το προσωπείο σας. Είχατε φιλοτεχνήσει ένα προσωπείο μιας ανανεωμένης σύγχρονης Δεξιάς. Σήμερα, όμως, το προσωπείο αυτό έχει καταρρεύσει και όλοι πλέον γνωρίζουν το πραγματικό σας πρόσωπο, που είναι το πρόσωπο της Δεξιάς, ένα πρόσωπο αντιλαϊκό, αυταρχικό, αλαζονικό και καθαρά ταξικό. 
      Αρνείστε τον κοινοβουλευτικό έλεγχο, προσπαθείτε να υποβαθμίσετε τους θεσμούς και το ίδιο το Κοινοβούλιο. Σε σωρεία ερωτήσεων δεν απαντάτε. Ζητάμε κατάθεση εγγράφων και δεν απαντάτε. Δεν θέλετε τον κοινοβουλευτικό έλεγχο, διότι γνωρίζετε ότι όλα όσα κάνετε δεν μπορούν να βγουν στο φως της δημοσιότητας.
      Ήρθε και η Αναθεώρηση του Συντάγματος, όπου απαιτείται, γι’ αυτό τουλάχιστον το θέμα, η μέγιστη δυνατή συναίνεση. Και τι κάνατε; Χωρίς ντροπή, χωρίς αιδώ επεμβαίνετε στην ελεύθερη βούληση των Βουλευτών και πλαστογραφείτε το αποτέλεσμα της ψηφοφορίας και μετά αναρωτιέστε γιατί κάναμε την πρόταση μομφής. Μα, θέλουμε πλέον ο ελληνικός λαός ν’ ακούσει τις προτάσεις και να κρίνει την Κυβέρνηση όχι μόνο για το ήθος και το ύφος, αλλά συνολικά για το έργο της.
      Η Κυβέρνηση της διαφάνειας και της αξιοκρατίας υποβαθμίζει τις ανεξάρτητες αρχές, αλλάζει τον τρόπο εκλογής οργάνων, για να ελέγξει με κομματικά στελέχη και «κουμπάρους» όλα τα κέντρα λήψης αποφάσεων. Υποβαθμίζετε την παιδεία και προωθείτε τα ιδιωτικά συμφέροντα.
      «Το κόμμα της μηδενικής ανοχής» έχει γίνει πλέον κόμμα συνολικής συνενοχής. Καλύπτετε αδιακρίτως τα πάντα, σκάνδαλα, περιπτώσεις με πολύ σοβαρά ερωτηματικά, περιπτώσεις με άθλιο ύφος και ήθος εξουσίας. Και πριν από λίγο καιρό υπερηφανευόσασταν για τους «κουμπάρους» με τις χειροπέδες στη φυλακή. Πού είναι τώρα αυτοί οι «κουμπάροι»; Όχι μόνο έξω από τη φυλακή, αλλά είναι ξανά στην αγκαλιά σας. 
      Προσπαθείτε να δημιουργήσετε μία εικονική πραγματικότητα για την οικονομία και θέλετε οι Έλληνες να αισθάνονται ευτυχείς, λες και δεν ζουν τις συνέπειες της πολιτικής σας και δεν τις αντιμετωπίζουν στην καθημερινότητά τους. 
      Τα χρόνια που είσαστε στην Κυβέρνηση προχωρήσατε σε μία τεράστια αναδιανομή του εισοδήματος. Το 2004 για κάθε 100 ευρώ που πλήρωναν τα νομικά πρόσωπα, δηλαδή, οι επιχειρήσεις σε φόρο αντίστοιχα, τα φυσικά πρόσωπα πλήρωναν 160 ευρώ. Το 2007 θα πληρώσουν 212 ευρώ. Οι έμμεσοι φόροι που έχετε βάλει, επιβαρύνουν την οικογένεια το μήνα κατά 245 ευρώ και ταυτόχρονα έχετε κάνει πολλά δωράκια σε επιχειρήσεις, αλλά και σε συγκεκριμένα συμφέροντα. 
      Κύριοι συνάδελφοι χαρίσατε 1.000.000.000 το χρόνο μόνο από τη μείωση της φορολογίας. Το 2005 χαρίσατε 1,5 δισεκατομμύρια ευρώ σε τριάντα χιλιάδες επιχειρήσεις με την περαίωση ανέλεγκτων υποθέσεων. Μετά λέτε ότι δεν έχετε χρήματα να δώσετε στην παιδεία και την υγεία. Βεβαίως, γιατί τα χρήματα τα πηγαίνετε στους ολίγους και εκλεκτούς. 
      Ο δανεισμός των νοικοκυριών από το 2003 μέχρι το 2006 αυξήθηκε κατά 90%. Παραλάβατε το χρέος στις 18.000 κατά κεφαλήν, και μας λέτε ότι είχαμε χρεώσει τα παιδιά μας, και τώρα το φθάσατε στις 23.000 ευρώ κατά κεφαλήν, χρεώσατε και τα εγγόνια μας. 
      Έρχεστε μετά να μας πείτε ότι ο προϋπολογισμός υλοποιείται κανονικά. Οι αλχημείες είναι στην ημερήσια διάταξη. Μόνο για τα ασφαλιστικά ταμεία δεν γράψατε 1,5 δισεκατομμύρια ευρώ για το 2006. Οδηγείτε το ασφαλιστικό σύστημα σκόπιμα σε χρεωκοπία για να ευνοηθούν ιδιωτικά συμφέροντα. 
      Χαρίζετε δισεκατομμύρια στις τράπεζες και τα ρίχνετε στο Ι.Κ.Α. και ταυτόχρονα μειώνετε τις συντάξεις των επαγγελματιών. Και μετά ήρθε το καινούργιο κόλπο του κ. Αλογοσκούφη πέρα από την απογραφή, έκανε το νέο κόλπο για την αναθεώρηση του Α.Ε.Π.. Λέει ότι μέσα σε μία νύκτα η Ελλάδα έγινε κατά 25% πλουσιότερη. Αλλά, κύριε Αλογοσκούφη, ξεχάσατε να πείτε στους Έλληνες ότι αυτό θα το πληρώσουν τουλάχιστον 4.000.000.000 ευρώ: 2.000.000.000 αναδρομικά, 1.500.000.000 από το ταμείο συνοχής, 500.000.000 επιπλέον το 2007 και κάθε χρόνο από εδώ και πέρα θα δίνουμε το 0,2 του Α.Ε.Π. επιπλέον απ’ ό,τι δίναμε στο ταμείο της Κοινότητας. 
      Έτσι δεν παίρνετε μόνο από τους πολλούς για να τα δώσετε στους λίγους μέσα από την Ελλάδα, αλλά παίρνετε και από την Ελλάδα για να τα δώσετε στους λίγους πλούσιους της Ευρώπης. Συγχαρητήρια. 
      Τώρα βρήκατε ότι υπάρχει φτώχεια στην Ελλάδα και θα δώσετε λέτε 2.000.000.000 τα επόμενα πέντε χρόνια, δηλαδή, 400.000.000 το χρόνο στους φτωχούς, όταν θα δώσετε 4.000.000.000 στους πλούσιους Ευρωπαίους και όταν έχετε δώσει αρκετά δισεκατομμύρια σε ολίγους και ισχυρούς. 
      Θυμηθήκατε μετά και τη φοροδιαφυγή. Μα, εσείς την ενισχύσατε με πλήθος διατάξεων και πλήθος νόμων. Θα σας πω ένα χαρακτηριστικό παράδειγμα της πολιτικής σας, που δείχνει πραγματικά ποιος είναι ο πυρήνας της πολιτικής σας, ποιους θέλετε να εξυπηρετήσετε και ποιους επιβαρύνετε. ¨Ένα τέτοιο παράδειγμα είναι η συμφωνία που κάνατε για την αύξηση του φόρου στα τσιγάρα κεκλεισμένων των θυρών. Κλειστήκατε σ’ ένα γραφείο η πολιτική ηγεσία του Υπουργείου με την «PHILIP MORRIS» και απεφάσισαν….
      (Χειροκροτήματα από την πτέρυγα του ΠΑ.ΣΟ.Κ.)
      …. Θα δώσουμε κάποια εκατομμύρια ευρώ στη «PHILIP MORRIS», ενάντια στους Έλληνες αγρότες, ενάντια στους Έλληνες εργαζόμενους στις ελληνικές βιομηχανίες, ενάντια στους Έλληνες καταναλωτές των χαμηλών εισοδημάτων, που καταναλώνουν τα φθηνά τσιγάρα. Αυτό είναι ένα δείγμα της πολιτικής που ακολουθείτε σε όλα σας τα θέματα, η εξυπηρέτηση συγκεκριμένων συμφερόντων ενάντια σε πολλούς.
      Και έρχεται τώρα, στο όνομα των μεταρρυθμίσεων και του ανταγωνισμού -ο οποίος ανταγωνισμός πάει από το κακό στο χειρότερο από τότε που ήρθατε- και προωθείτε όλες τις εκποιήσεις δημόσιας περιουσίας και χαίρεστε όταν εξαγοράζονται οι ελληνικές επιχειρήσεις και μάλιστα με αδιαφανείς διαδικασίες, από ξένους και το ονομάζετε αυτό ξένες επενδύσεις. 
      Κύριε Υπουργέ, ξένη επένδυση σημαίνει να έρθουν ξένα κεφάλαια, να δημιουργήσουν καινούργια εργοστάσια, καινούργιες θέσεις απασχόλησης, να φέρουν τεχνολογία, να βοηθήσουν την ανάπτυξη αυτού του τόπου. 
      (Χειροκροτήματα από την πτέρυγα του ΠΑ.ΣΟ.Κ.)
      Ξένη επένδυση δεν σημαίνει η Εθνική να περνάει σε ξένα χέρια, όπως ήδη έχει περάσει, δεν σημαίνει όλο το Χρηματιστήριο να περνάει σε ξένα χέρια, δεν σημαίνει ο Ο.Τ.Ε.  να περνάει σε ξένα χέρια, δεν σημαίνει η Δ.Ε.Η. να περνάει σε ξένα χέρια. Πώς θα ασκήσετε πολιτική στα Βαλκάνια όταν  το τραπεζικό σύστημα, ο ενεργειακός τομέας, οι τηλεπικοινωνίες, που είναι οι πλέον βασικοί τομείς για την ανάπτυξη μιας χώρας, γίνουν υποκαταστήματα πολυεθνικών επιχειρήσεων; Θα ασκήσετε εσείς, η Ελλάδα, εξωτερική πολιτική, -εξωτερική πολιτική χωρίς οικονομική δύναμη δεν μπορεί να ασκηθεί- ή θα ασκήσουν οι πολυεθνικές και εμείς θα είμαστε υποκαταστήματα που θα μπούμε στη στρατηγική επιλογή των πολυεθνικών επιχειρήσεων, που σημαίνει ότι θα μειωθούν και οι θέσεις απασχόλησης, αν υπάρχει μια κρίση, γιατί πάντα τα υποκαταστήματα την πληρώνουν; Η έρευνα και η τεχνολογία είναι κυρίως στα κέντρα. Αυτό έχει επιπτώσεις και στο εκπαιδευτικό μας σύστημα. 
      Ήδη κύριε Υπουργέ, πουλήσατε την Εμπορική Τράπεζα. Οι τοπ θέσεις στην Εμπορική πλέον είναι Γάλλοι. Οι τοπ θέσεις στην Ιντρακόμ είναι Ρώσοι. Οι τοπ θέσεις σε άλλες επιχειρήσεις είναι Γερμανοί και Αμερικάνοι. Αυτό σημαίνει ότι οι Έλληνες θα πρέπει να ικανοποιηθούν με θέσεις χαμηλών προσόντων. Αυτή είναι η ανάπτυξη που θέλετε για τη χώρα;  Αυτή είναι η προοπτική που δημιουργείτε για αυτήν τη χώρα; Και για να εξυπηρετήσετε τους διάφορους «κουμπάρους» πουλάτε φθηνά και αγοράζετε ακριβά. Και αυτό το ονομάζετε «μεταρρυθμίσεις»! Και ζητάμε στοιχεία και δεν απαντάτε. Θα αναγκαστείτε όμως ν’ απαντήσετε. 
      Κυρίες και κύριοι συνάδελφοι, δεν έχω καμία αμφιβολία ότι η κυβερνητική Πλειοψηφία θα δώσει ψήφο εμπιστοσύνης στην Κυβέρνηση. Δεν ήταν άλλωστε αυτή η δική μας πρόθεση. Η δική μας επιδίωξη είναι να μιλήσει ο ελληνικός λαός γιατί σήμερα πλέον γνωρίζει ποια είναι η πολιτική σας και τα αποτελέσματα της πολιτικής σας τα βιώνει καθημερινά. Να μιλήσει ο ελληνικός λαός για να μπορέσει να επανακαθορίσει τη μοίρα του και αυτό θα το κάνει όποτε και αν κάνετε τις εκλογές. 
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε κυρία συνάδελφε.
      Ο κ. Κωστόπουλος έχει το λόγο. 
      ΑΠΟΣΤΟΛΟΣ ΚΩΣΤΟΠΟΥΛΟΣ: Κύριε Πρόεδρε, με την πρόταση δυσπιστίας που κατέθεσε το ΠΑ.ΣΟ.Κ., επιχείρησε να αιφνιδιάσει την Κυβέρνηση, αλλά το  μόνο που κατάφερε ήταν να αιφνιδιάσει τους Βουλευτές του ΠΑ.ΣΟ.Κ. και είναι πρωτόγνωρο αυτό που συμβαίνει στη χώρα, αυτό που συμβαίνει σήμερα εδώ στη Βουλή των Ελλήνων. Εγκαλείται η Κυβέρνηση με την πρόταση δυσπιστίας και ταυτόχρονα δεν αναγνωρίζουν το δικαίωμα στους Υπουργούς της Κυβέρνησης να απολογηθούν. Αυτό δεν έχει ξανασυμβεί. Τότε, κύριοι συνάδελφοι του ΠΑ.ΣΟ.Κ., γιατί καταθέσατε την πρόταση δυσπιστίας; Για ν’ ανεβείτε στο Βήμα να απαγγέλετε πανηγυρικούς του ΠΑ.ΣΟ.Κ.; Είστε υποχρεωμένοι να ακούσετε το έργο της Κυβέρνησης της Νέας Δημοκρατίας το οποίο εσείς δεν αναγνωρίζετε. 
      Κυρίες και κύριοι συνάδελφοι, εκτιμώ πώς οι συνάδελφοι του ΠΑ.ΣΟ.Κ., δεν αιφνιδιάσθηκαν μόνο, αλλά έχασαν και την ψυχραιμία τους και καταγράφεται αυτό στην Αίθουσα διότι δεν μπορούν να κατανοήσουν το σκοπό και το πολιτικό νόημα της πρότασης δυσπιστίας που κατέθεσαν. 
      Κύριοι συνάδελφοι, εάν οι εμπνευστές της πρότασης αυτής αισθάνθηκαν περιχαρείς και ευτυχείς την ώρα που τη συνέλαβαν και συνομολόγησαν πώς αποκάλυψαν την Αχίλλειο πτέρνα της Κυβέρνησης, εκτιμώ πώς οι συντάκτες του κειμένου αυτού όχι μόνο τους απογοήτευσαν, αλλά τους παγίδευσαν, τους εξέθεσαν και το χειρότερο οδηγούν το κόμμα και τους συναδέλφους του ΠΑ.ΣΟ.Κ. σε περισσότερα αδιέξοδα από όσα βρίσκονται μέχρι σήμερα. 
      «Ηθελές τα και παθές τα», λέει ο θυμόσοφος λαός. Δικό σας είναι το πρόβλημα.
      Κύριοι συνάδελφοι του ΠΑ.ΣΟ.Κ., δυστυχώς το κείμενό σας, του ΠΑ.ΣΟ.Κ., ως γενικό, αόριστο και αναιτιολόγητο, λυπάμαι αλλά είναι ανεπίδεκτο πολιτικής εκτίμησης. Σε καμία περίπτωση δεν περιλαμβάνει με σαφή και κατηγορηματικό τρόπο τα θέματα για τα οποία διατυπώνεται η πρόταση δυσπιστίας, όπως ρητά ορίζεται στις διατάξεις του άρθρου 142 του Κανονισμού της Βουλής. Απεναντίας διαλαμβάνει γενικόλογες αιτιάσεις που υποκρύπτουν την πολιτική γύμνια του ΠΑ.ΣΟ.Κ. και απογειώνουν την πολιτική υποκρισία και την πολιτική σύγχυση στην οποία βρίσκεστε. 
      Με την συγκεκριμένη πρόταση δυσπιστίας το ΠΑ.ΣΟ.Κ. ούτε εντυπωσιάζει, ούτε εμπλουτίζει τον πολιτικό του λόγο, ούτε ξεδιπλώνει το πολιτικό του πρόγραμμα, γιατί απλούστατα δεν έχει. Αλήθεια, αγαπητοί συνάδελφοι του ΠΑ.ΣΟ.Κ. γιατί ζητάτε εκλογές; Εάν η Κυβέρνηση απόψε σας πει ότι σε είκοσι πέντε μέρες έχουμε εκλογές, τι έχετε να παρουσιάσετε στον ελληνικό λαό; Πού είναι το πρόγραμμά σας; Η μόνη πρόταση που έχει ακουστεί μέχρι τώρα είναι ότι πάμε σε άλλο δρόμο. Επιτέλους δεν βαρεθήκατε τις στράτες και τους δρόμους;
      Ακόμη, κύριοι συνάδελφοι του ΠΑ.ΣΟ.Κ., ούτε σφοδρή πολιτική αντιπαράθεση επιχειρείτε να κάνετε με την πρόταση, γιατί σφοδρή αντιπαράθεση γίνεται με συγκεκριμένα πολιτικά επιχειρήματα, με ξεκάθαρες θέσεις για κάθε θέμα, με ενιαίο πολιτικό λόγο, με αναγνώριση των πρωτοβουλιών του Αρχηγού και των οργάνων του κόμματός σας, με ξεκάθαρο ιδεολογικό και πολιτικό προσανατολισμό. Και δυστυχώς τέτοια πολυτέλεια δεν διαθέτει σήμερα το ΠΑ.ΣΟ.Κ. 
      Το ΠΑ.ΣΟ.Κ., κυρίες και κύριοι συνάδελφοι, κατέθεσε την πρόταση για δυο συγκεκριμένους λόγους. Πρώτον, επιχειρεί να δημιουργήσει ένα πολιτικό νεφέλωμα για να κρύψει την πολιτική του ορφάνια, την πολιτική του ανεπάρκεια και τις εσωκομματικές του τριβές και συγκρούσεις. Θέλει να αποφύγει την καταμέτρηση των αρνητικών ψήφων εδώ στην Ολομέλεια, όταν μεθαύριο θα ψηφίσουμε το άρθρο 16 του Συντάγματος. Φοβάται μήπως οι τρεις αρνητικοί ψήφοι στην Επιτροπή Αναθεώρησης γίνουν εδώ στην Ολομέλεια σαράντα τρεις. Φοβάται την αναμέτρηση. Δεν αντέχει αυτήν τη δοκιμασία. Για αυτό δραπετεύει και από τις συνεδριάσεις.
      Και σας ερωτώ ευθέως, κύριοι συνάδελφοι του ΠΑ.ΣΟ.Κ. Θα ψηφίσετε το άρθρο 16 ή θα ακυρώσετε τη ψήφο σας; Ό,τι και να κάνετε, ο δημιουργικός αέρας της Κυβέρνησης θα παρασύρει το ομιχλώδες νεφέλωμα και θα ξεσκεπάσει την πολιτική σας γύμνια. Αυτός είναι ο πρώτος λόγος. Θέλετε να ανακόψετε το μεταρρυθμιστικό πρόγραμμα της Κυβέρνησης, θέλετε να εμποδίσετε την εκπαιδευτική μεταρρύθμιση, συστρατευόμενοι στο μηδενικό σύνθημα «Να μην αλλάξει τίποτα». Μη θίγετε τα κακώς κείμενα λέτε, μη ξεβολεύετε τους βολεμένους. Δυστυχώς αυτή είναι και η ουσία της πολιτικής σας.
      Δεύτερον, το ΠΑ.ΣΟ.Κ. προσπαθεί να κερδίσει πολιτικό χρόνο. Όχι μόνο δεν ζητάει εκλογές, κυρίες και κύριοι συνάδελφοι, απεναντίας τις φοβάται. Η πρόταση δυσπιστίας είναι μνημείο πολιτικής υποκρισίας και απευθύνεται στα εσωτερικά του ΠΑ.ΣΟ.Κ. και όχι προς την Κυβέρνηση. Είναι πρόταση αμηχανίας του ΠΑ.ΣΟ.Κ. και όχι πρόταση δυσπιστίας κατά της Κυβέρνησης. Αλλά και στις δυο αυτές περιπτώσεις το ΠΑ.ΣΟ.Κ. διολισθαίνει σ’ ένα μεγάλο πολιτικό λάθος. Χρησιμοποιεί μια κορυφαία κοινοβουλευτική διαδικασία για ξεκαθάρισμα κομματικών διαφορών και σκοπιμοτήτων. Και εδώ γεννάται το ερώτημα. Ποιος υπονομεύει και ποιος ευτελίζει τις κοινοβουλευτικές διαδικασίες και θεσμούς, κύριοι συνάδελφοι; Δυστυχώς έτσι λειτουργούσατε τόσα χρόνια, κύριοι συνάδελφοι του ΠΑ.ΣΟ.Κ. Η ιδιοκτησιακή αντίληψη της εξουσίας και των θεσμών που είχατε ως κυβερνήσεις δεν σας αφήνει να συνειδητοποιήσετε πως είστε πλέον Αντιπολίτευση και με την τακτική που ακολουθείτε θα παραμείνετε για πολλά ακόμα χρόνια στη Αντιπολίτευση. Πάλι δικό σας είναι το πρόβλημα και όχι δικό μας. 
      Αλήθεια, τι ζητάτε, κύριοι συνάδελφοι του ΠΑ.ΣΟ.Κ., με την πρότασή σας; Επειδή εσείς έχετε αγκυροβολήσει στο παρελθόν, επειδή αποστρέφεστε κάθε βηματισμό στις νέες εξελίξεις, επειδή ευαγγελίζεστε κάθε άρνηση, επειδή κάνετε σημαία κάθε συντηρητικό σύνθημα που λέει «Να μην αλλάξει τίποτα», επειδή δεν συμφωνείτε με τις μεγάλες αλλαγές και τις μεταρρυθμίσεις που προωθεί η Κυβέρνηση στην οικονομία, στην παιδεία, στην υγεία, στο κοινωνικοασφαλιστικό σύστημα, στη Δημόσια Διοίκηση, στην Αναθεώρηση του Συντάγματος, επειδή εσείς, κύριοι συνάδελφοι του ΠΑ.ΣΟ.Κ., δεν συμφωνείτε με όλα αυτά και με την κυβερνητική πολιτική, εμείς τι πρέπει να κάνουμε; 
      Να σταματήσουμε τον κόσμο; Να μην εφαρμόζουμε το πρόγραμμά μας; Να γυρίσουμε την πλάτη στις εξελίξεις, στην πρόοδο, στο μέλλον του τόπου, στο αύριο της Ελλάδας; 
      Ισχυρίζεστε, κύριοι συνάδελφοι του ΠΑ.ΣΟ.Κ., ότι αυξήσαμε τους έμμεσους και τους ειδικούς φόρους. Δεν λέτε όμως τίποτα για την αύξηση των αφορολογήτων ορίων. Δεν λέτε τίποτα για την δραστική μείωση των φορολογικών συντελεστών και στις επιχειρήσεις και στα φυσικά πρόσωπα και πολύ περισσότερο για το νοικοκύρεμα της οικονομίας. Θα μου επιτρέψετε να σας θυμίσω ότι επί ΠΑ.ΣΟ.Κ. στη δεκαετία 1994-2004 οι έμμεσοι φόροι αυξήθηκαν κατά 103% και οι άμεσοι κατά 62%. Παρακαλώ διαβάστε τη σελίδα εξήντα τέσσερα του προϋπολογισμού. Οι φτωχοί έγιναν φτωχότεροι και οι νεόπλουτοι περισσότεροι, λέει στην μελέτη την οποία δημοσίευσε τον Ιούνιο του 2006 ο πρώην Υπουργός του ΠΑ.ΣΟ.Κ. και καθηγητής του Οικονομικού Πανεπιστημίου κ. Δρετάκης. Είχα την τιμή να καταθέσω αυτήν την μελέτη στη Βουλή, όταν εισηγούμην το φορολογικό νομοσχέδιο, αλλά δυστυχώς δεν το διαβάσατε και αυτό.
      Μας λέτε, κύριοι συνάδελφοι, για δημιουργία καρτέλ, για υποβάθμιση προσφερομένων υπηρεσιών, για ακρίβεια, για πολυεθνικές, για άνιση κατανομή του πλούτου. Για όλα αυτά, κύριοι συνάδελφοι του ΠΑ.ΣΟ.Κ., να μη ρωτάτε την Κυβέρνηση της Νέας Δημοκρατίας. Παρακαλώ, ρωτήστε αυτούς που κυβέρνησαν τη χώρα τα τελευταία είκοσι χρόνια. Ξέρετε ποιοι είναι. Ρωτήστε την αφεντιά σας. Ρωτήστε το ΠΑ.ΣΟ.Κ. 
      Και, δυστυχώς, κάποιοι συνάδελφοι του ΠΑ.ΣΟ.Κ. από αυτό εδώ το Βήμα, πάνω στο ρητορικό τους οίστρο, μίλησαν για σπείρα κομματικών στελεχών της Νέας Δημοκρατίας. Ποιος μιλά, κύριοι συνάδελφοι; Εσείς που κρατικοποιήσατε το κόμμα και κομματικοποιήσατε το κράτος; Το 70% των κομματικών σας στελεχών είναι κρατικοί υπάλληλοι. Αναγνωρίζω, κύριοι συνάδελφοι του ΠΑ.ΣΟ.Κ., την πικρή εμπειρία σας, όταν οι δικοί σας αλήστου μνήμης πρασινοφρουροί άλωσαν τη Δημόσια Διοίκηση. Το «Κλέψτε, αρπάξτε, φάτε», κύριε Βενιζέλε, που είπατε από αυτό το Βήμα, είναι ένα πολυσυζητημένο σύνθημα που αντηχεί ενοχοποιητικά στα αυτιά σας. Ο ελληνικός λαός γνωρίζει ποιος είναι αποδέκτης αυτού του συνθήματος. 
      Ποιος μειώνει, κύριοι συνάδελφοι, το κύρος της χώρας στο εξωτερικό; Παρακαλώ, θυμηθείτε τα Ίμια, τον Οτσαλάν, τις γονυπετείς ευχαριστίες στους Αμερικανούς από αυτό εδώ το Βήμα του πρώην Πρωθυπουργού κ. Σημίτη. 
      Και βεβαίως, κύριοι συνάδελφοι του ΠΑ.ΣΟ.Κ., συμμερίζομαι και εγώ την κωμικοτραγική εικόνα του ΠΑ.ΣΟ.Κ., αλλά λυπάμαι, δεν μπορώ να σας βοηθήσω. Εμείς δεν διαχειριζόμαστε πολιτικές, δεν διεκπεραιώνουμε υποθέσεις, όπως είπε ο κ. Βενιζέλος. Ούτε το ένα κάνουμε ούτε το άλλο. Διαμορφώνουμε με σοβαρότητα και υπευθυνότητα σύγχρονες πολιτικές, για να βγει η χώρα από το πασοκικό τέλμα στο οποίο την είχατε καταδικάσει και τώρα επιχειρείτε να την ξαναθέσετε στο περιθώριο. 
      Μας καλείτε, κύριοι συνάδελφοι του ΠΑ.ΣΟ.Κ., να αναλάβουμε τις ευθύνες μας. Εμείς γι’ αυτό είμαστε εδώ και όχι για να δραπετεύουμε από τις συνεδριάσεις του Κοινοβουλίου. Εμείς είμαστε εδώ, για να τιμάμε την ψήφο μας και όχι να την ακυρώνουμε. Κάποιοι άλλοι αποποιούνται τις ευθύνες, ακυρώνουν την ψήφο τους και δραπετεύουν από τις συνεδριάσεις.
      Δεν μας εκπλήσσει η απόφασή σας, κύριοι συνάδελφοι του ΠΑ.ΣΟ.Κ., για αποχώρηση από τη διαδικασία Αναθεώρησης του Συντάγματος. Άλλωστε, σε όλες τις μεγάλες ιστορικές επιλογές και κατακτήσεις της χώρας μας απουσιάζατε. Σας θυμίζω την ψήφιση του Συντάγματος το 1975, την υπογραφή της Συνθήκης προσχώρησης της χώρας μας στην τότε Ε.Ο.Κ..
       Ματαιοπονείτε όμως, κύριοι συνάδελφοι, γιατί εμείς με πίστη στις προγραμματικές δηλώσεις της Κυβέρνησης, με συνοχή και τόλμη, με ρεαλισμό και αποφασιστικότητα η Κυβέρνηση του Καραμανλή, η Κυβέρνηση της Νέας Δημοκρατίας, θα ολοκληρώσει το μεγάλο μεταρρυθμιστικό και αναπτυξιακό της πρόγραμμα που έχει ανάγκη η χώρα μας, ο τόπος μας, τα παιδιά μας και πολύ περισσότερο οι επερχόμενες γενιές. Και είμαστε βέβαιοι πως ο ελληνικός λαός στις επερχόμενες εκλογές θα μας εμπιστευτεί μια νέα θριαμβευτική τετραετία.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Το λόγο έχει η κ. Αποστολάκη.
      ΜΙΛΕΝΑ ΑΠΟΣΤΟΛΑΚΗ: Κυρίες και κύριοι συνάδελφοι, η χώρα διάγει μια παρατεταμένη προεκλογική περίοδο. Ανεξαρτήτως της πρότασης δυσπιστίας που κατέθεσε το κόμμα μου, το κόμμα της Αξιωματικής Αντιπολίτευσης, η χώρα έχει εισέλθει εδώ και πάρα πολύ καιρό σε μια παρατεταμένη προεκλογική περίοδο. Αυτό από μόνο του συνιστά ένα αμάχητο τεκμήριο της αποτυχίας αυτής της Κυβέρνησης, μιας Κυβέρνησης που λίγους μόνο μήνες μετά την ανάληψη της εξουσίας ήρθε αντιμέτωπη με τα πρώτα της προβλήματα. Μιας Κυβέρνησης που έταξε τα πάντα στους πάντες και που βεβαίως πολύ γρήγορα βρέθηκε αντιμέτωπη με τη φαυλότητά της. 
      (Στο σημείο αυτό την Προεδρική Έδρα  καταλαμβάνει η Πρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ)
      Θυμίζω ότι προεκλογική σημαία αυτής της Κυβέρνησης ήταν η σεμνότητα, η ταπεινότητα και η διαφάνεια παντού. Σήμερα αυτό –και το είπαν πολλοί άλλοι συνάδελφοί μου, αλλά πρέπει να το επαναλάβω, δεν είναι κοινότοπο- ηχεί ως το πιο κακόγουστο ανέκδοτο. Σας θυμίζω τη δυσοσμία από τα σκάνδαλα τα οποία εναλλάσσονται καθημερινά. Σας θυμίζω τις καθημερινές αποκαλύψεις στις εφημερίδες για ευτράπελα μελών της Κυβέρνησης, για τα οποία βεβαίως μέχρι σήμερα δεν έχουμε δει την παραμικρή ανάληψη ευθύνης. Γενικόλογες τοποθετήσεις του Κυβερνητικού Εκπροσώπου, που δίνουν ένα και μόνο ξεκάθαρο μήνυμα στην ελληνική κοινωνία: Είμαστε αμετανόητοι, δεν αναλαμβάνουμε την παραμικρή ευθύνη, συνεχίζουμε ακάθεκτοι. 
      Η Κυβέρνηση ήρθε στην εξουσία προσπαθώντας να φορέσει τη μάσκα του κοινωνικού κέντρου, του μεσαίου χώρου. Από τις πρώτες όμως κιόλας μέρες, από τα πρώτα σχέδια νόμου που έφερε στη Βουλή, παρουσίασε το ξεκάθαρο πρόσωπό της, το ταξικό της πρόσωπο. Έδειξε δηλαδή με ποιους είναι και έδειξε και απέναντι σε ποιους είναι. Το φορολογικό νομοσχέδιο, που είναι η επιτομή τελικά της ιδεολογικής ταυτότητας κάθε παράταξης, του κοινωνικού και πολιτικού στίγματος κάθε κυβέρνησης, απέδειξε περίτρανα με ποιους είναι αυτή η Κυβέρνηση και ενάντια σε ποιους είναι. Με μια βίαιη αναδιανομή και  με μια βίαιη επίσης μετατόπιση των φορολογικών βαρών στους πιο αδύναμους και στους πιο ανίσχυρους. 
      Η κοινωνική αναλγησία διέπει το σύνολο των νομοσχεδίων της Κυβέρνησης. Αλλά δεν είναι μόνο η κοινωνική αναλγησία, είναι και ο συγκεκριμένος τρόπος που νομοθετεί. Είναι οι συχνές τροπολογίες του Σαββατοκύριακου, με τις οποίες η Κυβέρνηση προσπαθεί –και έχει καταφέρει μέχρι σήμερα- να περάσει τελικά, όχι απλώς τις κατευθύνσεις της αλλά ενδεχομένως τις συμφωνίες για τις οποίες υπήρχαν δουλείες και δεσμεύσεις. Το δόγμα είναι ξεκάθαρο. Πουλάμε φθηνά, αγοράζουμε ακριβά και μια σειρά από σκάνδαλα με την Εθνική, με την Αγροτική, με την «Π&Κ Χρηματιστηριακή», με το μεγάλο σκάνδαλο του Ο.Τ.Ε. με τη «ΓΕΡΜΑΝΟΣ», παραμένουν αναπάντητα, παρά τις συνεχείς κοινοβουλευτικές πρωτοβουλίες των κομμάτων της Αντιπολίτευσης σύσσωμης.
      Αυτή, λοιπόν, είναι η Κυβέρνηση, της αναδιανομής υπέρ των λίγων και ισχυρών. Η Κυβέρνηση που προεκλογικά επίσης ευαγγελίστηκε την αξιοκρατία. Μίλησε για αποκατάσταση των θεσμών, που τάχα κάποιοι τους είχαν υπονομεύσει, μίλησε για ένα κράτους διαφάνειας, για ένα κράτος αξιόπιστο, για ένα κράτος όπου ο σεβασμός στον πολίτη θα είναι οδηγός των κυβερνητικών αποφάσεων. Αντί για αυτό είδαμε την πραγματικότητα, την πραγματικότητα επαναφοράς ενός σκληρού δεξιού κράτους. 
      Σας θυμίζω ότι ο τορπιλισμός, ο ακρωτηριασμός του Α.Σ.Ε.Π. υπήρξε μια από τις πρώτες νομοθετικές παρεμβάσεις αυτής της Κυβέρνησης. Η εισαγωγή της περίφημης «γαλάζιας συνέντευξης», υπήρξε ουσιαστικά ο βασικός μοχλός μέσω του οποίου επιχειρήθηκε να αλωθεί το κράτος και που βεβαίως σε ένα πολύ μεγάλο βαθμό έχει επιτευχθεί μέχρι σήμερα. Αυτή ήταν, λοιπόν, η αξιοκρατία. Η αξιοκρατία με την επέλαση των χιλιάδων νέων συμβασιούχων ταυτόχρονα με την κοροϊδία διακοσίων πενήντα χιλιάδων συνταξιούχων, που από το στόμα του ίδιου του Πρωθυπουργού, παρά τις δικές σας διαψεύσεις, άκουσαν την προηγούμενη των εκλογών ότι θα μονιμοποιηθούν όλοι ανεξαρτήτως χωρίς προϋποθέσεις και χωρίς βεβαίως τη φαλκίδευση του προεδρικού διατάγματος Παυλόπουλου που άνοιξε την πόρτα σε μια ελάχιστη μερίδα από αυτούς. 
      Αυτό είναι η αξιοκρατία για εσάς. Είναι η αξιοκρατία των πραξικοπημάτων, είναι η αξιοκρατία του 42%, για να ελεγχθούν οι δημοτικές και νομαρχιακές εκλογές με τα εκλογικά μαγειρέματα παλαιάς κοπής στα γραφεία της Ρηγίλλης με τον Γραμματέα της Κεντρικής σας Επιτροπής, αλλά και με τα πρόσφατα μαγειρέματα σε ό,τι αφορά την επιδίωξή σας να ελέγξετε την Κ.Ε.Δ.Κ.Ε. και την Ε.Ν.Α.Ε..
      Αυτή είναι η αντίληψη μιας δεξιάς παράταξης που παραμένει αμετανόητη, που χρησιμοποιεί τους θεσμούς, που δεν διστάζει σε τίποτα προκειμένου να εγκαθιδρύσει ένα φαύλο κομματικό κράτος. Δεν διστάζει σε τίποτα σε όλα τα πεδία και φαίνεται ανακόλουθη και αναντίστοιχη με τις ευθύνες που έχει αναλάβει σε όλα τα πεδία.
      Θέλω ιδιαίτερα να αναφερθώ στο μέτωπο της παιδείας, κυρίες και κύριοι συνάδελφοι, γιατί είναι ένα μέτωπο που στα λόγια μας απασχολεί όλους. Ανεξάρτητα από το τι κάνουμε εμείς, είναι βέβαιο ότι απασχολεί τον κάθε Έλληνα πολίτη, την κάθε ελληνική οικογένεια. Η πραγματικότητα ποια είναι; Η πραγματικότητα είναι ότι εδώ και πολλούς μήνες έχει συγκροτηθεί ένα τεράστιο κοινωνικό μέτωπο απέναντι στην Κυβέρνηση. Εδώ και πάρα πολλούς μήνες τα πανεπιστήμια της χώρας είναι κλειστά ή υπολειτουργούν. Απέναντι, λοιπόν, σε αυτή την πραγματικότητα, που πυροδοτήθηκε από την ίδια την Κυβέρνηση, μια Κυβέρνηση που δεν μπορεί να δημιουργήσει συναινέσεις όχι μόνο στο κοινοβουλευτικό και πολιτικό επίπεδο, αλλά κυρίως στο κοινωνικό επίπεδο, έχουμε την κυβερνητική προσπάθεια να αναγάγει το άρθρο 16 σε ένα μείζον θέμα. 
      Κυρίες και κύριοι συνάδελφοι, το άρθρο 16 δεν είναι μείζον ζήτημα. Μείζον ζήτημα είναι η στήριξη και η ενίσχυση του δημόσιου πανεπιστημίου, το οποίο καθημερινά υπονομεύεται, το οποίο συνεχώς και συνεπώς υποχρηματοδοτείται, για το οποίο είναι σαφές το μήνυμά σας: Δεν σας ενδιαφέρει, θέλετε να το ελέγξετε σκληρά από τη Μητροπόλεως, θέλετε να το υποβαθμίσετε, γιατί τα σχέδια σας και οι προτεραιότητές σας είναι διαφορετικές. Και σε όλη αυτήν την αναταραχή, σε όλο αυτό το κοινωνικό και πολιτικό αδιέξοδο έρχεστε να απαντήσετε με χωροφυλακίστικου τύπου προτάσεις σχεδίων νόμων, έτσι όπως κάθε φορά τις αποκαλείτε, χωρίς κανένα ουσιαστικό όραμα, χωρίς καμία ουσιαστική παρέμβαση για την ενίσχυση και την τόνωση της δημόσιας παιδείας. 
      Σε όλα τα πεδία, κυρίες και κύριοι συνάδελφοι, από την παιδεία μέχρι την εξωτερική πολιτική, που η εθνική στρατηγική για την οποία αυτή η χώρα ήταν πράγματι περήφανη και είχε κατακτήσει μια άλλη θέση από αυτή που είχαμε συνηθίσει, έχει υποκατασταθεί από προσωπικές δημόσιες σχέσεις και από φωτογραφικά χαμόγελα, που εκτός από παγωμένα είναι και εξαιρετικά θλιβερά. Αυτή είναι η πραγματικότητα της χώρας, μια πραγματικότητα που ήρθε να εκτοξευθεί στη σφαίρα του απαράδεκτου με τα γεγονότα της προηγούμενης εβδομάδας.
      Ήμουν από εκείνους τους Βουλευτές που βρισκόμουν μέσα στην Αίθουσα ως μέλος της Επιτροπής Αναθεώρησης του Συντάγματος και αισθάνθηκα ντροπή γι’ αυτά τα οποία είδα να συμβαίνουν από το Προεδρείο και από μέλη της Κοινοβουλευτικής Ομάδας που -ως μη όφειλαν- σήκωναν τα χέρια τους για να ψηφίσουν. Αυτή η κατάσταση συνιστά –θέλετε, δεν θέλετε- μία θεσμική εκτροπή. και καθιστά την Αναθεώρηση του Συντάγματος μια διαδικασία αναξιόπιστη, στην οποία το ΠΑ.ΣΟ.Κ. δεν μπορεί και δεν πρέπει σε καμία περίπτωση να συμμετάσχει. 
      Κυρίες και κύριοι συνάδελφοι, η συνταγματική εκτροπή έχει συντελεστεί σε πολλά επεισόδια. Το προχθεσινό της προηγούμενης εβδομάδας ήταν το πλέον θλιβερό. Ήταν αυτό που έκανε τον κάθε πολίτη αυτής της χώρας και τον κάθε Βουλευτή του Κοινοβουλίου –πιστεύω ότι αναφέρομαι και σε Βουλευτές του κόμματος της Συμπολίτευσης- να είναι εξαιρετικά ανήσυχος για το φίμωμα το οποίο επιχειρήθηκε, για τις διαδικασίες οι οποίες ακολουθήθηκαν. 
      Θέλω να κλείσω την ομιλία μου με μια επισήμανση ενός ζητήματος, το οποίο ενδεχομένως να θεωρείται ήσσονος σημασίας, αλλά κατά την άποψή μου είναι πάρα πολύ σημαντικό. 
      Κυρίες και κύριοι συνάδελφοι, τα τελευταία τρία χρόνια ο δημόσιος λόγος στον τόπο μας έχει κατρακυλήσει σε ένα θλιβερό επίπεδο. Το σύνθημα έδωσε ο «μαέστρος» από τον Μπαϊρακτάρη. Στη συνέχεια τον ακολούθησαν πρόθυμα όλα τα στελέχη του. Οι πολίτες ακούν άναυδοι καθημερινά από τους δέκτες της τηλεόρασής τους δηλώσεις κυβερνητικών στελεχών που χρησιμοποιούν γλώσσα πεζοδρομίου και το λέω με μεγάλη θλίψη για τη λέξη που εγώ αναγκάζομαι να χρησιμοποιήσω. Είναι μία απαράδεκτη κατάσταση, είναι μία κατάσταση που αντανακλά τελικά το περιεχόμενο, την ιδεολογική και πολιτική ταυτότητα αυτής της Κυβέρνησης. 
      Είναι ένας κατήφορος στον οποίο οδηγείτε τη χώρα και στον οποίο ήρθε η ώρα να μπει ένας φραγμός. Για όλους αυτούς τους λόγους το ΠΑ.ΣΟ.Κ. καταθέτει πρόταση δυσπιστίας, πιστεύοντας βαθιά -και αυτό φαίνεται όχι από τα τερτίπια του πόσοι είναι στην Αίθουσα αλλά το πόσοι γράφτηκαν ως ομιλητές και με πόσο πάθος υποστηρίζουν αυτήν την πρόταση δυσπιστίας- ότι όσο γρηγορότερα έχουμε εκλογές, όσο γρηγορότερα αποφασίσει ο λαός, τόσο καλύτερα γι’ αυτήν τη χώρα, που τη γυρίσατε πίσω ολοταχώς.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο Υπουργός Εθνικής Αμύνης κ. Μεϊμαράκης.
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Κυρίες και κύριοι συνάδελφοι, γίναμε προηγουμένως μάρτυρες μιας σκηνής από το ΠΑ.ΣΟ.Κ. που ήθελε να φιμώσει τους Υπουργούς και να περιορίσει την ομιλία τους. Φαίνεται ότι το ΠΑ.ΣΟ.Κ. τελικά είτε βρίσκεται εδώ για να κάνει φασαρία και να διακόπτει είτε απουσιάζει γιατί ακριβώς δεν πιστεύει ούτε το ίδιο στην πρόταση μομφής την οποία έχει καταθέσει. Και βεβαίως αυτό γίνεται κατανοητό λόγω της απουσίας του ίδιου του Αρχηγού του ΠΑ.ΣΟ.Κ. απ’ όλες τις συνεδριάσεις και λόγω του ότι τα έδρανα της Αντιπολίτευσης είναι απολύτως κενά.
      Κυρίες και κύριοι συνάδελφοι, καταθέσατε μια πρόταση δυσπιστίας, την οποία όμως συνοδεύσατε με αίτημα για πρόωρες εκλογές και με την εξαγγελία της αποχώρησης από την Αναθεώρηση του Συντάγματος. Οφείλουμε να διαβάσουμε καλά την πρόταση δυσπιστίας την οποία έχετε καταθέσει. Σας πληροφορώ όμως ότι όποιος διαβάσει την πρόταση αυτή, καταλαβαίνει ότι είναι πρόχειρα γραμμένη, ότι ήταν απροετοίμαστη και ότι μάλλον στην κίνηση αυτή οδήγησαν τον Αρχηγό του ΠΑ.ΣΟ.Κ. δύο-τρεις συνταγματολόγοι αλλά και κάποιοι άλλοι που τον έβαλαν να ρίξει μια ζαριά. Η κίνηση αποδεικνύεται ότι είναι εντελώς αβασάνιστη και κουτοπόνηρη. Διότι, κυρίες και κύριοι συνάδελφοι του ΠΑ.ΣΟ.Κ., οφείλετε εδώ να πάρετε μια θέση στο συγκεκριμένο ζήτημα. Θέλετε εκλογές τώρα; 
      ΤΗΛΕΜΑΧΟΣ ΧΥΤΗΡΗΣ: Ναι.
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Δηλαδή, πριν ψηφιστούν τα άρθρα της Αναθεώρησης, ώστε να πάμε σε Αναθεωρητική Βουλή το 2012; Ή θέλετε να ψηφίσουμε ποια άρθρα θα αναθεωρηθούν και μετά να τα διατυπώσουμε και αν καταφέρουμε να συμφωνήσουμε, να τα ψηφίσουμε  με την αυξημένη πλειοψηφία που απαιτείται; Διότι, κυρίες και κύριοι συνάδελφοι του ΠΑ.ΣΟ.Κ., πιστεύατε ότι πρέπει να υπάρξει Αναθεώρηση του Συντάγματος σε συγκεκριμένα άρθρα, γιατί αυτό έδειξε η ομιλία του Αρχηγού σας σε δύο κοινοβουλευτικές ομάδες, αυτό δείξατε και με τη συμμετοχή σας στην Επιτροπή, όπου συζητήσατε το ποια άρθρα πρέπει να αναθεωρηθούν και ποια δεν πρέπει. Άρα και εσείς συγκεκριμένα πιστεύατε ότι πρέπει να γίνει Αναθεώρηση. Τώρα τι συνέβη και αλλάξατε άποψη; Και εγείρεται πλέον το ερώτημα, πότε τελικά μπορεί και πρέπει να γίνει αυτή η Αναθεώρηση; Διότι αν γίνουν εκλογές τώρα, η επόμενη Βουλή θα συζητήσει, σύμφωνα με αυτό που λέτε, το ποια άρθρα θα αναθεωρηθούν, ώστε η μεθεπόμενη Βουλή του 2013-2017, να προχωρήσει στην αναθεώρηση των άρθρων. Και εγώ σας ερωτώ: Αντέχει η Ελλάδα να περιμένει τόσα χρόνια; Αντέχει η Ελλάδα να μείνει πίσω, αντί να τρέχει να κερδίσει το χαμένο χρόνο, τον οποίο δυστυχώς εσείς σπαταλήσατε, γιατί είστε κολλημένοι στο χθες, γιατί εμμένετε στις ιδεολοψίες σας, γιατί δεν θέλετε να προχωρήσει με τον τρόπο που πρέπει; 
      Συμφωνούμε ή δεν συμφωνούμε όλοι ότι πρέπει να αναθεωρηθεί το άρθρο 16; Να βρούμε προς ποια κατεύθυνση. Εδώ είμαστε για να συμφωνήσουμε. Αλλά ούτε σ’ αυτό δεν αντέχετε. Δεν αντέχετε στη συναίνεση, κύριοι συνάδελφοι, δεν αντέχετε στο διάλογο. 
      (Χειροκροτήματα από την πτέρυγα της Νέας Δημοκρατίας)
      Γιατί θέλετε και με την Αριστερά να τα έχετε καλά και με αυτούς οι οποίοι φωνασκούν και ταυτόχρονα να μη φαίνεται ότι την πρωτοβουλία την έχει η Νέα Δημοκρατία και η Κυβέρνηση. Ε, καταλάβετέ το ότι πλέον την πρωτοβουλία στο πολιτικό παιχνίδι την έχει η Νέα Δημοκρατία.
      (Χειροκροτήματα από την πτέρυγα της Νέας Δημοκρατίας)
      Εμείς ορίζουμε την ατζέντα, εμείς ορίζουμε το πότε θα γίνουν οι εκλογές, εμείς ορίζουμε πώς θα πορευθεί η Ελλάδα, γιατί έτσι θέλησε ο ελληνικός λαός κατά τη συντριπτική του πλειοψηφία.
      Και βλέπετε γιατί με την πρόταση μομφής δεν πείθετε τον απλό πολίτη; Διότι ακριβώς δεν θέλετε να δώσετε συγκεκριμένη πρόταση για το πώς θέλετε να διαμορφωθούν τα άρθρα. Πειστικοί θα ήσασταν αν λέγατε, ψηφίζουμε τα άρθρα που θέλουμε να αναθεωρηθούν, δίνουμε στον ελληνικό λαό την κατεύθυνση –ποια άρθρα λέει η Νέα Δημοκρατία και ποια εμείς- και ας κρίνει ο ελληνικός λαός. Και όποιος κερδίσει, να μπορέσει πράγματι να οδηγήσει την Αναθεώρηση στην κατεύθυνση που έχει εγκρίνει η πλειοψηφία του ελληνικού λαού. Αυτή είναι η πειστική, αν θέλετε, απάντηση.
      Όμως εδώ, κυρίες και κύριοι συνάδελφοι, εσείς θέλετε να αποφύγετε να διατυπώσετε προγραμματικό λόγο, να αποφύγετε να διατυπώσετε συγκεκριμένες προτάσεις για τα άρθρα, ώστε να μην έχετε τριβές. Δηλαδή χρησιμοποιείτε τον Κανονισμό της Βουλής για να λύσετε τα προβλήματα που δεν σας επιτρέπει το καταστατικό του κόμματός σας να λύσετε. Ενώ έχετε, λοιπόν, προκηρύξει το προγραμματικό σας συνέδριο, δεν θέλετε να πραγματοποιηθεί, ακριβώς γιατί γνωρίζετε τι θα γίνει σχετικά με τον προγραμματικό σας λόγο: Δεν θα μπορέσετε να διατυπώσετε προγραμματικό λόγο. Έτσι, ο ελληνικός λαός, μέσα σε οξύτητα, μέσα σε μια τεχνητή διαδικασία με κραυγές, δεν θα μπορεί να βγάλει νόημα και δεν θα μπορεί να ψηφίσει. 
      (Στο σημείο αυτό την Προεδρική Εδρα  καταλαμβάνει ο Β΄  Αντιπρόεδρος της Βουλής κ.  ΓΕΩΡΓΙΟΣ ΣΟΥΡΛΑΣ)
      Εμείς όμως, κυρίες και κύριοι συνάδελφοι, θα σας δώσουμε την άνεση χρόνου να κάνετε το συνέδριό σας, να μπορέσετε να διατυπώσετε τον προγραμματικό σας λόγο, να καταθέσετε προτάσεις στον ελληνικό λαό, να έχετε την απαιτούμενη άνεση χρόνου. Διότι οφείλετε να κατέβετε με προτάσεις. Αυτό το ποτήρι θα το πιείτε, κυρίες και κύριοι συνάδελφοι του ΠΑ.ΣΟ.Κ., διότι ο ελληνικός λαός απαιτεί από μας όχι κραυγές και ξύλινο λόγο, αλλά προτάσεις! 
      (Χειροκροτήματα από την πτέρυγα της Νέας Δημοκρατίας)
      Και μια και βλέπω εδώ και το φίλο τον κ. Ευάγγελο Βενιζέλο, θα ήθελα να του ζητήσω να με συγχωρέσει για τη χρήση της έκφρασης που χρησιμοποίησε και αυτός. Και αυτό γιατί μας έκανε μαθήματα η κ. Αποστολάκη –φαίνεται ότι μάλλον απευθυνόταν σε σας ή σε συναδέλφους του ΠΑ.ΣΟ.Κ.- για το πώς πρέπει να μιλάμε. Πολιτική μαγκιά, κύριε Βενιζέλο –ας μου επιτρέψετε και μένα αλλά οφείλουμε να απαντήσουμε- δεν είναι, ξέρετε, να σηκώνετε τα γάντια, που έτσι ανεύθυνα εκ του ασφαλούς πετάει ο καθένας, διότι πρέπει να έχουμε στάση ευθύνης όταν είμαστε Κυβέρνηση. Πρέπει να οδηγήσουμε τον τόπο προς τα μπρος. Πρέπει να προχωρήσουμε στα άρθρα της Αναθεώρησης. Εδώ είναι και η κουτοπονηριά σας και η πρόκλησή μας. Τι λέτε δηλαδή; Εμείς σας λέμε, εκλογές και εσείς φοβάσθε, δεν προχωράτε, ορίστε ελληνικέ λαέ, γιατί δεν προχωρούν; Γιατί ακριβώς φοβούνται. Όμως, δεν είναι έτσι. 
      ΕΥΑΓΓΕΛΟΣ ΒΕΝΙΖΕΛΟΣ: Κύριε Υπουργέ, μου επιτρέπετε;
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Θα σας επιτρέψω όταν ολοκληρώσω.
      Πολιτική μαγκιά, λοιπόν, δεν είναι αυτή την οποία αναφέρατε. Εσείς είσθε τσάμπα μάγκες, όπως έλεγε ο κ. Σημίτης, που εκ του ασφαλούς πετάξατε το γάντι, διότι οφείλετε να παραδεχτείτε ότι ένας υπεύθυνος Πρωθυπουργός κατά τη γνώμη μου –και δεν θέλω να προκαταλάβω το τι θα πει ο κύριος Πρωθυπουργός- έχει ένα στρατηγικό σχεδιασμό για τη χώρα και αυτόν το στρατηγικό σχεδιασμό …
      ΔΗΜΗΤΡΗΣ ΑΝΔΡΟΥΛΑΚΗΣ: Εκλογές θα κάνετε; 
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Κύριε Ανδρουλάκη, ξέρω ότι θα με διαδεχτείτε στο Βήμα και σας δίνω και το ερέθισμα, γιατί είσθε και καλός ρήτορας και θα ήθελα πολύ να σας ακούσω!
      Σας είπα γιατί δεν πάμε στις εκλογές κατά τη γνώμη μου τώρα πριν ψηφιστεί η Αναθεώρηση. Εάν εσείς πιστεύετε πραγματικά ότι δεν υπάρχει ανάγκη αναθεώρησης των συγκεκριμένων άρθρων, να βγείτε να το πείτε και να πείτε ότι θα την κάνουμε το 2017. Τότε όμως γεννάται το ερώτημα: γιατί συμμετείχατε στις συζητήσεις, γιατί κάνατε δύο κοινοβουλευτικές ομάδες, γιατί συζητάτε ναι μεν έτσι, ναι μεν αλλιώς; Και εμείς έχουμε κάποιες διαφορετικές εκτιμήσεις σε διάφορα άρθρα, αλλά έχουμε μάθει να συζητάμε, αντέχουμε στη συνεννόηση, αντέχουμε στη συναίνεση. Εσείς όμως είστε με τους φωνασκούντες και είστε και με τους άλλους. Ε, δεν γίνεται έτσι. Γι’ αυτό δεν μπορείτε να πάρετε απόφαση. Διότι από το «άλλαξέ τα όλα» που έλεγαν στο Γεώργιο Παπανδρέου και προσπάθησε να τα αλλάξει όλα, ξαναφτάσατε στο «φέρτα όλα πίσω, γιατί δεν γίνεται να προχωρήσουμε διαφορετικά». Οι πολίτες όμως και μνήμη έχουν και κρίνουν!
      Εγώ πιστεύω ότι, όπως ακριβώς συμπεριφερθήκατε, μου θυμίζει το ανέκδοτο …
      ΕΥΑΓΓΕΛΟΣ ΒΕΝΙΖΕΛΟΣ: Θα δεχτείτε τη διακοπή τώρα; 
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): …με το λαγό και το λιοντάρι. 
      ΕΥΑΓΓΕΛΟΣ ΒΕΝΙΖΕΛΟΣ: Θα τη δεχτείτε τώρα; 
      ΠΡΟΕΔΡΕΥΩΝ (Γεώργιος Σούρλας): Όχι, κύριε συνάδελφε.
      Συνεχίστε, κύριε Υπουργέ.
      ΕΥΑΓΓΕΛΟΣ ΒΕΝΙΖΕΛΟΣ: Ξέρω και το άλλο με τον Τοτό! 
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Πέρασε, λοιπόν, το λιοντάρι από εκεί που καθόταν ο λαγός και εκείνος του απάντησε: λέμε και καμιά ανοησία να περνάει η ώρα! 
      Πρόσκαιρα, λοιπόν, πήρατε μια πολιτική πρωτοβουλία, για την οποία πρέπει να σας πω κιόλας ότι δεν μας αιφνιδιάσατε. Φάνηκε εξάλλου ότι ο κ. Παυλόπουλος ήταν έτοιμος και σας είπε να ξεκινήσουμε αμέσως. Μάλλον οι Βουλευτές σας αιφνιδιάστηκαν και ζήτησαν να μην ξεκινήσουμε αμέσως, διότι και αυτοί δεν γνώριζαν ότι κατετέθη πρόταση μομφής. 
      ΕΥΑΓΓΕΛΟΣ ΒΕΝΙΖΕΛΟΣ: Κύριε Υπουργέ, τη διακοπή θα τη δεχθείτε τώρα; 
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Παρακαλώ. Αν μου κρατηθεί ο χρόνος…
      ΠΡΟΕΔΡΕΥΩΝ (Γεώργιος Σούρλας): Όχι, κύριε Βενιζέλο. Δεν είστε μόνο εσείς και ο Υπουργός εδώ, υπάρχει και Προεδρείο. 
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Εγώ θα αυτοπεριοριστώ…
      ΕΥΑΓΓΕΛΟΣ ΒΕΝΙΖΕΛΟΣ: Ζητάω και την άδειά σας, κύριε Πρόεδρε. Ο κύριος Υπουργός…
      ΠΡΟΕΔΡΕΥΩΝ (Γεώργιος Σούρλας): Κύριε Βενιζέλο, υπάρχει Προεδρείο στη Βουλή. Δεν υπάρχουν …
      ΕΥΑΓΓΕΛΟΣ ΒΕΝΙΖΕΛΟΣ: Ζητάω διακοπή, όπως προβλέπει ο Κανονισμός.
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριε Βενιζέλο, βρήκατε τώρα ευκαιρία να μιλήσετε;
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Κύριε Πρόεδρε, εγώ θα αυτοπεριοριστώ ούτως ή άλλως. Απλώς θέλω να πω  το εξής: και μας απεγκλωβίζετε πλήρως από το πότε θα κάνουμε τις εκλογές και μας δίνετε πλέον την πρωτοβουλία …
      ΕΥΑΓΓΕΛΟΣ ΒΕΝΙΖΕΛΟΣ: Με προκαλέσατε.
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, θέλετε να δώσετε χρόνο στον κ. Βενιζέλο;
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): ...θα φτάσουμε στο τέλος της τετραετίας. Θα έχετε λαχανιάσει μέχρι τότε. 
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, θέλετε να δώσετε από το δικό σας χρόνο στον κ. Βενιζέλο. Εντάξει.
      Ορίστε, κύριε Βενιζέλο.
      ΕΥΑΓΓΕΛΟΣ ΒΕΝΙΖΕΛΟΣ: Δύο φράσεις θα πω. Πρώτον, ο ίδιος ο Πρωθυπουργός στη συζήτηση του προϋπολογισμού εμφανίστηκε χωρίς προφανώς αίσθηση ευθύνης, όπως λέτε σήμερα, και είπε «μην υποβάλλετε αιτήματα εκλογών, ενίοτε γίνονται αποδεκτά».
      (Θόρυβος από την πτέρυγα της Νέας Δημοκρατίας)
      ΕΥΑΓΓΕΛΟΣ ΒΕΝΙΖΕΛΟΣ: Αυτό το θεωρώ ψεύτικη μαγκιά και ανευθυνότητα και έπρεπε να λάβει απάντηση, όπως και έλαβε χθες απάντηση ο κ. Καραμανλής. Χαίρομαι γιατί σήμερα εμμέσως και εσείς τον χαρακτηρίζετε ανεύθυνο, όταν παίζει με το θέμα των εκλογών.
      (Θόρυβος από την πτέρυγα της Νέας Δημοκρατίας)
      Δεύτερη παρατήρηση. Θέλετε να συνδέσετε το αίτημα του ΠΑ.ΣΟ.Κ. για άμεσες εκλογές με την ολοκλήρωση αυτής της φάσης της αναθεωρητικής διαδικασίας; Κάντε το. 
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Εσείς το κάνετε.
      ΕΥΑΓΓΕΛΟΣ ΒΕΝΙΖΕΛΟΣ: Συζητήστε χωρίς το ΠΑ.ΣΟ.Κ. ταχύρρυθμα, μέσα σε δύο-τρεις ημέρες, την πρόταση Αναθεώρησης. Έχει ήδη ωριμάσει στην Επιτροπή Αναθεώρησης. Κάντε την πρώτη ψηφοφορία, μετά από ένα μήνα τη δεύτερη και διαλύστε αμέσως τη Βουλή. Υπάρχουν λύσεις. Αναγνωρίστε ότι έχετε περιέλθει σε πολιτικό αδιέξοδο, ότι υπάρχει ζήτημα εκλογών και αλλαγής κυβέρνησης και πολιτικής και τη διαδικασία σάς τη βρίσκω και σας τη δίνω. 
      (Χειροκροτήματα από την πτέρυγα του ΠΑ.ΣΟ.Κ.)
       ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Κύριε Πρόεδρε …
      ΠΡΟΕΔΡΕΥΩΝ (Γεώργιος Σούρλας): Ένα λεπτό, κύριε Μεϊμαράκη.
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Να κρατήσετε το χρόνο μου, όμως, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Από εδώ και πέρα θα κρατήσω το χρόνο. Τον δώσατε απλόχερα στον κ. Βενιζέλο. 
      Η ταπεινή μου άποψη για τη λέξη «μαγκιά», που ακούστηκε μέσα στη Βουλή, είναι ότι δεν πρέπει να λέγεται. 
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Δηλαδή όταν αυτό λέγεται, εμείς να…
      ΠΡΟΕΔΡΕΥΩΝ (Γεώργιος Σούρλας): Σας παρακαλώ πάρα πολύ. Δεν έχουμε άλλες εκφράσεις ή άλλες φράσεις να πούμε; Επειδή κάποτε την είπε ένας πρώην Αρχηγός και Πρωθυπουργός, πρέπει να επαναλαμβάνεται και να αναπαράγεται η λέξη «μαγκιά»; 
      Το Προεδρείο είναι εδώ για να προστατεύει και να συμβάλλει στην αναβάθμιση του Κοινοβουλίου. Έχετε την εντύπωση ότι με τη λέξη «μαγκιά» και «μάγκες» εδώ, προσφέρουμε τίποτα στην αναβάθμιση του Κοινοβουλίου;
      ΤΗΛΕΜΑΧΟΣ ΧΥΤΗΡΗΣ: Να απολογηθεί ο Υπουργός.
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, έχετε το λόγο.
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Σωστό. Εγώ, όμως, απάντησα σε αυτό που είπε ο κ. Βενιζέλος.
      Κυρίες και κύριοι συνάδελφοι, με την παρέμβασή του ο κ. Βενιζέλος νομίζω ότι επιβεβαίωσε ποιος καθορίζει τη γραμμή στο ΠΑ.ΣΟ.Κ.. 
      (Χειροκροτήματα από την πτέρυγα της Νέας Δημοκρατίας)
      Διότι αντί να υποστηρίξει ο κ. Παπανδρέου σήμερα τη γραμμή την οποία καθόρισε για την πρόταση μομφής, είδαμε στις τηλεοράσεις και στη Βουλή να στηρίζουν την πρόταση μομφής τρεις-τέσσερις άνθρωποι, που φαίνεται ότι την εισηγήθηκαν. Φαίνεται ότι εκείνοι έβαλαν τον κ. Παπανδρέου να ρίξει τη ζαριά, γιατί κανείς δεν γνωρίζει πως θα γίνει η διαχείριση ήττας στο ΠΑ.ΣΟ.Κ. την επομένη των εκλογών. Και όλοι σας ενδιαφέρεστε για το πώς θα διαχειριστείτε την επόμενη ημέρα την ήττα των εκλογών. Ε, λοιπόν, δεν ενδιαφέρει αυτό τον ελληνικό λαό!
      (Χειροκροτήματα από την πτέρυγα της Νέας Δημοκρατίας)
       Τον ελληνικό λαό τον ενδιαφέρουν οι προτάσεις, τον ενδιαφέρουν οι συγκεκριμένες απόψεις για να μπορέσει να πάει μπροστά, να μπορέσει η Ελλάδα να ανέβει την ανηφόρα και να κερδίσει το χαμένο χρόνο.
      Έχετε, λοιπόν, δίκιο σε αυτά που λέτε. Αν όμως είναι επίσημη πρόταση του ΠΑ.ΣΟ.Κ., τότε θα έπρεπε να το γράφατε στην πρόταση μομφής και να λέγατε «αφού ολοκληρωθεί η Αναθεώρηση, η οποία είναι στρατηγικής σημασίας για τον τόπο, τότε πρέπει να προκηρύξουμε εκλογές». Είναι αυτή η νέα θέση ηγετικού επιπέδου από τον κ. Βενιζέλο, όπως διατυπώνεται;
      Εμείς αυτό το οποίο καταθέτουμε στον ελληνικό λαό -για να το ξέρει- είναι ότι βάσει του συνταγματικού πλαισίου, τις μεταρρυθμίσεις που μπορούσαμε να κάνουμε και μας επέτρεπε το συνταγματικό πλαίσιο, τις κάναμε. Τώρα ζητούμε να αλλάξει το συνταγματικό πλαίσιο για να κάνουμε και άλλες μεταρρυθμίσεις, κυρίως στο χώρο της Παιδείας και στη χρήσης γης.
Και γι’ αυτό ζητάμε από τον ελληνικό λαό να ολοκληρωθεί η Αναθεώρηση και να κρίνει ο ίδιος για το πώς μετά θα προχωρήσουμε. Άρα, λοιπόν, υπάρχει ένας περιορισμός απ’ αυτό το συνταγματικό πλαίσιο. Εμείς θεωρούμε ότι μπορούμε να το ξεπεράσουμε και γι’ αυτό εγώ δεν μιλάω για «Συνταγματική Αναθεώρηση», αλλά για «Συνταγματική Μεταρρύθμιση», που είναι η ναυαρχίδα των μεταρρυθμίσεων. Η Συνταγματική Αναθεώρηση, την οποία θα κάνουμε, θα μας επιτρέψει να προχωρήσουμε σε νέες μεταρρυθμίσεις. Και από τώρα σας λέω ότι ετοιμαζόμαστε και για την τρίτη θητεία της Νέας Δημοκρατίας, με Κώστα Καραμανλή,…
      (Χειροκροτήματα από την πτέρυγα της Νέας Δημοκρατίας)
      …ολοκληρώνοντας τη συνταγματική Αναθεώρηση, που ταυτόχρονα μας δίνει το δικαίωμα να προχωρήσουμε σ’ αυτές τις κινήσεις, ώστε να καλύψουμε όλον το χαμένο χρόνο, τον οποίο δυστυχώς εσείς σπαταλήσατε. 
      Εμείς, κυρίες και κύριοι συνάδελφοι, πιστεύουμε ότι έχετε την υποχρέωση προς τον ελληνικό λαό να καταθέσετε αυτές τις απόψεις, να καταθέσετε πλέον εάν πράγματι θέλετε να αναθεωρηθούν τα άρθρα και προς ποια κατεύθυνση.
      Δεύτερον, πιστεύουμε ότι θέλετε να πάμε τώρα σε εκλογές και για έναν άλλο λόγο: γιατί ο χρόνος πράγματι δεν είναι σύμμαχός σας. Ο χρόνος, όσο θα περνάει, είναι δικός μας. Πράγματι, τώρα θα φανεί το έργο μας. Γιατί εσείς θέλετε να μη φανεί το έργο μας. Θέλετε για τα τρία δύσκολα χρόνια που περάσαμε και που έγιναν πράγματι θυσίες, να μη φανούν οι καρποί των δικών μας έργων. Εμείς λοιπόν σας λέμε ότι στο τέλος της τετραετίας θα γίνουν οι εκλογές, οπότε θα έχει ολοκληρωθεί και το έργο της Κυβέρνησης και τότε οι Έλληνες πολίτες θα μας κρίνουν. Και γι’ αυτό σας είπα ότι ξεκινήσατε πολύ νωρίς. Θα λαχανιάσετε μέχρι να φτάσετε εκεί.
      (Χειροκροτήματα από την πτέρυγα της Νέας Δημοκρατίας)
      Πάντως κρατήστε ότι ούτως ή άλλως, εμείς, με τη στρατηγική μας, θα προχωρήσουμε στην Αναθεώρηση του Συντάγματος. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ, και γιατί ήσασταν συνεπής στο χρόνο.
      Κύριε Ανδρουλάκη, με τη σειρά που είναι ο κατάλογος θα παρακαλούσα να δεχθείτε να προηγηθεί ο κ. Βεργίνης. 
      ΔΗΜΗΤΡΗΣ ΑΝΔΡΟΥΛΑΚΗΣ: Είπαμε να υπάρχει εναλλαγή. 
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Λέγων και αντιλέγων.
      ΠΡΟΕΔΡΕΥΩΝ (Γεώργιος Σούρλας): Εντάξει. Λέγων και αντιλέγων μεταξύ των Βουλευτών. Αλλά υπάρχει και η Κυβέρνηση. Να προηγηθεί ο κ. Βεργίνης; Δέκα λεπτά είναι, κύριε Ανδρουλάκη. Εσείς είστε υπομονετικός κοινοβουλευτικός.  Να προηγηθεί ο κ. Βεργίνης, γιατί διαφορετικά θα αλλάξει όλη η σειρά και μετά, κύριε Ανδρουλάκη, ανατρέπονται όλα. Παρακαλώ να δεχθείτε αυτήν την παράκληση. 
       ΔΗΜΗΤΡΗΣ ΑΝΔΡΟΥΛΑΚΗΣ: Εντάξει. 
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Βεργίνη, έχετε το λόγο.
      ΞΕΝΟΦΩΝ ΒΕΡΓΙΝΗΣ: Ευχαριστώ πολύ, κύριε Πρόεδρε. 
      Κύριοι Υπουργοί, κυρίες και κύριοι συνάδελφοι, φαίνεται ότι το ΠΑ.ΣΟ.Κ. έχει εγκλωβιστεί στα αρνητικά του αποτελέσματα. Πριν ξεκινήσω σήμερα το πρωί ολοκλήρωσα ένα γκάλοπ, μια σφυγμομέτρηση. Πήρα μέχρι εκατό άτομα και στις πόλεις και στην ύπαιθρο και τους ρώτησα τι ακριβώς συμβαίνει με την πρόταση του ΠΑ.ΣΟ.Κ..
       ΚΩΝΣΤΑΝΤΙΝΟΣ ΚΑΪΣΕΡΛΗΣ: ...(Δεν ακούστηκε)
      ΠΡΟΕΔΡΕΥΩΝ (Γεώργιος Σούρλας): Κύριε Καΐσερλη, σας παρακαλώ, μη διακόπτετε. Εσείς είστε ευγενικός Βουλευτής. 
      ΞΕΝΟΦΩΝ ΒΕΡΓΙΝΗΣ: Η απάντηση απέδειξε ότι το 70% έδειξε αμηχανία, απορία και σκεπτικισμό. 
       ΕΥΑΓΓΕΛΟΣ ΒΕΝΙΖΕΛΟΣ:  Στον κατάλογο του γραφείου του το 30% είναι ΠΑ.ΣΟ.Κ.!
      ΠΡΟΕΔΡΕΥΩΝ (Γεώργιος Σούρλας): Κύριε Βενιζέλο, παρακαλώ όχι ξανά διακοπές. 
       ΞΕΝΟΦΩΝ ΒΕΡΓΙΝΗΣ: Οι υπόλοιποι ήταν μεταξύ οργής και ικανοποίησης. Ο λόγος είναι ότι τελικά δεν γνωρίζετε τι θέλετε. Και αυτό γιατί; Πρόθεσή σας είναι, όπως λέτε μέσα στο αίτημά σας, να μιλήσει ο ελληνικός λαός. Αλλά εσείς δεν ακούτε ούτε τι συμβαίνει στη Βουλή ούτε τι λέει ο ελληνικός λαός. Γιατί, κύριοι συνάδελφοι του ΠΑ.ΣΟ.Κ.; 
      Έχω τέσσερα-πέντε σημεία να σας αναφέρω. Δεν έγινε λεπτομερής συζήτηση μέσα στη Βουλή κατά την ψήφιση του προϋπολογισμού; Βεβαιότατα ναι. Δεν πήρε συντριπτική πλειοψηφία η Νέα Δημοκρατία και η Κυβέρνηση; Η απάντηση είναι «ναι». Δεν συζητήθηκαν τότε όλα τα ζητήματα που αφορούσαν την οικονομία, την κοινωνία και τον ελληνικό λαό; Οπωσδήποτε ναι. Επομένως, λοιπόν, τι ζητούσατε τότε; Ζητούσατε να απαντήσει η Κυβέρνηση σε ό,τι αφορούσε το εκτελεσθέν μέχρι τότε κυβερνητικό έργο και κυρίως να εγκρίνει η Βουλή τον προγραμματισμό για το 2007. Αυτό και συνέβη. Και τα δυο λοιπόν πήραν θετική ψήφο. 
      Δεύτερον, κατά καιρούς βλέπουν το φως της δημοσιότητας διάφορες δημοσκοπήσεις. Τι δείχνουν, κύριοι συνάδελφοι, οι δημοσκοπήσεις; Δείχνουν ότι η Νέα Δημοκρατία προηγείται του ΠΑ.ΣΟ.Κ. κατά δύο με πέντε μονάδες και επιπλέον δείχνουν ότι ο Κώστας Καραμανλής υπερέχει του Γιώργου Παπανδρέου ως Αρχηγού και ικανού για Πρωθυπουργός της χώρας, κατά είκοσι με τριάντα μονάδες. 
Επομένως όλες οι μετρήσεις δείχνουν ότι οι πολίτες εμπιστεύονται την Κυβέρνηση και τον Πρωθυπουργό Κώστα Καραμανλή. 
      Τρίτον, καθημερινά μέχρι σήμερα δεν γίνεται συνεχώς κοινοβουλευτικός έλεγχος; Δεν γίνονται χιλιάδες αναφορές, ερωτήσεις, επίκαιρες ερωτήσεις και επερωτήσεις; Δεν παίρνετε απαντήσεις; Η απάντηση είναι «ναι». Δεν είναι ψήφος εμπιστοσύνης προς την Κυβέρνηση αυτό; Η απάντηση είναι «ναι».
      Τέταρτον, γίνονται συνεχώς εκλογές σε οικονομικούς και κοινωνικούς συνδικαλιστικούς και μη οργανισμούς, επιμελητήρια, συλλόγους κ.λπ.. Ποια είναι τα αποτελέσματα; Προηγείται το ΠΑ.ΣΟ.Κ.; Ασφαλώς, όχι. Είναι η Νέα Δημοκρατία.
      Πέμπτον –και το κυριότερο- ξεχάσατε ότι πρόσφατα έγιναν δημοτικές εκλογές Τοπικής Αυτοδιοίκησης Α΄ και Β΄ βαθμού; Ποια ήταν τα αποτελέσματα; Η Νέα Δημοκρατία πήρε τους περισσότερους δήμους, τις περισσότερες νομαρχίες και τις  περισσότερες ψήφους. Δεν αποδείχθηκε, λοιπόν, ότι η Νέα Δημοκρατία προηγείται του ΠΑ.ΣΟ.Κ.; 
      Επομένως τι ζητάτε; Ζητάτε την ψήφο του ελληνικού λαού; Την έχετε και την ψήφο του ελληνικού λαού και την ψήφο της Βουλής. Και τα δύο είναι υπέρ της Νέας Δημοκρατίας!
      Συνεπώς, κύριοι συνάδελφοι του ΠΑ.ΣΟ.Κ., πράγματι θέλετε να προκαλέσετε κάποιον θόρυβο για να καταδείξετε πιθανώς την παρουσία σας, διότι βεβαίως υπάρχει ανυπαρξία έργου αντιπολιτευτικού. Και αυτό φαίνεται ότι δεν σας απασχολεί. Απασχολεί, όμως, τον ελληνικό λαό και απασχολεί και τη Βουλή. Τώρα είσαστε μπρος γκρεμός και πίσω ρέμα για το τι να κάνετε.
      Ε, λοιπόν, δεν μπορείτε να παίζετε με τους θεσμούς. Η Νέα Δημοκρατία και ως Κυβέρνηση, αλλά και ως Κοινοβουλευτική Ομάδα δεν παίζει με τους θεσμούς. Αντίθετα, τους τιμά και τους καταξιώνει. 
      Ειλικρινά, δεν κατανοώ το εγχείρημά σας. Γιατί, λοιπόν, το κάνατε; Ακυρώνετε το έργο της Κυβέρνησης, όταν μερικοί από εσάς ανεβαίνετε εδώ και λέτε ότι δεν έκανε τίποτε; Όχι βέβαια! 
      Ήρθε ο κ. Λοβέρδος προχθές και είπε ότι ο κ. Σουφλιάς δεν έκανε απολύτως τίποτε. Ούτε ένας δρόμος –λέει- δεν ασφαλτοστρώθηκε! Ε, δεν είναι απαράδεκτο αυτό ως μήνυμα, μήνυμα για τους δικούς σας ανθρώπους; Γιατί οι δικοί σας άνθρωποι είναι άνθρωποι του λαού, είναι άνθρωποι της επαρχίας, είναι άνθρωποι των πόλεων και τα βλέπουν καθημερινά αυτά τα έργα! Θα επανέλθω στο θέμα αυτό.
      Προσπάθησα επίσης να βρω κάποια δεδομένα, κάποιες αποδείξεις στα επιχειρήματα των πρωτεργατών της κατάθεσης της πρότασης δυσπιστίας, του κ. Βενιζέλου και του κ. Πάγκαλου. Ειλικρινά σας λέω ότι δεν βρήκα τίποτε. Γιατί; Δείχνει μόνο μια φτώχεια στην επιχειρηματολογία τους. 
      Είναι πράγματι κρίμα. Γιατί; Διότι προσπάθησαν μια ατυχή περίπτωση, ένα ατυχές διαδικαστικό γεγονός, το οποίο πράγματι συνέβη στην Επιτροπή Αναθεώρησης του Συντάγματος, να το κάνουν πρωτοσέλιδα στις εφημερίδες, να το κάνουν πρωτοσέλιδα στη Βουλή και να δημιουργήσει επιπλέον τη βάση δεδομένων για κατάθεση της πρότασης. Έλεος, κύριοι συνάδελφοι! Για ποιο λόγο; Δεν παίζετε έτσι με τους θεσμούς; 
      Συνεπώς, λοιπόν, το κόμμα το δικό σας καταλήγει να γίνεται κόμμα απόδρασης και αντίδρασης. Δεν είναι όμως σωστό αυτό, γιατί αυτό δυστυχώς δεν βλάπτει μόνο εσάς, βλάπτει τον ελληνικό λαό και βλάπτει και τη Βουλή. 
      Τι συνέβη, λοιπόν, σ’ αυτήν την περίπτωση; Πράγματι –και είμαστε μάρτυρες όλοι- κύριοι συνάδελφοι, σ’ αυτήν την Επιτροπή Αναθεώρησης του Συντάγματος ένιωσα ως πρωτοεκλεγείς Βουλευτής στη Βουλή των Ελλήνων, ως Βουλευτής άξιος, καταξιωμένος να ομιλώ το χρόνο που θα ήθελα και να αναλύω τα επιχειρήματά μου. 
      Ζήσαμε πράγματι αυτό το κλίμα όλοι εμείς οι Βουλευτές. Και στο τέλος, κύριοι συνάδελφοι της Αντιπολίτευσης, δεν συγχαρήκαμε τον Πρόεδρο της Επιτροπής, τον κ. Τραγάκη, για την άψογη διαδικασία; Όλοι μας! Υπάρχουν τα Πρακτικά της Επιτροπής!  Δεν μπορεί να μας διαψεύδουν τα Πρακτικά.
      Συνέβη, λοιπόν, αυτό το γεγονός και αυτό κατέστη σημαία αντιπολίτευσης. Όχι, κύριοι συνάδελφοι! Να γνωρίζετε ότι εμείς αναγνωρίζουμε τη σχολή Παπανδρέου που λέει «ναι» στην Αναθεώρηση, αλλά και προσφυγή στο δημοψήφισμα, σε ό,τι αφορά το άρθρο 16, τη σχολή Βενιζέλου που λέει «όχι» στην Αναθεώρηση και βεβαίως τη σχολή Λοβέρδου που είναι μια ενδιάμεση λύση. Επιτέλους, αποφασίστε ποια λύση θέλετε!
      Αντίθετα, εμείς –σε ό,τι αφορά την παιδεία- αναγνωρίζουμε ότι έχει προβλήματα. Δεν μας παραδώσατε την παιδεία όπως και την οικονομία στα χάλια τους; Δεν το αντιλαμβάνεστε αυτό; Προσποιείστε ότι δεν γνωρίζετε τίποτε; Δεν βλέπετε τη διάλυση των πανεπιστημίων; Λειτουργούν χωρίς εσωτερικό κανονισμό και χωρίς κανέναν έλεγχο!
      Θέλετε τους φοιτητές όχι στις τάξεις αλλά στους δρόμους και στα πεζοδρόμια –αποτελεί πρακτική δική σας- χωρίς γνώσεις και χωρίς επαγγελματικό προσανατολισμό. Ζούμε ή δεν ζούμε μια παιδεία σε παρακμή; 
      Επιτέλους, θέλετε ή δεν θέλετε εκεί την Αναθεώρηση, ώστε να μπορέσουμε να διορθώσουμε τα κακώς κείμενα, ή σας βόλεψε αυτό το ατυχές γεγονός για να αποχωρήσετε, προκειμένου να λύσετε τα εσωκομματικά σας προβλήματα, όπως τουλάχιστον φαίνεται; 
      Τι ποιο παράδοξο, κύριοι συνάδελφοι όλων των παρατάξεων, και τι ποιο υποκριτικό από το να δέχεται η Αντιπολίτευση την ιδιωτική εκπαίδευση στο νηπιαγωγείο, στο δημοτικό, στο γυμνάσιο και στο λύκειο, εκεί, δηλαδή, όπου πέρα από τις γνώσεις, ο χαρακτήρας, η γλώσσα και η κοινωνική και εθνική συνείδηση παίρνουν σάρκα και οστά και να μη δέχεται τα μη κρατικά, μη κερδοσκοπικά ιδρύματα. Δέχεστε όμως, κύριοι συνάδελφοι, την ιδιωτική εκπαίδευση στα πανεπιστήμια –αυτό κάνετε- την οποία συνεχώς τροφοδοτείτε με τα ιδιωτικά φροντιστήρια.
      Εμείς της Νέας Δημοκρατίας είμαστε αταλάντευτα προσανατολισμένοι στο δρόμο των μεταρρυθμίσεων και των τομών σε όλο το εκπαιδευτικό σύστημα. 
      Καταψηφίσατε το άρθρο 24. Γιατί, κύριοι συνάδελφοι; Για να διατηρήσετε την αταξία και το χάος το οποίο δημιουργήσατε σε ό,τι αφορά την αδιαφάνεια και τη διαπλοκή στο δάσος και το μη δάσος; Δεν θέλετε τον καθορισμό ζωνών χρήσης γης και πολλαπλασιάζετε τις παρανομίες, τους καταπατητές και τις μαύρες λίστες; Εσείς δεν τα κάνατε αυτά; Εσείς δεν εφαρμόσατε επί είκοσι χρόνια το ν. 998/1979. Γιατί; Γιατί δεν είχατε χρόνο να βγάλετε επί είκοσι χρόνια τα προεδρικά διατάγματα. Αυτή είναι η κατάσταση. Ευθύνεστε, ναι ή όχι; 
      Εγκρίνετε, κύριοι συνάδελφοι, αυτή την κατάσταση; Λέτε ότι δεν βλέπετε έργα. Κατ’ αρχήν, παραδώσατε στον κ. Σουφλιά ένα Υπουργείο διαλυμένο. Ο κ. Σουφλιάς παρέλαβε ένα αμαρτωλό, αναποτελεσματικό, σπάταλο και ουσιαστικά νεκρό σύστημα παραγωγής δημοσίων έργων και ανύπαρκτες μελέτες και αυτή τη στιγμή μπήκαν όλα στη θέση τους. Προχωράει ένα Κτηματολόγιο. Το ξεχάσατε αυτό το αμαρτωλό; Επιστρέψαμε 100.000.000 ευρώ στην Ευρωπαϊκή Ένωση. 
      Σήμερα που υπογράφονται επτά μεγάλα έργα αυτοκινητοδρόμων συνολικού μήκους χιλίων τετρακοσίων πενήντα χιλιομέτρων και προϋπολογισμού 8.000.000.000 ευρώ, βλέπετε εσείς την ανυπαρξία; Έχουν υπογραφεί συμβάσεις για την υποθαλάσσια αρτηρία Θεσσαλονίκης, τον οδικό άξονα Κορίνθου-Τριπόλεως κ.λπ.. Όλα αυτά, κύριοι, δεν τα βλέπετε; Δεν βλέπετε τον εκσυγχρονισμό του θεσμικού πλαισίου ανάθεσης έργων; 
      Κυρίες και κύριοι συνάδελφοι, άκουσα από αρκετούς συναδέλφους πολλά πράγματα, αλλά άκουσα εξίσου τα ίδια και για το αγροτικό. Λυπάμαι. Αφαιρέσατε εισόδημα επί δεκαετίες από τον αγροτικό τομέα, διαλύσατε το συνεταιριστικό κίνημα, αποδυναμώσατε λόγω έλλειψης στρατηγικής, προσανατολισμού και προοπτικής, την αναδιάρθρωση των καλλιεργειών και παραδώσατε έναν αγροτικό τομέα διαλυμένο. Βλάψατε με την πολιτική σας –λυπάμαι που το λέω- μακροπρόθεσμα και αγιάτρευτα τον αγροτικό τομέα και την ύπαιθρο χώρα με την έλλειψη πολιτικής, οράματος για την ανάπτυξη της περιφέρειας.
      Τελειώνοντας, κύριε Πρόεδρε, θέλω να πω τα εξής προς όλους: Πρέπει, επιτέλους, να αναλάβουμε την ευθύνη, ατομική και συλλογική, έναντι του ελληνικού κράτους, του ελληνικού έθνους και των Ελλήνων πολιτών και να σκύψουμε με ενδιαφέρον και προσοχή όχι μονάχα στα θέματα Αναθεώρησης του Συντάγματος αλλά και στην άσκηση μιας πρακτικής πολιτικής που θα ωφελήσει αυτό το έθνος και θα βγάλει από το αδιέξοδο πολλούς συμπολίτες μας, που σήμερα πράγματι έχουν ένα χαμηλό εισόδημα διαβίωσης. 
      Ευχαριστώ πολύ, κύριε Πρόεδρε.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε το συνάδελφο κ. Βεργίνη.
      Ο κ. Ανδρουλάκης έχει το λόγο.
      ΔΗΜΗΤΡΗΣ ΑΝΔΡΟΥΛΑΚΗΣ: Βαγγέλη Μεϊμαράκη, σε ευχαριστώ που έμεινες, αλλά ο κ. Βεργίνης μου έκοψε την όρεξη. Έσβησε η όρεξή μου. 
      Ήθελα, τέλος πάντων, να σου πω ότι εσύ Βαγγέλη Μεϊμαράκη είσαι για τα συντάγματα –αυτή είναι η δουλειά σου- του Βαγγέλη Βενιζέλου είναι η δουλειά του για το Σύνταγμα και εγώ ανήκω στην πλατεία Συντάγματος. Εκ μέρους της πλατείας Συντάγματος, λοιπόν, θα μιλήσω εγώ. 
      (Χειροκροτήματα)
      Εν πάση περιπτώσει, η Ελλάδα, η Βουλή και ο νομικός κόσμος αντέχει ένα Βαγγέλη στα συνταγματικά, δεύτερος δεν πρόκειται να ξαναγίνει. Λοιπόν, άσ’τα τότε, Βαγγέλη Μεϊμαράκη, τα πράγματα.
      Κύριοι συνάδελφοι, εγώ είμαι οπαδός στην πολιτική του λιγότερα και καλύτερα. Παρ’ όλα αυτά σας εξομολογούμαι ότι συγγράφω ένα μικρό εγχειρίδιο για μέλλοντες πρωθυπουργούς με τίτλο: «Η τέχνη του να μην κάνεις σχεδόν τίποτα». 
      Η τέχνη του να μην κάνεις σχεδόν τίποτα μπορεί να είναι αποτέλεσμα ενός υψηλού πολιτικού ταλέντου. Δηλαδή, αφήνεσαι στο ρέμα και όπου σε βγάλει. Ελπίζεις ότι η τύχη είναι μια γυναίκα, η οποία γουστάρει τους νέους και τους τολμηρούς, όχι τους χαλαρούς.
        Μπορεί, λοιπόν, να οφείλεται σε ένα μεγάλο ταλέντο, μπορεί να οφείλεται σε πολιτική τεμπελιά -δηλαδή ας πούμε η φραπεδιά της Αριστοτέλους στη διακυβέρνηση- ή μπορεί να οφείλεται, όπως στην περίπτωση του Πρωθυπουργού μας, στο ότι έχει μία έμμονη ιδέα από την αρχή της διακυβέρνησής του, που λέγεται ημερομηνία των εκλογών και μέχρι τότε ροκανίζουμε το χρόνο, στην ουσία δεν κάνουμε τίποτα. 
        Τι κάνει, όμως, η Κυβέρνηση; Η Κυβέρνηση, αγαπητέ Βαγγέλη Μεϊμαράκη, συμπατριώτη, μου θυμίζει κάτι σπαστικές νοικοκυρές που κρατάνε την ξεσκονίστρα όλη μέρα, πάνω-κάτω, μπαίνουν-βγαίνουν στο δωμάτιο, τηλεφωνούν, έρχεται το μεσημέρι και ένα φαΐ της προκοπής δεν έχουν ψήσει, το σπίτι είναι    άνω-κάτω και λέει κανείς «τι κάνεις, βρε παιδί μου, από το πρωί ως το βράδυ;»
        Σας ρωτάει, λοιπόν, κανείς «τι κάνετε τόσα χρόνια;» και δεν βρίσκει αποτέλεσμα. Όταν κάνετε κάτι, βάσανό μας, τα κάνετε θάλασσα ή κάνετε εκεί που είναι πολλά τα λεφτά, για λίγους. Εκεί χάνετε τη ραθυμία σας, αμέσως ενεργείτε. Όταν δεν κάνετε, το κόστος της αναβλητικότητας είναι πολύ μεγάλο. 
        Αλλά κάνετε και κάτι άλλο στην πολιτική. Συστηματική λογοκλοπή. Δηλαδή αν βγει το Κ.Κ.Ε. και πει κάτι για τη φτώχεια, αν βγει το ΠΑ.ΣΟ.Κ. και πει κάτι για το ελάχιστο εγγυημένο επίπεδο διαβίωσης, αν βγει το ΠΑ.ΣΟ.Κ. και πει     –όπως το λέει- για την αυτονομία των πανεπιστημίων, λέει ο Καραμανλής «Γιώργο βάλ’το και εσύ μέσα, Σάββα βάλ’το μέσα, Μαριέττα βάλ’το και αυτό μέσα». Δηλαδή γράφ’το, κλάφ’το. Βερεσέ  έτσι και αλλιώς λέγονται όλα. 
        (Χειροκροτήματα από την πτέρυγα του ΠΑ.ΣΟ.Κ.)
        Έχουμε μια πλήρη απαξίωση της έννοιας του προγράμματος και της πολιτικής. Φράση χωρίς κανένα περιεχόμενο. Αυτό μπορούμε να το δούμε σε όλους τους τομείς. Έφυγε ο κ. Αλογοσκούφης, ο οποίος θα μου έλεγε ότι η οικονομία πάει καλά. 
        Τι συμβαίνει, κύριοι συνάδελφοι; Αυτή τη στιγμή υπάρχει σε όλο τον κόσμο μια πλημμυρίδα χρήματος, ρευστότητα η οποία μπορεί να ανεβάζει μερικές βάρκες, δηλαδή δημιουργεί υπεραξία εδώ ή εκεί. Πολλά τα λεφτά, αλλά ο κόσμος δεν έχει φράγκο στην τσέπη του. Αυτή είναι η πραγματικότητα. Το ότι μπορεί να έρθει ένας Ιμπν Σαούντ εδώ να μοιράζει ρολόγια και να αγοράζει επιχειρήσεις, δεν σημαίνει ότι κάναμε μια οικονομία ανταγωνιστική που δημιουργεί απασχόληση και  κοινωνικό πλούτο. 
        Και επειδή χαμογελάτε, αγαπητέ Υπουργέ Εσωτερικών και Προεδρίας, όπως λέγεστε, τέλος πάντων, θα σας πω στον τομέα σας, ως καθηγητή…
        ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Όπως μας ονομάσατε εσείς, γιατί η ονομασία είναι από τη δική σας κυβέρνηση. 
        ΔΗΜΗΤΡΗΣ ΑΝΔΡΟΥΛΑΚΗΣ: Στην παιδεία λοιπόν, τρία χρόνια φαγούρα και υστερία το Υπουργείο Παιδείας για να μας φέρει αυτόν το απίστευτο τιμοκατάλογο με λεπτομέρειες. Όλα τα πόδια τα βάζει η κ. Γιαννάκου σε ένα καλαπόδι, αντί να κάνετε κάτι απλό στην παιδεία. Αύξηση της χρηματοδότησης συν μεταρρύθμιση. 
        Ποια είναι η μεταρρύθμιση; Το απλούστερο. Πλήρης αυτονομία χρηματοοικονομική διαχείριση των πανεπιστημίων, το κράτος ως βασικός χρηματοδότης διεγείρει τον ανταγωνισμό ποιότητας ανάμεσα στα ιδρύματα, εισάγει στάνταρντ ποιότητας, συνάπτει προγραμματικά συμβόλαια με στόχους με τα πανεπιστήμια. Τίποτα από αυτά δεν κάνετε. 
        Πάμε στην οικονομία. Τα πιάνω σκόρπια. Δ.Ε.Η.: Τρία χρόνια ακυβέρνητη η Δ.Ε.Η.. Βλέπω κάτω τον αρχηγό, το Δημήτρη τον Πιπεργιά. Θα σας πει αυτός μετά. Τρία χαμένα χρόνια. Ακυβέρνητη η Δ.Ε.Η.. Συγκρούσεις προμηθευτών, συγκρούσεις Υπουργών. Τι γίνεται εδώ πέρα; Οι μονάδες του φυσικού αερίου δεν μπήκαν στο δίκτυο, ο λιγνίτης πέφτει. Κινδυνεύουμε, κύριοι συνάδελφοι, να γνωρίσουμε ενδεχομένως ένα black-out το καλοκαίρι. Αν όχι black-out -για το οποίο είστε υπεύθυνοι- θα ζήσουμε ένα καλοκαίρι με μεγάλες διακοπές ηλεκτρικού ρεύματος.
        Ο Ο.Τ.Ε. πουλιέται, δεν πουλιέται. Ο Ο.Τ.Ε. προχωρεί χωρίς κανένα στρατηγικό σχεδιασμό, αντί να αρπάξετε τον Βουρλούμη από το αφτί και να του πείτε «αναβάθμισε το μάνατζμεντ, προσπάθησε να εκπληρώσεις τους στόχους του Ο.Τ.Ε. στην ηλεκτρονική επικοινωνία, στα ευρυζωνικά δίκτυα, χάνουμε διαρκώς μερίδια αγοράς και δεν κάνουμε κανένα βήμα σ’ αυτό που λέμε νέες ενοποιημένες ηλεκτρονικές υπηρεσίες». 
        Ως προς την Ολυμπιακή, θα πάρει τώρα η Ολυμπιακή 800.000.000 ενδεχομένως. Αντί να αρπάξουμε αυτήν την ευκαιρία να κάνουμε ένα καινούργιο ξεκίνημα, να ανασυγκροτήσουμε την Ολυμπιακή, να τη συμπτύξουμε, να ενοποιήσουμε το μάνατζμέντ της, να βρούμε μια στρατηγική συνεργασία με ένα διεθνή αερομεταφορέα, αντί να κερδίσουμε χώρο να δημιουργήσουμε ένα βιώσιμο πυρήνα της Δ.Ε.Η. για να καταλήξουμε σε μια οριστική λύση, όποια κι αν είναι αυτή, αλλά οριστική βιώσιμη λύση, δεν κάνουμε τίποτα στη Δ.Ε.Η..
      Όσον αφορά τις Σ.Δ.Ι.Τ., στα ρεπορτάζ υπάρχουν οι συμπράξεις δημόσιου και ιδιωτικού τομέα. Μπορείτε να μου πείτε μια πραγματική Σ.Δ.Ι.Τ., μια πραγματική σύμπραξη δημόσιου και ιδιωτικού τομέα; 
      Και κάτι ακόμα χειρότερο. Δεν είναι έτοιμη η διοίκηση, δεν είναι έτοιμη η Κυβέρνηση, ώστε να επιμερίσει τους κινδύνους ανάμεσα στον ιδιώτη και στο δημόσιο στις συμπράξεις δημόσιου και ιδιωτικού τομέα. Βλέπετε οι Σ.Δ.Ι.Τ. απλώς σαν μια παράκαμψη, σαν ένα «by pass» και είστε έτοιμοι να φορτώσετε όλες τις δαπάνες και τα χρέη στο μέλλον.
      Θα σας πω τώρα για την ακίνητη περιουσία. Κύριε Υπουργέ, να σας δείξω στο κέντρο της Αθήνας εκατοντάδες αναξιοποίητα κτήρια που ανήκουν στο Υπουργείο σας, στο Υπουργείο Άμυνας, στο Υπουργείο Εργασίας, στο Υπουργείο Οικονομικών. Πιστεύω ότι για πρώτη φορά το δημόσιο δεν υπερασπίζεται την περιουσία του. 
      Μπορώ να σας φέρω αναρίθμητα παραδείγματα, όπου οι καταπατητές οργιάζουν. Απέναντι από εδώ, στο Ποικίλον Όρος, όπου έχει απομείνει ελάχιστο πράσινο –δηλαδή στην Πετρούπολη, το Περιστέρι, όπου δεν έχει καθόλου πράσινο- εμφανίζονται κάτι απίθανες μονές της Λαμίας ή κάτι απίθανοι καταπατητές με τίτλους ιδιοκτησίας και το δημόσιο δεν υπερασπίζεται την περιουσία του. 
      Έχετε στα συρτάρια σας τρία χρόνια έτοιμο νόμο για την Εταιρεία Επενδύσεων Ακινήτων. Τίποτα δεν κάνατε. Ούτε το Ηλεκτρονικό Μητρώο Ακινήτων έχετε στο δίκτυο, ώστε να ξέρουμε τι συμβαίνει και τι δεν συμβαίνει. Και έτσι στερούμαστε έσοδα για να εξοικονομήσουμε πόρους για τη στέγαση του δημοσίου. Βεβαίως, στερούμαστε και έσοδα, που ενδεχομένως να ήταν πολύτιμα για την κοινωνική ασφάλιση.
      Θα αναφερθώ τώρα στη φτώχεια. Λέει το ΠΑ.ΣΟ.Κ. «πρόγραμμα για τη φτώχεια», λέει το ΠΑ.ΣΟ.Κ. «ελάχιστο εγγυημένο επίπεδο διαβίωσης» και ο Καραμανλής λέει αυτό που είπαμε εμείς εθνική σύνταξη «ελάχιστη κατώτερη εγγυημένη σύνταξη κ.λπ.». 
      Δεν λέμε το ίδιο, κύριοι συνάδελφοι. Για εσάς, για το παγκόσμιο χρηματοοικονομικό καπιταλιστικό σύστημα, όταν λέμε «ελάχιστη κατώτερη εγγυημένη σύνταξη», είναι η οροφή. Πάρτε το «εγγυημένο» και αντίο! Το κράτος το δικό σας, έτσι, στο άμεσο μέλλον θα αθετήσει τις υποχρεώσεις του έναντι των συνταξιούχων. 
      Εμείς δεν λέμε μόνο «καλή εθνική σύνταξη», «κατώτερη εγγυημένη σύνταξη». Εμείς λέμε «καλές και βιώσιμες συντάξεις για όλους» και όχι να δημιουργούμε αντικίνητρα στην ασφάλιση των εργαζομένων, διότι καταλήγουμε σε λίγο, κύριοι συνάδελφοι, το 80% των συνταξιούχων να παίρνει την κατώτατη σύνταξη. Δηλαδή βαδίζουμε στο τέλος ουσιαστικά της κοινωνικής ασφάλισης. Όποιος έχει λεφτά θα κάνει ιδιωτική, αυτό είναι το μήνυμα. 
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε.
      Τέλος, να απαντήσω Κυριάκο στην αδελφή σου, που την είδα χθες πολύ δυναμική. Είναι σημάδι ότι η Ντόρα έπιασε το υπονοούμενο, ότι δηλαδή η Κυβέρνηση Καραμανλή θα χάσει τις εκλογές και πήρε σειρά και καλά κάνει. Γι’ αυτό εμφανίστηκε, παρά το συνήθως συναινετικό της ύφος, πολύ επιθετική χθες και μας ανακάλεσε στη συνταγματική τάξη.
      Αυτός που σας ομιλεί, κύριοι συνάδελφοι –διαφοροποιούμαι και από το κόμμα μου σ’ αυτό- θεωρεί αποτυχία του πολιτικού συστήματος ότι κάθε τέσσερα χρόνια ανοίγει διαδικασία συνταγματικής μεταρρύθμισης. Μπροστά στην ανικανότητα της Κυβέρνησης να μοιράσει δυο γαϊδουριών άχυρα, αν θέλετε μπροστά και στην ανικανότητα του πολιτικού συστήματος να αντιμετωπίσει μεγάλα διαρθρωτικά προβλήματα, τα μεταφέρουμε στη συνταγματική σφαίρα και αντί για πραγματικές συζητήσεις και συγκρούσεις, συζητάμε στο επίπεδο των νομικών και συνταγματικών ψευδαισθήσεων και φαντασιώσεων. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Η νέα πλειοψηφία του ΠΑ.ΣΟ.Κ. θα επιλύσει δυσκολότερα προβλήματα απ’ αυτά του Συντάγματος, αλλά σας διαβεβαιώνουμε ότι τα τρία, τέσσερα ενδεχομένως ώριμα για επίλυση συνταγματικά προβλήματα, θα τα περάσουμε με τη μέγιστη δυνατή συναίνεση, δηλαδή όχι με εκατόν ογδόντα, αλλά με διακόσιους πενήντα Βουλευτές.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Ανδρουλάκη.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, θα μπορούσα να έχω το λόγο;
      ΠΡΟΕΔΡΕΥΩΝ (Γεώργιος Σούρλας): Βεβαίως, κύριε Υπουργέ, έχετε το λόγο.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Δεν μπορώ, για την πάντα θυμόσοφη παρέμβαση του κ. Ανδρουλάκη, να μην πω δυο λόγια μονάχα: Το πρώτο σχετικά με την αντίστιξη ανάμεσα στη Νέα Δημοκρατία και το ΠΑ.ΣΟ.Κ.. 
      Εάν έχουμε φτώχεια σήμερα, δηλαδή εάν παραδεχθούμε ότι είναι ορθό αυτό που λέει ο κ. Ανδρουλάκης, υποθέτω πως και ο ίδιος συνομολογεί ότι δεν δημιουργήθηκε τώρα. Φταίνε ιδίως οι προηγούμενες κυβερνήσεις. 
      Και εδώ είναι, κύριε Ανδρουλάκη, το ταλέντο του τωρινού σας κόμματος: Όταν είναι στην κυβέρνηση, παράγει φτώχεια. Όταν είναι στην αντιπολίτευση, μας δείχνει τις συνταγές του πώς θα την ξεπεράσουμε. Αν αυτό μπορεί κανείς να το πει «αξιοπιστία», είναι ένα άλλο ζήτημα. 
      Το δεύτερο είναι πως χαίρομαι πάντα να διαβάζω τα γραπτά σας. Ετοιμάζετε κάτι καινούργιο. Υπάρχει μια μικρή αλλαγή σε σχέση με το παρελθόν. Θυμάμαι πάντοτε –γιατί και εγώ είμαι πια αρκετά μεγάλος στην ηλικία- τους αγώνες σας. Υπάρχει όμως μια αλλαγή σε σχέση με τις σκέψεις που είχατε για τον Λένιν παλιά. Ο Λένιν έλεγε ότι είναι καλύτερα να κάνεις μια επανάσταση, παρά να γράφεις γι’ αυτήν. 
      Ευχαριστώ πάρα πολύ. 
      (Χειροκροτήματα από την πτέρυγα της Νέας Δημοκρατίας)
      ΔΗΜΗΤΡΗΣ ΑΝΔΡΟΥΛΑΚΗΣ: Κύριε Πρόεδρε, μια φράση μπορώ να προσθέσω; 
      ΠΡΟΕΔΡΕΥΩΝ (Γεώργιος Σούρλας): Κύριε Ανδρουλάκη, μια φράση να την πείτε, μια και είναι διάλογος υψηλού επιπέδου. 
      ΔΗΜΗΤΡΗΣ ΑΝΔΡΟΥΛΑΚΗΣ: Μια φράση μόνο, Πρόεδρε! 
      Κατά σύμπτωση παγιδεύτηκε ο Υπουργός. Διότι η φράση που είπα «λιγότερα και καλύτερα» είναι του Λένιν! 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Το ξέρω, αλλά δεν είπα γι’ αυτήν τη φράση του Λένιν, αλλά για το τι λέει ο Λένιν για την επανάσταση. Εγώ δεν ήμουν ποτέ υπέρ των θέσεων αυτών. Εκείνη την επανάσταση δεν ξέρω ποιοι και  πότε την κάνατε! 
      ΕΥΑΓΓΕΛΟΣ ΒΕΝΙΖΕΛΟΣ: Ο Λένιν έγραφε κατά τη διάρκεια της επανάστασης!
      ΠΡΟΕΔΡΕΥΩΝ (Γεώργιος Σούρλας): Ας φύγουμε τώρα από τον Λένιν και τον Στάλιν. Καλή τους ώρα εκεί που βρίσκονται. Καλά είναι! 
      Το λόγο τώρα έχει ο κ. Μητσοτάκης. 
      ΚΥΡΙΑΚΟΣ ΜΗΤΣΟΤΑΚΗΣ: Κύριοι συνάδελφοι, ο αγαπητός μου φίλος Μίμης Ανδρουλάκης μου θυμίζει κάτι ευφυέστατους μαθητές γυμνασίου, οι οποίοι γράφουν μία καταπληκτική έκθεση. Όμως, παίρνουν χαμηλό βαθμό, με την υποσημείωση «εκτός θέματος».
      Αγαπητέ κύριε Ανδρουλάκη, θεωρώ ότι δεν θίξατε καθόλου την ουσία του θέματος. Και η ουσία του θέματος, κατά την άποψή μου, είναι η σύνδεση της πρότασης μομφής, την οποία υποβάλατε, με την αποχώρηση από τη διαδικασία της συνταγματικής Αναθεώρησης. 
      Χρησιμοποιήσατε επί της ουσίας μια αστεία διαδικαστική δικαιολογία, για να καταθέσετε μια πρόταση δυσπιστίας, η οποία είχε ως μοναδικό σκοπό να μη συμμετέχετε στην κορυφαία κοινοβουλευτική διαδικασία για την Αναθεώρηση του Συντάγματος. 
      Κατ’ εμέ, η πρόταση μομφής την οποία υποβάλατε είναι επί της ουσίας ένα «φύλλο συκής». Η ταμπακιέρα είναι η συζήτηση για την Αναθεώρηση και συγκεκριμένα για το άρθρο 16. 
      Γράφετε, αγαπητέ κύριε Ανδρουλάκη, «εγχειρίδιο για υποψήφιους πρωθυπουργούς», αλλά ίσως θα ήταν καλύτερο να γράψετε ένα εγχειρίδιο για αρχηγούς αξιωματικής αντιπολίτευσης και πώς αυτοί μπορούν να παραμένουν συνεπείς στις θέσεις που έχουν διατρανώσει. Διότι επί της ουσίας ο Αρχηγός σας, ο κ. Παπανδρέου, δεν άντεξε την πίεση των οργανωμένων συμφερόντων εντός του ΠΑ.ΣΟ.Κ.. Δεν κατάφερε να επιβάλει την άποψή του. Είχε την ευκαιρία να σταθεί στο ύψος των περιστάσεων, στο ύψος των απαιτήσεων ενός πραγματικού ηγέτη και την έχασε. Προτίμησε να πετάξει την μπάλα στην κερκίδα, παρά να πολεμήσει για τα πραγματικά του πιστεύω. 
      Πριν από τρία χρόνια, κύριοι συνάδελφοι του ΠΑ.ΣΟ.Κ., ο κ. Παπανδρέου ανέλαβε την αρχηγεία του κόμματός σας συνοδευόμενος από το σύνθημα «Γιώργο, άλλαξέ τα όλα!». Φοβάμαι, όμως, κυρίες και κύριοι συνάδελφοι, ότι στην πορεία δεν άλλαξε ο κ. Παπανδρέου το ΠΑ.ΣΟ.Κ. αλλά το ΠΑ.ΣΟ.Κ. άλλαξε τον κ. Παπανδρέου. 
      Και το ΠΑ.ΣΟ.Κ., δυστυχώς, παραμένει ένα κόμμα το οποίο δεν σέβεται τους θεσμούς, το οποίο δεν διστάζει να δυναμιτίσει τη διαδικασία της συνταγματικής Αναθεώρησης, προκειμένου να πετύχει μια εφήμερη κομματική συσπείρωση. 
      Κύριοι συνάδελφοι του ΠΑ.ΣΟ.Κ., σε λίγες μέρες θα ξεκινήσει εδώ στην Ολομέλεια η συζήτηση για την Αναθεώρηση του Συντάγματος. Και η εικόνα των άδειων εδράνων, η εικόνα της δικής σας φυγής θα σας καταδιώκει. Και θα σας καταδιώκει για πολλά χρόνια. 
      Θα ήθελα, κύριοι συνάδελφοι, να θυμίσω στο Σώμα τι έλεγε ο κ. Παπανδρέου πριν από λίγους μήνες γι’ αυτήν ακριβώς τη διαδικασία της συνταγματικής Αναθεώρησης, από την οποία προέτρεψε το κόμμα του να αποχωρήσει. 
      Έλεγε, λοιπόν, ο κ. Παπανδρέου στις 10 Μαΐου 2006 σε μια ομιλία του στο ξενοδοχείο «CARAVEL» για τη συνταγματική Αναθεώρηση. Ακούστε. Έχει ενδιαφέρον, κύριοι συνάδελφοι, γιατί τα έχετε ξεχάσει: 
      «Η Αναθεώρηση του Συντάγματος είναι η ύψιστη πολιτική πράξη του Κοινοβουλίου, η ύψιστη λειτουργία της πολιτικής. Δεν συμβαίνει κάθε μέρα. Δεν γίνεται με πάθος ή εμπάθεια. Δεν γίνεται για επικοινωνιακούς λόγους. 
Γίνεται υπεύθυνα, γίνεται με ευθύνη για τη σπουδαιότητα της πράξης αυτής. Το Σύνταγμα δεν το αναθεωρούμε για να εξυπηρετήσουμε μικροκομματικές ανάγκες. Το Σύνταγμα δεν είναι σημαία ευκαιρίας.»
    Καταθέτω την ομιλία στα Πρακτικά για να θυμόμαστε λίγο τι έλεγε ο Αρχηγός σας και τι κάνετε σήμερα. Διότι εσείς επί της ουσίας κάνατε το Σύνταγμα μια σημαία ευκαιρίας για να εξυπηρετήσετε τα δικά σας μικροκομματικά συμφέροντα. 
    (Στο σημείο αυτό ο Βουλευτής κ. Κυριάκος Μητσοτάκης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
    Αξίζει επίσης να θυμίσω στο Σώμα, κυρίες και κύριοι συνάδελφοι, τον τρόπο με τον οποίο η Νέα Δημοκρατία χειρίστηκε το θέμα της συνταγματικής Αναθεώρησης στην προηγούμενη διαδικασία. Όταν ακόμη ήταν στην αντιπολίτευση και προσέφερε απλόχερα τη στήριξή της στις κυβερνητικές πρωτοβουλίες και τη συναίνεσή της με αποτέλεσμα παραπάνω από ογδόντα άρθρα και διατάξεις να κριθούν αναθεωρητέα με διευρυμένες πλειοψηφίες. Η Νέα Δημοκρατία έμεινε πιστή στο πνεύμα του Συντάγματος, που απαιτεί την αναζήτηση συναινετικών λύσεων για την αλλαγή του Καταστατικού Χάρτη της χώρας. Και επί της ουσίας η Νέα Δημοκρατία εκχώρησε στην επόμενη πλειοψηφία του ΠΑ.ΣΟ.Κ. το δικαίωμα να διατυπώσει τις αναθεωρητέες διατάξεις χωρίς τη συναίνεσή της. 
    Η Νέα Δημοκρατία παρέμεινε και παραμένει πιστή στο γράμμα και στο πνεύμα του Συντάγματος στο οποίο όλοι σ’ αυτήν την Αίθουσα ορκιστήκαμε πίστη. Πλην όμως, φαίνεται ότι κάποιοι το σέβονται και το τιμούν περισσότερο από άλλους.
    Ως μέλος της Επιτροπής Αναθεώρησης, κυρίες και κύριοι συνάδελφοι, πρέπει να σας πω ότι λυπάμαι πραγματικά γι’ αυτό το άλμα του κ. Παπανδρέου στο πολιτικό κενό. Είμαι νέος Βουλευτής και θεωρώ ότι μέχρι σήμερα, όπως ανέφερε και ο κ. Βεργίνης, η συμμετοχή μας στην Επιτροπή Αναθεώρησης του Συντάγματος αποτέλεσε, τουλάχιστον για μας, την κορυφαία κοινοβουλευτική μας εμπειρία. Για όσους δεν συμμετείχαν σ’ αυτήν την Επιτροπή, οφείλω να καταθέσω στην Ολομέλεια ότι έγινε μια εξαιρετικά γόνιμη και ουσιαστική συζήτηση. Κατατέθηκαν πολλές ενδιαφέρουσες προτάσεις, συχνά πολύ πιο προχωρημένες και από τις επίσημες θέσεις των κομμάτων. Εξάλλου αυτός είναι και ο σκοπός της Επιτροπής. Διότι δεν θα κάναμε επί πολλούς μήνες μέχρι τώρα συζητήσεις που διαρκούσαν δέκα και δώδεκα ώρες, απλά για να επαναλάβουμε τις επίσημες θέσεις των κομμάτων. 
    Διαμορφώθηκε, κυρίες και κύριοι συνάδελφοι, στην Επιτροπή η προϋπόθεση για τη δημιουργία μιας απαραίτητης συναίνεσης, αντίστοιχης με αυτήν την οποία η Νέα Δημοκρατία παρείχε στο ΠΑ.ΣΟ.Κ. στην προηγούμενη αναθεώρηση. Αναδείχθηκε δε στα πλαίσια της Επιτροπής και ο ρόλος του Βουλευτή ως ανεξάρτητου εκφραστή της άποψής του, ο οποίος τοποθετείται κατά συνείδηση με μοναδικό γνώμονα την προώθηση του δημοσίου συμφέροντος. 
    Λυπάμαι, κύριοι συνάδελφοι του ΠΑ.ΣΟ.Κ., διότι όλη αυτήν την πολύ ουσιαστική δουλειά που έγινε στην Επιτροπή, ο κ. Παπανδρέου με την πρωτοβουλία του την πέταξε στα σκουπίδια. Δεν άντεξε τη διαφορετική άποψη του κ. Βενιζέλου, του κ. Λοβέρδου, της νεολαίας του, των συνδικαλιστών τού ΠΑ.ΣΟ.Κ. και αναγκάστηκε να αποχωρήσει από τη συζήτηση επειδή φοβήθηκε τις διαφορετικές απόψεις, οι οποίες θα διατυπώνονταν, ειδικά για το άρθρο 16. 
    Κερδίσατε, κύριοι συνάδελφοι του ΠΑ.ΣΟ.Κ., ολίγο πολιτικό χρόνο. Ολίγο, όμως, μόνο. Διότι θα ξαναβρεθείτε μπροστά στα θέματα αυτά και αργά ή γρήγορα θα πρέπει να τοποθετηθείτε και πάλι για το άρθρο 16. Και τότε θα φανεί για άλλη μια φορά ενώπιων του ελληνικού λαού η γύμνια των επιχειρημάτων σας.
    Κύριοι συνάδελφοι του ΠΑ.ΣΟ.Κ., υποβάλλοντας την πρόταση δυσπιστίας ζητήσατε από την Κυβέρνηση να προχωρήσει σε άμεσες εκλογές. Και πράγματι ο πειρασμός των εκλογών είναι μεγάλος, διότι δεν νομίζω ότι υπάρχει κανείς Έλληνας πολίτης, ο οποίος να παρακολουθεί αυτήν τη συζήτηση, που έχει την παραμικρή αμφιβολία ότι αν γινόντουσαν εκλογές σε ένα μήνα, η Νέα Δημοκρατία θα τις κέρδιζε και θα τις κέρδιζε θριαμβευτικά.
    Εμείς, όμως, πιστεύω –χωρίς να θέλω να προκαταλάβω τις απόψεις του Πρωθυπουργού- ότι δεν θα ενδώσουμε στον πειρασμό των πρόωρων εκλογών. Και δεν θα ενδώσουμε στον τον πειρασμό των πρόωρων εκλογών επειδή έχουμε ακόμη αρκετή δουλειά να κάνουμε. Και μας έδωσε αυτή η πρόταση δυσπιστίας την ευκαιρία μετά τη συζήτηση του προϋπολογισμού, ένα μήνα μετά να επαναλάβουμε για άλλη μια φορά το τι έχουμε κάνει αυτά τα τρία χρόνια αλλά κυρίως το τι προτιθέμεθα να κάνουμε από δω και πέρα.
    Πράγματι εμείς πιστεύουμε -και αυτό φαίνεται να πιστεύουν και οι Έλληνες πολίτες, αν δούμε τις δημοσκοπήσεις- ότι πετύχαμε πολλά αυτά τα τρία χρόνια. Δεν λέω ότι δεν έγιναν και λάθη. Δεν λέω ότι δεν υπήρξαν και παραλείψεις. Είναι βέβαιο όμως ότι έχουμε πετύχει αρκετούς από τους στόχους τους οποίους θέσαμε προεκλογικά.
     Και το σημαντικότερο από όλα είναι ότι περάσαμε πια ένα μήνυμα στους πολίτες ότι η πολιτική των μεταρρυθμίσεων αποτελεί μονόδρομο για την ελληνική κοινωνία. 
     Κύριοι συνάδελφοι του ΠΑ.ΣΟ.Κ., βρεθήκατε απέναντι σε όλες τις μεταρρυθμιστικές πρωτοβουλίες της Κυβέρνησης. Κατ’ ιδίαν όταν συζητάμε στους διαδρόμους, συμφωνείτε και δέχεστε ότι θα πρέπει να προχωρήσουμε στην κατεύθυνση των μεταρρυθμίσεων. Κάθε φορά όμως που συζητείται μια συγκεκριμένη μεταρρυθμιστική πρωτοβουλία σε αυτήν την Αίθουσα, βρίσκεστε απέναντι.
     Αναφέρθηκε ο φίλος μου ο Μίμης Ανδρουλάκης στις Σ.Δ.Ι.Τ., στις συμπράξεις δημοσίου και ιδιωτικού τομέα, αλλά θα γνωρίζει φαντάζομαι ότι μέσα σε ένα χρόνο από την εφαρμογή του νόμου, ήδη έχουν δρομολογηθεί έργα ύψους 1.000.000.000 ευρώ με τη συμμετοχή ιδιωτών, τα οποία θα παραδοθούν καλύτερα και φθηνότερα απ’ ό,τι αν έκανε το δημόσιο αυτά τα έργα. Πρωτοβουλίες, λοιπόν, έχουμε αναλάβει πολλές. Δυστυχώς όμως σας βρήκαμε απέναντι σε όλες. Εμείς όμως ξέρουμε ότι έχουμε μαζί μας τη σιωπηλή πλειοψηφία των πολιτών. Όχι αυτών οι οποίοι βγαίνουν και διαδηλώνουν στους δρόμους, όχι τις οργανωμένες συντεχνίες οι οποίες αγωνίζονται για να προασπίσουν τα δικά τους, ατομικά συμφέροντα, αλλά εκείνους τους πολίτες οι οποίοι αναγνωρίζουν ότι η χώρα θα πρέπει να κινηθεί σε μια διαφορετική κατεύθυνση απ’ αυτήν την οποία την οδηγούσατε εσείς. 
     Σήμερα το βράδυ η Κυβέρνηση θα βγει αναβαπτισμένη έχοντας ανανεώσει την κοινοβουλευτική της εμπιστοσύνη με τον πιο τρανταχτό τρόπο. Θα προχωρήσουμε πιο γρήγορα, πιο αποτελεσματικά, πιο τολμηρά στο δρόμο των μεταρρυθμίσεων. Δυστυχώς φαίνεται ότι δεν μπορούμε να προσδοκούμε πια στη συναίνεση την οποία ελπίζαμε ότι θα μπορούσατε να μας παρέχετε. Ο δρόμος όμως –και αυτό έχει αποδειχθεί περίτρανα από την ιστορία- των μεγάλων αλλαγών είναι πάντα ένας δρόμος μοναχικός. Εμείς αυτόν το δρόμο θα βαδίσουμε και τελικά θα βγούμε νικητές. 
     Ευχαριστώ.
     (Χειροκροτήματα από την πτέρυγα της Νέας Δημοκρατίας )
     ΠΡΟΕΔΡΕΥΩΝ (Γεώργιος Σούρλας): Ο κ. Καρχιμάκης έχει το λόγο.
     ΜΙΧΑΛΗΣ ΚΑΡΧΙΜΑΚΗΣ: Κυρίες και κύριοι συνάδελφοι, πιστεύαμε πως τα τριάντα τρία χρόνια δημοκρατίας στην Ελλάδα είχαν κατοχυρώσει θεσμούς και αξίες απαράβατους. Πιστεύαμε πως δεν θα ξαναβλέπαμε νοθεία, πιστεύαμε πως δεν θα ξαναβλέπαμε τη βία και τον κοινωνικό διχασμό στους δρόμους. Αποδεικνύεται λοιπόν, ότι φοράει ο Πρωθυπουργός σας όποτε τον βολεύει το προσωπείο τού κεντρώου χώρου αλλά δεν αρκεί πια για να κρύψει την αυθαιρεσία και την απληστία σας.
     Αποκαλυφθήκατε οι ίδιοι στη Βουλή. Δεν σας έβγαιναν τα κουκιά και μετρούσατε ψήφους φαντάσματα. Δεν σας έβγαινε το αποτέλεσμα και επαναλαμβάνατε την ψηφοφορία. Στόχος σας να νοθεύσετε τη διαδικασία Αναθεώρησης του Συντάγματος, που εσείς καταστρατηγείτε. Αν μέσα στη Βουλή παρανομείτε, ποιος ξέρει, τι άλλο μπορεί να κάνετε έξω απ’ αυτή; Και έχετε το θράσος να μιλάτε για κίνηση τακτικής σχετικά με το άρθρο 16. Δεν είναι κίνηση τακτικής, είναι κίνηση ουσίας και δημοκρατίας. Εμείς εμμένουμε στις προτάσεις μας αλλά δεν σας εμπιστευόμαστε. Δεν εμπιστευόμαστε τις αντιδημοκρατικές πρακτικές σας και καταδικάζουμε τα κοινοβουλευτικά πραξικοπήματα. Αυτά είναι τα παρακμιακά φαινόμενα του παρόντος και όχι του παρελθόντος, όπως έλεγε ο κ. Σταύρου. Υπάρχει χάσμα μεταξύ μας. 
     Ήρθατε το 2004 και φορέσατε το μανδύα της υποκρισίας και του δήθεν κεντρώου χώρου και γεμίσατε τα αυτιά του λαού μας με ψεύτικες υποσχέσεις και λεηλατήσατε την ελπίδα ενός ολόκληρου λαού. Τάξατε τα πάντα στους πάντες.
     Είπε λοιπόν ο κύριος Πρωθυπουργός ότι δεν υπόσχεται τίποτα μα τίποτα που δεν μπορεί να υλοποιήσει. Τελικά δεν υλοποίησε τίποτα μα τίποτα απ’ αυτά που υποσχέθηκε. Ποιες μεταρρυθμίσεις θα ολοκληρώσετε; Τη διάλυση του κράτους; Τη θεσμοθέτηση της αδιαφάνειας; Την αφαίμαξη των οικονομικά ανίσχυρων πολιτών; Την υπονόμευση της δημοκρατικής κληρονομιάς αυτού του τόπου; Σήμα κατατεθέν της Κυβέρνησης Καραμανλή είναι η πιο βίαιη  αναδιανομή εισοδήματος στα τελευταία τριάντα τρία χρόνια της Μεταπολίτευσης. 
     Ποια η αξιοπιστία του Πρωθυπουργού; Να σας θυμίσω τι έλεγε στις 22 Δεκέμβρη 2004; «Αναβαθμίσαμε την Επιτροπή Ανταγωνισμού. Εντείναμε τους ελέγχους. Προχωρούμε στη θέσπιση του Συνηγόρου του Καταναλωτή». Αυτά έλεγε ο Κωνσταντίνος Καραμανλής στο λαό την ίδια ώρα που κάτω από το τραπέζι βόλευε τους διαβόητους κουμπάρους. Ευτελισμός της Επιτροπής Ανταγωνισμού. Ανύπαρκτος ο Συνήγορος του Πολίτη. Το πρωθυπουργικό ψεύδος δεν έχει όρια. «Μεταρρυθμίσεις στις προμήθειες» μας λέγατε. Και τελικά νομοθετήσατε το θερμοκήπιο της αδιαφάνειας με απευθείας αναθέσεις και οικονομικές υπερεξουσίες σε Υφυπουργούς με τον παραμερισμό των αρμόδιων υπηρεσιακών οργάνων. 
     Απαντήστε μας τι έκανε η Κυβέρνησή σας όλα αυτά τα χρόνια. Μεταρρυθμίσεις στην παιδεία λέγατε. Η μόνη μεταρρύθμιση ήταν να φέρετε την ένταση και τη βία στα πανεπιστήμια και στους δρόμους. 
     Σε ποια συναίνεση αναφέρεστε, όταν οι ίδιοι οι Υπουργοί σας αναφέρουν τρία εκατομμύρια Έλληνες ως λαμόγια. Αν θέλετε συναίνεση, γιατί δεν συναινέσατε στη διαλεύκανση των υποκλοπών; Ποιους συγκαλύπτετε; Μας είπατε ότι το θέμα διερευνά η δικαιοσύνη και περιττεύει η Βουλή. Όμως στην περίπτωση των εξοπλιστικών προγραμμάτων, ενώ το διερευνούσε η δικαιοσύνη, φέρατε πρόταση για εξεταστική για να δημιουργήσετε πολιτικές εντυπώσεις. 
     Και έχετε, αγαπητοί συνάδελφοι, ηθική και ευαισθησίες δύο ταχυτήτων ανάλογα με το πώς σας βολεύει. Έχετε βάλει το κρεβάτι του Προκρούστη και όταν περισσεύουν τα πόδια τα κόβετε και όταν δεν περισσεύουν τα «ξεντώνετε», που λέμε στην Κρήτη. 
     Και έχετε ένα βαθύ φόβο μπας και αποκαλυφθούν όλα αυτά που αγωνίζεστε να κρύψετε από τον ελληνικό λαό. Έχετε φέρει την Ελλάδα πίσω. Επαναφέρατε τον κοινωνικό διχασμό και το φόβο στους πολίτες. Υποσχεθήκατε ότι θα επανιδρύσετε το κράτος και το κομματικοποιήσατε. 
     Με στόμφο ανήγγειλε ο Πρωθυπουργός απ’ αυτό εδώ το Βήμα το Δεκέμβρη του 2004: «Η αντιμετώπιση της φοροδιαφυγής, της εισφοροδιαφυγής, του λαθρεμπορίου, του παραεμπορίου, η σύγκρουση με τη διαπλοκή, η διασφάλιση της διαφάνειας στη διαχείριση, είναι στις προτεραιότητές μας». 
     Οι κορώνες σας για τη μάχη κατά της διαφθοράς μετατράπηκαν σε επίσημη θεσμοθέτηση της αδιαφάνειας. Με νόμους δώσατε κρατικά κίνητρα στη διαφθορά. Με γαλάζιους νόμους ρυθμίσατε τεράστια χρέη ορισμένων επιχειρήσεων προς το Ι.Κ.Α. αποδεικνύοντας ότι επί Κυβερνήσεως Καραμανλή όταν εξαπατάς το κράτος επιβραβεύεσαι. Αυτό είναι το μήνυμα που στείλατε. Με γαλάζιους νόμους θεσμοθετήσατε τον επαναπατρισμό του μαύρου χρήματος για τους λαθρέμπορους και τους εμπόρους ναρκωτικών. Αυτό κάνατε. Και είναι μια ευκαιρία να το ακούσετε σήμερα. 
     Με νόμο καταργήσατε χρέη και ποινές για πλαστά και εικονικά τιμολόγια. Και τι κάνατε μετά για ορισμένους υμετέρους; Αφού τους αθωώσατε, τους ξαναεπιδοτήσατε για να συνεχίσουν το θεάρεστο  έργο τους. Με νόμο συστήνετε ανώνυμες εταιρείες, που όμως δεν ελέγχονται από το Ελεγκτικό Συνέδριο. Με νόμο που ψηφίσατε υποδεικνύετε σε ξένους προμηθευτές πώς θα αποκλείσουν την εγχώρια αμυντική βιομηχανία από τις αμυντικές επενδύσεις. Και αυτό είναι σε νόμο. 
      Αν αυτό δεν είναι μειοδοσία, πώς μπορεί να χαρακτηριστεί; Με τους νόμους Καραμανλή το κράτος παρανομεί. Παρανομεί σε βάρος του πολίτη, σε βάρος της αξιοκρατίας, σε βάρος της δημοκρατίας. 
      Σας προκαλέσαμε επανειλημμένα μέσα σε αυτήν την Αίθουσα για τις πλαστογραφίες και τις αλλοιώσεις των δικαιολογητικών, που έγιναν στην επιλογή των επαγγελματιών οπλιτών. Αδιαφορήσατε. Αυτή είναι η υπεράσπιση της διαφάνειας. Αδιαφορήσατε. Και τι σας είπαμε; Σας είπαμε ένα απλό πράγμα: Να ελέγξουν τα πιστοποιητικά οι εκδούσες αρχές. Δεν το δεχθήκατε, γιατί πραγματικά κάνατε πλαστογραφίες και αλλοιώσεις. 
      Είστε πρωταθλητές στα σκάνδαλα και τη συγκάλυψη. Αυτή είναι η πολιτική σας ταυτότητα. Και έχετε το θράσος αυτά να τα ονομάζετε μεταρρύθμιση. Σε λίγο θα μας πείτε ότι και η παράνομη συμμετοχή του Γραμματέα της Κοινοβουλευτικής σας Ομάδας στην ψηφοφορία για το άρθρο 24 είναι και αυτό μία μεταρρύθμιση. Μόλις τα βρίσκετε σκούρα, μιλάτε για εκλογές. Κατά βάθος, όμως, τις φοβάστε. Φοβάστε, γιατί εξαπατήσατε τον ελληνικό λαό, εξαπατήσατε τους αγρότες με αυτό το περιβόητο «όλα τα κιλά, όλα τα λεφτά». Εξαπατήσατε τους συμβασιούχους. Εξαπατήσατε τους πάντες. Και ψάχνετε σανίδα σωτηρίας στην παραπλάνηση και τη διχόνοια.
      Η Κυβέρνηση Καραμανλή έχει κάνει τη μεταρρύθμιση συνώνυμο της διάλυσης. Διαπράξατε το έγκλημα της απογραφής. Μας κάνατε κατά 25% πλουσιότερους! Τότε γιατί πουλάτε την περιουσία αυτού του τόπου σε τιμή ευκαιρίας; Γιατί πουλάτε φθηνά και αγοράζετε ακριβά; Ποια συμφέροντα εξυπηρετείτε; Όχι πάντως του ελληνικού λαού.
      Τι να περιμένει, όμως, κανείς από τη Νέα Δημοκρατία, αγαπητοί συνάδελφοι; Όταν ληστεύουν τα ταμεία του κόμματός τους -Βόλος, Αλεξανδρούπολη, Λασίθι, Αχαΐα- δεν θα ληστέψουν το κράτος; Σιωπή. Σιγή ιχθύος. Δεν μιλούν. Δεν απαντούν. Τους έχουμε προκαλέσει επανειλημμένα.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Λίγο χρόνο, κύριε Πρόεδρε.
      Οι καταγγελίες για τις παρανομίες των στελεχών σας διαδέχονται η μία την άλλη. Συμπτώσεις που επαναλαμβάνονται παύουν να είναι συμπτώσεις. Γίνονται κανόνες. Γιατί άλλωστε να σεβαστούν το νόμο τα στελέχη σας, αφού ο ίδιος ο Πρωθυπουργός διδάσκει την ασυδοσία όταν καλύπτει τους εμπλεκόμενους Υπουργούς του και εφαρμόζει την ατιμωρησία, που τόσο πολύ εκόπτετο; 
      Αγαπητοί συνάδελφοι, η Κυβέρνηση της Νέας Δημοκρατίας –και κλείνω- έχει κάνει επιστήμη την υποκρισία. Ο δήθεν καλός Πρωθυπουργός είναι Αρχηγός μιας στρατιάς κακών Υπουργών και των κουμπάρων τους. Εμείς ζητάμε εκλογές, για να χαράξουμε ξανά μαζί με το λαό το μέλλον αυτού του τόπου. Διότι η Ελλάδα σήμερα δεν χρειάζεται αυτήν τη νέα διακυβέρνηση, που απέδειξε ότι δεν είναι βασισμένη ούτε σε αρχές ούτε σε αξίες.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Καρχιμάκη.
      Το λόγο έχει ο συνάδελφος κ. Αλιβιζάτος.
      ΑΝΔΡΕΑΣ ΛΟΒΕΡΔΟΣ: Παρόντα τα Επτάνησα, κύριε Αλιβιζάτο.
      ΠΕΤΡΟΣ-ΠΑΥΛΟΣ ΑΛΙΒΙΖΑΤΟΣ: Βεβαίως, κύριε κοντοχωριανέ!
      Κύριε Πρόεδρε, κυρίες και κύριοι συνάδελφοι, ο κ. Καρχιμάκης και το ΠΑΣΟΚ όσο βλέπουν την εξουσία να απομακρύνεται από αυτούς τόσο μεγαλύτερος πανικός τους πιάνει και ψάχνουν να βρουν σκάνδαλα, πραξικοπήματα. Λες και οι Έλληνες, κύριε Καρχιμάκη, δεν ξέρουν ποιες ήταν οι κυβερνήσεις αυτές, που όλα τα προηγούμενα χρόνια είχαν ταυτίσει την παρουσία τους με τη διαφθορά, τα έγχρωμα ψηφοδέλτια -τα ξεχνάτε αυτά, κύριε Καρχιμάκη- την κακοδιαχείριση, τους πλαστούς προϋπολογισμούς, τον κομματισμό -μην τα ξεχνάτε, κύριε Καρχιμάκη, είναι παντού γραμμένα- με την εγκατάλειψη της περιφέρειας, απ’ όπου προέρχεστε.
      Δεν μας αξίζει όντως, κύριε Καρχιμάκη και κύριοι συνάδελφοι του ΠΑ.ΣΟ.Κ., αυτή η Ελλάδα. Όσο πιο γρήγορα το καταλάβετε τόσο το καλύτερο για εσάς και για το κόμμα σας.
      Κυρίες και κύριοι συνάδελφοι, η πρόταση μομφής σε βάρος της Κυβέρνησης που κατέθεσε το ΠΑ.ΣΟ.Κ. αποτελεί ουσιαστικά το τελευταίο χαρτί του κ. Παπανδρέου,  ο οποίος προσπαθεί απεγνωσμένα να απεγκλωβιστεί από τη θέση που έχει διατυπώσει στο πρόσφατο παρελθόν για ψήφιση της αναθεώρησης του άρθρου 16, μία θέση που τόση εσωκομματική αναταραχή προκάλεσε μέσα στο κόμμα του. Και η αναταραχή αυτή οδήγησε στην ευθεία αμφισβήτηση των πολιτικών θέσεων και απόψεών του.
      Πίσω από την αμφισβήτηση κρύβεται ουσιαστικά η σπασμωδική αντίδραση της ηγεσίας του κόμματος της Αξιωματικής Αντιπολίτευσης. Ο κ. Παπανδρέου είχε δύο επιλογές. Η μία επιλογή ήταν να έρθει στην Ολομέλεια της Βουλής, να υποστηρίξει την άποψη που διατύπωσε και να ψηφίσει, παρά τις εσωκομματικές του αντιδράσεις, την αναθεώρηση του άρθρου 16. 
      Η άλλη επιλογή ήταν να υποκύψει στην ομάδα εκείνη των στελεχών του που επιμένουν να υποστηρίζουν παρωχημένες αντιλήψεις και πολιτικές και αρνούνται να συγκρουστούν με τις αιτίες που δημιουργούν τα μεγάλα προβλήματα που απασχολούν τους Έλληνες πολίτες. 
      Φαίνεται ότι τελικά επεκράτησαν στο ΠΑ.ΣΟ.Κ. οι δυνάμεις της συντήρησης και της οπισθοδρόμησης, οι δυνάμεις εκείνες που δεν θέλουν να προχωρήσουν στη χώρα μας οι αναγκαίες αλλαγές και μεταρρυθμίσεις και οδήγησαν τον Πρόεδρο του ΠΑ.ΣΟ.Κ. σε μία θεσμική εκτροπή. Εγκλωβισμένος στα αδιέξοδά του ο κ. Παπανδρέου υποχρεώθηκε σε άτακτη αποχώρηση από τη συζήτηση για τη συνταγματική Αναθεώρηση και μετέτρεψε το ΠΑ.ΣΟ.Κ. μία διαδικασία με μεγάλη εθνική σημασία σε μικροκομματική αντιδικία. Δυστυχώς για τον τόπο μας, το ΠΑ.ΣΟ.Κ. για μία ακόμη φορά επιχειρεί να μετατρέψει τα εσωκομματικά του προβλήματα σε προβλήματα της κοινωνίας. Επιχειρεί να παίξει με τους θεσμούς αλλά και με τη λογική των πολιτών, για να ξεπεράσει τα προσωπικά και πολιτικά αδιέξοδα της ηγεσίας του. 
      Είναι αδιαμφισβήτητο ότι η ηγεσία του ΠΑ.ΣΟ.Κ. αναζητά έξοδο απελπισίας από το αδιέξοδο που η ίδια δημιούργησε. Οι Έλληνες πολίτες έχουν απέναντί τους από τη μία ένα ΠΑ.ΣΟ.Κ. με κρίση πολιτικής ταυτότητας, χωρίς αξιόπιστο κυβερνητικό πρόγραμμα, χωρίς ουσιαστικά πολιτική ατζέντα που να περιστρέφεται γύρω από τα πραγματικά προβλήματα της κοινωνίας μας. 
      Από την άλλη, έχουν απέναντί τους τον Κώστα Καραμανλή και τη Νέα Δημοκρατία, η οποία προωθεί μία σειρά από αλλαγές και μεταρρυθμίσεις, που τις στηρίζει η μεγάλη κοινωνική πλειοψηφία, μια παράταξη που προετοιμάζει έγκαιρα ένα αξιόπιστο κυβερνητικό σχέδιο για την επόμενη τετραετία, μια παράταξη που επεξεργάζεται ήδη μία σειρά από πολιτικές που αφορούν όλους τους Έλληνες, πολιτικές όπως η θέσπιση της εθνικής σύνταξης, το Εθνικό Σχέδιο για την Καταπολέμηση της Φτώχειας, το Ταμείο Κοινωνικής Αλληλεγγύης για τους ανέργους. 
      Οι Έλληνες πολίτες έχουν απέναντί τους από τη μία ένα κόμμα, που προσπαθεί με νύχια και με δόντια να εξυπηρετήσει τα συντεχνιακά συμφέροντα μίας ολιγάριθμης ολιγαρχίας προνομιούχων, που σιτίζονται από τον κομματικό κορβανά και από την άλλη έχουν να κάνουν με μία Κυβέρνηση που εργάζεται με σχέδιο και πρόγραμμα, που νοικοκυρεύει τα οικονομικά του κράτους, που μειώνει σταδιακά τους φόρους, που δίνει βάρος στην ανάπτυξη της περιφέρειας και βάζει γερές βάσεις, για να δημιουργήσουμε μία δίκαιη κοινωνία για όλους τους Έλληνες. 
      Και εύλογα αναρωτιέμαι, κυρίες και κύριοι συνάδελφοι: Πώς εξηγείται το γεγονός ότι ο κ. Παπανδρέου και το ΠΑ.ΣΟ.Κ. γενικότερα τις προηγούμενες ημέρες συναινούσε στην αναθεώρηση του άρθρου 16 και γενικότερα στη συνταγματική Αναθεώρηση και ξαφνικά θέτει θέμα πρόωρης προσφυγής στις κάλπες; Πιστεύετε ότι υπάρχει περίπτωση, με την πρόταση δυσπιστίας που καταθέσατε, να ρίξετε μία Κυβέρνηση που διαθέτει τόσο ισχυρή κοινοβουλευτική πλειοψηφία και αποδοχή από τον ελληνικό λαό;
Ούτε εσείς οι ίδιοι δεν το πιστεύετε. Γιατί δεν ομολογείτε επιτέλους ότι καταφύγατε στην πόλωση για να  μην προχωρήσει με τη μεγίστη δυνατή συναίνεση η Αναθεώρηση του Συντάγματος; Γιατί δεν παραδέχεστε ότι φοβάστε τις εκλογές αφού ξέρετε ότι, όποτε και αν γίνουν αυτές, η Νέα Δημοκρατία και ο Κώστας Καραμανλής θα τις κερδίσουν;
      Όλοι μας γνωρίζουμε ότι μετά από την τριήμερη συζήτηση στη Βουλή η Κυβέρνηση θα βγει πιο ενισχυμένη. Αυτοί που θα χάσουν από τη διαδικασία της πρότασης δυσπιστίας είστε εσείς, κυρίες και κύριοι συνάδελφοι του ΠΑ.ΣΟ.Κ., γιατί μετατρέψατε τις προσωπικές και πολιτικές αδυναμίες της ηγεσίας σας σε θεσμική εκτροπή, γιατί αναδείχθηκε η αδυναμία σας να υιοθετήσετε μία νέα πολιτική αντίληψη και συμπεριφορά. Οξύνατε και οξύνετε το πολιτικό κλίμα και αδιαφορείτε για τα πραγματικά προβλήματα του ελληνικού λαού.
      Κυρίες και κύριοι συνάδελφοι, αναλάβαμε την ευθύνη για τη διακυβέρνηση του τόπου κάνοντας μία συμφωνία με τους πολίτες. Να σπάσουμε το φαύλο κύκλο των χαμένων ευκαιριών, να συγκρουστούμε με τα αίτια που αναπαράγουν τα μεγάλα καθημερινά προβλήματα του τόπου, να διασφαλίσουμε την πρόοδο και ευημερία για την κοινωνία μας, να δημιουργήσουμε μία οικονομία ευκαιριών και να διασφαλίσουμε βιώσιμη ανάπτυξη σε ολόκληρη τη χώρα. Οι δεσμεύσεις που αναλάβαμε τηρούνται με συνέπεια. Εργαζόμαστε με γνώμονα τη συναίνεση, δυνάμεων και προσπαθειών, τη συνεννόηση, τη σύνθεση, την εθνική ομοψυχία. Αυτή είναι η στρατηγική μας, αυτός είναι ο δρόμος της σύγχρονης Ελλάδας. 
      Η δύναμή μας είναι η πλατιά κοινωνική συμμαχία, οι πολίτες που απαιτούν αλλαγές και μεταρρυθμίσεις με τη σιγουριά μιας νέας, μίας καλύτερης προοπτικής για όλες τις Ελληνίδες και για όλους τους Έλληνες. Στο τέλος της τετραετίας θα ζητήσουμε από τους πολίτες μία νέα τετραετία για να δημιουργήσουμε πάνω σε ισχυρές βάσεις μία δίκαιη κοινωνία.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Αλιβιζάτο που του έφτασαν οκτώ λεπτά για να πει πολλά, σημαντικά και με κοινοβουλευτική ευπρέπεια. 
      Ο κ. Χυτήρης έχει το λόγο.
      ΓΕΩΡΓΙΟΣ ΚΑΛΑΝΤΖΗΣ (Υπουργός Μακεδονίας-Θράκης): Κύριε Πρόεδρε, μπορώ να έχω το λόγο;
      ΠΡΟΕΔΡΕΥΩΝ (Γεώργιος Σούρλας): Κύριε Χυτήρη, θέλετε να μιλήσετε μετά τον κ. Καλαντζή, για να δώσετε και τη δυνατότητα να έχουμε μία εναλλαγή;
      ΤΗΛΕΜΑΧΟΣ ΧΥΤΗΡΗΣ: Ο κ. Καλαντζής τι θέλει;
      ΓΕΩΡΓΙΟΣ ΚΑΛΑΝΤΖΗΣ (Υπουργός Μακεδονίας-Θράκης): Αφού είναι ήδη στο Βήμα ο κ. Χυτήρης, ας μιλήσει. Θα μιλήσω μετά. 
      ΠΡΟΕΔΡΕΥΩΝ (Γεώργιος Σούρλας): Καλώς.
      Ορίστε, κύριε Χυτήρη έχετε το λόγο.
      ΤΗΛΕΜΑΧΟΣ ΧΥΤΗΡΗΣ: Κύριε Πρόεδρε, κυρίες και κύριοι, κύριοι Υπουργοί, κύριοι Βουλευτές της Συμπολίτευσης, ο ελληνικός λαός αυτό το τριήμερο παρατηρεί εδώ, να περνούν Βουλευτές της Νέας Δημοκρατίας και ως μωραί παρθέναι να απορούν, να  μην ξέρουν τι σημαίνει πρόταση μομφής και περίπου να μας κατηγορούν γιατί καταθέσαμε πρόταση μομφής. Άκουσον, άκουσον! Έπρεπε ίσως να τους ρωτήσουμε για να πάρουμε την άδειά τους και να καταθέσουμε πρόταση μομφής για μία Κυβέρνηση που είναι τρία χρόνια στην εξουσία και ξέρει όλος ο ελληνικός λαός τι έκανε και τι δεν έκανε;
      Μας κατηγορούν περίπου –το είπε ο  κ. Αλιβιζάτος πριν- ότι παραβιάζουμε τους θεσμούς, ότι κάνουμε κάποια εκτροπή. Αν είναι δυνατόν! Και μιλάτε για εκτροπή τώρα, τρεις ημέρες μετά από αυτά που συνέβησαν στην Επιτροπή Αναθεώρησης του Συντάγματος, όταν ο κ. Τραγάκης απεδείχθη, απόφοιτος ων του Πολυτεχνείου, ότι δεν ήξερε να μετράει, όταν ο κ. Σταύρου απειλούσε, χειρονομούσε και ψήφιζε νοθεύοντας το αποτέλεσμα. Αυτό το βίντεο, κύριοι της Πλειοψηφίας, εμείς θα το χρησιμοποιήσουμε για να δει ο ελληνικός λαός και κυρίως οι νέοι τι δεν πρέπει να γίνεται στη δημοκρατία, πώς παραβιάζεται η δημοκρατία.
      Τρία χρόνια χαμένα, λοιπόν, έτσι υποστηρίζουμε εμείς, τρία χρόνια χαμένα, τα οποία τα καταγγέλλουμε. Καταγγέλλουμε την Κυβέρνηση εφ’ όλης της ύλης. Και βεβαίως δικαίωμά μας είναι να καταθέσουμε και πρόταση μομφής –και το ξέρετε όλοι σας- και βεβαίως δικαίωμά μας είναι να ζητάμε και εκλογές. Ζητάμε εκλογές με το σύνθημα «φτάνει πια» το οποίο εκφράζει όλο και περισσότερο τον ελληνικό λαό σήμερα. Διότι ο ελληνικός λαός έχει υπομονή, αλλά και  η υπομονή έχει τα όριά της. Είδε ποια είναι η Κυβέρνηση, είδε τι του υποσχέθηκε, είδε τι πράξεις έκανε όλα αυτά τα τρία χρόνια και εμείς ζητάμε τώρα να πάμε σε εκλογές, αυτό που προκαλούσε ο ίδιος ο Πρωθυπουργός, ο κ. Καραμανλής. Ζητήστε εκλογές, μας έλεγε. Ζητάμε, λοιπόν, εκλογές. Ποιος δραπετεύει από τις εκλογές; Ο ίδιος ο κ. Καραμανλής που το ζητούσε από μας.
      Τα πράγματα αλλάζουν μετά το τριήμερο αυτό και αυτό να το ξέρετε, κύριοι Βουλευτές της Νέας Δημοκρατίας. Τα πράγματα από τη Δευτέρα θα είναι διαφορετικά. Το «φτάνει πια» θα είναι το σύνθημά μας, αυτό που είπε ο Γιώργος Παπανδρέου θα είναι το σύνθημά μας, γιατί εκφράζει πράγματι τον ελληνικό λαό. Και να σας πω και κάτι; Πολλοί Βουλευτές της Νέας Δημοκρατίας βλέπουν, ξέρουν τα ατοπήματα της Κυβέρνησής τους. Δεν ομιλούν –είναι φυσικό- αλλά και όταν ομιλούν τότε τα αυτιά των Υπουργών της Νέας Δημοκρατίας είναι «περήφανα». Δεν τους ακούν. Είναι αλαζόνες. Αλαζόνες όμως σε τι; Τι έκαναν; Τι πέτυχαν; Ζητάμε να μας πουν ένα μεγάλο έργο που πέτυχαν, κάτι το οποίο έκαναν την τριετία αυτή και για το οποίο είναι υπερήφανοι. Κάποια μεταρρύθμιση, όπως λένε. Ποια; Τίποτα. Δεν απαντούν, δεν ξέρουν, διότι τίποτε δεν έκαναν.
      Κύριοι Βουλευτές και κυρίως κύριοι Υπουργοί της Κυβέρνησης, όταν αναλάβατε τη διακυβέρνηση της χώρας ξέρατε ακριβώς τι έπρεπε να κάνετε; Φοβάμαι πως όχι. Διότι όταν αναλαμβάνει μία νέα Κυβέρνηση –και αυτό συνέβη με τις κυβερνήσεις του ΠΑ.ΣΟ.Κ., τις δικές μας, όλα τα προηγούμενα χρόνια- τότε το πρώτο μέλημα είναι να οδηγήσει τη χώρα μπροστά -πέντε βήματα, δέκα βήματα, μπροστά πάντως- στην εξέλιξη, στην ευρωπαϊκή προοπτική της, στην ανάπτυξή της. Αυτό κάναμε εμείς όλα αυτά τα χρόνια και είμαστε υπερήφανοι γι’ αυτό το έργο. Εσείς αλήθεια οδηγήσατε τη χώρα μπροστά στα τρία αυτά χρόνια; Σε ποιους τομείς την οδηγήσατε μπροστά; Τι είναι αυτό το οποίο έγινε, ώστε η χώρα σήμερα να είναι καλύτερη; 
      Ό,τι υποσχεθήκατε το υποσχεθήκατε προκειμένου να ανέλθετε στην εξουσία και ό,τι κάνετε το κάνετε προκειμένου να μείνετε στην εξουσία. Ο ελληνικός λαός γνωρίζει. Γνωρίζει ότι υπάρχει μία υποβάθμιση όλα αυτά τα χρόνια, σε όλους τους τομείς αλλά κυρίως στο κύρος της χώρας ακόμα και στο εξωτερικό. Ήλθατε στην εξουσία, πήρατε την Κυβέρνηση, κομπάζετε για διάφορα πράγματα και τον ίδιο καιρό οι Η.Π.Α. αναγνώρισαν ως «Μακεδονία» τα Σκόπια. Και εσείς μείνατε ενεοί. Δεν μπορούσατε να αντιδράσετε, να πείτε τίποτε. Σε ποιον να αντιδράσετε εξάλλου; Τι να κάνετε; Λόγια λέτε, διάφορα λόγια, φωτογραφίες βγάζετε, χαμόγελα πετάτε. Επί της ουσίας μηδέν. 
      Και όσον αφορά την Ευρώπη που ανήκουμε, που δεν είμαστε στους είκοσι επτά, αλλά είμαστε στους δεκατέσσερις, που είμαστε στην Οικονομική και Νομισματική Ένωση, που είμαστε στην Ευρωζώνη, εκεί τι κάνετε; 
      Έκανε μια απογραφή ο κ. Αλογοσκούφης, μία απογραφή δική του, την παρουσίασε στους Ευρωπαίους και βεβαίως οι Ευρωπαίοι, τρίβοντας τα μάτια τους, του είπαν «εντάξει, σε επιτήρηση η Ελλάδα, αφού θέλετε επιτήρηση». Και είμαστε τρία χρόνια σε επιτήρηση. Τώρα ο κ. Αλογοσκούφης άλλαξε ρεφρέν. Λέει ότι η Ελλάδα είναι 25% πιο πλούσια. Πάλι τρίβουν τα μάτια τους οι Ευρωπαίοι: «Η Ελλάδα είναι 25% πιο πλούσια; Μπράβο. Τότε, δώστε μας τέσσερα δισεκατομμύρια συνεισφορά αναδρομικά, μια και είσαστε 25% πιο πλούσιοι από αυτό που δηλώνετε ότι είστε». 
      Αυτή είναι η οικονομική πολιτική. Είδατε την παραγωγικότητα της χώρας να αυξάνεται; Είδατε την ανταγωνιστικότητα της χώρας να αυξάνεται; Είδατε επενδύσεις να έρχονται εδώ στην Ελλάδα και να γίνονται; Πού είναι αυτή η ανάπτυξη, η περίφημη; Δεν υπάρχει. Ο κ. Καραμανλής, ακόμη και για τον αγωγό Μπουρκάς – Αλεξανδρούπολης, κλπ., μας είχε δηλώσει ότι μέχρι τα Χριστούγεννα, τα περασμένα, θα έχουν υπογραφεί, θα έχουν μπει όλα, θα συνεχίσουμε. Τίποτε, ούτε σε αυτόν τον τομέα. Μα, σε κανέναν τομέα δεν περπατάει τίποτε. Λόγια πολλά, έργο κανένα! 
      Πείτε μας τι άλλο κάνετε στον τομέα της οικονομίας. Διότι ό,τι γίνεται στον τομέα της οικονομίας έχει αντανάκλαση αμέσως στους πολίτες. Οι πολίτες επομένως ξέρουν καλύτερα από εσάς που μιλάτε, για τα επιτεύγματα της οικονομίας. 
      Ξέρετε τι κάνετε; Από τα πρώτα πράγματα που κάνατε, ήρθατε εδώ στη Βουλή, νομοθετήσατε, ώστε τα χρέη κάποιων φίλων να χαριστούν. Χαρίσατε τα χρέη των φίλων, ενώ από την άλλη μεριά ο ελληνικός λαός πληρώνει το φόρο του κανονικότατα. Κάνατε τροπολογίες της νύχτας για διάφορα θέματα, κάθε Παρασκευή και φέρνατε εδώ κάτι τροπολογίες, που αφορούσαν μεγάλα θέματα της ελληνικής οικονομίας, όπως το μάνατζμεντ του Ο.Τ.Ε που το φέρατε ως τροπολογία σε κάποιο άσχετο νομοσχέδιο. Είναι τρόπος του νομοθετείν αυτός; Είναι σεβασμός στην κοινοβουλευτική τάξη; Κάνετε κάποιους πλούσιους πλουσιότερους και αυτό είναι γνωστό. Κάνετε τους φτωχούς, όμως, φτωχότερους και αυτό το ξέρουμε επίσης. Κυρίως τη μεσαία τάξη την έχετε βάλει σε μια ανασφάλεια. Η μεσαία τάξη των εργαζομένων είναι ανασφαλής. Την απειλείτε με το ασφαλιστικό συνεχώς. Ούτε πόσα χρόνια θα δουλεύουν ξέρουν ούτε με τι σύνταξη θα βγουν, ούτε πότε θα βγουν στη σύνταξη ξέρουν. Αυτό κάνετε. 
      Δανείζεται ο κόσμος. Το ξέρετε πως δανείζεται ο κόσμος; Το ξέρετε ότι είναι χρεωμένος ο κόσμος; Το ξέρετε ότι τα βγάζει δύσκολα ο κόσμος και δεν έχει και προοπτική, από την πολιτική σας; Και μας λέτε να μη κάνουμε πρόταση μομφής; Μας λέτε να μη ζητήσουμε εκλογές; Εκλογές θέλουμε. Και θέλουμε εκλογές εδώ και τώρα. 
      Ζητάμε τις εκλογές, διότι, κυρίες και κύριοι, ο ελληνικός λαός δεν αξίζει αυτήν την τύχη. Δεν αξίζει πραγματικά αυτήν την τύχη, που με την πολιτική σας τον έχετε στη γωνία. Ο ελληνικός λαός το σκέφτεται. Ξέρει τι συμβαίνει. Και όταν έλθουν οι εκλογές θα μιλήσει. Και εκεί θα ξυπνήσετε ξαφνικά και απότομα, ενώ όλο αυτό το διάστημα μας δείχνετε κάθε δυο μέρες μια δημοσκόπηση, για να μας αποδείξετε πόσο σας αγαπάνε. Ε, λοιπόν, το αποτέλεσμα των εκλογών θα αποδείξει ποιον αγαπάνε και γιατί.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας):  Ευχαριστούμε τον κ. Χυτήρη.
      Το λόγο έχει ο Υπουργός Μακεδονίας – Θράκης κ. Καλαντζής.
      ΓΕΩΡΓΙΟΣ ΚΑΛΑΝΤΖΗΣ (Υπουργός Μακεδονίας - Θράκης): Κύριε Πρόεδρε, κυρίες και κύριοι συνάδελφοι, θα ξεκινήσω με μια φράση, που πιστεύω ότι εκφράζει στο απόλυτο αυτά που ζούμε από χθες. 
      Κύριε Παπανδρέου, φτάνει πια! Φτάνει πια ο εμπαιγμός της ελληνικής κοινωνίας. Φτάνει το ατέλειωτο πήγαινε–έλα σε απόψεις, σε θέσεις, σε ιδεολογικές αναζητήσεις.
      Κύριε Παπανδρέου, δεν ήρθατε εδώ από παρθενογένεση. Είκοσι χρόνια ήσασταν μέλος όλων των κυβερνήσεων του ΠΑ.ΣΟ.Κ., και του πατέρα σας και του κ. Σημίτη. Και αν αυτό εσείς δεν θέλετε να το θυμάστε, δεν το ξεχνάει ο ελληνικός λαός. Έχετε συμμετοχή, έχετε ευθύνη. Φτάνει, λοιπόν, πια η προσπάθεια σας να πείσετε πως αλλάξατε. Είστε οι ίδιοι, επί είκοσι χρόνια, με την ίδια νοοτροπία, στις ίδιες θέσεις για τις οποίες βέβαια σας καταδίκασε ο ελληνικός λαός μόλις πριν από τρία χρόνια. Δεν αλλάξατε. Δεν μπορείτε να αλλάξετε. Φτάνει πια, λοιπόν, το να θέλετε να παρουσιαστείτε ως οι μοναδικοί θεματοφύλακες της δημοκρατίας και των θεσμών.
      Μας κατηγορείτε πως προσπαθήσαμε πραξικοπηματικά να αλλοιώσουμε το αποτέλεσμα της ψηφοφορίας στην Επιτροπή για την αναθεώρηση του άρθρου 24 του Συντάγματος. Και αυτό το λέτε εσείς που σας συνοδεύει η μεγαλύτερη προσβολή για τον κοινοβουλευτισμό. Τα θυμάστε πιστεύω τα έγχρωμα ψηφοδέλτια και τις μεθοδεύσεις του τότε Προέδρου κ. Στεφανίδη στην εκλογή του Προέδρου της Δημοκρατίας το 1985. Και σήμερα ακόμα δεν λέτε την αλήθεια, πως και απορριπτική να ήταν η απόφαση των μελών της Επιτροπής για τα άρθρα 16 ή 24 του Συντάγματος, την καθοριστική απόφαση θα την παίρναμε εδώ στην Ολομέλεια. 
      Φτάνει πια η προσπάθεια διαστρέβλωσης της αλήθειας, απλά και μόνο γιατί, κύριε Παπανδρέου, δεν έχετε το θάρρος ή τη δύναμη να επιβάλετε τη σωστή θέση σας για το άρθρο 16 στο κόμμα σας. Ηττηθήκατε κατά κράτος, μέσα στο ίδιο σας το κόμμα και με επικοινωνιακά τερτίπια τώρα προσπαθείτε να ξεφύγετε από τα μεγάλα εσωκομματικά σας προβλήματα. 
      Και βέβαια, φτάνει πια να θέλετε να βάζετε ταμπέλες «δεξιός» ή «αριστερός», «Αριστερά» ή «Δεξιά». Δημοκράτες και δημοκρατία, κύριε Πρόεδρε, κυρίες και κύριοι συνάδελφοι, δεν είναι ταμπέλες που τις φοράς. Δημοκράτης και προοδευτικός είναι τρόπος ζωής, είναι στη ζωή σου. Βέβαια, αυτό πρέπει να το αποδεικνύεις καθημερινά με τις πράξεις και τα έργα σου.
      Κυρίες και κύριοι συνάδελφοι, είναι πράγματι καινοφανές αυτό που ζούμε τα τελευταία εικοσιτετράωρα. Είναι καινοφανές να χρησιμοποιείται η Βουλή των Ελλήνων ως χώρος εκτόνωσης εσωκομματικών κρίσεων και μάλιστα παρατεταμένων, αντί να είναι ο χώρος, όπου η Κυβέρνηση και όλα τα κόμματα της Αντιπολίτευσης δημιουργικά, με τις διαφωνίες μας, θα ασχολούμαστε με την επίλυση των μεγάλων προβλημάτων της χώρας και του λαού. 
      Το έχω πει ότι το κόμμα της Αξιωματικής Αντιπολίτευσης και ο Πρόεδρός του ιδιαίτερα επέλεξαν το συγκεκριμένο δρόμο της κατάθεσης πρότασης δυσπιστίας όχι για κάποιον άλλο λόγο, αλλά μόνο και μόνο για να μην αρθρώσει ξεκάθαρο λόγο, να μην πάρει ξεκάθαρη θέση για τα μεγάλα θέματα, που βρίσκονται σε εξέλιξη αυτόν τον καιρό. Είναι το άλλοθί σας, για να φύγετε από την πίσω πόρτα του διαλόγου. Είστε οι ριψάσπιδες των προβλημάτων της ελληνικής κοινωνίας. Δεν θέλετε ή δεν μπορείτε να πάρετε ξεκάθαρη θέση στο μεγάλο ζήτημα της παιδείας. Είναι το άλλοθι, για να λύσετε στο ΠΑ.ΣΟ.Κ., με αυτόν τον ιδιόμορφο τρόπο, τα εσωκομματικά σας προβλήματα, όχι γιατί αυτά νοιάζουν πραγματικά το λαό. Το απέδειξαν και το αποδείξατε άλλωστε όλα αυτά τα χρόνια που κυβερνούσατε, γιατί ακόμα και πριν από μερικά εικοσιτετράωρα κορυφαία στελέχη της Αξιωματικής Αντιπολίτευσης εξέφραζαν διαφορετική άποψη στο κεντρικό ζήτημα της παιδείας απ’ αυτήν του κ. Παπανδρέου. 
      Κάποιοι βγήκαν και είπαν πως ο κ. Βενιζέλος επέβαλε την άποψή του στον κ. Παπανδρέου. Ούτε θα συμφωνήσω ούτε θα διαφωνήσω. Το σίγουρο, όμως, είναι ότι ο κ. Παπανδρέου το αντιλαμβάνεται αυτό ως μία μέγγενη, που διαρκώς το σφίγγει. Μπορεί να ζητά εκλογές, αλλά την ίδια στιγμή γνωρίζει ότι με την απώλεια τους θα βρεθεί αντιμέτωπος με μια τεράστια εσωκομματική αμφισβήτηση.
      Η ουσία της χθεσινής σας πράξης, κυρίες και κύριοι συνάδελφοι, έχει τεράστιες επιπτώσεις στο μέλλον της Ελλάδας. Αντί να παραμερίσετε το μικροκομματικό συμφέρον και όφελος, σκεφτήκατε ως επαγγελματίες πολιτικοί άλλων εποχών να ενεργήσετε με τον τρόπο που ενεργήσατε. Αποδείξατε, λοιπόν, ξεκάθαρα στον ελληνικό λαό ότι όχι μόνο δεν είστε αυτό που ευαγγελίζεστε, αλλά είστε ξεπερασμένοι και σκέφτεστε μόνο με βάση το μικροκομματικό σας συμφέρον και όχι με βάση το συμφέρον της Ελλάδας. Και το χειρότερο, δεν διστάζετε να το χρησιμοποιήσετε και να χρησιμοποιήσετε το Κοινοβούλιο, για να επιλύσετε τις εσωκομματικές σας διαφωνίες.
      Κυρία και κύριοι συνάδελφοι, κύριε Πρόεδρε. Είναι αλήθεια ή όχι, κύριε Παπανδρέου, πως και το 1975, κατά την ψήφιση του Συντάγματος, αλλά και το 1980 για την ένταξη της Ελλάδος στην Ευρωπαϊκή Ένωση αποχωρήσατε και δεν ψηφίσατε στη Βουλή; Είναι ή δεν είναι αλήθεια πως με τη δημιουργική λογιστική, που ακολουθούσατε τόσα χρόνια, δημιουργήσατε μία επίπλαστη εικόνα ευημερίας; Είναι ή δεν είναι αλήθεια ότι από αυτό εδώ το Βήμα ο Υπουργός Οικονομίας και Οικονομικών σας επήρετο για τον πρώτο δήθεν πλεονασματικό προϋπολογισμό της χώρας; Πού ήταν αλήθεια η ισχυρή Ελλάδα που λέγατε; Με την απογραφή του κ. Αλογοσκούφη αποδείχθηκε πως ο βασιλιάς ήταν γυμνός, γι’ αυτό την πολεμήσατε λυσσαλέα την απογραφή, γι’ αυτό προσπαθήσατε να την απαξιώσετε. Είναι ή δεν είναι αλήθεια ότι ο τότε Πρωθυπουργός μαζί με τον Υπουργό Οικονομίας και Οικονομικών χαιρετούσαν τις ημέρες δόξας του Χρηματιστηρίου το 1999 και το 2000; Αυτήν την περίοδο που οδηγήσατε στη μεγαλύτερη αναδιανομή εισοδήματος, στη σύγχρονη ιστορία της Ελλάδας, τους πολίτες της. Ποτέ τόσοι πολλοί δεν έχασαν τα λεφτά τους, που πήγαν στις τσέπες τόσων λίγων. Είναι ή δεν είναι αλήθεια ότι οι εξαγωγές τον πρώτο μόλις χρόνο της διακυβέρνησης της Νέας Δημοκρατίας αυξήθηκαν κατά 13%; Είναι ή δεν είναι αλήθεια ότι σταμάτησε η φυγή των ελληνικών επιχειρήσεων προς άλλες αγορές των Βαλκανίων; Είναι ή δεν είναι αλήθεια ότι εφαρμόζεται σήμερα ένα ολοκληρωμένο πρόγραμμα για τους ανέργους, σε περιοχές που μαστίζονται ιδιαίτερα, όπως η Δράμα και η Νάουσα; Είναι ή δεν είναι αλήθεια ότι η ανεργία μειώθηκε από 11,3%, που ήταν το πρώτο τρίμηνο του 2004 σε 8,4% φέτος; Είναι ή δεν είναι αλήθεια, παρά τις φωνές σας περί του αντιθέτου, πως ο αριθμός ανάπτυξης της χώρας φθάνει το 4%; Είναι ή δεν είναι αλήθεια πως σήμερα -και αυτό πρέπει να το αναγνωρίσουμε στον Υπουργό κ. Σουφλιά- όλα τα μεγάλα έργα βρίσκονται σε εξέλιξη; Παντού υπάρχουν εργοτάξια, ξεπεράστηκαν όλα τα προβλήματα, που εσείς αφήσατε πίσω σας άλυτα. Είναι ή δεν είναι αλήθεια ότι το μετρό στη Θεσσαλονίκη ξεκίνησε; Είναι ή δεν είναι πραγματικότητα η ζώνη καινοτομίας; Είναι ή δεν είναι αλήθεια η επέκταση του αεροδρομίου της Θεσσαλονίκης; Είναι αλήθεια ή όχι η υποθαλάσσια αρτηρία, η επέκταση προβλήτας στο λιμάνι; Αυτά είναι μερικά μόνο από όσα τόσα χρόνια υποσχόσασταν ως κυβέρνηση ότι θα γίνουν στη Θεσσαλονίκη, στη Μακεδονία και στη Θράκη και που δεν κάνατε τίποτα.
      Κυρία και κύριοι συνάδελφοι, ποιος Παπανδρέου ζητά συνέχεια τη διενέργεια πρόωρων εκλογών; Το ίδιο έκανε -εδώ ήμασταν- πριν από τα Χριστούγεννα, το ίδιο κάνει και τώρα. Δεν γνωρίζει ότι η κοινοβουλευτική περίοδος είναι τετραετής; Η Βουλή δεν είναι πεδίο άσκησης προσωπικών στρατηγικών για εσωκομματική κατανάλωση. Άλλωστε, με μια μικρή ματιά στις δημοσκοπήσεις θα τον έπειθε πως, όποτε και αν γίνουν εκλογές, θα τις χάσει. Κάποιοι είπαν πως ο κ. Παπανδρέου με την πρόταση δυσπιστίας και το αίτημα για πρόωρες εκλογές έπαιξε τα τελευταία του χαρτιά. Θα έλεγα πως όχι. Έχει ακόμα ένα: Να φέρει πίσω και να βάλει μπροστά τον κ. Λαλιώτη. 
      Κυρίες και κύριοι συνάδελφοι, σήμερα ο λαός έχει έναν Πρωθυπουργό και μια Κυβέρνηση, που αντιλαμβάνεται τις πραγματικές του ανάγκες. Έχει μια Κυβέρνηση που δεν διστάζει να αναλάβει το πολιτικό κόστος, μια Κυβέρνηση που θέλει να είναι χρήσιμη στον τόπο και στο λαό. Ο ελληνικός λαός δεν χρειάζεται τακτικισμούς, δεν θέλει την πόλωση. Χρειάζεται δημιουργική και υπεύθυνη πολιτική από όλους μας. Μπορούμε και πρέπει να συνεννοηθούμε. Αυτό μάλλον ο κ. Παπανδρέου το έχει ξεχάσει, δεν το βλέπει.
      Κυρίες και κύριοι συνάδελφοι, υπάρχει λύση και αυτήν περιμένει από εμάς ο ελληνικός λαός, απ’ όλους μας. Να βαδίσουμε επιτέλους μαζί στους δρόμους εκείνους που μπορούμε, στην παιδεία, στην εξωτερική πολιτική, στην καταπολέμηση της διαφθοράς, στον πόλεμο κατά των ναρκωτικών και σε πολλά άλλα. Πάμε μαζί, λοιπόν, κυρίες και κύριοι συνάδελφοι, σ’ αυτόν τον δρόμο. Μπορούμε να αλλάξουμε την Ελλάδα, πρέπει να αλλάξουμε την Ελλάδα, να τολμήσουμε, ώστε να γίνουν οι αναγκαίες μεταρρυθμίσεις. Αυτό προσμένει από εμάς ο ελληνικός λαός. Αυτό χρωστάμε στον ελληνικό λαό, μα, πάνω απ’ όλα αυτό το χρωστάμε στις νέες και στους νέους.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας):  Ευχαριστούμε τον κ. Καλαντζή.
      Το λόγο έχει ο κ. Αγοραστός.
      ΚΩΝΣΤΑΝΤΙΝΟΣ ΑΓΟΡΑΣΤΟΣ: Ευχαριστώ, κύριε Πρόεδρε.
      Κύριοι Υπουργοί, κυρίες και κύριοι συνάδελφοι, το ΠΑ.ΣΟ.Κ. προχώρησε σε πρόταση μομφής όχι κατά της Κυβέρνησης, όπως νομίζει ή λέει, αλλά επί της ουσίας κατέθεσε πρόταση μομφής κατά του μέλλοντος της χώρας, κατά του μέλλοντος της νεολαίας μας. Παράλληλα, κατέθεσε μομφή και κατά το μέλλον του ιδίου του πολιτικού του σχηματισμού. Δεν θα υιοθετήσω αυτό που λένε όλοι από προχθές, ότι δηλαδή ο κ. Παπανδρέου σύρθηκε σε μία κίνηση, που εδραιώνει τον κ. Βενιζέλο ως «νούμερο 2» του ΠΑ.ΣΟ.Κ., θα πω, όμως, τούτο.
      Στον καθ’ όλα συμπαθή Πρόεδρο του ΠΑ.ΣΟ.Κ. μπορεί ο καθένας να προσάψει πολλά. Εκείνο, όμως, που όλοι αναγνώριζαν είναι η συνέπεια στις θέσεις του, σε ορισμένες τουλάχιστον. Αναφέρομαι στη θέση του υπέρ των μη κρατικών πανεπιστημίων, την οποία είναι αλήθεια ότι την είχε εκφράσει εδώ και πολύ καιρό. Η κοινή γνώμη, λοιπόν, αναγνώριζε τη συνέπεια του κ. Παπανδρέου σ’ αυτήν τη θέση του και στην εν εξελίξει διαδικασία της συνταγματικής αναθεώρησης, παρά την πίεση που δεχόταν από ένα μεγάλο μέρος του κόμματός του.
      Ξαφνικά, ο Πρόεδρος του ΠΑ.ΣΟ.Κ. λύγισε, έσπασε; Ξέχασε τι έλεγε; Δεν νομίζω. Άλλαξε άποψη; Δεν προκύπτει. Προσχώρησε σε άλλη λογική; Αυτό δεν φαίνεται. Άρα, τι έκανε; Ανήγαγε τον τακτικισμό σε πολιτική θέση. Υιοθέτησε ως κεντρική επιλογή το «δεν λέω τίποτα, δεν κάνω τίποτα». Για να  μιλήσουμε με ποδοσφαιρικούς όρους «έριξε τη μπάλα όχι πλάγιο άουτ, αλλά έξω από το γήπεδο» για να κερδίσει ακόμα περισσότερο χρόνο. Επέλεξε, λοιπόν, το ΠΑ.ΣΟ.Κ. να αποχωρήσει όπως-όπως από τη διαδικασία της συνταγματικής Αναθεώρησης όχι επειδή έτσι πιστεύει -εάν δεν την πίστευε εξ υπαρχής γιατί επί τόσους μήνες μετείχε ενεργά;- αλλά προκειμένου να εκτονώσει την πίεση στο εσωτερικό του κόμματός του. 
      Τα πράγματα είναι απλά. Όλοι, εντός και εκτός αυτής της Αίθουσας, το αντιλαμβάνονται. Το ΠΑ.ΣΟ.Κ. χάνει τις επικείμενες εκλογές, όποτε και αν γίνουν. Ο κ. Παπανδρέου προσπαθεί αφ’ ενός να μειώσει το μέγεθος της ήττας και αφ’ ετέρου να διαμορφώσει τις καλύτερες δυνατές συνθήκες για να μη χάσει την προεδρία όταν μετά τις εκλογές τεθεί θέμα ηγεσίας. Και αυτό δεν το λέμε εμείς. Εσείς οι ίδιοι το λέτε. 
      Ποιος αμφισβητεί ότι ο κ. Παπανδρέου μπορεί να κάνει ό,τι ο ίδιος θεωρεί σωστό για το κόμμα του, ουδείς. Όμως, όσο μεγάλα και αν είναι τα προβλήματα σ’ ένα κόμμα, όσο τραγικά και αν είναι τα αδιέξοδα, ποιος μπορεί να παίζει με τους θεσμούς; Ποιος μπορεί να υπονομεύει το μέλλον της χώρας; Ποιος μπορεί να κλείνει τα μάτια στις υπαρκτές ανάγκες της κοινωνίας; Τι είναι η διαδικασία της συνταγματικής Αναθεώρησης –της κορυφαίας λειτουργίας του πολιτεύματός μας; Κομματική συνέλευση του ΠΑ.ΣΟ.Κ. για να μπαινοβγαίνετε; Ή μήπως εκτιμάτε, κύριοι συνάδελφοι,  ότι ο πλανήτης ολόκληρος, η παγκοσμιοποιημένη κοινωνία έχουν σταματήσει την εξέλιξή τους και περιμένουν πότε θα τελειώσει η εσωκομματική αμφισβήτηση στο ΠΑ.ΣΟ.Κ. για να προχωρήσουν;
      Επιτέλους, αν μη τι άλλο, σκεφθείτε ότι είστε Αξιωματική Αντιπολίτευση και ότι έχετε τη θεσμική ευθύνη να σταθείτε στο ύψος των περιστάσεων. Είναι ηλίου φαεινότερο ότι ο πράσινος ήλιος φέγγει όλο και πιο αχνά. Είναι προφανές ότι ο κ. Παπανδρέου προσπαθεί μ’ ένα τεχνητό βατερλό στη Βουλή να ξορκίσει ένα νέο μεγάλο βατερλό, που του ετοιμάζει ο ελληνικός λαός. Δεν φθάνει που θυσιάζει την αξιοπιστία του, χάριν των κομματικών σκοπιμοτήτων, αλλά και λέει και πράγματα που πραγματικά αντιβαίνουν στην κοινή λογική. Αναφέρω ένα ενδεικτικά: Είπε ο  κ. Παπανδρέου ότι τις θέσεις του για τη συνταγματική Αναθεώρηση θα τις θέσει απ’ ευθείας στον ελληνικό λαό. Ερωτώ: Στο άρθρο 16 του Συντάγματος ποια άποψη θα θέσει στη λαϊκή ετυμηγορία; Όποιος πάρει στα χέρια του το ψηφοδέλτιο του ΠΑ.ΣΟ.Κ. τι θα ξέρει ότι ψηφίζει, υπέρ ή κατά της αναθεώρησης του άρθρου; Απαντήστε. Δεν απαντάτε. Γιατί; Δεν υπάρχει Ελληνίδα και Έλληνας που να μη γνωρίζει ότι το μισό ΠΑ.ΣΟ.Κ. είναι υπέρ της αναθεώρησης και ότι το άλλο μισό είναι κατά της αναθεώρησης του άρθρου 16. Συνεπώς ποια θέση θα έχετε στις εκλογές; Με ποια θέση θα ζητήσετε ψήφο από τους πολίτες;
      Είμαι βέβαιος -και η έως τώρα πορεία σας το έχει αποδείξει- ότι μπροστά στην κάλπη δεν θα έχετε καμία θέση. Και επιτέλους ας σταματήσει αυτή η ατέρμονη, η απίστευτη συζήτηση για το καινούργιο τάχα πρόγραμμά σας, που τάχα δεν το ανακοινώνετε μήπως το αντιγράψει η Κυβέρνηση.
      Κύριοι συνάδελφοι, δεν υπάρχει τέρμα σ’ αυτόν τον κατήφορο; Επιτέλους τόσο πολύ υποτιμάτε τη νοημοσύνη του ελληνικού λαού; Ένα παράδειγμα θα φέρω μόνο για το αγροτικό, μιας και το συζητάμε αυτές τις ημέρες. Ο τελευταίος Υπουργός Γεωργίας του ΠΑ.ΣΟ.Κ., ο κ. Δρυς, δηλαδή αυτός με τον οποίο ο κ. Παπανδρέου ζήτησε την ψήφο των Ελλήνων αγροτών και κτηνοτρόφων το Μάρτιο του 2004 –μη μου πει κάποιος ότι δεν τον επέλεξε, γιατί θα του απαντήσω ότι εάν δεν συμφωνούσε με τις απόψεις του, το απλούστερο που θα μπορούσε να κάνει θα ήταν να ζητήσει την παραίτησή του ή να μην τον συμπεριλάβει στο ψηφοδέλτιο, όπως έκανε με δέκα άλλους Βουλευτές- προέτρεπε τους Έλληνες αγρότες να τα βγάλουν πέρα μόνοι τους.
      Γιατί δεν λέτε στους αγρότες και τους κτηνοτρόφους την καινούργια σας πρόταση σήμερα; Γιατί την κρατάτε μυστική; Τι περιμένετε; Μήπως ξεχάσατε ότι λίγο πριν τις δημοτικές εκλογές ο κ. Παπανδρέου επισκέφτηκε τη Λάρισα, που είχε πάει στο εργοστάσιο ζάχαρης και είχε πει ότι το ΠΑ.ΣΟ.Κ θα ανακοίνωνε τις θέσεις του για το μέλλον της βιομηχανίας, μετά την υιοθέτηση του αρνητικού Κανονισμού στην Ευρωπαϊκή Ένωση, ότι υπήρχε τρίτη πρόταση; 
      Έκτοτε τίποτα. Σιγή ιχθύος. Μην τον είδατε! Ποια είναι η θέση σας; Για να δούμε, θα το πει ο κ. Παπανδρέου σήμερα; Διαφωνείτε με τη βιοαιθανόλη; Συμφωνείτε; Να έχετε μία καθαρή θέση, όχι μισόλογα και υπεκφυγές. 
      Κύριοι συνάδελφοι, είναι πάρα πολλές οι περιπτώσεις, σε όλους τους τομείς, που παρατηρούνται ανάλογα φαινόμενα. Το πρόβλημα του ΠΑ.ΣΟ.Κ. δεν είναι οι κινήσεις τακτικής. Το πρόβλημα του ΠΑ.ΣΟ.Κ είναι βαθύτερο, είναι, θα έλεγα, διαρθρωτικό. Είναι πρόβλημα που ανάγεται στην ανυπαρξία σαφούς ιδεολογικού στίγματος, στην ανυπαρξία πολιτικών θέσεων, στην ανυπαρξία στρατηγικής για τη χώρα και για τους πολίτες της.
      Απέναντι στη μεταρρυθμιστική προσπάθεια της Κυβέρνησης, η δημοφιλέστερη πολεμική σας είναι ότι οι επιδιωκόμενες αλλαγές απειλούν τα ήδη κεκτημένα. Και απαντάτε με τη συνήθη συνταγή της ακινησίας και της ρητορικής σας αντίδρασης. Όσο ισχύουν αυτά τα δομικά προβλήματα, οι κινήσεις τακτικής μπορούν να συζητούνται για λίγο ή αν θέλετε να προσελκύουν τα φώτα της δημοσιότητας. Όμως, μακροπρόθεσμα το κόμμα σας θα βγει χαμένο. 
      Χάνετε και τα τελευταία ψήγματα αξιοπιστίας που σας είχαν απομείνει. Δείχνετε στον ελληνικό λαό ότι θυσιάζετε τα πάντα μπροστά στο στενό κομματικό συμφέρον. Δεν δείχνετε τον προσήκοντα σεβασμό στους θεσμούς. Δεν παίρνετε θέση στα μείζονα ζητήματα της εποχής μας. Και όχι μόνο αυτό, αλλά προσπαθείτε να εμποδίζετε τεχνητά τη μεταρρυθμιστική προσπάθεια μιας υπεύθυνης Κυβέρνησης. 
      Κυρίες και κύριοι συνάδελφοι, βάζετε τη συναίνεση στην προκρούστεια κλίνη των κομματικών σας και των προσωπικών σας επιδιώξεων. Με την πρόταση μομφής, η οποία ούτως ή άλλως ήταν καταδικασμένη να πέσει στο κενό, ο κ. Παπανδρέου μπορεί να κέρδισε κάποιες μέρες ή κάποιες εβδομάδες εσωκομματικής νηνεμίας. Έχασε, όμως, σημαντικότερα και ουσιαστικότερα στην ελληνική κοινωνία, η οποία έχει άλλωστε τον πρώτο και το τελευταίο λόγο. 
      Η πολιτική απόδοση αυτής της κίνησης, κίνησης παθογένειας και εντυπωσιοθηρίας, που θέλει την εικόνα να κυριαρχεί επί της πολιτικής, αναμένεται εξαιρετικά περιορισμένη, αντιστρόφως ανάλογη των εντυπώσεων, που δημιουργεί και της δυναμικής που προσπαθεί να προσδώσει το κόμμα της Αξιωματικής Αντιπολίτευσης. Η πρόταση αυτή εξαντλείται εντός των κομματικών ορίων του  ΠΑ.ΣΟ.Κ.. Έχει ως κύριο στόχο την υπέρβαση του εσωκομματικού αδιεξόδου, στο οποίο βρίσκονται το ΠΑ.ΣΟ.Κ. και ο Αρχηγός του. 
      Κύριοι συνάδελφοι, η συζήτηση που διεξάγεται στη Βουλή είναι μια καλή ευκαιρία για να πέσουν οι μάσκες, να αποκαλυφθούν οι προθέσεις και να αναληφθούν οι ευθύνες από όλα τα πολιτικά κόμματα, σε μια κρίσιμη περίοδο κατά την οποία κρίνεται η προοπτική σημαντικών μεταρρυθμίσεων, που έχει ανάγκη ο τόπος. Πιστεύω ότι οι εκλογές θα γίνουν στην ώρα τους και δεν θα εξαρτηθούν από κινήσεις μικροκομματικής τακτικής. 
      Κυρίες και κύριοι συνάδελφοι, η πρόταση μομφής αποτελεί τη λεοντή τής  πολιτικής σας δειλίας και το δεκανίκι της ανυπαρξίας θέσεων και προτάσεων. Εκτιμώ -και δεν είμαι ο μόνος- ότι με την πρόταση μομφής ο κ. Παπανδρέου θέτει σοβαρή υποψηφιότητα να χάσει και τις μεθεπόμενες εκλογές, αν φυσικά θα είναι τότε ο Αρχηγός του ΠΑ.ΣΟ.Κ..
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Αγοραστό. 
      Το λόγο έχει ο συνάδελφος κ. Κατσιφάρας. 
      ΑΠΟΣΤΟΛΟΣ ΚΑΤΣΙΦΑΡΑΣ: Κύριοι συνάδελφοι, μας είπε ο Υπουργός Μακεδονίας -Θράκης -αλλά Αχαιός στην καταγωγή- ότι ο κ. Παπανδρέου δεν έχει έρθει από παρθενογένεση στη Βουλή. Σαφώς, ο κ. Παπανδρέου, ο Πρόεδρος του ΠΑ.ΣΟ.Κ., δεν έχει έρθει από παρθενογένεση. 
      Ήταν ο Υπουργός Εξωτερικών, που έδωσε κύρος στη χώρα μας στα Βαλκάνια, στην Ευρώπη και σε όλο το διεθνή χώρο. Ήταν ο Υπουργός Εξωτερικών της χώρας μας που έβαλε με ασφάλεια την Κύπρο στην Ευρωπαϊκή Ένωση. Ήταν ο Υπουργός της χώρας που συνδιαμόρφωσε την πολιτική των μεγάλων έργων, των ανοικτών οριζόντων, των νέων, μεγάλων και ισχυρών ευκαιριών της χώρας μας. 
      Και ταυτόχρονα έχει έρθει για να διασφαλίσει και το μέλλον της χώρας. Έχει έρθει όχι μόνο με τις προηγούμενες περγαμηνές και τα έργα του, αλλά έχει ακόμη και μια μεγάλη ευθύνη: Να ελέγξει την Κυβέρνηση και την κυβερνητική πολιτική για τις αυθαιρεσίες της, τις παραλείψεις της, τα λάθη της, τη διολίσθηση στον αυταρχισμό. Αυτό είναι έργο και καθήκον. Και με υπεύθυνο τρόπο ζητάει από το Βήμα της Βουλής την άμεση προσφυγή σε εκλογές ως τη μόνη ικανή και ισχυρή λύση για να βγει η χώρα από τα αδιέξοδα, που έχετε βάλει εσείς και η πολιτική σας.
      Αγαπητοί συνάδελφοι, έχουμε διανύσει τρία χρόνια νεοδεξιάς διακυβέρνησης και έχετε βάλει τη χώρα σε νέα περιπέτεια. Η απαισιοδοξία, η ανασφάλεια, η αβεβαιότητα και η πελατειακή λογική των «ημετέρων», των «γαλάζιων» και ο αυταρχισμός κυριαρχούν παντού. Δυστυχώς, με την πολιτική σας έχετε φέρει την κοινωνία, την οικονομία, τη χώρα μας σε νέα κοινωνικά και οικονομικά αδιέξοδα. Γεράσατε, κύριοι Υπουργοί, πρόωρα. Γέρασε η πολιτική σας. Έχει φθαρεί. Κυβερνάτε αλαζονικά. Δεν διστάζετε ακόμη και να πλαστογραφήσετε μέρα μεσημέρι, παρόντων των καμερών, τα αποτελέσματα της ψηφοφορίας για τη συνταγματική Αναθεώρηση. 
       ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Παρουσών των καμερών, θέλετε να πείτε. 
       ΑΠΟΣΤΟΛΟΣ ΚΑΤΣΙΦΑΡΑΣ: Συμφωνώ.
      Μας είπατε ότι ήταν ατυχές περιστατικό. Εμείς λέμε ότι είναι αλαζονεία χωρίς όρια, είναι υποβάθμιση των θεσμών, είναι υποβάθμιση της ίδιας της δημοκρατίας. Θεωρούμε ότι δεν έχετε να προσφέρετε τίποτα παραπάνω από το να ανακυκλώσετε τις αδιέξοδες υποσχέσεις.
      Κυβερνάτε με τεχνάσματα. Ο απλός άνθρωπος τα λέει «κόλπα». Με κόλπο τα πήρατε από τον κόσμο, κύριοι της Κυβέρνησης. Χρησιμοποιήσατε την απογραφή, που την έκαναν όχι αξιόπιστοι θεσμοί, αλλά οι σύμβουλοι του Υπουργού Οικονομίας και Οικονομικών, προκειμένου να πείτε «δεν έχουμε, δεν μπορούμε να δώσουμε. Πρέπει να τα πάρουμε πρώτα και μετά θα δούμε».
      Και επίσης με το δεύτερο τέχνασμα, το δεύτερο «κόλπο», λέτε ότι «τώρα δεν μπορούμε να δώσουμε γιατί είστε κατά 25% πλουσιότεροι από πριν». Όμως, αυτά τα πληρώνει η χώρα μας, τα πληρώνει η οικονομία, τα πληρώνει τελικά ο ελληνικός λαός που φορολογείται και φορολογείται σκληρά.
      Παρουσιάζετε, κύριοι της Κυβέρνησης, τη δική σας αδυναμία και το αδιέξοδο της πολιτικής σας, ως αδιέξοδο της πολιτικής και εδώ είναι το πρόβλημα. Στη δημοκρατία δεν υπάρχουν αδιέξοδα. Τα αδιέξοδα τα λύνει ο λαός. Η μόνη ικανή λύση για να βγει η χώρα μας απ’ αυτήν την κρίση είναι μόνο οι εκλογές. Η προσφυγή στις εκλογές δεν είναι απαίτηση μόνο του Προέδρου του ΠΑ.ΣΟ.Κ. και της Κοινοβουλευτικής του Ομάδος, δεν είναι απαίτηση μόνο του κόμματος της Αξιωματικής Αντιπολίτευσης, αλλά είναι απαίτηση όλου του ελληνικού λαού. Και αυτό θα πρέπει να το κατανοήσετε. 
      Παρουσιάζετε, κύριοι της Κυβέρνησης, μια εικονική πραγματικότητα. Οι στατιστικές είναι εργαλεία για να δεις τι γίνεται στην κοινωνία, στην οικονομία, για να δεις τις τάσεις. Εσείς τις έχετε μετατρέψει σε εργαλεία άσκησης πολιτικής και επιβολής πολιτικής.  
      Ο ελληνικός λαός, όμως, κύριοι της Κυβέρνησης, ζει μια διαφορετική πραγματικότητα. Οι Έλληνες πολίτες γνωρίζουν ότι τα τρία χρόνια που κυβερνάτε μειώθηκαν τα πραγματικά τους εισοδήματα. Οι Έλληνες πολίτες γνωρίζουν ότι η φοροδιαφυγή, το λαθρεμπόριο και η αισχροκέρδεια οργιάζουν παντού. Γνωρίζουν ότι με την επιβολή των έμμεσων, δηλαδή των πιο άδικων και καθολικών φόρων, κάνετε τη μεγαλύτερη φοροεπιδρομή που έχει κάνει ποτέ κυβέρνηση στον τόπο. Τα τσιγάρα –τα λαϊκά τσιγάρα, αυτά που παίρνει ο απλός άνθρωπος, όχι τα ακριβά- τα ποτά, τα καύσιμα, η κινητή τηλεφωνία και ο Φ.Π.Α. είναι συστηματικά εργαλεία για να τα πάρετε από τους πολλούς. 
      Οι Έλληνες πολίτες γνωρίζουν τις δυσκολίες των νοικοκυριών. Γνωρίζουν οι μικροί και οι μεσαίοι επιχειρηματίες τα νέα αδιέξοδα. Γνωρίζουν για τους πόρους και για τις επενδύσεις, κύριοι της Κυβέρνησης, και για τον αναπτυξιακό νόμο, που αντί πραγματικά να έχει φέρει αποτελέσματα στην αναπτυξιακή διαδικασία της χώρας, η απορρόφηση είναι μόλις στο 10%! Μια ολόκληρη τετραετία 10% απορρόφηση! 
      Κύριοι της Κυβέρνησης, δεν έχετε ακούσει τίποτα για τη νέα φτώχεια, που αναπτύσσεται και με επικίνδυνο βαθμό στη χώρα μας και ποια είναι η πολιτική σας; Ποια ήταν η συμπεριφορά σας στην πρόταση του ΠΑ.ΣΟ.Κ., όταν καταθέσαμε για το ελάχιστο εγγυημένο εισόδημα; Τι είπατε; Είπατε: Όχι, αναβολή για μετά. 
      Τι απαντάτε στα δύο εκατομμύρια Έλληνες πολίτες, που είναι στα όρια ή πλησίον στα όρια; Ποιο είναι το όραμά σας, κύριοι της Κυβέρνησης, για τη νεολαία μας; Τι προτείνετε σήμερα στο νέο; Ή θα δουλέψετε τρεις με τέσσερις ώρες, δηλαδή μερική απασχόληση και τουλάχιστον σε επίπεδο αμοιβών 300 ευρώ το μήνα και να είστε ευχαριστημένοι –αυτό είναι το όραμά σας, αυτή είναι η ευελιξία που λέτε στην αγορά και στην εργασία, αυτό προτείνετε ως ευελιξία στην εργασία- ή πάρτε δύο, τρία, τέσσερα πτυχία και ταυτόχρονα ελάτε να δουλέψετε, χωρίς συλλογική σύμβαση εργασίας, χωρίς να ξέρετε πόσες ώρες θα δουλέψετε και όχι για παραπάνω από 600 με 700 ευρώ.
      Αυτό προτείνετε στη νεολαία μας και γι' αυτό η νεολαία μας δεν σας ακούει και σας λέει: Φτάνει πια! Φτάνει πια, κύριοι της Κυβέρνησης, η κοροϊδία! Φτάνουν πια οι ανέξοδες υποσχέσεις, οι υποσχέσεις χωρίς αντίκρισμα!
      Κύριοι της Κυβέρνησης, η πολιτική σας, στο σύνολό της, είναι ανεύθυνη, βαθιά αντιλαϊκή, σκληρά ταξική. Η κοινωνία αντιδρά, δεν την έχετε μαζί σας. Προεκλογικά επαγγελθήκατε και είπατε ότι ήρθε η ώρα της υπαίθρου. Ξέρετε ποια είναι τα αποτελέσματα στην ύπαιθρο; 
      Όχι μόνο δεν διαχειρίζονται το μέλλον τους μέσα από τα νέα δεδομένα, από τη νέα Κοινή Αγροτική Πολιτική, αλλά δεν μπορείτε να μοιράσετε ούτε το ίδιο το εισόδημα, που προκύπτει και είναι δικό τους από τα ατομικά δικαιώματα. Και είστε ευχαριστημένοι γι' αυτό; Σε μια εποχή που η γεωργία μας πρέπει να αλλάξει κατεύθυνση, πρέπει ο νέος αγρότης να νιώθει ασφαλής, εσείς ακόμη δεν μπορείτε να μοιράσετε τα ατομικά δικαιώματα!
      Είπατε ότι ήρθε η ώρα της υπαίθρου. Με πρόγραμμα δημοσίων επενδύσεων μειωμένο και τα τρία χρόνια; Με εκατόν ογδόντα χαμένα έργα στην περιφέρεια; Γι' αυτό ο κόσμος λέει: Φτάνει πια! Δεν μπορεί να σας παρακολουθήσει. 
      Σε ό,τι αφορά την παιδεία, την υγεία, το κοινωνικό κράτος αισθάνεστε υπερήφανοι για το έργο σας; Αυτό ήταν το περιεχόμενο των μεταρρυθμίσεων, που είναι όλος ο κόσμος, η παιδεία, στους δρόμους; Αισθάνονται υπερήφανοι, η Κυβέρνηση και ο Υπουργός Υγείας, όταν μονίμως στα τρία χρόνια επαναλαμβάνουν συνεχώς τον ίδιο αριθμό προσλήψεων; 
      Εμείς, κύριοι της Κυβέρνησης, έχουμε ευθύνη και αυτό θα κάνουμε. Θα υπερασπιστούμε μαζί με το λαό και τους πολίτες την πολιτική, που είναι προς όφελος των πολλών ενάντια στην πολιτική τη δική σας που υπερασπίζεται τα συμφέροντα των λίγων. Θα υπερασπιστούμε με το λαό τις λαϊκές κατακτήσεις, που μάτωσε τόσα χρόνια να κερδίσει. 
      Γνωρίζουμε τις δυσκολίες σε παγκόσμιο επίπεδο. Έχουμε σχέδιο. Ξέρουμε τις πραγματικές δυνατότητες της χώρας μας. Ξέρουμε τι σημαίνει ανάπτυξη με κοινωνικό πρόσωπο. Ξέρουμε τι σημαίνει σεβασμός στο περιβάλλον. Έχουμε ευθύνη απέναντι στον εργαζόμενο, που σήμερα τον ταπεινώνετε, του πήρατε όλα τα δικαιώματα, όλες τις κατακτήσεις. Τον ταπεινώνετε και τον βάζετε στο περιθώριο. Εμείς, κύριοι της Κυβέρνησης, τον θέλουμε συμμέτοχο στην αναπτυξιακή διαδικασία της χώρας και αυτό θα πράξουμε! 
      Υπάρχει και άλλος δρόμος, κύριοι συνάδελφοι. Υπάρχει και ο δρόμος της ευθύνης. Υπάρχει ο δρόμος που προτάσσει το ΠΑ.ΣΟ.Κ. με το Γιώργο Παπανδρέου. Είναι ο δρόμος της οικονομικής ανάπτυξης, της δίκαιης κατανομής του κοινωνικού μερίσματος, είναι ο δρόμος της κοινωνικής συνοχής και της αλληλεγγύης.
      Θεωρούμε ότι δεν έχετε να προσφέρετε τίποτα παραπάνω. Τρία χρόνια ήταν αρκετά, αποκαλυφθήκατε. Ο ελληνικός λαός ακόμα και τώρα αν δεν οδηγηθείτε σε εκλογές, στο επόμενο διάστημα να είστε σίγουροι ότι θα σας γυρίσει την πλάτη. Θα γυρίσει την πλάτη στην αδιέξοδη πολιτική σας. 
    (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Κατσιφάρα. 
      Το λόγο έχει ο κ. Τσιάρας. 
      ΚΩΝΣΤΑΝΤΙΝΟΣ ΤΣΙΑΡΑΣ: Ευχαριστώ, κύριε Πρόεδρε. 
      Κυρίες και κύριοι συνάδελφοι, θα ήθελα πριν ξεκινήσω να επιχειρηματολογώ να σας τονίσω πως θεωρώ ότι η μετριοπάθεια και η συναίνεση είναι στοιχεία απαραίτητα για την πολιτική σήμερα και αυτό αποτελεί μια σταθερή μου πεποίθηση για τη λειτουργία της πολιτικής γενικότερα. 
      Όμως, ακούστηκαν τόσα πολλά σε αυτήν την Αίθουσα, που με υποχρεώνουν να θυμίσω ορισμένα πράγματα, τα οποία με τη σειρά τους θεωρώ ότι πρέπει να αναλύσουμε. 
      Ένα είναι βέβαιο από τις ομιλίες αρκετών συναδέλφων Βουλευτών της Αξιωματικής Αντιπολίτευσης: Η έως τώρα αναζήτηση μιας σοβαρής αιτίας, για την οποία κατέθεσε την πρόταση μομφής κατά της Κυβέρνησης. 
      Είναι βεβαίως –φαντάζομαι- συνηθισμένο μέρος της κοινοβουλευτικής πρακτικής να κατατίθεται μια πρόταση δυσπιστίας. Συνιστά σαφέστατα μια ευκαιρία εκτενούς συζήτησης σε όλη την ατζέντα της πολιτικής επικαιρότητας.
      Όμως, τι συμπεραίνει ο Έλληνας πολίτης, κυρίες και κύριοι συνάδελφοι, από τη μέχρι τώρα ακολουθούμενη πρακτική; Η Αξιωματική Αντιπολίτευση εξακολουθεί να πολιτεύεται με την τακτική, που εδώ και αρκετά χρόνια έχει υιοθετήσει και πιστά ακολουθεί. Σε κάθε σοβαρό εσωτερικό ή εξωτερικό πρόβλημα αντιστέκεται, στρέφοντας την κοινή γνώμη κάπου αλλού. Για άλλη μια φορά το ενδιαφέρον της πολιτικής στρέφεται στα φώτα των Μέσων Μαζικής Ενημέρωσης και το αντίστροφο, αγνοώντας τα πραγματικά προβλήματα της κοινωνίας, τις αληθινές ανάγκες των πολιτών. Ενδιαφέρον τελικά όλων μας σ’ αυτήν την Αίθουσα καταντάει το πώς μπορούν τα Μέσα Μαζικής Ενημέρωσης να παρουσιάζουν την πολιτική μας αντιπαράθεση. Μια πρακτική βεβαίως, που –επαναλαμβάνω- το ΠΑ.ΣΟ.Κ. την ανέδειξε ως ύψιστη πολιτική λειτουργία. 
      Ωστόσο, πριν αρχίσει να μιλάει κάποιος για την πραγματικότητα στη σημερινή πολιτική σκηνή, οφείλει να αναζητήσει κατ’ αρχήν τη σκοπιμότητα αυτής της πρότασης μομφής. Το γράφουν οι φίλα κείμενες σ’ εσάς εφημερίδες, κύριοι συνάδελφοι, το γνωρίζουν οι πάντες, το κουβεντιάζετε μεταξύ σας, ότι υπάρχει σοβαρό πρόβλημα επικοινωνίας ανάμεσά σας. Από τη μία ο κ. Παπανδρέου ο οποίος ατυχέστατα, απ’ ό,τι φαίνεται εκ των υστέρων για τον ίδιο, έσπευσε να ξεκαθαρίσει τις απόψεις του για ζητήματα που ετέθησαν στη συζήτηση για την συνταγματική Αναθεώρηση και από την άλλη η πλειοψηφία υμών των συναδέλφων Βουλευτών του ΠΑ.ΣΟ.Κ., οι οποίοι φοβούνται ότι μια τέτοια προσέγγιση θα τους ζημιώσει πολιτικά: Η μόνη διέξοδος, όπως φαινόταν από το σκηνικό που τελικά διαμορφώθηκε, ήταν η πρόταση μομφής και η αποχώρηση από τη συζήτηση για τη συνταγματική αναθεώρηση. 
      Αλήθεια γιατί δεν τοποθετείστε ξεκάθαρα, κύριοι συνάδελφοι του ΠΑ.ΣΟ.Κ.; Ο Αρχηγός σας το έκανε. Εσείς γιατί δεν το τολμάτε; Προφανώς την απάντηση σε αυτήν την ερώτηση μπορεί να τη δώσει ο κάθε Έλληνας πολίτης, που τυχόν μας ακούει και παρακολουθεί αυτήν τη συζήτηση, γιατί είναι βέβαιο πως για άλλη μια φορά χρησιμοποιείτε τους θεσμούς για μικροπολιτική. 
      Εγώ τουλάχιστον προσωπικά δεν μπορώ να βρω άλλον ικανό λόγο αυτής της εξέλιξης, πέραν της αδυναμίας σας να εκφράσετε μια τελική άποψη για το περιβόητο άρθρο 16 του Συντάγματος. 
      Κυρίες και κύριοι συνάδελφοι του ΠΑ.ΣΟ.Κ., όπως ήδη αντιλαμβάνεστε με την έως σήμερα συζήτηση, ηττημένη από αυτήν τη διαδικασία δεν βγαίνει ούτε η Κυβέρνηση ούτε και η παράταξη της Νέας Δημοκρατίας. Ηττημένος –είναι απλά τα πράγματα- βγαίνει ο Αρχηγός σας ο κ. Παπανδρέου, ο οποίος για άλλη μια φορά αδυνατεί να επιβάλει τη γνώμη του πρώτα απ’ όλα σ’ εσάς, την Κοινοβουλευτική του Ομάδα. 
      Λέτε ότι το ΠΑ.ΣΟ.Κ. είναι έτοιμο να κυβερνήσει και ζητάτε εκλογές. Την ίδια στιγμή λέτε ότι μετά από ένα, δύο ή και τρεις ενδεχομένως μήνες θα παρουσιάσετε το πρόγραμμά σας στον ελληνικό λαό. Πώς συμβαδίζουν αυτά τα δύο; Είναι κάτι το οποίο νομίζω ότι θα έπρεπε υπεύθυνα και σοβαρά να το εξηγήσετε. 
      Επίσης, κάνατε πολλές φορές αναφορά στη συνταγματική Αναθεώρηση του 2001. Μα τότε, κύριοι συνάδελφοι, στην αντιπολίτευση βρισκόμασταν εμείς, η Νέα Δημοκρατία, μια υπεύθυνη και σοβαρή πολιτική παράταξη, που δεν ήταν διατεθειμένη να παίξει με το σοβαρότερο θεσμό της ελληνικής πολιτείας, το Σύνταγμα, μόνο και μόνο για να ικανοποιήσει μικροπολιτικές σκοπιμότητες και μικροκομματικά συμφέροντα. 
      Εσείς αντίθετα επαναλαμβάνετε τον κακό σας εαυτό της δεκαετίας του 1980, εξακολουθώντας να λειτουργείτε ανεύθυνα. 
      Τι ακούμε αυτές τις τρεις μέρες που διεξάγεται η συζήτηση από τους συναδέλφους του ΠΑ.ΣΟ.Κ.; Συνθήματα, κινδυνολογίες και περιγραφή μιας δήθεν πραγματικότητας, η οποία απέχει πάρα πολύ από την αλήθεια. Ακούστηκε κάποια σοβαρή πολιτική πρόταση σ’ αυτήν την Αίθουσα; Ακόμα και η κατάληξη της πρότασης μομφής, που καταθέσατε, προκαλεί μειδιάματα. 
      Θέλετε να σας τη διαβάσω; Λέτε, λοιπόν -πριν πείτε γιατί καταθέτετε την πρόταση δυσπιστίας- το εξής: «Η Κυβέρνηση θέλει να μετατρέψει τη δική της κρίση, τα δικά της αδιέξοδα, σε κρίση των δημοκρατικών θεσμών της χώρας». Μάλλον πρέπει να έχετε μπερδευτεί, μάλλον θεωρείτε πως είσθε εσείς ακόμα στην Κυβέρνηση, γιατί η κατάσταση, την οποία περιγράφετε, φωτογραφίζει και αφορά αποκλειστικά και μόνο εσάς. Αντί, λοιπόν, να ακούσουμε κάποια σοβαρή και συγκεκριμένη πρόταση, κάποια προγραμματική σας εξαγγελία, στέκεστε αυτές τις τρεις μέρες απλά και μόνο στην κριτική των δικών μας εξαγγελιών. Τέτοια πολιτική φτώχεια από την πλευρά της Αντιπολίτευσης, εγώ πραγματικά δεν μπορούσα να πιστέψω ότι θα αντιμετώπιζα ως Βουλευτής του ελληνικού Κοινοβουλίου!
      Επιπλέον, υπάρχει ένα ακόμα χαρακτηριστικό. Με τις τοποθετήσεις σας, ο ένας αναιρεί τον άλλο. Εν πάση περιπτώσει, όλα αυτά συνθέτουν την αιτιολόγηση του γιατί οδηγηθήκατε σ’ αυτήν την πρόταση μομφής.
       Ας έλθουμε, όμως, στη σημερινή πολιτική πραγματικότητα. Η Νέα Δημοκρατία βρίσκεται εδώ και περίπου τρία χρόνια στην Κυβέρνηση. Όλο αυτό το διάστημα γίνεται μια σοβαρή προσπάθεια να αλλάξουμε την κακή πορεία της ελληνικής πολιτείας. Ξεχνάει κάποιος την πραγματικότητα που μας παραδώσατε, κύριοι του ΠΑ.ΣΟ.Κ.; Μια οικονομία στη χειρότερή της κατάσταση, με όλες τις βασικές δομές του κράτους να διαδηλώνουν την έντονη ανάγκη των αλλαγών, μια οικονομία που όπως, όμως, φαίνεται, με τη σοβαρή προσπάθεια της Κυβέρνησης, κερδίζει ένα μεγάλο στοίχημα. Ταυτόχρονα, σχεδιάζονται σημαντικές μεταρρυθμίσεις –ας μη συμπαθείτε βέβαια εσείς τον όρο- στην υγεία, στην παιδεία, στην κοινωνική ασφάλιση. 
      Και βεβαίως, για να απαντήσω σε κάποιες αναφορές, οι οποίες ουσιαστικά είχαν στόχευση στο πώς πάει η αγροτική οικονομία και η αγροτική ενασχόληση, αυτή η πραγματικότητα την οποία ζει σήμερα ο αγροτικός κόσμος είναι δημιούργημα της Νέας Δημοκρατίας άραγε; Υπάρχει Έλληνας αγρότης, όσο και αν είναι απογοητευμένος αυτήν τη στιγμή, που να πιστεύει ότι η Νέα Δημοκρατία φταίει γι’ αυτήν την κατάντια, την οποία ζει σήμερα ο αγροτικός κόσμος; Την απάντηση την πήρατε και νομίζω ότι θα την πάρετε και πάλι. 
      Εμείς είμαστε αποφασισμένοι, κύριοι συνάδελφοι, να συνεχίσουμε αυτήν τη δύσκολη προσπάθεια, η οποία προφανώς δεν είναι ευχάριστη, αλλά θα βοηθήσει την κοινωνία μας, να κάνει σημαντικά βήματα μπροστά. Κανένας μας δεν ισχυρίστηκε ότι δώσαμε λύση σε όλα τα προβλήματα. Άλλωστε, το δυσκολότερο που είχαμε να αντιπαλέψουμε είναι η αντίληψη και η νοοτροπία, που εσείς οι ίδιοι επιβάλατε, ένας υπερδιογκωμένος δημόσιος τομέας, με επικρατούσα τη λογική της ήσσονος προσπάθειας και του κομματικού νεποτισμού, αλλά και επιπλέον, ένα φαινόμενο, το οποίο εγώ ο ίδιος βλέπω εδώ να παίρνει πολύ μεγάλες διαστάσεις, μια διάθεση ότι η Μειοψηφία –και αν αυτό λέγεται δημοκρατία, εξηγήστε μου εσείς- μπορεί να επιβάλει τη γνώμη της στην Πλειοψηφία. 
      Πού γίνονται αυτά τα πράγματα; Είναι αδιανόητο αυτό το οποίο συμβαίνει, όπως επίσης και η συμπεριφορά σας ακόμα και μέσα σ’ αυτόν το χώρο του ελληνικού Κοινοβουλίου. Το λέω, επαναλαμβάνω, προσπαθώντας να κρατήσω τη μετριοπάθεια, ως βασικό χαρακτηριστικό της δικής μου πολιτικής παρουσίας. Φαντάζομαι, κύριοι συνάδελφοι, ότι δεν μπορεί να είσθε υπερήφανοι για όλα αυτά, γιατί πολλές φορές μάς είπατε ότι είσθε υπερήφανοι.
      Θα ήθελα κλείνοντας να σταθώ σε τρία ζητήματα, που αρκετοί εκ των συναδέλφων έθιξαν στις ομιλίες τους. Χρησιμοποιείτε κάποιες λέξεις που δημιουργούν φοβερά αντανακλαστικά. Αναδιανομή εισοδήματος. Η Νέα Δημοκρατία έκανε αναδιανομή εισοδήματος; Είναι σοβαρά πράγματα αυτά; 
      ΑΠΟΣΤΟΛΟΣ ΚΑΤΣΙΦΑΡΑΣ: Την πιο βίαιη.
      ΚΩΝΣΤΑΝΤΙΝΟΣ ΤΣΙΑΡΑΣ: Δηλαδή τα λέτε και δημιουργείτε μια απίστευτη διάθεση στον κόσμο και ενδεχομένως να σας κρίνει, αλλά και να δημιουργήσει ένα σωρό αντανακλαστικά και ένα σωρό σκέψεις.
      Ξεχνάει κάποιος το 1999, τον τότε Πρωθυπουργό κ. Σημίτη, ο οποίος έλεγε στον κόσμο να επενδύσει στο Χρηματιστήριο με τα γνωστά αποτελέσματα; Ξεχνάει κάποιος ότι ενάμισι εκατομμύριο Έλληνες έχασαν τα λεφτά τους μέσα από αυτήν τη διαδικασία; Πώς σήμερα περιγράφετε μια εντελώς διαφορετική πραγματικότητα; 
      Εν πάση περιπτώσει, ένα άλλο ζήτημα, το οποίο έχει πραγματικά μεγάλη σημασία, είναι το εξής. Λέτε ότι σήμερα υπάρχει η δοκιμασία της δημοκρατίας, εκτός βέβαια –για να σας απαντήσω- αν τα ομοιόμορφα ψηφοδέλτια, τα οποία κάποτε, από τη δική σας παράταξη, εφευρέθηκαν ως δυνατότητα του να επιβάλουμε μια συγκεκριμένη πρακτική, υπήρξαν απλά και μόνο για να διαγνώσουμε την αχρωματοψία των συναδέλφων εδώ στο ελληνικό Κοινοβούλιο, γιατί κάποιοι ενδεχομένως δεν έβλεπαν τα χρώματα.
      ΜΑΡΚΟΣ ΜΠΟΛΑΡΗΣ: Έπρεπε να κουβεντιάζατε αυτά που έγιναν στην Επιτροπή Αναθεώρησης του Συντάγματος και να μην τα βάζετε στο ίδιο τσουβάλι με γεγονότα που έγιναν πριν είκοσι χρόνια. 
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριοι συνάδελφοι. Δεν χρειάζεται τώρα ένταση. Αυτή η ένταση είναι αδικαιολόγητη.
      ΚΩΝΣΤΑΝΤΙΝΟΣ ΤΣΙΑΡΑΣ: Κοιτάξτε, είμαι εκ των συναδέλφων που παρέμεινε αρκετές ώρες σ’ αυτήν την Αίθουσα κατά τη διάρκεια αυτής της τριήμερης συζήτησης και ειλικρινά δεν είχα ποτέ την πρόθεση να διακόψω κανένα συνάδελφο. Και το λέω αυτό με όλη μου την αγάπη και την εκτίμηση, που μπορεί να τρέφω στα πρόσωπά σας ως ανθρώπους, που μπορεί να έχουμε μία άλλη αντίληψη για κάποια πράγματα, αλλά επειδή πολλές φορές η παιδεία όλων ημών αναδεικνύεται ακόμα και απ’ αυτές τις συμπεριφορές μας, λέω με μεγάλη διάθεση φιλίας ότι καλό είναι να το προσέχουμε όλοι μας, γιατί κρινόμαστε, μας βλέπει όλος ο κόσμος.
      Σας ευχαριστώ πολύ.
      Τέλος, ακούω συχνά να χρησιμοποιείτε τον όρο «Δεξιά» μ’ έναν απαξιωτικό τόνο. Εγώ προσωπικά δεν κουβαλώ κανένα σύμπλεγμα ούτε με τον όρο «Δεξιά» ούτε με κάποιον άλλο όρο. Απλά, θα σας έλεγα να αλλάξετε την τακτική σας. Και αυτό το λέω γιατί μ’ αυτόν τον τρόπο είναι προφανές πως εγκλωβίζετε και τους εαυτούς σας και τον Αρχηγό σας και την παράταξή σας, όταν προσπαθείτε να εγείρετε αντανακλαστικά του παρελθόντος.
      Προφανώς, δεν έχετε αντιληφθεί πως η παγκόσμια κοινότητα πλέον κινείται σ’ ένα μονόδρομο. Και όσο πιο γρήγορα προσαρμοστούμε στις ανάγκες και την πραγματικότητα των καιρών, τόσο πιο εύκολο θα είναι για την ελληνική κοινωνία να βγει απ’ αυτό το τέλμα, στο οποίο ομολογουμένως βρίσκεται. Και το λέμε όλοι και το αναγνωρίζουμε όλοι.
      Από εκεί και πέρα, βέβαια, η θρυλούμενη επιστροφή του ΠΑ.ΣΟ.Κ., για την οποία μιλάτε και για την οποία έγραψαν αρκετές δικές σας εφημερίδες –και η οποία συνίστατο σε δύο κυρίως ζητήματα, πρώτον στην κομματική σας αναδιοργάνωση, που είδαμε το Δεκέμβριο, αλλά και στην πρόταση μομφής την οποία καταθέσατε προ διημέρου- προφανώς έχει μία άλλη κατεύθυνση. Είναι μία επιστροφή στο παρελθόν, γιατί η κοινωνία, αγαπητοί κύριοι συνάδελφοι, έχει κάνει σημαντικά βήματα μπροστά και, όπως φαίνεται, εσείς δεν μπορείτε να την παρακολουθήσετε. Μείνατε στο παρελθόν, αγαπητοί συνάδελφοι του ΠΑ.ΣΟ.Κ. και εκεί κανείς δεν προτίθεται να σας ακολουθήσει. 
      Το μέλλον είναι μπροστά και οι προκλήσεις έπονται. Και φαίνεται πως αυτό το μέλλον ανήκει αποκλειστικά και μόνο στη Νέα Δημοκρατία και στον Κώστα Καραμανλή.
      Ευχαριστώ πολύ.
    (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Τσιάρα.
      Κυρία Χριστοφιλοπούλου, το λόγο έχει ο Υπουργός. Σας παρακαλώ να έχετε υπομονή για δέκα λεπτά.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Όλο η Νέα Δημοκρατία μιλάει. Το «λέγων και αντιλέγων» δεν υπάρχει.
      ΠΡΟΕΔΡΕΥΩΝ (Γεώργιος Σούρλας): Είναι περισσότεροι της Νέας Δημοκρατίας. Τι να κάνουμε, κυρία Χριστοφιλοπούλου; Δεν είναι θέμα Προεδρείου.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Αν σας δώσω γραπτώς με ώρες και λεπτά το πόσο έχει μιλήσει ο καθένας, θα δείτε πόσο έχουν μιλήσει οι Υπουργοί.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Δεν μπορούν δηλαδή να απαντήσουν οι Υπουργοί σ’ αυτά;
      ΠΡΟΕΔΡΕΥΩΝ (Γεώργιος Σούρλας): Άλλωστε, θα δοθεί η δυνατότητα να απαντήσετε μετά σ’ αυτά, κυρία Χριστοφιλοπούλου.
      Το λόγο έχει ο Υπουργός Αιγαίου και Νησιωτικής Πολιτικής κ. Παυλίδης.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Όλοι οι Υπουργοί πρέπει να απαντήσουν. Πρόταση μομφής κατέθεσε το ΠΑ.ΣΟ.Κ.. 
      (Θόρυβος-Διαμαρτυρίες από την πτέρυγα του ΠΑ.ΣΟ.Κ.)
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Έχουμε καταθέσει πρόταση μομφής και το ένα τέταρτο της ώρας…
      ΠΡΟΕΔΡΕΥΩΝ (Γεώργιος Σούρλας): Κυρία Χριστοφιλοπούλου, σας παρακαλώ!
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Να μη μιλάτε μόνο εσείς και να μη διαμαρτύρεστε όταν δεν σας αρέσει…
      (Θόρυβος-Διαμαρτυρίες από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Κύριε Παπαθανασίου, σας παρακαλώ. Στο Βήμα είναι ο Υπουργός.
      (Θόρυβος-Διαμαρτυρίες από την πτέρυγα του ΠΑ.ΣΟ.Κ.)
      ΑΠΟΣΤΟΛΟΣ ΚΑΤΣΙΦΑΡΑΣ: Να μη χάνετε την ψυχραιμία σας, κύριε Παπαθανασίου.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Ποια ψυχραιμία μου, κύριε συνάδελφε; Δεν έχω χάσει καθόλου την ψυχραιμία μου.
      ΠΡΟΕΔΡΕΥΩΝ (Γεώργιος Σούρλας): Κύριε Παπαθανασίου, στο Βήμα είναι ο Υπουργός.
      (Θόρυβος-Διαμαρτυρίες από την πτέρυγα του ΠΑ.ΣΟ.Κ.)
      Σας παρακαλώ, ας μη χάνουμε χρόνο.
      Κύριοι συνάδελφοι, ξαφνικά γιατί τόση ένταση; Επιτρέπεται ένταση στις 16.00΄η ώρα;
      Ορίστε, κύριε Υπουργέ, έχετε το λόγο. 
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Κυρία Χριστοφιλοπούλου, κυρία συνάδελφε, ωραία μου κυρία.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Ευχαριστώ πάρα πολύ, κύριε Υπουργέ, αλλά δεν είναι αυτό το θέμα.
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής) : Κυρία μου δεν έχετε ζήσει στην Αίθουσα αυτή καταστάσεις, εσείς στην κυβέρνηση και εμείς στην αντιπολίτευση. Ετραβήξαμε των παθών μας τον τάραχο τότε! Αλλά εκείνο δεν επαναλαμβάνεται! 
      Τώρα, δεν σας παρεχώρησα -ως συνηθίζω σε μια κυρία- τη θέση μου, λόγω του Κανονισμού της Βουλής και μόνο. Παρακαλώ, λοιπόν, ακούστε με για λίγο. Θέλω να ευχαριστήσω τον κ. Τσιάρα, διότι με την ομιλία του έδωσε έναν άλλο τόνο στην ατμόσφαιρα. 
      Προηγουμένως ακούγοντας, κύριε συνάδελφε, κύριε Υφυπουργέ των Εσωτερικών, τον κ. Κατσιφάρα, με έπιασε η ψυχή μου. Λέγω «σ’ αυτήν τη χώρα που περιγράφει ο κ. Κατσιφάρας, σε αυτήν τη χώρα ζούμε»; 
      Δύο συμπεράσματα έβγαλα από την ομιλία σας, αγαπητέ κύριε συνάδελφε. Πρώτον, το «κατσιφαρέϊκο» παραμένει αφοσιωμένο στο «παπανδρέϊκο». Το σέβομαι, το εκτιμώ και δείχνει και τη συνέχεια της οικογενείας σας. Ο Γεώργιος Κατσιφάρας, ο καλός μου συνάδελφος ο οποίος, ξέρετε, όταν ανέβαινε στο Βήμα εδώ έδινε μία άλλη πνοή στην κοινοβουλευτική ατμόσφαιρα και κατάφερνε μέσα από τα διάφορα –κυβέρνηση εκείνος τότε- να μας μεταδώσει και κάποια αισιοδοξία για το μέλλον. 
      Εσείς μαύρη μαυρίλα. Για όνομα του Θεού! 
      Θέλετε, όμως, να δείτε και μία άλλη πλευρά, που χαρακτηρίζει τη χώρα μας; Ελάτε να ταξιδέψετε μαζί μου στο Αιγαίο, για το οποίο μέμφεσθε την Κυβέρνηση Καραμανλή, μέλος της οποίας έχω την τιμή να είμαι και εγώ για το τι έπραξε ή για το τι δεν έπραξε.
      Λοιπόν, γιατί μας μέμφεσθε; Μας μέμφεσθε γιατί παραλάβαμε Αιγαίο «αβάπορο» και «αλίμενο»; Και χαλάμε τον κόσμο τώρα, στο Γ΄ Κοινοτικό Πλαίσιο Στήριξης, να συμπληρώσουμε αυτά τα κενά που αφήσατε εσείς;
      Μας μέμφεσθε γιατί, επιτέλους, στα Ψαρά δημοπρατείται λιμάνι 2,7 εκατομμυρίων ευρώ;
      Μας μέμφεσθε γιατί στην νότια Κάσο, λιμάνι επί είκοσι χρόνια στα χέρια σας, δημοπρατείται τώρα, με κόστος 15.000.000.000 και εξασφαλισμένη πίστωση;
        Μας μέμφεσθε εσείς γιατί στην Κάρπαθο επίσης, στο Φοινίκι, που από την εποχή που ήμουν Υπουργός Ναυτιλίας μέχρι σήμερα στο λιμανάκι εκεί δεν μπήκε μια πέτρα παραπάνω, υπογράφθηκε η σύμβαση και, ήδη, για να αρχίσει να κατασκευάζεται; Γι’ αυτό μας μέμφεσθε; 
        Μας μέμφεσθε γιατί στην ωραία νήσο, που είναι η έδρα του Υπουργείου Αιγαίου και Νησιωτικής Πολιτικής, το θέμα της μαρίνας που εσύρετο από συρτάρι σε συρτάρι, από γραφείο σε γραφείο, μεθαύριο παραδίδεται; Έχετε, μάλιστα, εξασφαλίσει από τώρα πρόσκληση στην παράδοσή της!
        Μας μέμφεστε, κύριοι συνάδελφοι του ΠΑ.ΣΟ.Κ., γιατί το νοσοκομείο στη Χίο αποκτά πρόσθετους χώρους, εγκαταστάσεις οκτώ χιλιάδων τετραγωνικών μέτρων, εξελίσσεται εργολαβία τώρα, τη μέρα που γίνεται αυτή η συζήτηση; 
        Πάμε στις Κυκλάδες. Μας μέμφεσθε για την επέκταση του Νοσοκομείου της Νάξου;
        Μας μέμφεσθε γιατί μας παραδώσατε Αιγαίο στο οποίο μεταφέρουμε ακόμη το νερό από νησάκι σε νησάκι; Κύριοι συνάδελφοι, πληρώσαμε πέρυσι 10.000.000 ευρώ. Τώρα μόλις και μετά βίας καταφέραμε να βάλουμε σε μια σειρά τα πράγματα και να εφαρμόσουμε τις μεθόδους που εφαρμόζουν όλα τα κράτη του κόσμου, που έχουν πρόβλημα λειψυδρίας.
        Μας μέμφεσθε γιατί στην Ηρακλειά τοποθετείται, προϊόν επιστημόνων του Πανεπιστημίου Αιγαίου, του πανεπιστημίου μας, πλωτή εξέδρα αφαλατώσεως και μάλιστα παραγωγή της ηλεκτρικής ενέργειας της απαιτουμένης, διά της χρήσης της αιολικής ενέργειας; Γι’ αυτά μας μέμφεσθε;
        Μας μέμφεσθε διότι στη Γυάρο, τη μαρτυρική Γυάρο, για την οποία χύσατε διάφορα δάκρυα, δεν καταφέρατε ούτε τους τάφους των νεκρών εκεί να φτιάξετε και ούτε ένα μόλο να πηγαίνουν όσοι επιθυμούν να προσκυνήσουν; Κατέθεσε το Υπουργείο μας ήδη 640.000 ευρώ, αν θυμάμαι καλά, στη Νομαρχία των Κυκλάδων για να αναλάβει την κατασκευή αυτού του μόλου, που σας το ζητούσαν είκοσι χρόνια οι αντιστασιακοί. Είκοσι χρόνια, κύριοι συνάδελφοι, για ένα μόλο. Γι’ αυτό μας μέμφεσθε;
        Να πάμε και παρακάτω. Έχω μια σειρά από σημειώσεις. 
        Μας μέμφεσθε γιατί σας ζητούσαν οι ασφαλισμένοι στο Τ.Ε.Β.Ε. στα μικρά νησιά, τα οποία είχατε διαγράψει από το χάρτη, να ασφαλιστούν στον Ο.Γ.Α., να μειωθεί το ασφάλιστρο και να έχουν και καλύτερη παροχή υπηρεσιών; Προχθές η Βουλή ψήφισε αυτήν τη διάταξη για τα νησιά κάτω των τριών χιλιάδων εκακό κατοίκων. 
        Μας μέμφεσθε γιατί επιδοτούμε το ενοίκιο των γιατρών του Ε.Σ.Υ. στα μικρά νησιά του Αιγαίου;
        Μας μέμφεσθε γιατί περάσαμε ειδικό κανονισμό τελείως διαφορετικής δομής από τον ισχύοντα και διατίθενται σε όλα τα νησιά του Αιγαίου, μικρά και μεγάλα, κάθε χρόνο γύρω στα 30.000.000 ευρώ επιδότηση μεταφορικού κόστους των ζωοτροφών και επιδότηση τοπικής παραγωγής ειδικών αγροτικών προϊόντων;
         Αυτή είναι η μομφή σας; Αν αυτή είναι, τώρα σας μέμφομαι εγώ, διότι κάθε έξι μήνες έπρεπε να κάνετε αυτήν τη δουλειά για να έχουμε την ευκαιρία να λέμε και εμείς τα δικά μας και να μην πιάνει η ψυχή του κόσμου μαυρίλα με όσα επιχειρείται να του μεταδώσετε. 
        Ευτυχώς οι νησιώτες τουλάχιστον, για τους οποίους μπορώ να μιλήσω, έχουν μια άλλη γνώση των πραγμάτων. Γνωρίζουν και τα θετικά και τα αρνητικά. Δεν λέω πως δεν υπάρχουν αρνητικά. Δεν πάω να εξωραΐσω καμιά κατάσταση. 
        Αλλά, κύριε Κατσιφάρα -και συγχωρήστε με πάλι που αναφέρομαι στο πρόσωπό σας- έλεος! Δεν σας αρέσει ο αναπτυξιακός νόμος που στα νησιά δίδει επιδότηση 55% του κόστους της επενδύσεως; Δεν σας αρέσει ο νέος αναπτυξιακός νόμος που φθάνει μέχρι 60% στη νησιωτική Ελλάδα;
        ΑΠΟΣΤΟΛΟΣ ΚΑΤΣΙΦΑΡΑΣ: Καλά κάνατε. Απορρόφηση υπάρχει; Δεν υπάρχει καμία απορρόφηση.
        ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής):  Κύριοι συνάδελφοι, δεν σας αρέσει που στο Δ΄ Κοινοτικό Πλαίσιο Στήριξης την περίοδο 2007 – 2013 εξασφαλίστηκαν από το Ταμείο Συνοχής για το Αιγαίο 240.000.000 ευρώ για έργα περιβάλλοντος; Μόνο γι’ αυτά. Δεν μιλάω για την προσβασιμότητα. 
        Εσείς μας παραδώσατε το Νότιο Αιγαίο να είναι η ζάμπλουτος Ελλάς. Γι’ αυτό μας έβγαλαν και οι Βρυξέλες από το «Στόχο 1». Δεν ξέρατε να πείτε αυτό που επαναλαμβάνω κάθε λίγο και λιγάκι, πως τέσσερα νησιά, η Ρόδος, η Κως, η Μύκονος και η Σαντορίνη, δεν αποτελούν το οικονομικό μοντέλο της νησιωτικής Ελλάδος του Νοτίου Αιγαίου.
      Κυρίες και κύριοι συνάδελφοι, τα πράγματα δεν έχουν έτσι όπως τα λέτε. Έχουμε και την άλλη πλευρά και είναι πλευρά που ναι, έχει δυσκολίες, αλλά έχει να πει σε σας ότι ο Γεώργιος Παπανδρέου ο νεώτερος, τον οποίο καλώς τον περιγράψατε ως πολιτικό με παρουσία –διετέλεσε Υπουργός και κυρίως Υπουργός των Εξωτερικών- ήτο Υπουργός Εξωτερικών της τελευταίας Ελληνικής Προεδρίας. Του ζητούσαμε επίμονα στη Χαλκιδική που έγινε το Συμβούλιο, να προτείνει –και έχει δυνατότητα η προεδρεύουσα χώρα να το κάμει- η νησιωτικότης να αποτελέσει στόχο. Όποια πρόταση είδατε εσείς, που τότε ήσασταν εκτός Κοινοβουλίου, την ίδια πρόταση είδαμε και εμείς που ήμασταν εντός Κοινοβουλίου. Καμία πρόταση! Αδιαφορία! 
      Μας μέμφεσθε, κύριοι συνάδελφοι, διότι προχθές στις 30 του μηνός αναθέσαμε στην εταιρεία «Εγνατία Α.Ε.» να εκτελέσει έργα στο Νότιο και στο Βόρειο Αιγαίο και στο Ιόνιο ύψους 30.000.000 ευρώ στα μικρά νησιά; Έχουμε ακόμη 10.000.000 για την «ΕΛΑΝΕΤ». Ξεκίνημα αύριο το πρωί, 8.30΄ η ώρα στο γραφείο μου. Είναι μαζεμένοι οι γενικοί γραμματείς για να γίνει το πρώτο ξεκαθάρισμα των προτάσεων, που έχουν κάμνει οι δήμαρχοι και οι κοινοτάρχες. 
      Δεν είχατε πάρει είδηση πως τα μικρά νησιά δεν μπορούν να ακολουθήσουν διαδικασίες κοινοτικές; Τι κάνατε; Πακέτα επί πακέτων στα χέρια σας. Έπρεπε να περάσουμε ειδικό νόμο εδώ για να χρησιμοποιηθεί ο «ενδιάμεσος φορέας» και να λύσει τα προβλήματα αυτών των μικρών νησιών. 
      Εφέτος, κύριε Πρόεδρε, συμπληρώνονται εξήντα χρόνια από το 1947 της «Ενσωμάτωσης» της Δωδεκανήσου στον κορμό της μητροπολιτικής Ελλάδος. Εγώ το λέγω «επαναπατρισμός». Επιτρέψτε μου, λοιπόν, διότι αποτελεί το έτος αυτό έτος επετειακών εκδηλώσεων για το μεγάλο αυτό γεγονός καθότι το μόνο κέρδος που είχε η χώρα μας με το Β΄ Παγκόσμιο Πόλεμο ήταν ο επαναπατρισμός της Δωδεκανήσου.
      Να αναφερθώ στα Δωδεκάνησα. 
      Θα πάω στη Λήμνο. Το διάταγμα για την πανεπιστημιακή σχολή που έταξαν, τώρα ακόμη βγήκε. Μεθαύριο το παραδίδω στη Λήμνο. Και καμία σχέση με εκείνες τις  μεγαλεπήβολες ιδέες που ελέγοντο, αλλά παρέμεναν λόγια μόνο.
      Κύριοι συνάδελφοι, τα Δωδεκάνησα. Σας φαντάζομαι, μεθαύριο, που θα σας καλέσουμε και πάλι να παραστείτε στην ωραία τελετή της παράδοσης στο αεροδρόμιο της Ρόδου είκοσι τεσσάρων χιλιάδων τετραγωνικών μέτρων στεγασμένου χώρου, συμπληρωματικών των οκτώ χιλιάδων τετραγωνικών μέτρων που παραδώσαμε το καλοκαίρι στις 10 Αυγούστου του 2006. Στις 9 Αυγούστου θυμίζω, ότι παραδώσαμε ένα ολόκληρο αεροδρόμιο, αυτό της Καλύμνου! Πετάει αεροπλάνο τώρα στην Κάλυμνο. Το είχατε το πρόγραμμα είκοσι χρόνια στα χέρια σας. Σε δυο χρόνια μέσα παρεδόθη από εμάς αεροδρόμιο. Έχουμε αεροπορική σύνδεση, σήμερα με Αθήνα.
      Θυμάμαι εκείνη την οδύνη και το σπαραγμό των συναδέλφων από το ΠΑ.ΣΟ.Κ. που παρακολουθούσαν την τελετή. Φαντάζομαι πως θα είναι η ίδια οδύνη και ο ίδιος σπαραγμός και κατά την παράδοση των έργων, που τώρα σας λέω.
      Αναγνωρίστε. Δεν βλάπτει. 
      Εγώ ανήκω σε εκείνους τους Βουλευτές –έχω κάποια σειρά ετών θητεύων εδώ- που αναγνωρίζουν πως και η δική σας κυβέρνηση δεν ήταν κυβέρνηση μηδενικής δράσεως.
      ΜΑΡΚΟΣ ΜΠΟΛΑΡΗΣ: Ο κ. Καραμανλής δεν πήγε στα εγκαίνια του «Ελευθέριος Βενιζέλος». 
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Να με αφήσετε να ολοκληρώσω. Σας παρακαλώ! 
      ΠΡΟΕΔΡΕΥΩΝ (Γεώργιος Σούρλας): Είστε Βορειοελλαδίτης. Γιατί απαντάτε; Στον κ. Καλαντζή έπρεπε να απαντήσετε. 
      ΜΑΡΚΟΣ ΜΠΟΛΑΡΗΣ: Μας λέει ότι είχαμε οδύνη …
      ΠΡΟΕΔΡΕΥΩΝ (Γεώργιος Σούρλας): Παρακαλώ!
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Αναγνωρίζω ότι και η κυβέρνησή σας απεπειράθη. Μείνατε, όμως, στις απόπειρες. Πώς να το κάνουμε! Δεν μας παραδώσατε στην πρώτη ναυτική δύναμη του κόσμου το ακτοπλοϊκό; Σας πιάνει η ψυχή σας που βλέπετε τώρα καράβια να χτίζονται σε ελληνικά ναυπηγεία. 
      Η Ελευσίνα προχθές μας παράδωσε –έγινε καθέλκυση- το «Νήσος Χίος». Είκοσι χρόνια είχε να γίνει καράβι στην Ελευσίνα. Ο Σκαραμαγκάς μάς παρέδωσε το «Νήσος Μύκονος». Ταξιδεύει. 
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, παρακαλώ συντομεύετε.
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Επαναπατρίσαμε το «Διαγόρας». Και αν φωνάζουν καμιά φορά κάτω εκεί στο νότο «ακτοπλοϊκόν» και «ακτοπλοϊκόν», δεν είναι το αβάπορο.
     Εταιρεία με ταχύπλοα,καράβια έχει! Παράδες θέλει από το δημόσιο αλλά με τις μεθόδους τις δικές σας και όχι με την καθαρότητα του νόμου και του συστήματος ακτοπλοΐας.
     Μένω εδώ! Λέγω, όμως, ότι εγώ σας μέμφομαι. Έπρεπε την πρόταση μομφής να την καταθέτετε κάθε έξι μήνες. Είμαι απ’ αυτούς που πιστεύουν, «εκλογές εδώ και τώρα» –όχι για κάποιον άλλο λόγο, αλλά επειδή τις θέλετε εσείς. Έχω δε την βεβαιότητα πως θα επαναληφθεί το 9 – 4. Για όσους δεν το γνωρίζουν, λέγω ότι το Αιγαίο ανέδειξε εννέα Βουλευτές της Νέας Δημοκρατίας και τέσσερις του ΠΑ.ΣΟ.Κ., γιατί οι Αιγαιάτες εκτιμούν και τιμούν. 
     Κύριοι συνάδελφοι, είμασθε πανέτοιμοι εντός και εκτός Κοινοβουλίου πολιτικά να αναμετρηθούμε, αλλά προπάντων είμασθε πανέτοιμοι να πάμε στο λαό, να μιλήσουμε μαζί του και να έχουμε κι εσάς συνοδεία για να δείτε πώς μας υποδέχονται οι νησιώτες, που μας παραδώσατε με πρόβλημα ηλεκτρικού ρεύματος, που έχουν πρόβλημα νερού, βαποριών, λιμανιών. Είμασθε πανέτοιμοι και θέλω να σας πω πως το πρώτο βήμα της ετοιμότητας αποδεικνύεται από τις τοποθετήσεις μας εντός του Κοινοβουλίου. Το επόμενο βήμα θα γίνει εκτός Κοινοβουλίου. Εκλογές θέλετε και εγώ εισηγούμαι εκλογές να γίνουν!
     ΠΡΟΕΔΡΕΥΩΝ (Γεώργιος Σούρλας): Η κ. Χριστοφιλοπούλου έχει το λόγο. 
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κύριε συνάδελφε, την ώρα που μιλάγατε, αναρωτιόμουν, τι θα σκεφτεί ο κάτοικος της Κύθνου και των άλλων νησιών που και αυτήν τη στιγμή είναι χωρίς συγκοινωνία; Τι θα σκέφτονται άραγε οι πολίτες που και πέρυσι το καλοκαίρι και πρόπερσι το καλοκαίρι καταταλαιπωρήθηκαν στα λιμάνια της ταλαιπωρίας; Ορισμένα από αυτά τα λιμάνια είναι και στη δική μου εκλογική περιφέρεια, στη Ραφήνα, στο Λαύριο και αλλού.
     (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ )
     Ομιλείτε, κύριοι συνάδελφοι της Κυβέρνησης, εσείς, η Κυβέρνηση των λιμανιών της ταλαιπωρίας, η Κυβέρνηση των μονοπύθμενων πλοίων των μεγαλοσυμφερόντων. Τολμάτε και ομιλείτε. Ομιλείτε για νησιά, για βαπόρια, για τουρισμό. Λυπούμεθα πάρα πολύ, αλλά καταθέσαμε αυτήν την πρόταση δυσπιστίας γιατί δεν πάει άλλο. Ο κόμπος έχει φθάσει στο χτένι. Οι πολίτες γνωρίζουν. Ούτε αντέχουν άλλο ούτε ανέχονται άλλο την Κυβέρνησή σας. Γι’ αυτό πήραμε με τον Αρχηγό μας και με όλη την Κοινοβουλευτική Ομάδα του ΠΑ.ΣΟ.Κ. αυτήν την πρωτοβουλία να καταθέσουμε την πρόταση μομφής, γιατί άλλα λέγατε προεκλογικά στους πολίτες, άλλα τους λέτε σήμερα, ότι κάνετε ή θα κάνετε και άλλα κάνετε στα αλήθεια. Υπάρχει κρυφή ατζέντα και υπάρχει σε όλα κρυφή ατζέντα. Λόγια, λόγια. Δεν είναι τυχαίο ότι και ο Πρωθυπουργός, αλλά και οι περισσότεροι Υπουργοί μιλούν μ’ έναν ενεστώτα διαρκείας «προωθούμε, δημιουργούμε, κατασκευάζουμε». Τι; Πού είναι;
     Αρχίζω από την οικονομία. Η κορυφαία σας επιλογή δεν ήταν άλλη από το να κάνετε μια απογραφή, μόνο και μόνο για να έχετε άλλοθι, άλλοθι για την λιτότητα και άλλοθι για να κατασυκοφαντήσετε την κυβέρνηση του ΠΑ.ΣΟ.Κ.. Μόνο που διασύρατε τη χώρα διεθνώς και διασύρατε την κεκτημένη δυναμική της ελληνικής οικονομίας. Και σήμερα αυτοσυγχαίρεστε ότι μειώθηκαν τα ελλείμματα, αυτά τα ελλείμματα που τεχνητά εσείς «υψώσατε». Και τι άλλο κάνατε; Αυξήσατε το Α.Ε.Π. της χώρας και καταδικάζετε τη χώρα σε λιγότερους πόρους, ενώ ο Έλληνας αισθάνεται φτωχότερος. Πλαστές εικόνες, δημιουργήσατε λοιπόν. Εμπαίζετε τους πολίτες με πλαστές εικόνες. Ψευδή μηνύματα περνάτε στο λαό.
      Τι ζει ο πολίτης σήμερα, όμως; Ποια είναι η αλήθεια του σημερινού πολίτη; Ας πάρουμε το συνταξιούχο. Τάξατε στο συνταξιούχο μεγαλύτερη σύνταξη. Λέγατε ότι ήταν ψίχουλα αυτά που έδιναν οι κυβερνήσεις του ΠΑ.ΣΟ.Κ.. Εμείς θα θέλαμε να είναι περισσότερα, ήταν, όμως, αυξήσεις της τάξης του 15% με 50% τα τελευταία πέντε χρόνια της διακυβέρνησής μας. Ούτε τα μισά ψίχουλα δεν του δώσατε και αφού τα πήρατε από το συνταξιούχο από παντού, με την αύξηση του Φ.Π.Α., με την ακρίβεια στα είδη ευρείας κατανάλωσης, με τους έμμεσους φόρους τους οποίους αυξήσατε. Αφού του τα πήρατε πολλαπλά από την τσέπη του, έρχεστε σήμερα και του δίνετε κάποιες αυξήσεις. 
     Και τι άλλο του λέτε; Πάλι τάζετε. Το 2009 θα σας κάνουμε εθνική σύνταξη. Ποιος σας πιστεύει; Ποιους κοροϊδεύετε; Σίγουρα όχι τους συνταξιούχους. Στους ασφαλισμένους, αλήθεια, τι λέτε; Τι λέγατε προεκλογικά και τι λέτε και σήμερα και αυτές τις μέρες εσείς και ο Υπουργός Απασχόλησης; Βιωσιμότητα του ασφαλιστικού, νοικοκύρεμα των ταμείων, εξορθολογισμός του συστήματος; Τι κάνατε; Βάλατε το ασφαλιστικό στον αυτόματο πιλότο. Εκτινάξατε τα χρέη των ταμείων. Η εκτίναξη των χρεών των ταμείων έφθασε στο 85%, τα τελευταία τρία χρόνια. 
     Και όχι μόνο αυτό, αλλά με τις νεοφιλελεύθερες άκριτες πολιτικές σας του ξεπουλήματος της Εμπορικής Τράπεζας και του Ο.Τ.Ε. τι κάνατε; Επιβαρύνατε επιπλέον τα ταμεία. Δεν φθάνει, λοιπόν, που πουλάτε ακριβά και αγοράζετε φθηνά, δεν φθάνει που ξεπουλάτε τον Ο.Τ.Ε. κάνετε και ρυθμίσεις που επιβαρύνουν τα ταμεία. Και τις φέρνετε νύχτα στο Κοινοβούλιο. Τις φέρνετε με τροπολογία νύχτας Παρασκευής. Αυτοί είστε. Σας είδαν οι πολίτες. Σας κατάλαβαν. 
     Τι λέτε, αλήθεια, σήμερα στους Έλληνες ασφαλισμένους; Ποιες είναι οι σημερινές σας ομιλίες; Και πάλι διγλωσσία. Από τη μια τους λέτε δεν θα μειώσω τις συντάξεις, δεν θα αυξήσω τα όρια ηλικίας, δεν θα αυξήσω τις εισφορές και την άλλη ξαμολάτε τους «λαγούς», πότε είναι οι διοικητές των τραπεζών, πότε είναι οι γενικοί γραμματείς, πότε είναι οι πρόεδροι των επιτροπών. Και τι λένε αυτοί; Παράταση του εργασιακού βίου, περικοπές, αυτή είναι η κρυφή σας ατζέντα. Αυτή, κυρίες και κύριοι της Κυβέρνησης, είναι η κρυφή σας ατζέντα για το ασφαλιστικό. Μια ατζέντα που νομίζετε ότι θα την εμφανίσετε μετά τις εκλογές. Όμως, μετά τις εκλογές θα υπάρχει άλλη κυβέρνηση και άλλη ατζέντα. 
     Αλήθεια, πώς θα πιστέψει όλος ο κόσμος ότι δεν θα τα κάνετε όλα αυτά, όταν θυμίζω το τι κάνετε με τη μείωση συντάξεων στο Ο.Α.Ε.Ε.-Τ.Ε.Β.Ε.. Σας ακούν άνθρωποι ασφαλισμένοι στο Ο.Α.Ε.Ε.-Τ.Ε.Β.Ε.. Τους μειώνετε τις συντάξεις. Δεν σας πιστεύουν. 
     Τι κάνατε στο θέμα της υγείας, αλήθεια; Και εκεί μας τάξατε τα πάντα. Λαγούς με πετραχήλια και φθηνά φάρμακα και καλά νοσοκομεία. Στενάζουν τα νοσοκομεία. Κλειστές οι εντατικές. Στενάζει το προσωπικό. Γιατροί και νοσηλευτές δουλεύουν υπερωρίες. Δεν αντέχουν άλλο. Βουλιάζει το Ε.Σ.Υ.. Το ωράριο των γιατρών είναι και αυτό στον αέρα. Οι ξενώνες αποασυλοποίησης των ψυχικά ασθενών και αυτοί στον αέρα. Κάποιος συνάδελφος είπε πριν για τα ναρκωτικά. Τολμάτε και μιλάτε; Τις λίστες της μεθαδόνης τις τριπλασιάσατε μέσα σε τρία χρόνια. Τι να πει κάποιος και τι να πρωτοδεί. Και τι έγινε με το φθηνό φάρμακο, που λέγατε προεκλογικά; Και αυτό ακρίβυνε για τον κοσμάκη. Εν τω μεταξύ η φαρμακευτική δαπάνη έχει πάει στα ύψη. Και τι κάνατε; Καταργήσατε τη λίστα. Έτσι κάνετε. Αυτά κάνετε. 
     Τι υφίσταται η ελληνική οικογένεια αλήθεια; Υφίσταται την αφαίμαξη του εισοδήματός της. Μας λέγατε εδώ, κύριοι συνάδελφοι, πριν για την αναδιανομή του εισοδήματος. Και μας περιγελούσατε. Το πρώτο που κάνατε εσείς ήταν να δώσετε δυο δισεκατομμύρια φοροελαφρύνσεις για τις μεγάλες επιχειρήσεις. Και ακόμα οι φοροελαφρύνσεις σας στοχεύουν στα μεγάλα εισοδήματα, ενώ τα χαμηλά εισοδήματα «χάνουν». Αυτή είναι η πολιτική σας. Τι γίνεται με τους θεσμούς που υποστηρίζουν την οικογένεια, την τρίτη ηλικία, το παιδί, τη «Βοήθεια στο Σπίτι», τα κέντρα δημιουργικής απασχόλησης παιδιών, τα ολοήμερα σχολεία, οι βρεφονηπιακοί σταθμοί; Τι γίνεται μ’ αυτά; Κλυδωνίζονται οι θεσμοί. Υποχρηματοδοτούνται. Δουλεύουν απλήρωτοι οι εργαζόμενοι. Κινδυνεύουν να κλείσουν οι δομές. 
     Τι έχει να πει τώρα ο κ. Καραμανλής στις μητέρες, που σαν την καλή χαρά τις είχε επισκεφθεί προεκλογικά; Τι θα τους πει τώρα; Τι θα πει στην τρίτεκνη οικογένεια; Εκεί και αν είναι το μεγάλο φιάσκο, η μεγάλη απάτη. Μέχρι πρόταση νόμου φέρατε προεκλογικά ως αντιπολίτευση εδώ μέσα στη Βουλή ότι θα εξομοιώσετε τους τρίτεκνους. Τους «πετάξατε» ένα διχίλιαρο και μια στρατιωτική θητεία και τους εξαπατήσατε χονδροειδώς. 
     Τι λέτε στον άνεργο; Του λέτε ότι μαγειρεύετε την εγγεγραμμένη ανεργία για να μη φαίνεται; Πού είναι ένα νέο πρόγραμμα απασχόλησης μέσα στην τριετία; Ούτε ακόμα το δικό μας το νόμο για τις άνεργες μητέρες και για τους νέους δεν καταφέρατε να εφαρμόσετε παρ’ ότι λέγατε ότι θα το κάνετε. Γιατί; Γιατί οι οικονομικές σας επιλογές και προτεραιότητες είναι άλλες. Και βεβαίως σε ό,τι αφορά συμβασιούχους άλλο θέμα: Τους τάξατε ότι θα μονιμοποιηθούν. Πλην ελαχίστων, τι είδαν; Είδαν απολύσεις, είδαν εμπαιγμό. 
     Είστε αυτή η Κυβέρνηση, η οποία ξέρει να επιτρέπει την ξυλοκόπηση φοιτητών, ξέρει να επιτρέπει την εξύβριση των δασκάλων που απεργούν, την εξύβριση ακόμα και από την αρμόδια Υπουργό σας. Λυπάμαι πολύ.
      Είστε αυτοί που εκτρέφουν την Αστυνομία της «σιδηρογροθιάς» και της «αναξιοκρατίας», την Αστυνομία της «ζαρντινιέρας». Είστε αυτοί που επαναφέρουν τους αγροφύλακες, όταν τα νοσοκομεία χρειάζονται επειγόντως νοσηλευτές. Από τους πραίτορες urbanis του κ. Πολύδωρα θα πάμε στους πραίτορες agricoli.
      Και επειδή σας αρέσει –και πριν το κάνατε- να ανασκαλεύετε το παρελθόν, το μόνο που σας μένει να επαναφέρετε από την παλαιά Δεξιά, που σήμερα δείχνετε να την ξεχνάτε, είναι τα Τάγματα Ασφαλείας. Ε, φέρτε τα και αυτά. Θα ολοκληρώσει το σκηνικό.
      Παίζετε με τους θεσμούς και με το Κοινοβούλιο και μετά λέτε ότι εμείς το κάνουμε. Αυτή, εξάλλου, είναι η πολιτική σας. Μία ρητορεία κούφια. Είστε αυτοί που μετρούν τα κατεβασμένα χέρια. Είστε αυτοί που μετρούν τους παρόντες αναρμοδίους στις επιτροπές της Βουλής, όπως κάποτε μετρούσατε τα δένδρα και τους πεθαμένους. Δεν τα ξεχνάτε αυτά. Δεν τα ξεχνάει, όμως, ούτε και ο ελληνικός λαός ούτε και οι νέοι. Διότι τώρα το κατάλαβαν και οι νέοι. Τώρα είδαν τι θα πει Δεξιά και οι νέοι άνθρωποι. 
      Αναλάβατε την εξουσία, υψώνοντας το λάβαρο της επανίδρυσης του κράτους. Και δεσμευθήκατε για την αρχή της διαφάνειας σεμνά και ταπεινά. Και επακολούθησε το ακριβώς αντίθετο. Ένα κράτος πελατειακό, συγκεντρωτικό, ένα κράτος του ρουσφετιού, των «γαλάζιων» παιδιών και των «ημετέρων». Στημένοι οι δικοί σας –«Μιχαλόλιες» και άλλοι- σε όλες τις Δ.Ε.Κ.Ο., σε όλα τα Υπουργεία. Παντού στημένοι οι δικοί σας, για να εξυπηρετούν τα συμφέροντα της Δεξιάς, σ’ όλα τα Υπουργεία. 
      Ζούμε, λοιπόν, στην εποχή του κράτους της Δεξιάς.
      Κλείνω, κύριε Πρόεδρε, την ομιλία μου, θυμίζοντας μία μόνο εικόνα, αυτή της επέλασης των σιδηροδέσμιων «κουμπάρων», αυτών των «κουμπάρων» –«Πανάγων» και άλλων- τους οποίους επιδείξατε στα κανάλια, φορώντας χειροπέδες, σε μία εναγώνια προσπάθεια να δείξετε ότι πατάσσετε τη διαφθορά, όταν αυτοί οι «Πανάγοι» ήταν δικά σας παιδιά. 
      Πού είναι αυτοί οι «κουμπάροι», κυρίες και κύριοι συνάδελφοι, σήμερα; Πού βρίσκονται αυτοί οι κουμπάροι, οι οποίοι αφέθησαν προσωρινά ελεύθεροι, για να προσέλθουν στις ορκωμοσίες, όπως αυτή του κ. Ψωμιάδη και να καταχειροκροτηθούν από το ακροατήριο της Νέας Δημοκρατίας; Να καταχειροκροτηθούν, λέγοντες δε, κομπορρημονώντας: «Έχω αναδείξει εγώ» -είπε ο κ. Πανάγος- «καμιά δεκαριά Βουλευτές της Νέας Δημοκρατίας.»
      Αυτοί είστε. Είστε η Κυβέρνηση της διαφθοράς, είστε η Κυβέρνηση της αναξιοκρατίας, είστε η Κυβέρνηση της ανικανότητας!
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε σας παρακαλώ, κυρία συνάδελφε.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Ολοκληρώνω, κύριε Πρόεδρε.
      Ήρθε η ώρα να μιλήσει ο λαός. Τολμήστε και κάντε εκλογές τώρα!
      (Χειροκροτήματα από την πτέρυγα του ΠΑ.ΣΟ.Κ.)
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής):  Κύριε Πρόεδρε, παρακαλώ το λόγο.
      ΠΡΟΕΔΡΕΥΩΝ (Ιωάννης Τραγάκης): Κύριε Υπουργέ, έχει νόημα;
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Κύριε Πρόεδρε, για ένα λεπτό σας παρακαλώ.
      ΧΡΗΣΤΟΣ ΠΡΩΤΟΠΑΠΑΣ: Δεν μιλήσατε, κύριε Παυλίδη; Πάλι; 
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Ένα λεπτό, κύριε συνάδελφε.
       ΕΥΑΓΓΕΛΟΣ ΠΑΠΑΧΡΗΣΤΟΣ: Αυτή πλέον δεν είναι Βουλή Βουλευτών, αλλά Υπουργών.
      (Θόρυβος από την πτέρυγα του ΠΑ.ΣΟ.Κ.)
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Κύριοι συνάδελφοι…
      (Θόρυβος από την πτέρυγα του ΠΑ.ΣΟ.Κ.)
      ΧΡΗΣΤΟΣ ΠΡΩΤΟΠΑΠΑΣ: Παρεμβάσεις και πάλι παρεμβάσεις. Και τρίτη παρέμβαση;
      ΠΡΟΕΔΡΕΥΩΝ (Ιωάννης Τραγάκης): Ένα λεπτό, κύριοι συνάδελφοι.
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Ακούστε, κύριοι συνάδελφοι. Την κριτική τη δέχομαι. Τη διαφθορά δεν δέχομαι. Και μη μιλάτε εσείς για διαφθορά, που αν βρίσκεστε στη θέση, που βρίσκεστε, ένας κύριος λόγος είναι γιατί σας καταδίκασε ο λαός για τη διαφθορά.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ.
      Ο συνάδελφος κ. Χαρακόπουλος έχει το λόγο.
      ΜΑΞΙΜΟΣ ΧΑΡΑΚΟΠΟΥΛΟΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, από το ύφος και την ένταση των αγορεύσεων των συναδέλφων του ΠΑ.ΣΟ.Κ. είναι κατανοητό ότι η Αξιωματική Αντιπολίτευση καταφεύγει και πάλι στο γνώριμο δρόμο της οξύτητας και της πόλωσης.
      Η κ. Χριστοφιλοπούλου, που αποχωρεί από την Αίθουσα, πριν από λίγο έφτασε στο σημείο να θυμηθεί μέχρι και τα Τ.Ε.Α., σε μία απέλπιδα προσπάθεια να συσπειρώσουν…
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Και τα Τάγματα Ασφαλείας. Ογδόντα χρόνια.
      ΜΑΞΙΜΟΣ ΧΑΡΑΚΟΠΟΥΛΟΣ: Ακόμα χειρότερα. Τα Τάγματα Ασφαλείας. Τόσο μεγάλη βουτιά στην Ιστορία για να συσπειρώσουν.
      …την εκλογική τους βάση, η οποία δυσπιστεί για την αποτελεσματικότητα της αντιπολιτευτικής σας πολιτικής.
      Αναμφίβολα είναι συνταγματικό δικαίωμα της Αξιωματικής Αντιπολίτευσης η κατάθεση πρότασης δυσπιστίας. Πιστεύετε, όμως, αλήθεια ότι μπορεί η Κυβέρνηση με αυτήν την πρόταση μομφής να χάσει τη δεδηλωμένη; Το μόνο που καταφέρνετε, διατυπώνοντας την πρόταση μομφής μεσούσης της διαδικασίας της αναθεώρησης του Συντάγματος, είναι να αποκαλυφθεί στο μέγεθός της η θεσμική σας ανευθυνότητα.
      Η πρόταση δυσπιστίας συνοδεύεται, όμως, και από το αίτημα των πρόωρων εκλογών. Ζητείτε βέβαια πρόωρες εκλογές εκ του ασφαλούς, γνωρίζοντας ότι η Κυβέρνηση Καραμανλή δεν θα θυσιάσει την Αναθεώρηση του Συντάγματος και δεν θα μπει στον πειρασμό να προκαλέσει πρόωρη προσφυγή στις κάλπες. 
      Γιατί, όμως, ζητάτε πρόωρες εκλογές; Διαπιστώσατε δυσαρμονία ανάμεσα στη λαϊκή βούληση και στη σύνθεση της Βουλής; Δείχνουν κάτι τέτοιο οι έρευνες της κοινής γνώμης; Αντίθετα όλες οι δημοσκοπήσεις, που βλέπουν το φως της δημοσιότητας, επιβεβαιώνουν την πρωτοκαθεδρία της Νέας Δημοκρατίας και δείχνουν διεύρυνση της ψαλίδας που τη χωρίζει από το ΠΑ.ΣΟ.Κ.. Γιατί, λοιπόν, το αίτημα των πρόωρων εκλογών. Είναι εμφανές ότι εκείνοι που συμβούλευσαν τον κ. Γιώργο Παπανδρέου να ζητήσει επίσπευση των εκλογών, βιάζονται να γευθεί το πικρό ποτήρι μιας νέας εκλογικής ήττας, προκειμένου να δρομολογηθούν οι αλλαγές στην ηγετική ομάδα της Αξιωματικής Αντιπολίτευσης.
      Κυρίες και κύριοι συνάδελφοι, η Κυβέρνηση δεν παίζει με τους θεσμούς. Δεν ακολουθούμε το ΠΑ.ΣΟ.Κ. σε τακτικισμούς. Εμείς πορευόμαστε πάντα με γνώμονα το εθνικό συμφέρον, με σταθερή πυξίδα, με στρατηγική. Δεν μπορείτε ωστόσο, να κρύβεστε στο διηνεκές πίσω από το δάκτυλό σας, πίσω από τακτικισμούς. Οφείλετε να πάρετε θέση για την αναθεώρηση του άρθρου 16 του Συντάγματος.
      Ζητάτε, όμως, εκλογές, όταν κατά δική σας ομολογία δεν έχετε ακόμα ολοκληρώσει το πρόγραμμά σας. Και τούτο επιβεβαιώνει ότι η κίνησή σας αυτή δεν είναι τίποτα άλλο παρά ένα πυροτέχνημα. Θα πρέπει, όμως, να θυμόσαστε ότι οι εντυπώσεις που δημιουργούν τα πυροτεχνήματα, έχουν βραχεία διάρκεια. 
      Κυρίες και κύριοι συνάδελφοι, πράγματι οι πολίτες θα ήθελαν κάποια πράγματα να προχωρήσουν με γρηγορότερους ρυθμούς. Νοσταλγοί, όμως, των ημερών του ΠΑ.ΣΟ.Κ., δεν υπάρχουν, παρά μόνο στις τάξεις του κομματικού σας στρατού, που θα ήθελε βεβαίως αναβίωση των προνομίων του. Το ΠΑ.ΣΟ.Κ. διολισθαίνει συνεχώς σε φραστικές υπερβολές. Επαναλήφθηκαν, δυστυχώς, αυτές τις ημέρες και στην Αίθουσα αυτή οι γνωστοί αφορισμοί περί συμμοριών, Σικελών μαφιόζων, που πρωτοεκστόμισε ο Αρχηγός της Αξιωματικής Αντιπολίτευσης κ. Παπανδρέου. 
      Όλα αυτά δείχνουν πανικό σε μια προσπάθεια να μαζέψετε την εκλογική σας βάση. Κατανοητός είναι ο στόχος σας. Φοβούμαι, όμως, ότι ακολουθείτε αδιέξοδο δρόμο. Χωρίς ξεκάθαρες θέσεις, μόνο με άρνηση για την άρνηση, με καταστροφολογία και μηδενισμό, οι πολίτες δεν θα σας εμπιστευθούν. 
      Κυρίες και κύριοι συνάδελφοι, ο κόσμος κατανοεί την ανάγκη των μεταρρυθμίσεων και των αλλαγών. Δύο χρόνια τώρα κρύβεστε πίσω από το δάκτυλό σας και αρνείστε να πάρετε θέση για τη μεταρρύθμιση στο χώρο της παιδείας. Αποχωρήσατε από τον εθνικό διάλογο. Υπεκφεύγετε, πιστεύοντας ότι έτσι ικανοποιείτε όσους είναι βολεμένοι με τη σημερινή τελματώδη κατάσταση. 
      Εκπροσωπείτε πλέον το φοβικό κομμάτι της ελληνικής κοινωνίας, που αντιμετωπίζει με δέος τις αλλαγές, που είναι επιφυλακτικό σε κάθε τι καινούργιο και νέο. Εμείς πιστεύουμε ότι οι αλλαγές είναι αναγκαία προϋπόθεση προόδου και ευημερίας για τη χώρα. 
      Το 1981 κερδίσατε τις εκλογές με το σύνθημα της «αλλαγής» και σήμερα έχετε μετατραπεί στο κόμμα που ευαγγελίζεται τη στασιμότητα και την ακινησία στην ελληνική κοινωνία, προκειμένου να μη χάσουν τη βόλεψη τους όσοι επί των ημερών σας βρέθηκαν στα λεγόμενα «ρετιρέ». 
      Κυρίες και κύριοι συνάδελφοι, σε μία εποχή που η γνώση τρέχει με ιλιγγιώδεις ρυθμούς, εσείς επιβραβεύετε την ήσσονα προσπάθεια. Ενοχλείσθε από την καθιέρωση της βάσης του δέκα (10) για την εισαγωγή στα πανεπιστήμια. Δεν προετοιμάζετε με το δημόσιο λόγο σας τα παιδιά για το δύσκολο ανταγωνιστικό κόσμο στο παγκοσμιοποιημένο περιβάλλον της αγοράς εργασίας. Αντίθετα, επιλέγετε να γίνεστε ευχάριστοι, υποσχόμενοι εγχώριους παραδείσους, όπου δεν χρειάζεται κανείς να κοπιάσει για να μπει στο πανεπιστήμιο. Δεν χρειάζεται να κοπιάσει για να πάρει πτυχίο. Μαγκιά είναι να παραμένει κάποιος αιώνιος φοιτητής. Αυτό είναι το μήνυμα που στέλνετε στην ελληνική κοινωνία;
      Κυρίες και κύριοι συνάδελφοι, μέχρι πότε θα έχουμε ιδεοληψίες για το άσυλο; Το άσυλο θεσπίστηκε για την προστασία της ελεύθερης διακίνησης ιδεών στα πανεπιστήμια ή για τη διευκόλυνση της δράσης εγκληματικών στοιχείων, που δίνουν ιδεολογικό περιεχόμενο στην έκνομη συμπεριφορά τους; Τα πανεπιστήμια θα καίγονται, θα καταστρέφονται και οι φορολογούμενοι θα πληρώνουν ξανά και ξανά, γιατί ένα μέρος του πολιτικού κόσμου δεν τολμά να ξεπεράσει τις αγκυλώσεις του χθες και να ορθώσει το ανάστημά του.
      Δυστυχώς, οι περισσότεροι από αυτούς που υπερασπίζονται αυτού του είδους τα πανεπιστήμια, αυτοί που δεν θέλουν, που αρνούνται πεισματικά τις αλλαγές στη δημόσια παιδεία, είναι εκείνοι που πρώτοι στέλνουν τα παιδιά τους στα ιδιωτικά σχολεία και στα πανεπιστήμια του εξωτερικού. Οποία υποκρισία! 
      Κυρίες και κύριοι συνάδελφοι, η πρόταση μομφής είναι μια κίνηση που δεν πείθει ούτε καν τους ψηφοφόρους του ΠΑ.ΣΟ.Κ.. Κάντε μια βόλτα στη δικτυακή πύλη του «in.gr» και δείτε πώς υποδέχθηκαν οι ψηφοφόροι του ΠΑ.ΣΟ.Κ. την πρόταση δυσπιστίας που καταθέσατε. Οι πολίτες δυσπιστούν. Σας μέμφονται και το δείχνουν στις δημοσκοπήσεις. Το έδειξαν στις δημοτικές και νομαρχιακές εκλογές. Σας μέμφονται, γιατί στα τρία χρόνια της νέας διακυβέρνησης δεν βρήκατε ένα λόγο αυτοκριτικής για τα λάθη σας. Σας μέμφονται, γιατί στα τρία χρόνια διακυβέρνησης της Νέας Δημοκρατίας δεν αναγνωρίσατε ένα σωστό μέτρο, για να το υπερψηφίσετε. Σας μέμφονται, γιατί στρουθοκαμηλίζετε και δεν παίρνετε θέση στα μεγάλα προβλήματα του τόπου. 
      Κυρίες και κύριοι συνάδελφοι, για μια ακόμα φορά το ΠΑ.ΣΟ.Κ. θυσιάζει την ουσία της πολιτικής στο βωμό των πρόσκαιρων εντυπώσεων. Λυπούμαι, κύριε Πρόεδρε, διότι κάποιοι μπερδεύουν το Βήμα της Βουλής με τα πρωϊνάδικα των καναλιών και τα τηλεπαράθυρα και αντί για επιχειρήματα, καταφεύγουν σε τηλεοπτικές ατάκες, ελπίζοντας στην προσοχή του αδηφάγου τηλεοπτικού φακού, της τηλεόρασης. 
      Επειδή, όμως, ουδέν κακόν αμιγές καλού, είναι θετικό το γεγονός ότι από την τριήμερη συζήτηση στη Βουλή, με αφορμή την πρόταση μομφής που κατέθεσε το ΠΑ.ΣΟ.Κ. προς την Κυβέρνηση, αποκαλύφθηκε σε όλο της το μεγαλείο η μικροκομματική τακτική της Αξιωματικής Αντιπολίτευσης. Αποδεικνύεται ότι υπό το άγχος μιας νέας εκλογικής ήττας, καταφεύγετε σε σπασμωδικές κινήσεις.
      Κυρίες και κύριοι συνάδελφοι, ξέραμε από το παρελθόν σας ότι με περισσή ευκολία ενδίδατε στο λαϊκισμό. Δεν πιστεύαμε, όμως, ότι θα φτάσετε στο σημείο να αδιαφορείτε για τη συνταγματική Αναθεώρηση, προκειμένου να μη φανούν οι αντιθέσεις σας στο επίμαχο άρθρο 16. 
      Κυρίες και κύριοι συνάδελφοι, αφαιρέσατε από τη φαρέτρα σας το έσχατο όπλο της κοινοβουλευτικής σας δράσης, που είναι η κατάθεση πρότασης δυσπιστίας. Τα πυρά σας για άλλη μια φορά αποδείχθηκαν άσφαιρα. Οι πολίτες εμπιστεύονται τη νέα διακυβέρνηση και τον Πρωθυπουργό της χώρας, τον Κώστα Καραμανλή. Αξιώνουν από εμάς να προχωρήσουμε με ταχύτερους ρυθμούς το μεταρρυθμιστικό μας έργο, γιατί η Ελλάδα δεν μπορεί να παραμένει δέσμια στο χθες. Εσείς επιλέξατε να εκπροσωπείτε τις οργανωμένες συντεχνίες, που ενδιαφέρονται για τη διατήρηση των προνομίων τους. Εμείς εκπροσωπούμε την ήρεμη πλειοψηφία, που αγωνιά για την πορεία των μεταρρυθμίσεων. Εσείς επιλέξατε να εκπροσωπείτε το χθες. Εμάς μας ενδιαφέρει το σήμερα και κυρίως το αύριο του ελληνικού λαού και γι’ αυτό εργαζόμαστε. 
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε. 
      Το λόγο έχει ο συνάδελφος κ. Παπαδόπουλος.
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Κύριε Πρόεδρε, παρακαλώ το λόγο. 
      ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Παυλίδη, έχετε το λόγο. 
      (Θόρυβος από την πτέρυγα του ΠΑ.ΣΟ.Κ.)
      ΜΑΡΚΟΣ ΜΠΟΛΑΡΗΣ: Τρίτη φορά μιλάει. 
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Για μια διόρθωση, κύριε συνάδελφε.
      ΧΡΙΣΤΟΣ ΒΕΡΕΛΗΣ: Μόνο 25% του χρόνου μιλάει το ΠΑ.ΣΟ.Κ.. 
      ΠΡΟΕΔΡΕΥΩΝ (Ιωάννης Τραγάκης): Ένα λεπτό, ακούστε τι θα πει. 
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Όλο εσάς ακούμε, κύριε Πρόεδρε.
      ΧΡΥΣΑ ΜΑΝΩΛΙΑ: Να μιλήσουμε και εμείς. 
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Κύριοι συνάδελφοι, μια διόρθωση θέλω να κάνω. 
      Κύριε Βερελή, μας ήρθατε αγριεμένος. Εσείς είστε ήρεμος άνθρωπος.
      ΧΡΙΣΤΟΣ ΒΕΡΕΛΗΣ: Δύο ώρες μιλούσατε… 
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Έκαμα λάθος προηγουμένως. Απεκάλεσα τον κ. Πρωτόπαπα ως κ. Ρέππα. Το διορθώνω. Όμως, επί ώρες εκάθετο εκεί ο κ. Ρέππας και ως εκ τούτου εις αυτό οφείλεται η προσφώνηση.
      ΠΡΟΕΔΡΕΥΩΝ (Ιωάννης Τραγάκης): Κύριοι συνάδελφοι, σταματήστε επιτέλους τις διαμαρτυρίες. Αφήστε να ακούσετε τι θα πει πρώτα.
      Ορίστε, κύριε Παπαδόπουλε, έχετε το λόγο.
      ΑΛΕΞΑΝΔΡΟΣ ΠΑΠΑΔΟΠΟΥΛΟΣ: Κυρίες και κύριοι συνάδελφοι, εγώ θέλω να θέσω ένα απλό ερώτημα στους συναδέλφους Βουλευτές της Νέας Δημοκρατίας και στην Κυβέρνηση: Κάντε μία υπέρβαση χρόνου. Μετά από δέκα, είκοσι χρόνια οι τότε ακμάζοντες πολυπληθείς αναλυτές στη χώρα μας, αλλά και οι αντικειμενικοί ιστορικοί, πώς θα βλέπουν την Κυβέρνησή σας; Τι θα καταγράψουν; Ποιο είναι εκείνο το αξιόλογο περιγραφικό στοιχείο αυτά τα τρία χρόνια που κυβερνάτε, που θα τους δώσει την ευκαιρία να σηματοδοτήσουν τη συμβολή σας στην εξέλιξη της χώρας; 
      Θα ήταν ευτυχές για όλες τις δυνάμεις του τόπου –και δεν εννοώ μόνο τις πολιτικές- και θα ήταν σημαντικό και μάλιστα σε μία εποχή που όλα εξελίσσονται με ρυθμούς εντελώς διαφορετικούς σε σχέση με τη βραδύτητα των παγκοσμίων εξελίξεων παλαιότερα, να μας πείτε ένα, κάτι σημαντικό, κάτι το οποίο να σας προσδιορίζει, κάτι για το οποίο να είσθε υπερήφανοι, κάτι για το οποίο σ’ αυτήν την πρόταση μομφής, την οποία έκανε το ΠΑ.ΣΟ.Κ. σήμερα, να σηκωθήκατε και να μιλήσατε. Αφού είπατε αυτά τα οποία λέτε εν είδει κασέτας και τα οποία είναι στο πεδίο της πολύ χαμηλής πολιτικής, που δεν σας τιμά, δηλαδή ότι το ΠΑ.ΣΟ.Κ. έχει εσωκομματικά προβλήματα και ότι πρόκειται μ’ αυτόν τον τρόπο να τα ξεπεράσει και να διαφύγει από το άρθρο 16 και όλα αυτά, ήταν μία χρυσή ευκαιρία να πείτε ότι «Εμείς στα τρία χρόνια πήραμε μία χώρα έτσι, την πήγαμε εκεί και δημιουργήσαμε όλες αυτές τις προϋποθέσεις, για να διασφαλίσουμε την ευημερία του ελληνικού λαού», ώστε και εμείς οι ίδιοι να είμαστε υπερήφανοι απέναντι στις επόμενες γενιές. 
      Κυρίες και κύριοι συνάδελφοι, δεν έχετε να επιδείξετε τίποτα και αυτό δυστυχώς σας καθιστά –κατά την ταπεινή μου προσωπική άποψη, δυστυχώς όμως και πολλών άλλων- την πλέον ασθενή, την πλέον άπραγη Κυβέρνηση στη μεταπολιτευτική, τουλάχιστον, ιστορία της χώρας. Όλες, μα όλες έχουν να επιδείξουν κάτι και μπορώ να αναφερθώ και ονομαστικά και σε περιόδους που κυβέρνησε η παράταξή σας και να επισημάνουμε τη συμβολή της παράταξής σας, με παλαιότερες κυβερνήσεις, στην εξέλιξη της χώρας. Τούτο το χάλι δεν έχει ματαγίνει ποτέ.
      Θα ήθελα να μιλήσουμε για το από ’δω και πέρα, για να δούμε και γιατί γίνονται οι προτάσεις μομφής. Δεν θα κάνετε εκλογές, γιατί θέλετε τον επόμενο χρόνο να κάνετε έργο και να το ολοκληρώσετε. Ποιο; Αυτό που δεν ξεκινήσατε ποτέ μέχρι σήμερα; Και εν πάση περιπτώσει, μπορείτε να μας πείτε τι πρόκειται να κάνετε στον επόμενο χρόνο; Μπορείτε να μας πείτε τι θα θέλατε να κάνετε στον επόμενο χρόνο της διακυβέρνησής σας; Ξέρετε τι καταγράφεται διεθνώς για τη χώρα μας, τα οποία η κυβερνητική προπαγάνδα σήμερα τα έχει αποσιωπήσει, αλλά δεν αποσιωπούνται από τις διεθνείς συζητήσεις και τους οργανισμούς; Δυστυχώς, εκεί που γίνονται οι αναλύσεις, κατατάσσεται η χώρα -που παραμένει μία κλειστή χώρα ακόμα, ανάμεσα σε ανταγωνίστριες χώρες που δεν είναι δεκαπέντε ή είκοσι επτά, αλλά είναι πάνω από ενενήντα- ως μία χώρα στάσιμη, ως μία χώρα που βυθίζεται –βαριά λέξη, αλλά είναι δυστυχώς έτσι και εγώ θα το αποδείξω αυτό- ως μία χώρα που δεν εκσυγχρονίζεται επαρκώς, ως μία χώρα που έχει άνιση κοινωνία και άνιση οικονομία. 
      Αντίθετα, βλέπουμε διεθνώς αναδυόμενες χώρες, φερ’ ειπείν την Κίνα, τη Βραζιλία, όπου και εκεί έχουν άνισες κοινωνίες, αλλά έχουν κοινωνίες με μέλλον, με δυναμισμό, κοινωνίες που έχουν προσαρμόσει την παραγωγική τους βάση πάνω στα νέα δεδομένα, για να είναι ανταγωνιστικές. Είναι κοινωνίες που δεν είναι καθηλωμένες μέσα σε ιδιοτυπίες νεοελληνικής μορφής, τις οποίες αναπαράγετε χωρίς αίσθημα πολιτικής και θεσμικής ευθύνης και μέσα σε λογικές ενός απύθμενου και τόσο πολύ, μα τόσο πολύ κρατισμού, αναξιοκρατίας και αφόρητου κομματισμού, γιατί αυτά συνδέονται, έτσι όπως σήμερα χαρακτηρίζεται η Κυβέρνησή σας.
      Ακούστε να δείτε. Μα, επικαλείστε τώρα –είστε Κυβέρνηση δημοσκόπων- τις δημοσκοπήσεις. Δεν είναι για καμία ευρωπαϊκή χώρα σοβαρό να αναφέρετε την έννοια «δημοσκοπήσεις» και βάσει αυτών να εξάγετε συμπεράσματα. Το συμπέρασμα είναι ότι το ΠΑ.ΣΟ.Κ. δεν μπορούσε -αν δεν το έκανε, θα ήταν υπόλογο- ως Αξιωματική Αντιπολίτευση, σε μια χώρα με διαπιστώσεις σαν αυτές, να μην έκανε πρόταση μομφής και να μη ζητούσε να επισπευσθεί η έξοδος της χώρας από την κατάσταση στην οποία εσείς την έχετε οδηγήσει. 
      Θα σας πω συγκεκριμένα παραδείγματα. Ισχυρίζεστε ότι βελτιώσατε την οικονομία. Μα, τέτοιο ψέμα; Μα, τέτοια ντροπή; Είναι δυνατόν; Αυτή η υπερχείλιση της διεθνούς ρευστότητας οδηγεί το δημόσιο αυτήν την ώρα να δανείζεται και μάλιστα με ρυθμούς που δεν υπήρχαν. Να υπενθυμίσω ότι έχω διατελέσει Υπουργός Οικονομικών. Τότε δανειζόμασταν με 21%. Τόσο παραλάβαμε από την κυβέρνησή σας το ’93. Και τώρα με μεσοσταθμικά επιτόκια είναι γύρω στο 3% το spread; Δανείζεστε και έτσι, λοιπόν, δεν υπάρχει πρόβλημα ούτε χρηματοδοτικό και κυρίως λόγω ζώνης ευρώ ούτε και συναλλαγματικό. Άρα, λοιπόν, εκεί είμαστε εξασφαλισμένοι, δανειζόμαστε όσο θέλουμε και καλύπτουμε τα ελλείμματα. 
      Και λέτε ότι μειώσαμε τόσο το έλλειμμα. Καλά, εντάξει, το λέτε. Πιάνει. Ακριβώς επειδή γίνονται τζίροι και κυρίως λόγω του γεγονότος ότι έχουμε 75.000.000.000 ιδιωτικό δανεισμό και το 80% του συνολικού ιδιωτικού δανεισμού στο Ακαθάριστο Εθνικό Προϊόν και δημιουργούνται αυτά τα ανασφαλή growth, αυτό το  Α.Ε.Π., το οποίο δεν έχει βάση στην παραγωγική δυνατότητα της χώρας μας, επαναπαυόμαστε, ενώ έπρεπε να ανησυχούμε. Ποιο είναι το σχέδιο σας; Μπορείτε να μας πείτε πώς φαντάζεστε αυτήν τη χώρα την επόμενη δεκαετία στον οικονομικό τομέα; 
      Άκουγα προχθές εδώ να λέτε: «Αυξήσαμε τις εξαγωγές». Εγώ θέλω να μου πείτε πότε λέτε ψέματα, γιατί αν αυξήθηκαν οι εξαγωγές, τότε γιατί στον προϋπολογισμό σας έχετε ένα κονδύλιο μειωμένο σε σχέση με πέρυσι, την επιστροφή του Φόρου Προστιθέμενης Αξίας; Ή στη μια πλευρά λέτε ψέματα ή στην άλλη. Και, βέβαια, επειδή δεν αυξήθηκαν οι εξαγωγές παρά μόνο με αυτές τις λογιστικές αλχημείες της Στατιστικής Υπηρεσίας, λέτε πράγματα τα οποία είναι προσβλητικά για τη λειτουργία του δημοκρατικού πολιτεύματος. 
      Ενδεικτικά παραδείγματα αναφέρω. Λέτε: «Έχουμε νέα αύξηση επενδύσεων». Ποιες επενδύσεις; Ξέρετε ότι είμαστε στην εκατοστή εικοστή πρώτη θέση παγκοσμίως σε προσέλκυση επενδύσεων και βεβαίως το ίδιο συμβαίνει και στην Ευρώπη των είκοσι επτά; Το γεγονός είναι ότι υπάρχει αυτή η παραοικονομία που τα συντηρεί και βεβαίως δεν πρόκειται να γίνει αναδιανομή. Εσείς διαχειρίζεστε τη φτώχεια. Αυτή είναι η πολιτική σας. Όμως, μπορείτε να μιλάτε για αναδιανομή χωρίς χτύπημα αυτού του καρκινώματος της φοροδιαφυγής, την οποία απλώς επικαλείστε, όταν βλέπετε μια κάμψη των εσόδων; Μπορείτε να μιλάτε εσείς –αν θέλετε όχι μόνο εσείς- για γνήσια αναδιανομή του εισοδήματος, αν δεν ελεγχθεί αυτό το τρομερό για τη χώρα μας ποσοστό παραοικονομίας; 
      Και έχετε εφεύρει και ιππεύσατε τον ίππο των μεταρρυθμίσεων. Κοιτάξτε, σε λίγο θα είστε καταγέλαστοι. Είναι ντροπή να μιλάτε για μεταρρυθμίσεις, που θα γίνουν αργότερα. Πείτε μας μία που κάνατε και πείτε μας, σας παρακαλώ, μία που θα κάνετε. 
      Βεβαίως, επιλέξατε το Σύνταγμα και τη συνταγματική Αναθεώρηση, ένα επικοινωνιακό πεδίο μεταρρύθμισης το οποίο όμως έχει μια προϋπόθεση, αγαπητέ κύριε Υπουργέ. Και σε όλες τις μεταρρυθμίσεις που έγιναν στη χώρα μας, βεβαίως έρχονταν τα κόμματα, έδιναν κατευθύνσεις και χάραζαν λογικές, αλλά υπήρχε μια συναίνεση, που ήταν η κορύφωση της συναίνεσης, για να μπορεί το συνταγματικό κείμενο να συνταυτίζεται με την πραγματικότητα. Εμείς, το ΠΑ.ΣΟ.Κ., υποβάλαμε μια πρόταση είκοσι σημείων και δεν αποδεχθήκατε ούτε ένα. Και μόνο γι' αυτόν το λόγο και πριν από τα τελευταία γεγονότα που έγιναν, για λόγους πολιτικής αξιοπρέπειας και αποκάλυψης, έπρεπε το ΠΑ.ΣΟ.Κ. να αποχωρήσει, για να μην ευτελίζονται στο βωμό της δικής σας προπαγάνδας και επικοινωνίας κορυφαίες διαδικασίες.
      Κλείνω με το θέμα που παρακολουθώ, με το αντικείμενό μου. Για τα θέματα δημόσιας τάξης, δεν θέλω να μιλήσω τώρα, τα έχω πει παλαιότερα. Θα μιλήσω για τη δικαιοσύνη. Είναι διάχυτη η πεποίθηση ότι αυτή η αυτονόητη έννοια της ανεξαρτησίας της δικαιοσύνης έχει τρωθεί. Και είναι πεποίθηση, γιατί έπαιρνε πρωτοβουλίες, πρώτον, ο Υπουργός Δικαιοσύνης και ανακοίνωνε διώξεις δικαστών. Από πού και ως πού; Πού βρήκε αυτό το δικαίωμα; Δεν το αντιλαμβάνεται κανένας. Η δουλειά του δεν είναι αυτή, να μπαίνει στα χωράφια μιας ανεξάρτητης συντεταγμένης εξουσίας. Και αν έμενε εκεί, θα λέγαμε ότι είναι «αφέλεια». 
      Έγινε όμως, το ακόμη χειρότερο που φοβίζει. Ο ίδιος ο Πρωθυπουργός βγήκε και είπε: «Παραλάβαμε μία διεφθαρμένη δικαιοσύνη». Δεν απομόνωσε, είπε όλη τη δικαιοσύνη διεφθαρμένη. Ένα είναι αυτό. Το αφήνω. Το  ακόμα χειρότερο είναι η λέξη «παραλάβαμε». Για πείτε μου, στις δημοκρατίες, στις πραγματικές δημοκρατίες με τις ανεξάρτητες συντεταγμένες εξουσίες, από πότε τα κόμματα που αναλαμβάνουν την εξουσία, παραλαμβάνουν τη δικαιοσύνη; Ε, αυτό σας λέω ότι, αν συνέβαινε σε οποιαδήποτε –και το τονίζω- χώρα της Ευρώπης, θα ήταν αιτία την ίδια μέρα ο κύριος Πρωθυπουργός να έχει υποβάλει την παραίτηση του. 
      Το πρόβλημα της δημοκρατίας είναι ποιοτικό. Είναι και πρόβλημα αποτελεσματικότητας. Έχετε απαλλοτριώσει και απεμπολήσει την κυβερνησιμότητα της χώρας. Νομίζω ότι και μόνο για αυτό και επειδή υπάρχουν γενιές που αγωνιούν να οικοδομήσουν τη ζωή τους, κριθήκατε και αποδείχθηκε ότι δεν μπορείτε να κυβερνήσετε αυτήν τη χώρα, αλλά να απολαμβάνετε την εξουσία. 
      Σας ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Ιωάννης Τραγάκης): Το λόγο έχει ο συνάδελφος κ. Θαλασσινός. 
      ΘΑΛΑΣΣΙΝΟΣ ΘΑΛΑΣΣΙΝΟΣ: Κυρίες και κύριοι συνάδελφοι, το ΠΑ.ΣΟ.Κ με την πρόταση δυσπιστίας που κατέθεσε, μας δίνει μιας πρώτης τάξεως ευκαιρία να αναδείξουμε για ακόμη μια φορά το σπουδαίο έργο που έγινε τα τρία αυτά χρόνια από τον Πρωθυπουργό, τον Κώστα Καραμανλή και από την Κυβέρνηση της Νέας Δημοκρατίας. Είναι μια πρώτης τάξεως ευκαιρία σύγκρισης των δικών μας πολιτικών με τις δικές σας πολιτικές, κυρίες και κύριοι συνάδελφοι του ΠΑ.ΣΟ.Κ, που για πολλά χρόνια είχατε την ευθύνη της διακυβέρνησης αυτής της χώρας. 
      Κυρίες και κύριοι συνάδελφοι, δεν χρειάζεται ιδιαίτερη πολιτική ανάλυση για να καταλάβει κάποιος τη σκοπιμότητα αυτής της ενέργειας. Είναι –πιστεύω- αποτέλεσμα μιας προσπάθειας να ξεπεραστεί η εσωστρέφεια, η σύγχυση και η έλλειψη προγραμματικών θέσεων και προτάσεων του ΠΑ.ΣΟ.Κ.. Διαβάζοντας την πρόταση δυσπιστίας, διαπίστωσα από την πρώτη κιόλας ανάγνωση, ότι πρόκειται για ένα καταγγελτικό κείμενο χωρίς πολιτική χροιά, ένα κείμενο που από την αρχή μέχρι το τέλος είναι γεμάτο ανακρίβειες, που επιεικώς θα χαρακτήριζε κανείς ως πολιτικά χαριτολογήματα, ένα κείμενο το οποίο το διακρίνει η πολιτική προχειρότητα. Αυτό το κείμενο διανθίστηκε λεκτικά από το Βήμα αυτό εκ μέρους αρκετών συναδέλφων του ΠΑ.ΣΟ.Κ με πολιτικά άσφαιρη κριτική του κυβερνητικού έργου, με λεονταρισμούς του τύπου: «Πάμε για εκλογές», «Ιδού η Ρόδος, ιδού και το πήδημα» και με άλλες, ακόμη και με προσωπικές επιθέσεις. 
      Και διερωτώμαι, όχι μόνο ως Βουλευτής, αλλά και ως πολίτης αυτής της χώρας: Γιατί τόση πολιτική υποκρισία, κυρίες και κύριοι συνάδελφοι του ΠΑ.ΣΟ.Κ; Τις τελευταίες δεκαετίες κυβερνήσατε επί είκοσι χρόνια αυτήν τη χώρα και ανερυθρίαστα και συστηματικά από το πρώτο κιόλας διάστημα, τα τεράστια λάθη και τις παραλείψεις που διαπράξατε, επιχειρείτε να τα φορτώσετε στην Κυβέρνηση και στην παράταξη της Νέας Δημοκρατίας. 
      Χωρίς να κάνετε την αυτοκριτική σας για τα συσσωρευμένα αδιέξοδα στα οποία οδηγήσατε τη χώρα μας με τις πολιτικές σας και ενώ τούτη η Κυβέρνηση και ο Πρωθυπουργός δίνουν καθημερινά μάχες για να βγούμε από αυτά, ώστε να μπορέσει η χώρα μας να ανταποκριθεί στις προκλήσεις της σύγχρονης εποχής, εσείς το βιολί σας. Τρία χρόνια σ’ αυτήν την Αίθουσα ακούμε τα ίδια και τα ίδια: αντιπολιτευτικές κορώνες χωρίς ουσιαστικά επιχειρήματα, χωρίς εναλλακτικές προτάσεις. Και το κερασάκι στην τούρτα, το βάλατε με την πρόταση δυσπιστίας.
      Κυρίες και κύριοι συνάδελφοι του ΠΑ.ΣΟ.Κ., μέμφεσθε την οικονομική πολιτική της Κυβέρνησης. Ποιοι; Εσείς που είχατε δημιουργήσει εικονική πραγματικότητα στην οικονομία μας. Εσείς που, επί των ημερών σας, εξακοντίσατε στα ύψη το δημόσιο χρέος. Εσείς που αυξήσατε το δημόσιο έλλειμμα και την ανεργία. Εσείς που κάνατε δύο εκατομμύρια Έλληνες να ζουν κάτω από το όριο της φτώχειας. Εσείς που διογκώσατε την ακρίβεια. Εσείς που επιβάλατε σειρά φορολογικών επιβαρύνσεων. Εσείς που καθηλώσατε το εισόδημα των εργαζομένων. Εσείς που με την πολιτική σας αποθαρρύνατε τις επενδύσεις στη χώρα μας.
      Μας επικρίνετε για αναδιανομή του πλούτου από τα χαμηλά και μεσαία εισοδήματα, προς τους έχοντες και κατέχοντες. Και το σκάνδαλο του Χρηματιστηρίου το ξεχάσατε; Τα νέα τζάκια που δημιουργήθηκαν, τα ξεχάσατε και αυτά; Εσείς μπορεί να τα ξεχάσατε και να έχετε ασθενή μνήμη, αλλά ο λαός δεν ξεχνά, γιατί τα πληρώνει ακόμα.
      Κυρίες και κύριοι συνάδελφοι του ΠΑΣΟΚ, σας διαφεύγει, όχι αθελά σας πιστεύω, πως τούτη η Κυβέρνηση αποκατέστησε τη δημοσιονομική διαφάνεια, μείωσε το δημόσιο χρέος, μείωσε το δημόσιο έλλειμμα, μείωσε την ανεργία, διατηρεί τους ρυθμούς ανάπτυξης σε υψηλά επίπεδα, ενεθάρρυνε τις επενδύσεις με το νέο αναπτυξιακό νόμο, μείωσε τους φορολογικούς συντελεστές, διηύρυνε τα όρια του αφορολόγητου εισοδήματος, ρύθμισε με νομοθετική πρωτοβουλία της τα πανωτόκια, έδωσε αύξηση στους συνταξιούχους του Ο.Γ.Α., αύξησε το Ε.Κ.Α.Σ., αύξησε το επίδομα ανεργίας, επέστρεψε τα παρακρατηθέντα για το Λ.Α.Φ.Κ.Α.. Και όλα αυτά και πολλά άλλα, μόνο μέσα σε τρία χρόνια.
      Μας επικρίνετε ότι διαλύουμε και απαξιώνουμε τη δημόσια εκπαίδευση, για να ευνοήσουμε τάχα την ιδιωτικοποίησή της. Και αυτό το λέτε εσείς, που επί των ημερών σας άνθισε η παραπαιδεία, ενώ η φοιτητική μετανάστευση ξεπέρασε κάθε προηγούμενο. Εμείς έχουμε συγκεκριμένες θέσεις για την αναβάθμιση του εκπαιδευτικού μας συστήματος, θέσεις που είχαν αποτυπωθεί στο προεκλογικό μας πρόγραμμα, που ενέκρινε ο ελληνικός λαός με μεγάλη πλειοψηφία. 
      Η δική σας θέση για την παιδεία, αλήθεια ποια είναι; Επί είκοσι χρόνια οι κυβερνήσεις σας έκαναν ένα βήμα μπροστά και δύο βήματα πίσω. Τώρα εσείς κάνετε σημειωτόν και επικεντρώνετε αόριστα την κριτική σας στην παιδεία, χωρίς να ξεκαθαρίζετε τη θέση σας. Άλλα υποστηρίζει ο Αρχηγός σας και τα κορυφαία στελέχη σας. Τελικά διαμορφώστε μία άποψη. Λειτουργείτε όπως η στρουθοκάμηλος. Κρύβετε το κεφάλι, νομίζοντας ότι δεν σας βλέπουν, αλλά ο ελληνικός λαός παρακολουθεί και αντιλαμβάνεται τη γύμνια των πολιτικών σας.
      Κυρίες και κύριοι συνάδελφοι, μερικά από τα στελέχη του ΠΑ.ΣΟ.Κ. άσκησαν κριτική και για την περιφερειακή ανάπτυξη. Και απορώ μ’ αυτήν την κριτική, γιατί το ΠΑ.ΣΟ.Κ. δεν είχε καμιά πολιτική όσον αφορά την περιφέρεια. Διαχειριστήκατε τουλάχιστον δύο Κοινοτικά Πλαίσια Στήριξης, που έδωσαν πολλές ευκαιρίες για περιφερειακή ανάπτυξη. Δυστυχώς, η έλλειψη στρατηγικής άφησε απ’ έξω την περιφέρεια. Η περιφέρεια μέχρι το 2004 ήταν ο φτωχός συγγενής μιας ανάπτυξης, που ευνοούσε μόνο το κέντρο. 
      Ποια ήταν η πολιτική σας για τη νησιωτική Ελλάδα; Μόνο παχιές κουβέντες. Ούτε όραμα ούτε πρόγραμμα είχατε για τα νησιά μας. Το ενδιαφέρον σας για την περιφέρεια φαίνεται ξεκάθαρα από τη χαμηλή απορροφητικότητα που είχατε στο Γ΄ Κοινοτικό Πλαίσιο Στήριξης. Καθηλώσατε με την πολιτική σας τη νησιωτική περιφέρεια και το μόνο κατόρθωμά σας ήταν η εσωτερική μετανάστευση από τα νησιά μας προς το κέντρο. Αντίθετα, η απορροφητικότητα των περιφερειακών επιχειρησιακών προγραμμάτων, μόνο μέσα σε τρία χρόνια διακυβέρνησης της Νέας Δημοκρατίας έχει σχεδόν πενταπλασιαστεί. 
      Για πρώτη φορά εφαρμόζεται ειδικό πρόγραμμα για την ενίσχυση των μικρών νησιών, πράγμα που θα μπορούσατε να είχατε κάνει εσείς από το 2000, με βάση τον κανονισμό του 1999 της Ευρωπαϊκής Ένωσης περί «συνολικής ενίσχυσης». Δεν το κάνατε. Γιατί; 
      Να αναφέρω και άλλες παρεμβάσεις; Για πρώτη φορά χρηματοδοτούνται έργα στην περιφέρεια από αμιγώς εθνικούς πόρους. Κατασκευάζονται βασικές υποδομές στα νησιά μας, λιμάνια, αεροδρόμια, δρόμοι, μαρίνες. Είχατε αφήσει το Αιγαίο αλίμενο -και κατά την προσφιλή έκφραση του κυρίου Υπουργού Αιγαίου και Νησιωτικής Πολιτικής- και αβάπορο. 
    Συνεχείς αυξήσεις στα κονδύλια του Υπουργείου Αιγαίου και Νησιωτικής Πολιτικής και του Υπουργείου Εμπορικής Ναυτιλίας για τις άγονες γραμμές, όπως και καινοτόμες νομοθετικές πρωτοβουλίες για τη δρομολόγηση πλοίων στην άγονη γραμμή με δωδεκαετείς συμβάσεις. 
    Επιτέλους, η Κυβέρνηση λύνει προβλήματα της νησιωτικής Ελλάδος, που ήταν για χρόνια ξεχασμένα. Το κυριότερο όλων, πιστεύω ότι είναι η σωστή και η έγκαιρη προετοιμασία για την τέταρτη προγραμματική περίοδο, με έμφαση στα έργα για την περιφέρεια. Γιατί εμείς δεν θέλουμε και αυτή η νέα ευκαιρία να πάει χαμένη. 
    Κυρίες και κύριοι συνάδελφοι, μην έχετε καμία αμφιβολία ότι ο ελληνικός λαός θυμάται και μάλιστα πάρα πολύ καλά. Θα σας το δείξει στις επόμενες εκλογές, όποτε αυτές γίνουν. Αλλά το πιο χαριτωμένο –και μ' αυτό τελειώνω, το ανέφεραν και άλλοι συνάδελφοι, αλλά θα το επαναλάβω και εγώ- είναι πως τελειώνοντας την πρότασή σας, αναφέρετε ότι η Κυβέρνηση θέλει να μετατρέψει τη δική της κρίση και τα δικά της αδιέξοδα σε κρίση των δημοκρατικών θεσμών και της χώρας.
     Όχι, κυρίες και κύριοι συνάδελφοι του ΠΑ.ΣΟ.Κ.. Κάνετε λάθος. Το σωστό είναι ότι το ΠΑ.ΣΟ.Κ. το θέλει αυτό και αντί για το καταστατικό του, χρησιμοποιεί τον Κανονισμό της Βουλής.
    Με αυτές τις σκέψεις τελειώνω και σας ευχαριστώ. 
    (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Ιωάννης Τραγάκης): Ευχαριστώ πολύ, κύριε συνάδελφε. Ο Υφυπουργός Εσωτερικών κ. Ανδρεουλάκος έχει το λόγο. 
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κυρίες και κύριοι συνάδελφοι, η πρόταση δυσπιστίας τυπικά στρέφεται κατά της Κυβέρνησης, ουσιαστικά, όμως, στοχοποιεί τον ίδιο τον ηγέτη των προτεινόντων Βουλευτών του ΠΑ.ΣΟ.Κ., τον κ. Παπανδρέου. Η πρόταση δυσπιστίας δεν προέκυψε από ευπιστία ή από πολιτική ευήθεια και αυτό είναι το κακό για το ΠΑ.ΣΟ.Κ.. 
      Κύριοι συνάδελφοι του ΠΑ.ΣΟ.Κ., αυτό που έγινε, δηλαδή η πρόταση δυσπιστίας και η συζήτηση των τριών ημερών, ουσιαστικά είναι τα απόνερα μιας τρικυμίας που μαίνεται στο σκάφος του ΠΑ.ΣΟ.Κ.. Και σας ερωτώ: Είχε κανένα λόγο ο ηγέτης σας, ο κ. Παπανδρέου, να προχωρήσει στην πρόταση δυσπιστίας, εάν είχε ένα κόμμα αρραγές και ήσασταν όλοι στοιχισμένοι πίσω του; 
      Είχε κανένα λόγο το ΠΑ.ΣΟ.Κ., προσχηματικά επικαλούμενο το λάθος του κ. Τραγάκη στην καταμέτρηση των ψήφων, να φύγει από την αναθεωρητική διαδικασία; Γιατί το έκανε; Προφανώς το έκανε, διότι δεν ήθελε τον άλλο μήνα που θα έρθουν εδώ οι προτάσεις και θα γίνει ονομαστική ψηφοφορία, να φανεί ότι το κόμμα της Αξιωματικής Αντιπολιτεύσεως είναι δύο κομμάτια και ότι ο ηγέτης του δεν ελέγχει το κόμμα του στο καίριο θέμα της αναθεωρήσεως του άρθρου 16, για το οποίο έχει από ετών εκπεφρασμένη άποψη. 
      Και μαίνεται μέσα στο κόμμα σας τρικυμία και διότι ηγετικά πρωτοκλασάτα στελέχη έχουν ηγετικές φιλοδοξίες και διότι έχετε διαφορετική αντίληψη για τα μεγάλα προβλήματα του τόπου, πράγμα που είναι και το χειρότερο, αφού δείχνει ότι δεν είστε σε καμία περίπτωση έτοιμοι να κυβερνήσετε. 
      Επίσης, κύριοι συνάδελφοι, η τρίτη πράξις της δραματικής τριλογίας, την οποία βιώνουμε αυτές τις μέρες είναι το ότι επιμένετε για άμεσες εκλογές. Είστε άπειροι; Κυβερνήσατε είκοσι χρόνια. Δεν ξέρετε ότι όταν η Αντιπολίτευση ζητά εκλογές, η Κυβέρνηση δεν ενδίδει; 
      Μη βιάζεστε. Οι εκλογές θα γίνουν στην ώρα τους. Ζητάτε επίμονα εκλογές, τις ζητάει ο Αρχηγός σας, γιατί δεν θέλει τις εκλογές. Προσέξτε όμως. Πολύ «ξύνεστε στη γκλίτσα του τσοπάνη». Να προσέχετε, γιατί, όπως είπε ο Πρωθυπουργός και Αρχηγός μας, «ενίοτε τέτοια αιτήματα γίνονται και αποδεκτά».
      Ζητάτε εκλογές, λοιπόν, για να αποφύγετε τις εκλογές. Επομένως, η τριήμερος διαδικασία εδώ, ουσιαστικά, γίνεται για να κουκουλωθούν τα εσωκομματικά σας προβλήματα. Γίνονται, δηλαδή, οι θεσμοί βορά στις κομματικές σκοπιμότητες. Και έρχεστε και λέτε για τη Νέα Δημοκρατία ότι δεν σέβεται τους θεσμούς; 
      Τι νόημα έχει η πρόταση δυσπιστίας, κύριοι συνάδελφοι; Δεν έγιναν πρόσφατα εκλογές; Δεν «στέγνωσε» το μελάνι της ετυμηγορίας του λαού μας στις πρόσφατες εκλογές της Τοπικής Αυτοδιοίκησης Α΄ και Β΄ βαθμού, όπου φάνηκε αδιαμφισβήτητα ότι η Νέα Δημοκρατία είναι η κυρίαρχη πολιτική δύναμη και ότι ο Πρωθυπουργός και Πρόεδρός μας είναι ο κυρίαρχος του πολιτικού παιχνιδιού, ο αδιαμφισβήτητος κυρίαρχος του παιχνιδιού και έσπευσε το βράδυ των εκλογών ο Πρόεδρος του ΠΑ.ΣΟ.Κ., ο Πρόεδρός σας, να πει ότι «απόψε άλλαξε το σκηνικό». Και πριν «αλέκτορα φωνήσαι τρις», το πήρε πίσω και απομάκρυνε τους συμβούλους, οι οποίοι προπετώς τον συμβούλεψαν να προβεί σ’ αυτήν τη ρήση. 
      Και είπε ο Πρόεδρός σας ότι η πρόταση δυσπιστίας γίνεται για να κλείσει ο κύκλος της Κυβερνήσεως. Πολύ φοβάμαι ότι με τέτοιες κινήσεις, οι οποίες αποπνέουν πολιτική αμηχανία και ανασφάλεια, δεν θα κλείσει ο κύκλος της Κυβέρνησης σε καμία περίπτωση, αλλά φοβάμαι μην κλείσει ο κύκλος της ηγεσίας του ΠΑ.ΣΟ.Κ.. 
      Δεν έχουμε, κύριοι συνάδελφοι, πρόσφατες δημοσκοπήσεις, σύμφωνα με τις οποίες είναι σαφές το προβάδισμα της Νέας Δημοκρατίας; Δεν έχουμε συντριπτική υπεροχή στην παράσταση εκλογικής νίκης; Δεν έχει συντριπτική υπεροχή ο Πρωθυπουργός, ο Κώστας Καραμανλής, έναντι του Προέδρου σας; Άρα, λοιπόν, από πού συνάγεται το ότι η Κυβέρνηση έπαψε να έχει την εμπιστοσύνη της πλειοψηφίας του λαϊκού σώματος και συνεπώς, εφόσον το λαϊκό σώμα δεν είναι με την  Κυβέρνηση, θα υπάρξουν εδώ Βουλευτές της κυβερνητικής Πλειοψηφίας οι οποίοι θα εναρμονιστούν με το δημόσιο αίσθημα και δεν θα δώσουν ψήφο εμπιστοσύνης στην Κυβέρνηση; Αυτά είναι όνειρα θερινής νυκτός. Γνωρίζετε πάρα πολύ καλά ότι δεν συμβαίνουν και το κάνετε μόνο και μόνο για να επιλύσετε, τρόπος του λέγειν ή να κουκουλώσετε τα μεγάλα εσωκομματικά σας προβλήματα.
      Κύριοι συνάδελφοι, άκουσα εδώ τον κ. Τζουμάκα χθες, ο οποίος, λες και απευθυνόταν στα φοιτητικά ακροατήρια της δεκαετίας του ’70, λες και δεν πέρασε από ’δω η εικοσαετής διακυβέρνηση του ΠΑ.ΣΟ.Κ., μας είπε «σοσιαλιστικά έπεα πτερόεντα». Πόνος τον πήρε για τα δεινοπαθήματα των λαϊκών τάξεων! Μίλησε για την ανακατανομή του πλούτου. Είπε ότι έχουμε απογυμνωθεί πλήρως από τη λαϊκή εμπιστοσύνη και ότι –ακούστε- «η Δευτέρα θα είναι αργά, θα είναι άλλη μέρα η Δευτέρα». Δεν ξέρω πού το βλέπει ότι θα είναι άλλη μέρα. 
Η Δευτέρα θα είναι μια άλλη μέρα και μάλιστα δυσάρεστη για το ΠΑ.ΣΟ.Κ., γιατί αυτή η διαδικασία, που γίνεται εδώ, σας εκθέτει στα όμματα της μεγάλης πλειοψηφίας των πολιτών. 
      Μιλάτε για τα μεγάλα συμφέροντα. Ισχυρίζεστε ότι η Νέα Δημοκρατία ταυτίζεται με τα μεγάλα συμφέροντα και ότι γίνεται με τις πολιτικές μας άδικη κατανομή του πλούτου. Εγώ θα σας θυμίσω τη λαϊκή παροιμία του θυμόσοφου λαού μας: «Στο σπίτι του κρεμασμένου δεν μιλάνε για σκοινί». Εμείς ακολουθούμε πολιτικές. Κάνουμε μεταρρυθμίσεις και μειώνουμε τους φορολογικούς συντελεστές και στους ιδιώτες και στις επιχειρήσεις, γιατί θέλουμε να γίνουν επενδύσεις, γιατί θέλουμε να αυξήσουμε την ανταγωνιστικότητα. Δίνουμε κίνητρα, γιατί χωρίς κίνητρα κινδυνεύουμε, στο πλαίσιο της παγκοσμιοποιημένης οικονομίας, να βρεθούμε στο περιθώριο, να βρεθούμε εκτός μάχης. Αυτές είναι πολιτικές που εφαρμόζει όλη η πολιτισμένη ανθρωπότητα, οι αναδυόμενες μεγάλες οικονομικές δυνάμεις της Ασίας και έχουν απτά αποτελέσματα. 
      Εσείς, όμως, κάνατε εγκληματική ανακατανομή του πλούτου. Πήρατε 31.000.000.000.000 δραχμές το 1999 και τα δώσατε σε τριακόσιες οικογένειες, οι οποίες είτε τα έκαναν βίλες είτε τα έκαναν σκάφη είτε τα πήγαν στο εξωτερικό.
Και το κάνατε αυτό, ενώ η Επιτροπή Κεφαλαιαγοράς είχε κατεβάσει τα ρολά. Ήταν απούσα. Επιτρέψατε στα «παπαγαλάκια» να παίζουν τα παιγνίδια και, επίσης, επιτρέψατε στις τράπεζες να κάνουν διαφημίσεις και να καλούν τον κοσμάκη να πάρει δάνεια, για να παίξει στο Χρηματιστήριο. Ο Πρωθυπουργός σας τότε, ο κ. Σημίτης, έλεγε ότι στις εφτά χιλιάδες μονάδες θα φθάσει το Χρηματιστήριο. Ο δε κ. Παπαντωνίου ερχόταν εδώ, όπου έβρισκε Βήμα και έλεγε ότι η άνοδος των τιμών του Χρηματιστηρίου αντανακλά την ακμή της ελληνικής οικονομίας. Και αυτό το έγκλημα του χρηματιστηρίου έμεινε ατιμώρητο. Επί των ημερών σας, κύριοι συνάδελφοι, εκδόθηκαν δεκάδες απαλλακτικά βουλεύματα από ένα μικρό αριθμό δικαστών και εισαγγελέων, από ένα κλειστό κύκλωμα. Η Μπουρμπούλια δεν ανεφύη εκ του μη όντος. Κάπου πάταγε και εκδόθηκαν αυτά τα βουλεύματα!
      Και έρχεστε εσείς εδώ να μιλήσετε για άδικη κατανομή πλούτου; Καμία αδικία δεν γίνεται. Είχαμε ανάπτυξη το 2004, στο 4% του Ακαθαρίστου Εθνικού Προϊόντος, ενώ λέγατε ότι μετά τους Ολυμπιακούς Αγώνες θα καταρρεύσει η ανάπτυξη. Σήμερα, το 2007, προβλέπουμε 3,8%. Και το προβλέπουμε μάλιστα πολύ συνετά και πολύ μετριοπαθώς και κοιτάξτε μήπως είναι  4% ή και πάνω από 4%. Παράγεται πλούτος. Μειώσαμε τα ελλείμματα από τα 7,8% στο 2,4% και μας εγκαλείτε για τη δημοσιονομική απογραφή;
      Μα, οι Ευρωπαίοι, κύριοι συνάδελφοι του ΠΑ.ΣΟ.Κ., γνωρίζουν καλύτερα από μας. Απλώς την ώρα που θα γίνονταν τα αποκαλυπτήρια, σπεύσαμε και είπαμε: «Εδώ είμαστε». Δεν ξέρατε πόσα είναι τα ελλείμματα; Εμείς τα υπολογίσαμε σε 7,2% και η EUROSTAT μας είπε, κύριε Δούκα, 7,8%. Αυτοί ξέρουν καλύτερα από μας. Και παριστάνετε τους πατριώτες; Εάν ήσαστε πατριώτες και συνεπείς με τα όσα λέγατε, έπρεπε να βγάλετε την Ελλάδα από την ΕΟΚ, γιατί λέγατε «Ε.Ο.Κ. και ΝΑΤΟ το ίδιο συνδικάτο» και δεν έπρεπε να βάλετε την Ελλάδα στην Ο.Ν.Ε.. Δεν ξέρατε όταν βάζατε την Ελλάδα στην Ο.Ν.Ε., ότι απεμπολούσατε την εθνική νομισματική πολιτική, καταργούσατε το εθνικό νόμισμα και ότι από εκεί πέρα δεν μπορούσαμε να δρούμε άνευ κανόνων και άνευ επιτηρήσεως; Μπορούμε να έχουμε όποιο πληθωρισμό θέλουμε; Μπορούμε να έχουμε ετήσιο έλλειμμα του προϋπολογισμού ή δημόσιο χρέος σε οποιοδήποτε ποσοστό του Ακαθαρίστου Εθνικού Προϊόντος θέλουμε; Όχι, δεν μπορούμε.
      Λοιπόν, αφήστε τη μεγάλη δημοκρατική ευαισθησία και τους εύκολους πατριωτισμούς, από τους οποίους καταλαμβάνεστε, όταν είστε στα έδρανα της αντιπολιτεύσεως. Να, λοιπόν, που είναι και χρήσιμο να εναλλάσσονται τα κόμματα, διότι από τη μεγάλη αλαζονεία που είχατε, έρχεστε τώρα και λέτε αυτά τα πράγματα. Και είπατε ότι αγορεύουν όλο οι Υπουργοί. Εφαρμόζεται ο Κανονισμός της Βουλής. Το ίδιο δεν κάνατε και εσείς; Εμείς δεν βαλλόμεθα, εμείς δεν εγκαλούμεθα; Δεν θα σηκωθώ εγώ να αμυνθώ; Το ίδιο δεν κάνατε και εσείς; 
      ΓΡΗΓΟΡΙΟΣ ΝΙΩΤΗΣ: Για το έργο σας μιλήστε. 
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Αντί να πάρω δεκαπέντε λεπτά, παίρνω δέκα και μας εγκαλείτε και από πάνω;
      ΓΡΗΓΟΡΙΟΣ ΝΙΩΤΗΣ: Εσείς μιλήστε για το έργο σας.
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Όταν κάνατε την πρόταση μομφής, έπρεπε να γνωρίζετε τον Κανονισμό και ότι οι Υπουργοί, όποτε θέλουν, βάσει του Κανονισμού, μπαίνουν στο «παιγνίδι» και μιλάνε. Πρόταση δυσπιστίας, πρόταση μομφής είναι. 
      ΓΡΗΓΟΡΙΟΣ ΝΙΩΤΗΣ: Πείτε μας για το έργο σας.
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Τώρα το σκέφτεστε, αλλά «στερνή μου γνώση να σε είχα πρώτα». Εμείς, λοιπόν, εγκαλούμεθα και απαντάμε. 
      ΓΡΗΓΟΡΙΟΣ ΝΙΩΤΗΣ: Κύριε Πρόεδρε, οι Υπουργοί πρέπει να μιλάνε για το έργο τους. Αυτή είναι η δουλειά τους και όχι να κατηγορούν την Αντιπολίτευση!
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Εγκαλούμεθα και απαντάμε. Τα μεγάλα συμφέροντα που λέτε ότι υπηρετούμε, ελέγχουν τα media και τον έντυπο και τον ηλεκτρονικό Τύπο. Είναι μαζί μας; Βάλλουν χειρότερα από σας εναντίον μας. Καλά, βάλλουν εναντίον των συμφερόντων τους και χρειάζεται η τριήμερος διαδικασία εδώ, για να πείσετε τα μεγάλα οικονομικά συμφέροντα ότι το συμφέρον τους είναι με την Κυβέρνηση; Δεν ξέρουν με ποιον είναι το συμφέρον τους;
      Γιατί, λοιπόν, είναι εναντίον μας; Γιατί είναι εναντίον της Κυβέρνησης; Γιατί είναι προσωπικά εναντίον του Πρωθυπουργού, του Κωνσταντίνου Καραμανλή; Δεχθήκατε εσείς αυτήν την ανηλεή κριτική; 
      Αλλά ο λαός δεν «μασάει», να το πω και λαϊκά. Διότι, αγαπητοί συνάδελφοι, ο λαός δεν πιστεύει αυτά που λέτε εσείς και, κυρίως, την προπαγάνδα που διαχέεται κάθε μέρα απ’ αυτά τα περίεργα δελτία ειδήσεων, σύμφωνα με τα οποία υπάρχει παντού δυστυχία, τη στιγμή που οκτακόσιες χιλιάδες πήγαν να κάνουν Χριστούγεννα στην Ελβετία και την Αυστρία. 
      Η Ελλάδα βρίσκεται στο 2007, δεν είναι στο 1951, όταν επί κυβερνήσεως Πλαστήρα κατέβαινε το μισό Υπουργικό Συμβούλιο, για να εγκαινιάσει έργο πεζοδρομίου στην Αιόλου! Προχώρησε η Ελλάδα, κύριοι συνάδελφοι του ΠΑ.ΣΟ.Κ.. Αυτή είναι η πραγματικότητα! Έπρεπε, λοιπόν, να προσέχατε, όταν κάνατε την πρόταση δυσπιστίας. 
      Ρωτάτε τι κάναμε εμείς. Εγώ θα σας πω χτυπητά τι έγινε στο Υπουργείο, στην πολιτική ηγεσία του οποίου έχω την τιμή να ανήκω. Το πρόγραμμα «ΘΗΣΕΑΣ» είναι πενταετούς διάρκειας και προϋπολογισμού 3,5 δισεκατομμυρίων ευρώ, ενώ το δικό σας πρόγραμμα «ΕΠΤΑ», διάρκειας επτά χρόνων, είχε προϋπολογισμό 1,7 δισεκατομμυρίων ευρώ. Δηλαδή, έχουμε υπερδιπλάσιους πόρους.
      Το σπουδαιότερο είναι ότι ο αναπτυξιακός χαρακτήρας του «ΘΗΣΕΑ» προκύπτει από τα διαφανή κριτήρια που θεσπίζει, προκειμένου η κατανομή των πόρων να γίνεται κατά τρόπο που να πιάνουν τόπο. Εσείς δεν είχατε ηλεκτρονική βάση, όλα γίνονταν στα σκοτεινά! Εμάς γνωρίζει ο καθένας πού γίνονται οι κατανομές.
      Τη Νομαρχιακή Αυτοδιοίκηση την είχατε στον αέρα, κύριοι συνάδελφοι. Εμείς την απαλλάξαμε από τα προνοιακά επιδόματα, που ήταν το 79% των συνολικών πόρων στον προϋπολογισμό του 2004. Από τα 500.000.000 ευρώ, 390.000.000 ευρώ πήγαν για προνοιακά επιδόματα, 110.000.000 ευρώ για έξοδα διοικήσεως και 6.000.000 διατέθηκαν σε όλες τις νομαρχίες μαζί για να κάνουν έργα αναπτύξεως!!! Εμείς στα έτη 2004-2006 υπετριπλασιάσαμε τους πόρους προς τη Νομαρχιακή Αυτοδιοίκηση.
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, παρακαλώ.
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Για τα έργα πληροφορικής, εγώ θα σας δώσω στοιχεία για το θεσμό των Κ.Ε.Π.. Τον φτιάξατε μεν, αλλά το δημιουργό του, τον κ. Μπένο, τον αποσχηματίσατε στον τότε ανασχηματισμό.
      Όταν παρέλαβα εγώ, παρέλαβα μια παρακμή, μια διάλυση! «Δεν υπήρχε στον Προϋπολογισμό ούτε ευρώ». Έφυγε, βλέπω, ο κ. Παπαδόπουλος. Με συναντά τυχαία ο κ. Παπαδόπουλος, δέκα μέρες αφού είχα αναλάβει και μου λέει: «Κοίταξε, δεν έχει προβλεφθεί ούτε ένα ευρώ στον προϋπολογισμό του 2004 για τα Κ.Ε.Π.. Απόστολε, τρέξε να εξασφαλίσεις από το αποθεματικό» –κύριε Δούκα- «γιατί θα κλείσουν τα Κ.Ε.Π.!».
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε Υφυπουργέ.
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Και έρχεται τώρα ο κ. Παπαδόπουλος και μιλάει για τις ημέρες και τα έργα μας. Είμαστε υπερήφανοι για τα έργα και τις ημέρες μας!
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε.
      Ο συνάδελφος κ. Βερελής έχει το λόγο.
      ΧΡΙΣΤΟΣ ΒΕΡΕΛΗΣ: Κυρίες και κύριοι συνάδελφοι, αυτή η Κυβέρνηση, από όλους τους τομείς της δραστηριότητάς της, έχει έναν τομέα, στον οποίο έχει μια επάρκεια. Αυτός είναι ο τομέας της επικοινωνιακής πολιτικής. Δείγμα λαμπρό προσέφερε ο μόλις κατελθών από το Βήμα κύριος Υφυπουργός: Δεκατεσσεράμισι λεπτά έκανε προπαγάνδα και τριάντα δευτερόλεπτα αφιέρωσε στο έργο του Υπουργείου του. Τριάντα δευτερόλεπτα! Με επικοινωνιακή πολιτική τα πράγματα μπορεί κανείς να τα πάει μπροστά; Φτάνει η επικοινωνία, για να καλύψει αυτά τα οποία θέλει η κοινωνία; Προφανώς, όχι.
      Μόλις τις τελευταίες ημέρες, με τη ζαβολιά του κ. Σταύρου, το πράγμα, έτσι κάπως, λίγο ισορροπήθηκε. Ακόμη και η κυβέρνηση Σημίτη είχε αδυναμία επικοινωνιακή, ακόμα και ο ίδιος ο τότε Πρωθυπουργός. Όμως, αυτό το οποίο υπάρχει σήμερα ως κυβερνητικό έργο, είναι κάτι για το οποίο πρέπει να είστε χαρούμενοι;
      Εγώ θα σας αναφέρω μία σειρά από παραδείγματα. Ανταγωνιστικότητα και παραγωγικότητα. Λέτε ότι αυξήθηκαν οι εξαγωγές. Μα, πώς δικαιολογείτε τότε ότι έχουμε το μεγαλύτερο έλλειμμα τρεχουσών συναλλαγών, κύριε Υπουργέ, με 24.000.000.000 ευρώ, που σημαίνει σε απλά ελληνικά ότι η παραγωγή μας είναι πιο ακριβή και γίνονται πιο φτηνές εισαγωγές μέσα εδώ; Και αντί γι’ αυτό, βγαίνουμε και λέμε στον ελληνικό λαό, επικοινωνιακά, ότι είμαστε κατά 25% πιο πλούσιοι. 
      Τρία χρόνια τώρα στην παιδεία έχετε συστηματικά διαλύσει το χώρο της ανώτατης εκπαίδευσης. Τον έχετε διαλύσει, διότι απλώς και μόνο, καθαρά επικοινωνιακά, στέκεστε στο σημειακό θέμα του άρθρου 16. Δεν έχετε καταφέρει επί τρία χρόνια, για το μεγάλο θέμα της ανώτατης εκπαίδευσης, να παρουσιάσετε στον ελληνικό λαό τι προτίθεστε να κάνετε. 
      Ακόμα και χθες η Υπουργός Εθνικής Παιδείας και Θρησκευμάτων στη Σύνοδο των Πρυτάνεων τους είπε ότι κάποια στιγμή, όταν η Κυβέρνηση αποφασίσει –διάβαζε, δηλαδή, όταν της επιτρέψει ο Πρωθυπουργός- θα φέρει τον περίφημο αυτό νόμο σε γνώση του ελληνικού λαού, του Κοινοβουλίου, των πρυτάνεων, όλων όσοι απαρτίζουν την ανώτατη εκπαίδευση. Και μέχρι τότε, διαλυμένα πανεπιστήμια, εξεταστικές δεν γίνονται, υπάρχει μία απίθανη κατάσταση διάλυσης, για την οποία η ευθύνη είναι απολύτως βεβαίως δικιά σας.
      Έρχονται οι υποκλοπές και συνταράσσεται το πανελλήνιο. Τετράωρη συνέντευξη των Υπουργών. Σχεδιάγραμμα σε πίνακα γι’ αυτό το οποίο συμβαίνει. Προχωράνε οι ιστορίες και αποκαλύπτεται ξαφνικά ότι υπάρχει αδυναμία –δηλώνεται, δηλαδή, ότι υπάρχει αδυναμία- να κληθεί ο έτερος από τους δύο συμμετέχοντες στην όλη ιστορία, η εταιρεία «ERICSSON». 
      Επικοινωνώ με ερώτηση με τον Υπουργό Δικαιοσύνης και του λέω ότι υπάρχει το δικαίωμα από το νόμο, τον οποίο εγώ είχα καταρτίσει και είχα περάσει στη Βουλή, να κληθεί και η εταιρεία «ERICSSON». Και, εν πάση περιπτώσει, αν νομίζεις ότι δεν φτάνει, φέρε μια τροπολογία δύο γραμμών, για να φτάσει. Σιγή ιχθύος. Φτάνουμε να έχουμε την «ERICSSON»εκτός. Και τώρα που αποδεικνύεται ότι υπήρχε και σχέση, κανάλι υπόγειο, οικονομική συναλλαγή με μέλος της Α.Δ.Α.Ε., όπου οι πλειοψηφίες βεβαίως ήταν οριακές, προκειμένου να καθοριστεί εάν θα φώναζαν να ελέγξουν την «ERICSSON» ή αν δεν θα την φώναζαν, η Κυβέρνηση δεν μας λέει τίποτα ή μάλλον επικοινωνιακά θυμάται τους φυγόστρατους. 
      Αλήθεια, κύριοι Υπουργοί, τι έγιναν οι φυγόστρατοι; Τους ξεχάσαμε τελείως; Δεν υπάρχουν; 
      Δεν πάνε καλά τα πράγματα στην ενέργεια. Η Δ.Ε.Η. έχει τα μαύρα της τα χάλια, αλλάζει ο ένας διοικητής μετά τον άλλο, το φυσικό αέριο δεν μπορεί να περάσει μέσα στα δίκτυα των πόλεων και τι κάνουμε; Φωνάζουμε τους Ρώσους και υπογράφουμε για δέκατη φορά τη συμφωνία Μπουργκάς-Αλεξανδρούπολη. Την υπογράφουμε για δέκατη φορά! 
      Ποιο είναι το περιεχόμενο της συμφωνίας; Μα, το γνωρίζετε όλοι. Είναι μηδενικό. Μας το είπε και ο Πρόεδρος Πούτιν πριν από είκοσι τέσσερις ώρες και μόνο. Αυτό το οποίο γνωρίζουν οι πάντες, όσοι ασχολούνται λίγο με την ενέργεια, ότι, δηλαδή, οι Ρώσοι ενδιαφέρονται μόνο να περάσουν από τον αγωγό, Ναμπούκο το δικό τους φυσικό αέριο και δεν νοιάζονται πολύ αν θα γίνει το έργο Μπουργκάς-Αλεξανδρούπολη. Δεν το έχει καταλάβει η Κυβέρνηση για να χειριστεί τα θέματα; Θα γίνει και άλλη τελετή γι’ αυτό; 
      Μιλήσαμε γι’ αυτό το πράγμα. Εγώ μίλησα παρουσία του Πρωθυπουργού εδώ στη Βουλή και είπα ότι χρησιμοποιείτε επικοινωνιακά και εσείς τον αγωγό Μπουργκάς-Αλεξανδρούπολη και οι Ρώσοι βεβαίως, οι οποίοι μέσα από τον αγωγό περνούν αυτά τα οποία θέλουν, μας πιέζουν και εμείς υποχωρούμε και δεχόμαστε τις πιέσεις αυτές. Αυτή είναι η πραγματικότητα.
      Γιγαντώνονται οι τράπεζες και ο ρόλος τους. Αποκτούν ένα κομμάτι της κρατικής εξουσίας οι τράπεζες, κυρίες και κύριοι συνάδελφοι. Στις δε ημέρες μας, φτάσαμε οι τράπεζες να έχουν τα μεγαλύτερα κέρδη από οποιονδήποτε άλλο παραγωγικό κλάδο της ελληνικής οικονομίας, τα ελληνικά νοικοκυριά να μπαίνουν σε μία περιοχή πολύ μεγάλων χρεώσεων, να γίνονται παραπλανητικές διαφημίσεις από τις τράπεζες, η Τράπεζα της Ελλάδος να μην καταλαβαίνει τι ακριβώς συμβαίνει και αυτό το οποίο λέει η Κυβέρνηση, είναι ότι εδώ έχουμε ένα πρόγραμμα, να πουλήσουμε τον Ο.Τ.Ε., να πουλήσουμε το Ταχυδρομικό Ταμιευτήριο κ.ο.κ.. 
      Μα, εάν πουλήσετε, κύριε Υπουργέ, το Ταχυδρομικό Ταμιευτήριο, θα έχετε άλλη γραμμή αμύνης στις διάφορες εναρμονισμένες πρακτικές, οι οποίες υπάρχουν και που τις καταγγέλλει και η δική μας η Επιτροπή Ανταγωνισμού για το ρόλο τους στις συντάξεις του Ι.Κ.Α., των τραπεζών, αλλά και η Ευρωπαϊκή Επιτροπή, η οποία μιλάει για το καρτέλ των τραπεζών σε όλη την Ευρώπη και ιδιαίτερα σε σχέση με τις πιστωτικές κάρτες; 
      Έχουν αλλάξει τα πράγματα. Έχουν γίνει πολύ πιο δυσμενή για τους καταναλωτές, για τους πελάτες των τραπεζών. Γνωρίζετε ότι δεν είναι δυνατόν κάποιος να αντιμετωπίσει τις λεόντειες συμβάσεις οι οποίες υπάρχουν; Πληρώνεις λεφτά, διότι έχεις μικρό λογαριασμό. Πληρώνεις λεφτά, διότι κινείς συχνά το λογαριασμό σου. Πληρώνεις λεφτά, γιατί έχεις μεγάλο λογαριασμό. Μπαίνουν συνέχεια καινούργιοι κωδικοί στα βιβλιάρια καταθέσεων, χωρίς να έχει συμφωνήσει ο πελάτης. Δείτε τα.
Εκατομμύρια πελατών βρίσκονται αυτήν τη στιγμή να είναι έρμαια των αποφάσεων της Ένωσης Τραπεζών και εσείς δεν ασχολείσθε μ’ αυτό. Λέτε πώς θα πουλήσετε τον Ο.Τ.Ε..
      Πάμε χάλια στον αγροτικό τομέα; Υπάρχει απουσία πολιτικής; Δεν ξέρουμε τι θα κάνουμε με την αναδιάρθρωση των καλλιεργειών; Δεν ξέρουμε τι θα κάνουμε με «το τέλος εποχής», που υπάρχει στο σημερινό καθεστώς των επιδοτήσεων;
      Τι κάνουμε εμείς; Αναγγέλλουμε και στους αγρότες ότι είμαστε κατά 25% πιο πλούσιοι. ‘Έχουν τρελαθεί οι αγρότες, ιδιαίτερα στις καπνοπαραγωγικές περιοχές, οι οποίοι ζουν τη μεγαλύτερη φτώχεια που υπήρχε ποτέ. Πηγαίνετε μια βόλτα, να δείτε την απόλυτη ένδεια η οποία υπάρχει. Οι φτωχοί των φτωχών έχουν γίνει και η Κυβέρνηση παραμένει, λέει, στις υποσχέσεις της, ότι θα μείωνε το Φ.Π.Α. στα αγροτικά μηχανήματα. Αλλά ξαφνικά θυμήθηκε ότι αυτό είναι αντικοινοτικό και ότι δεν μπορεί να το κάνει.
      Πέφτει η ρουκέτα στην πρεσβεία; Επικοινωνιακά, αμέσως επιστρατεύεται η ανάγκη για περισσότερες κάμερες. Και ξεχνάει η Κυβέρνηση ότι στο σημείο εκείνο υπάρχει το πυκνότερο δίκτυο με κάμερες από όλη τη χώρα και μάλιστα με απολύτως μοντέρνες κάμερες. 
      Να σας πω και μια σειρά από άλλα πράγματα; Για τη μηδενική επίδοση της Κυβέρνησης αυτής στο περιβάλλον; Έχει επιδεινωθεί η επίδοση της χώρας στα θέματα του περιβάλλοντος. Αμφιβάλλει κανείς σ’ αυτήν την Αίθουσα για την απόδοση των Δ.Ε.Κ.Ο., που αποτελούν ένα μεγάλο κομμάτι της ελληνικής οικονομίας; Ξέρετε, κύριοι Υπουργοί, να μου πείτε μια Δ.Ε.Κ.Ο. –όχι δύο- όπου τα πράγματα να πηγαίνουν καλύτερα απ’ ό,τι πήγαιναν το 2004; 
      Να πάρουμε τη Δ.Ε.Η.; Να πάρουμε την Ε.Υ.Δ.Α.Π.; Πάρτε μια μέρα το τηλέφωνο βλαβών της Ε.Υ.Δ.Α.Π.. Είναι πολύ πιο εύκολο να μιλήσει ένας απλός πολίτης με τον Πρωθυπουργό, παρά με τις βλάβες της Ε.Υ.Δ.Α.Π.. Αυτό το οποίο εσείς κάνετε, είναι να μιλάτε για αναδιάρθρωση των Δ.Ε.Κ.Ο..
      Περιφερειακή ανάπτυξη. Χωρίς πυξίδα, χωρίς έργα η ελληνική περιφέρεια και εσείς εγκαινιάζετε παλιά έργα και κομπάζετε γι’ αυτά.
      Ξέρετε ποιος αποκαλύφθηκε ότι είναι ο μεγαλομέτοχος του παραδικαστικού κυκλώματος; Είναι η παράταξή σας, η οποία αποκαλύφθηκε. Και τι κάνει ο Πρωθυπουργός; Πηγαίνει στο Υπουργείο Δικαιοσύνης και λέει ότι παρέλαβε μια δικαιοσύνη, η οποία ήταν διεφθαρμένη.
      Είστε, λοιπόν, εσείς έτοιμοι επικοινωνιακά και μόνο επικοινωνιακά να ανακηρυχθείτε νικητές εκλογών, χωρίς καν να γίνουν εκλογές. Τόσο πολύ έχει πλέον εκχυδαϊστεί η ιστορία της επικοινωνίας σε μια χώρα, όπου τον πρώτο ρόλο πολιτικά τον έχουν τα γκάλοπ και όπου υπάρχει μια μεγάλη μερίδα πολιτικών που σύρεται πίσω από τα γκάλοπ και περιμένουν τα γκάλοπ για να κανονίσουν την πολιτική τους. Και υπάρχει και μια περιδίνηση, η οποία μας πηγαίνει προς τα κάτω.
      Μα, ο ρόλος του πολιτικού, αγαπητοί συνάδελφοι, είναι να καθορίζει τα πράγματα, να τα οδηγεί, να πείθει την κοινωνία, να δημιουργεί πλειοψηφικά ρεύματα γύρω από τις απόψεις του και όχι να ακολουθεί και να περιμένει τα γκάλοπ. Εσείς, λοιπόν, έχετε να προσφέρετε στην ελληνική κοινωνία επικοινωνιακή πολιτική και γκάλοπ. Αυτά ούτε τον Έλληνα ικανοποιούν ούτε το πορτοφόλι γεμίζουν ούτε αναπτυξιακή πολιτική χαράσσουν. Και αυτά είναι θέματα για τα οποία ερχόμαστε εδώ σήμερα και ζητούμε την πολιτική σας καταδίκη με την πρόταση μομφής. 
      Και ξέραμε από την αρχή ότι δεν πρόκειται να ομονοήσετε σ’ αυτό, αλλά αυτό το οποίο επιτυγχάνουμε, είναι να επικεντρώσουμε το ενδιαφέρον του ελληνικού λαού σ’ ένα δημόσιο πολιτικό διάλογο γύρω από τη μηδενική επίδοση της Κυβέρνησης, με τη μεγάλη εξαίρεση της επικοινωνιακής πιρουέτας την οποία κάνει διαρκώς.
      Ευχαριστώ, κύριοι συνάδελφοι.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Ο συνάδελφος κ. Τσαντούλας έχει το λόγο.
      ΔΗΜΗΤΡΙΟΣ ΤΣΑΝΤΟΥΛΑΣ: Κύριε Πρόεδρε, κυρίες και κύριοι συνάδελφοι, κάποιοι Βουλευτές του ΠΑ.ΣΟ.Κ. την Παρασκευή έλεγαν έξω από την Αίθουσα ότι μας αιφνιδίασαν. Εγώ ομολογώ ότι αιφνιδιάστηκα. Αιφνιδιάστηκα από τη μεγάλη φτώχεια της πρότασης δυσπιστίας προς την Κυβέρνηση, φτώχεια σε τεκμηρίωση, φτώχεια σε επιχειρήματα, φτώχεια -θα τολμούσα να πω- σε πολιτική ευθύνη. 
      Ξέρουμε όλοι εδώ μέσα -και το ξέρει και ο κόσμος έξω- ότι μια πρόταση δυσπιστίας είναι ένα από τα κορυφαία όπλα μιας αντιπολίτευσης, της κάθε αντιπολίτευσης, υπό δύο προϋποθέσεις: Να έχει επαρκές, αιτιολογημένο περιεχόμενο και να χρησιμοποιείται την κατάλληλη στιγμή.
Η πρόταση που συζητάμε σήμερα, δεν φαίνεται να έχει αξιόπιστο περιεχόμενο. Είναι γενική, αόριστη, είναι αναιτιολόγητη.
      Σε σχέση με το δεύτερο που είπα, για την κατάλληλη στιγμή, το ΠΑ.ΣΟ.Κ. νόμισε, θεώρησε πως ήταν τώρα μια κατάλληλη ευκαιρία να αρπαχτεί από κάτι για να απευθυνθεί όχι στην Κυβέρνηση, αλλά στο εσωτερικό του, στα στελέχη του, στους οπαδούς του, προσπαθώντας να περισώσει τη συνοχή του και την ομοιογένειά του. 
      Κυρίες και κύριοι συνάδελφοι, ακούστηκαν πάρα πολλά αυτές τις μέρες. Το  μόνο καλό για την Κυβέρνηση είναι αυτό που είπε ο κ. Βερελής, ότι δηλαδή έχουμε καλή επικοινωνιακή πολιτική. Ακούστηκε ότι είμαστε η χειρότερη Κυβέρνηση από τη Μεταπολίτευση, η πλέον διεφθαρμένη. Τουλάχιστον, ο κ. Παπαδόπουλος μας είπε «η πιο άπραγη». Και μας λένε διεφθαρμένους εμάς, που φέρνουμε στην επιφάνεια κάθε σκάνδαλο και το στέλνουμε στη δικαιοσύνη.
      Μας είπαν ότι δεν έχουμε κοινωνική ευαισθησία, παρ’ ότι πιστεύω ότι εδώ μέσα δεν πρέπει να λέγεται ότι κάποιος απ’ όλους μας δεν έχει κοινωνική ευαισθησία. Παρ’ όλα αυτά, αυξήσαμε τις κοινωνικές δαπάνες γι’ αυτούς που έχουν πιο μεγάλη ανάγκη. 
      Μας είπαν ότι είμαστε κομματικό κράτος παλαιάς κοπής. Προφανώς, το ΠΑ.ΣΟ.Κ. ήταν κομματικό κράτος νέας κοπής. 
      Μας είπαν ότι δημιουργήσαμε χάος και πολιτικό σκοτάδι. Ίσως προσπαθούν να διαλύσουν το σκοτάδι με τα πυροτεχνήματα που ρίχνουν κάθε τόσο, σαν αυτήν την πρόταση δυσπιστίας.
      Μα, τίποτε σωστό δεν έκανε αυτή η Κυβέρνηση σε κανένα τομέα; Και αν δεχόσαστε, κύριοι του ΠΑ.ΣΟ.Κ., πως έχουν γίνει κάποια πράγματα –εγώ πιστεύω, ότι έχουν γίνει πολλά- την τριετία που πέρασε στη χώρα, υποστηρίζοντας κακές πολιτικές κινήσεις ή ασυνέπειες στα λίγα θέματα που θα επιλέγατε, θα ήσασταν πολύ περισσότερο αξιόπιστοι, γιατί πιστεύω ότι η καθολικότητα των κατηγοριών αφαιρεί και την αξιοπιστία και την καθαρότητα του στόχου. 
      Μετά από τρία χρόνια, σχεδόν, κυρίες και κύριοι συνάδελφοι, ήλθε τώρα μια στιγμή, που μπορούν να γίνουν συγκρίσεις. Και τα οικονομικά μεγέθη σε αριθμούς ή ποσοστά, είναι αυτά που δείχνουν την αλλαγή προς το καλύτερο ή το χειρότερο. Έχετε ήδη ακούσει από τους αρμόδιους ομιλητές, τον κ. Αλογοσκούφη, τον παριστάμενο Υφυπουργό και άλλους, αριθμούς και ποσοστά, στα οποία εγώ δεν θα σταθώ. Απλώς, θα πω το σπουδαιότερο που έχει συμβεί, δηλαδή ότι η πορεία της οικονομίας μας σταθεροποιήθηκε και αποκαταστάθηκε η τρωθείσα –και διεθνώς- αξιοπιστία της. Και αυτή η αξιοπιστία αποτελεί απαραίτητη προϋπόθεση για μια αξιοπρεπή πορεία μας μέσα σε μια Ευρωπαϊκή Ένωση, που συνεχώς διευρύνεται.
      Θα ήθελα, όμως, να πω δύο λόγια σαν Βουλευτής της περιφέρειας και ιδιαίτερα μιας περιφέρειας, όπως η Ήπειρος και ενός νομού, όπως η Πρέβεζα, που έχουμε κουραστεί να λέμε και να ακούμε ότι είναι από τους φτωχότερους στην Ευρωπαϊκή Ένωση. 
      Είπε κάποιος Βουλευτής του ΠΑ.ΣΟ.Κ. ότι η αναπτυξιακή πολιτική της Κυβέρνησης συνίσταται σε διευθέτηση και εξυπηρέτηση συμφερόντων. Έτσι χαρακτηρίζετε, κύριε συνάδελφε, τη δημιουργία ενός ιδιαίτερα ελκυστικού νέου επιχειρηματικού περιβάλλοντος στην Ήπειρο, για παράδειγμα, με επιχορήγηση 60% και με διευκολύνσεις που αφορούν όλες τις επιχειρήσεις –και τις μικρομεσαίες και τις παλιές και τις καινούργιες- με διεύρυνση των κατηγοριών επιλέξιμων επενδύσεων και δραστηριοτήτων στον πρωτογενή και το δευτερογενή τομέα, στον τουρισμό και τις λοιπές υπηρεσίες, με επιδότηση της απασχόλησης, με απλοποίηση των διαδικασιών και των δικαιολογητικών καταβολής των ενισχύσεων; Έτσι αποκαλείτε αυτήν την εξέλιξη; 
      Σαν αποτέλεσμα, στην Ήπειρο υπήρξαν διακόσιες πενήντα τέσσερις αιτήσεις ύψους 243.000.000 ευρώ. Αυτές υποβλήθηκαν μέχρι το τέλος του 2006 και έχουν γίνει δεκτές οι εκατόν ενενήντα τρεις, συνολικού ύψους 150.000.000 ευρώ.
      Κάποιος άλλος Βουλευτής του ΠΑ.ΣΟ.Κ. είπε ότι εμείς εκτελούμε μόνο έργα του ΠΑ.ΣΟ.Κ.. Είναι ψέμα ότι εμείς επιταχύναμε τους ρυθμούς, με αποτέλεσμα να ολοκληρωθεί η Εγνατία μέχρι το 2008; Ότι φθάσαμε στην υπογραφή της σύμβασης για το δυτικό άξονα, που προβλέπεται να ολοκληρωθεί το 2010; Ότι γίνονται οι μελέτες για τη σύνδεση του δυτικού άξονα με τη ζεύξη του Ακτίου, με προοπτική να κατασκευαστεί τα επόμενα τρία-τέσσερα χρόνια; 
      Όλα αυτά και πολλά άλλα –μιλώντας πάντα για την Ήπειρο και το νομό μου- οδηγούν στην άρση της απομόνωσης της Ηπείρου γενικότερα και του Νομού Πρεβέζης ειδικότερα. Είναι μια προϋπόθεση για την ανάπτυξη. Είναι μια άρση που διευκολύνεται και από τη βελτίωση που θα γίνει στο Αεροδρόμιο Ιωαννίνων, αλλά και από το ότι, επιτέλους, το λιμάνι της Πρεβέζης χαρακτηρίστηκε «λιμάνι εθνικής σημασίας». 
      Είπατε, κύριοι συνάδελφοι του ΠΑ.ΣΟ.Κ., ότι δεν έγινε τίποτα στο χώρο της υγείας, ότι υπάρχει πλήρης εγκατάλειψη του Ε.Σ.Υ.. Ο κ. Σκουλάς, το προσωπικό του το χαρακτήρισε «γερασμένο», «κουρασμένο», «κακοπληρωμένο». Επειδή έχω υπάρξει επί δεκαπέντε χρόνια γιατρός του Ε.Σ.Υ., ξέρω την κατάσταση και συμφωνώ ότι είναι έτσι όπως τα είπε ο κ. Σκουλάς. Συμφωνώ όμως και μ’ αυτά που είπε ο κ. Αβραμόπουλος, ότι χρειάζονται αλλαγές σ’ ένα γερασμένο Ε.Σ.Υ..
      Δεν θα πω περισσότερα για τις αλλαγές που θα γίνουν, αλλά θα μιλήσω για τις υποδομές. Ένα νομαρχιακό νοσοκομείο στην Πρέβεζα, που ήταν απαίτηση από πολλά χρόνια και μεγάλη ανάγκη, τώρα γίνεται. Και δεν γίνεται με λόγια. Γίνεται με έργα, που αυτήν τη στιγμή αφορούν την ολοκλήρωση της προμελέτης, με προοπτική το νοσοκομείο να ολοκληρωθεί και να λειτουργήσει μέχρι το 2010. 
      Σε σχέση μ’ αυτό το νοσοκομείο, θα πω και κάτι ακόμη. Το 2005 ψηφίσαμε έναν από τους πιο σοβαρούς νόμους της Κυβέρνησης, για τη σύμπραξη δημοσίου και ιδιωτικού τομέα. Μ’ αυτόν τον τρόπο, θα γίνει ένα δημόσιο νοσοκομείο, ένα νοσοκομείο του Ε.Σ.Υ., όπου ο πολίτης δεν θα πληρώνει τίποτα. Αυτά είναι τίποτα στο χώρο της υγείας; 
      Τελειώνοντας, δεν μπορώ να μην εκφράσω και εγώ την ικανοποίησή μου για την απόφαση της Κυβέρνησης να κατευθύνει το πολύ μεγάλο ποσοστό από το Δ΄ Κοινοτικό Πλαίσιο Στήριξης στην περιφέρεια. Με αυτόν τον τρόπο έργα πολύ σπουδαία, όπως το Πολιτιστικό Πάρκο της Αρχαίας Νικόπολης, το μεγαλύτερο αναπτυξιακό έργο που θα γίνει στην Ήπειρο και που τώρα είναι σε στάδιο μελετών, ώστε να ενταχθεί στο Δ΄ Κοινοτικό Πλαίσιο Στήριξης, θα ολοκληρωθούν μέσω αυτών των πόρων. 
      Κυρίες και κύριοι συνάδελφοι, είπε ο κ. Βενιζέλος ότι η Κυβέρνηση σέρνει την πλειοψηφία της στην ψήφιση κάποιων κακών νόμων και τροποποιήσεων, κάποιων που γίνονται τη νύχτα. Θέλω να διαβεβαιώσω και τον κ. Βενιζέλο και τους άλλους συναδέλφους στην Αίθουσα, ότι εγώ δεν αισθάνομαι να μου συμβαίνει κάτι τέτοιο. Και γι’ αυτό, με αίσθημα ευθύνης για το ρόλο που έχω εδώ μέσα, θα δώσω ψήφο εμπιστοσύνης στην Κυβέρνηση της Νέας Δημοκρατίας, στην Κυβέρνηση του Κώστα Καραμανλή. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. 
      Το λόγο έχει η συνάδελφος κ. Περλεπέ-Σηφουνάκη. 
      ΑΙΚΑΤΕΡΙΝΗ ΠΕΡΛΕΠΕ-ΣΗΦΟΥΝΑΚΗ: Ευχαριστώ, κύριε Πρόεδρε. 
      Κυρίες και κύριοι συνάδελφοι, δυστυχώς, έφθασαν μόνο τρία χρόνια, για να γυρίσει το ρολόι της ιστορίας αρκετές δεκαετίες πίσω, στην εποχή της Ε.Ρ.Ε., που ψήφιζαν και τα δέντρα, στην εποχή της σκληρής και αντιλαϊκής Δεξιάς του αυταρχισμού. 
      Στηρίξατε όλη την προεκλογική σας εκστρατεία στη σκανδαλολογία και στην υποσχεσιολογία. Τρία χρόνια μετά, δεν αποδείξατε κανένα σκάνδαλο και έχει γεμίσει η Ελλάδα «Χούπηδες» και «κουμπάρους»! Όσον αφορά δε τις υποσχέσεις, έχουν μείνει γράμμα κενό!
      Ο κόμπος έφθασε στο χτένι για τους πολίτες. Τα ψέματα τελείωσαν. Το ξέρουμε και το ξέρετε πολύ καλά και εσείς, κύριοι συνάδελφοι της Νέας Δημοκρατίας. Δεν αντέχει άλλο ο κόσμος. Δεν αντέχει ο μισθωτός και ο χαμηλοσυνταξιούχος τις αυξήσεις και την ακρίβεια. Δεν αντέχει άλλο ο άνεργος να περιμένει στις ουρές του Ο.Α.Ε.Δ., για να βρει μια δουλειά μ’ ένα μισθό πείνας, αν τη βρει και αυτή. Δεν αντέχει ο αγρότης να περιμένει τις ενισχύσεις, που δικαιούται κατά τα άλλα, ούτε αντέχει την ανασφάλεια για το αύριο, εξαιτίας της ανύπαρκτης αγροτικής σας πολιτικής και σε σχέση με τη νέα Κ.Α.Π.. Δεν μπορεί η νεολαία να ανεχθεί άλλο τη διάλυση του εκπαιδευτικού συστήματος και το να λοιδορείται και να κατασυκοφαντείται, όταν διεκδικεί και να της ασκείται και βία, όταν προσπαθεί να βρει μια αχτίδα φωτός για το μέλλον. 
      Όμως, τι λέγατε και τι υποσχόσασταν για τα ζητήματα που αφορούν τη ζωή των πολιτών; Μιλούσατε για έλεγχο της αγοράς και για κανόνες ανταγωνισμού στις επιχειρήσεις. Αντ’ αυτού, οι τιμές των προϊόντων εκτινάχθηκαν στα ύψη και τα επιχειρησιακά καρτέλ, χωρίς κανένα φόβο, έχουν στήσει χορό στις πλάτες και στις τσέπες των εργαζομένων. 
Οι επενδύσεις που λέγατε ότι θα γίνουν, για να δημιουργηθούν νέες θέσεις εργασίας, έμειναν στα χαρτιά, ενώ διαρκώς νέες παραγωγικές μονάδες βάζουν λουκέτο σε όλη τη χώρα. 
      Στους αγρότες τάζατε «όλα τα κιλά, όλα τα λεφτά!». Τώρα τους έχετε αφήσει έρμαια στους μεσάζοντες και οι τιμές από τον παραγωγό στον καταναλωτή, απέχουν όσο και οι προεκλογικές σας δεσμεύσεις από την πρακτική που εφαρμόζετε. 
      Μιλούσατε για αναβάθμιση της εκπαίδευσης και επί των ημερών σας τα κονδύλια για την παιδεία περιορίστηκαν, όπως περιορίζονται -για παράδειγμα- και τα ολοήμερα σχολεία. 
      Εξαιτίας της πολιτικής σας στο ασφαλιστικό -που είναι ένα τεράστιο εθνικό ζήτημα- και εξ αιτίας του πανικού που έχετε δημιουργήσει σε χιλιάδες εργαζόμενους, χιλιάδες εργαζόμενοι και κυρίως γυναίκες επιζητούν να βγουν σε πρόωρη συνταξιοδότηση, με ό,τι αυτό συνεπάγεται, βέβαια, για το εισόδημά τους, αλλά και συνολικά για την αγορά εργασίας στη χώρα. 
      Δεν υπάρχει τομέας της κοινωνικής και οικονομικής ζωής της χώρας μας, που αυτά τα τρία χρόνια να μην έχει πισωγυρίσει, να μην έγινε γκρίζος και αδιέξοδος για τη συντριπτική πλειονότητα των πολιτών. Μόνο λίγοι και εκλεκτοί ευημερούν με τις πλάτες, βέβαια, και την πολιτική της Κυβέρνησης, μια πολιτική που είναι ταξική, ανάλγητη και εν τέλει καταστροφική για την κοινωνία και τη χώρα. 
Αρκεί να πάρουμε μόνο ένα χώρο, που να είναι πολύ αντιπροσωπευτικός. Βλέπω εδώ και τον Υπουργό Υγείας. Ας πάρουμε, λοιπόν, το χώρο της υγείας και του κοινωνικού κράτους, κύριε Υπουργέ. 
      Τι έγινε αυτά τα τρία χρόνια; Συστηματική απαξίωση του Ε.Σ.Υ.. Νόμοι χωρίς κανένα ουσιαστικό περιεχόμενο και διάλυση του κράτους πρόνοιας. Αποτέλεσμα από την πολιτική σας: Διεύρυνση του ιδιωτικού τομέα της υγείας και οργασμός επιχειρησιακών συμφερόντων στο χώρο. 
      Τι τάζατε προεκλογικά για την υγεία στο πρόγραμμα της Νέας Δημοκρατίας; Λέγατε ότι εγγυάσθε σε όλους τους πολίτες υψηλού επιπέδου υπηρεσίες υγείας. Λέγατε ότι θα μειώσετε το κόστος των παρεχόμενων υπηρεσιών του συστήματος. Τι έγινε, αντί να μειωθεί το κόστος; Αυξήθηκε η ιδιωτική δαπάνη και, βεβαίως, αυτοί που την πληρώνουν, είναι πάλι τα χαμηλότερα εισοδήματα. Μόνο από την κατάργηση της λίστας οι δαπάνες για φάρμακα αυξήθηκαν κατά 30% κατά μέσο όρο, που σημαίνει ότι το χέρι μπαίνει βαθιά στην τσέπη όλων των χαμηλοσυνταξιούχων, των αγροτών, των εργατών και όλων των χαμηλά ευρισκομένων τάξεων. 
      Τα χρέη των νοσοκομείων έφθασαν σε δυσθεώρητα ύψη. Οι δημόσιες δαπάνες του προϋπολογισμού για την υγεία συνεχώς μειώνονται. Από το 2004 μέχρι σήμερα –έστω και σε δεκαδικό αριθμό- το κονδύλι για την  υγεία είναι μικρότερο, παρ’ ότι οι ανάγκες αυξάνονται. 
      Εγώ σας ρωτώ: Τι κάνατε με τις κλίνες των Μ.Ε.Θ.; Δεν αναπτύξατε ούτε μία κλίνη από τις εκατόν πενήντα κλίνες που βρήκατε έτοιμες από το ΠΑ.ΣΟ.Κ. Δεν κάνατε ούτε μία πρόσληψη. Συνάψατε με τις ιδιωτικές Μ.Ε.Θ. συμφωνία και αυτήν τη στιγμή υπάρχουν εξήντα άτομα στη λίστα αναμονής διασωληνωμένα, γιατί και οι ιδιωτικές Μ.Ε.Θ., παρά τη συμφωνία σας, δεν δέχονται τους αρρώστους, γιατί δεν πληρώνουν τα ταμεία και γιατί το κλειστό νοσήλιο είναι μικρό γι’ αυτούς. Αυτήν τη στιγμή δηλαδή κινδυνεύουν -πέραν όλων των άλλων- και εξήντα άρρωστοι διασωληνωμένοι, οι οποίοι περιμένουν ένα κρεβάτι σε μονάδα εντατικής. 
      Τι άλλο κάνατε; Υποσχεθήκατε ότι θα προωθήσετε την πρωτοβάθμια φροντίδα υγείας. Το περιβόητο νομοσχέδιο για το μείζον αυτό ζήτημα έχει καταντήσει «φάντασμα», που όλο έρχεται στη Βουλή και όλο χάνεται στο δρόμο. Αντί για τα αστικά κέντρα υγείας που είχατε υποσχεθεί, ξεφυτρώνουν παντού ιδιωτικά κέντρα υγείας και, βέβαια, χωρίς κανένα έλεγχο εις βάρος και της τσέπης και της υγείας των πολιτών. 
      Πού είναι οι χιλιάδες προσλήψεις που είχαν εξαγγελθεί και διά στόματος του Πρωθυπουργού; Αλλά τι να περιμένει κάποιος από τον Πρωθυπουργό της Ραφήνας; 
      Χθες ο κύριος Αβραμόπουλος ανέπτυξε πάλι μια έκθεση ιδεών, γιατί τελικά μόνο έτσι μπορεί να χαρακτηρισθεί, γιατί όταν μιλά για χιλιάδες προσλήψεις, όταν το κονδύλι που υπάρχει στον προϋπολογισμό είναι μόνο για επτακόσιες, είναι ηλίου φαεινότερον ότι ψεύδεται για άλλη μια φορά. Ούτε μια προεκλογική υπόσχεση δεν τηρήσατε για την αναβάθμιση της υγείας, ενώ πολύ καλά εφαρμόζετε την κρυφή ατζέντα που έχετε, για να εξυπηρετήσετε τους φαρμακοβιομήχανους και τους κλινικάρχες. 
      Όσον αφορά το κοινωνικό κράτος και την προστασία των ευπαθών κοινωνικών ομάδων, εδώ και εάν περίσσεψαν τα ψέματα και οι ανεκπλήρωτες υποσχέσεις σας! Λέγατε ότι θα εξισώνατε τους τρίτεκνους με τους πολύτεκνους. Αθετώντας και αυτήν την υπόσχεση, εντείνετε και το πρόβλημα της υπογεννητικότητας στη χώρα. 
      Έχω να σας κάνω και άλλες δύο ερωτήσεις.
      Τι κάνατε αλήθεια με την ψυχική υγεία; Αντί να στηρίζετε και να επεκτείνετε τις δομές για την κοινωνική επανένταξη των ψυχικά ασθενών, αυτό που κάνετε είναι η υποχρηματοδότηση του συστήματος. Έχετε οδηγήσει στην ανασφάλεια και τους εργαζόμενους σ’ αυτές τις δομές, αλλά και τους ασθενείς. 
      Τι κάνατε για την αντιμετώπιση του προβλήματος των ναρκωτικών, που μαστίζει χιλιάδες οικογένειες στη χώρα και πάρα πολλά παιδιά; Και εδώ ο Πρωθυπουργός ήταν λάβρος κατά του ΠΑ.ΣΟ.Κ., γιατί όταν ανέλαβε, υπήρχαν δυόμισι χιλιάδες άτομα στη λίστα αναμονής, για να μπουν σ’ ένα κέντρο απεξάρτησης και έλεγε ότι μέσα σε λίγους μήνες θα είχε εξαλείψει τη λίστα. Ερχόμαστε τρία χρόνια μετά και δεν έχει γίνει ούτε μια μονάδα απεξάρτησης επιπλέον. Υπάρχει ένα τεράστιο πρόβλημα, οι δυόμισι χιλιάδες έχουν γίνει τέσσερις χιλιάδες στη λίστα αναμονής, αλλά και πάλι  τι να περιμένει κάποιος από έναν ανεύθυνο Πρωθυπουργό; 
      Και βέβαια δεν υπήρξε ούτε ένα πρόγραμμα επανένταξης όλων αυτών των ατόμων. Λόγια και υποσχέσεις παντού και προς όλους, μόνο για το θεαθήναι. Όλο αυτό το διάστημα έχουμε επικοινωνιακά τρικ και σόου των Υπουργών χωρίς ουσία, αλλά στην πράξη έχουμε εφαρμογή της πιο σκληρής αντιλαϊκής και ταξικής πολιτικής, που γνώρισε η χώρα από τη Μεταπολίτευση και μετά επί κυβερνήσεων της Νέας Δημοκρατίας. 
      Ενσαρκώνετε δυστυχώς κύριοι συνάδελφοι της Νέας Δημοκρατίας πλήρως την παλιά Ε.Ρ.Ε και μάλιστα στην πιο σκληρή της εκδοχή. Η χώρα όμως και οι πολίτες δεν αντέχουν και δεν ανέχονται άλλο ούτε εσάς, αλλά ούτε και τα φαντάσματα του σκοτεινού παρελθόντος σας. Η πολιτική σας νομιμοποίηση έληξε, κύριοι συνάδελφοι, ήρθε η ώρα να μιλήσουν οι ψηφοφόροι και οι ψηφοφόροι σε όλη τη χώρα ζητούν» εδώ και τώρα απαλλαγή». 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης):  Ο συνάδελφος κ. Κεδίκογλου έχει το λόγο.
      ΣΙΜΟΣ ΚΕΔΙΚΟΓΛΟΥ: Κυρίες και κύριοι συνάδελφοι, ακούστηκαν πολλά τις τελευταίες ημέρες στη συζήτηση της πρότασης μομφής από την Αξιωματική Αντιπολίτευση, όμως φοβάμαι ότι τα περισσότερα δεν βρίσκονται στις προτεραιότητες του ενδιαφέροντος των πολιτών. 
      Μόλις επέστρεψα από μια σύντομη περιοδεία στην ιδιαίτερη πατρίδα μου, την Εύβοια και διαπίστωσα σε όλες τις επαφές με τους συντοπίτες μου, ότι η διενέργεια των ενδεχόμενων πρόωρων εκλογών είναι  το τελευταίο που τους απασχολεί. Ο κόσμος δεν θέλει εκλογές. Το πιστοποιούν οι αλλεπάλληλες δημοσκοπήσεις, ακόμη και η σημερινή στην «ΕΛΕΥΘΕΡΟΤΥΠΙΑ». Δεν θέλει εκλογές, γιατί δεν βλέπει πειστική εναλλακτική πρόταση διακυβέρνησης, γιατί βλέπει ότι υπάρχει αποτελεσματική Κυβέρνηση, με πρόγραμμα και στόχους. Ο κόσμος δεν θέλει εκλογές ούτε συγκινείται από μικροπολιτικές αντιπαραθέσεις και κομματικές σκοπιμότητες. Ο κόσμος θέλει δουλειά και εμείς έχουμε χρέος να ανταποκριθούμε. Όσο και εάν είναι δελεαστική η προοπτική να σηκώσουμε το γάντι και να στήσουμε τις κάλπες κάτω από σχεδόν ιδανικές για την παράταξή μας συνθήκες, δεν θα το κάνουμε. Θα σεβαστούμε τη λαϊκή βούληση. Θα ανταποκριθούμε στην εντολή διακυβέρνησης. Δεν θα παίξουμε μικροκομματικά παιχνίδια με τους θεσμούς, δεν θα αφήσουμε μετέωρη την Αναθεώρηση του Συντάγματος.
      Προσωπικά δεν θα μπω στον πειρασμό να αναλύσω τα αίτια και τα κίνητρα πίσω από την απόφαση της Αξιωματικής Αντιπολίτευσης για την υποβολή της πρότασης μομφής, για τις πρόωρες εκλογές και για την εγκατάλειψη της συνταγματικής Αναθεώρησης.
        Θέλω απλά να πω στους συναδέλφους του ΠΑ.ΣΟ.Κ. ότι δεν είναι έτοιμοι και ότι δεν κάνουν καλό στην αξιοπιστία του πολιτικού κόσμου τέτοιες κινήσεις. ΄Ακουσα ένα εύστοχο σχόλιο σε ραδιοφωνικό σταθμό για την απόφαση του ΠΑ.ΣΟ.Κ., χαρακτηρίζοντάς την «επαναστατική γυμναστική». Καλή είναι η γυμναστική, ιδιαίτερα αν το σώμα έχει αφεθεί χωρίς εξάσκηση για καιρό, όμως δεν πρέπει να γίνεται απότομα. Και η Αξιωματική Αντιπολίτευση την αρχίζει πολύ απότομα. Εμφανίζεται να θέλει την προσφυγή στις κάλπες, χωρίς να έχει αλλάξει στο παραμικρό από την προηγούμενη εκλογική ήττα. Χωρίς να έχει συντάξει νέο κυβερνητικό πρόγραμμα. Χωρίς να έχει προλάβει το προγραμματισμένο συνέδριό της. Χωρίς να έχει αλλάξει δομές και πρόσωπα. Και πάνω απ’ όλα, χωρίς να έχει κάνει ουσιαστική αυτοκριτική για τα λάθη που στοίχισαν την εκλογική ήττα.
        Και βέβαια, για να μπορέσει να στηρίξει την επιλογή της η Αξιωματική Αντιπολίτευση, επιχειρεί την πλήρη διαστρέβλωση της πραγματικότητας, καταφεύγοντας στην προσφιλή της καταστροφολογία, εμφανίζοντας τη χώρα στο χείλος του γκρεμού. Λυπούμαστε, αλλά οι ισχυρισμοί τους διαψεύδονται και μάλιστα από κατ’ εξοχήν αντικειμενικές πηγές. Διαψεύδονται από την Ευρωπαϊκή Ένωση και τα όργανά της, με προεξάρχουσα την Κομισιόν, που αντιμετωπίζει πλέον τελείως διαφορετικά την Ελλάδα. Διαψεύδονται από έγκυρες διεθνείς εφημερίδες, όπως το τελευταίο αφιέρωμα της «HERALD TRIBUNE» για την ελληνική οικονομία. Διαψεύδονται από διεθνείς χρηματοπιστωτικούς οίκους, όπως ο οίκος Μούντιζ. Διαψεύδονται οι ισχυρισμοί της Αξιωματικής Αντιπολίτευσης, πριν ακόμη εκστομιστούν. Και οι πολίτες παρακολουθούν και καταλαβαίνουν πολλά. Βέβαια καταλαβαίνουν και τις σκοπιμότητες και τα κίνητρα. 
        Έχουν γίνει πολλά στα τρία χρόνια της νέας διακυβέρνησης, αλλά πρέπει να γίνουν και άλλα. Βάλαμε τη χώρα σε σωστή πορεία. Ανακόψαμε την πτωτική τάση των προηγούμενων ετών και βάλαμε τα θεμέλια για μια σταθερή αναπτυξιακή πορεία. Τα αποτελέσματα είναι ήδη απτά, όμως φυσικά έχουμε ακόμη δουλειά, ιδιαίτερα στην περιφέρεια. 
        Ανέφερα στην αρχή της ομιλίας μου ότι ο κόσμος στην Εύβοια ούτε που ασχολείται με το ενδεχόμενο των πρόωρων εκλογών. Δεν βρίσκει το λόγο. Αντίθετα, θέλουν να δουν δουλειά και αποτελέσματα. Η διενέργεια εκλογών τώρα θα ανέβαλε, στην καλύτερη περίπτωση, τα απαιτούμενα έργα και τις ενέργειες. Αυτήν τη στιγμή, για παράδειγμα, βρισκόμαστε πολύ κοντά στο να ξαναζωντανέψει το Μαντούδι, η περιοχή που κατέχει τα ανεπιθύμητα πρωτεία της ανεργίας πανελλαδικά. 
        Στο σημείο αυτό θα ήθελα να ευχαριστήσω την ηγεσία του Υπουργείου Οικονομίας και Οικονομικών, γιατί δείχνει την απαιτούμενη ευελιξία στην προοπτική της πρώτης επαναλειτουργίας πτωχευμένης επιχείρησης στην Ελλάδα. 
        ΑΙΚΑΤΕΡΙΝΗ ΠΕΡΛΕΠΕ – ΣΗΦΟΥΝΑΚΗ: Να τους χαρίσει, δηλαδή, 110.000.000 το ελληνικό δημόσιο, για να λειτουργήσει η επιχείρηση; 
        ΣΙΜΟΣ ΚΕΔΙΚΟΓΛΟΥ: Δεν είναι έτσι, αγαπητή συνάδελφε. Περιμένετε και θα δείτε. Πάντως το σίγουρο είναι ότι στα χρόνια της διακυβέρνησής σας, το Μαντούδι πέθανε. Τώρα, αν ζωντανέψει επί της δικής μας διακυβέρνησης, είναι άλλο θέμα.
        ΑΙΚΑΤΕΡΙΝΗ ΠΕΡΛΕΠΕ – ΣΗΦΟΥΝΑΚΗ:  Το Μαντούδι έκλεισε το 1990- 1993.
        ΣΙΜΟΣ ΚΕΔΙΚΟΓΛΟΥ:  Υπάρχει προοπτική να γίνει ενεργειακό κέντρο και με παραδοσιακές, αλλά και με ανανεώσιμες πηγές ενέργειας. 
        Η Εύβοια θέλει να δει αυτά τα σχέδια να προχωρούν. Θέλουμε να δούμε να προχωράει και η νέα μονάδα της Δ.Ε.Η. στο Αλιβέρι, που καθυστερεί ανησυχητικά. 
        (Στο σημείο αυτό την Προεδρική Έδρα καταλαμβάνει ο  Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ) 
      Θέλουμε να δούμε να ξεκινάει η βελτίωση του δικού μας δικτύου, της ραχοκοκαλιάς της τοπικής οικονομίας. Θέλουμε να αξιοποιηθούν οι πλούσιες δυνατότητες του τόπου μας και σ’ αυτήν την κατεύθυνση, δεν βοηθούν οι πρόωρες εκλογές. 
      Η Εύβοια περίμενε είκοσι χρόνια σχεδόν για να δρομολογηθούν τα έργα εκείνα, που θα τη θέσουν σε τροχιά ανάπτυξης. Δεν θέλει άλλες προεκλογικές υποσχέσεις. Θέλει δουλειά με αποδείξεις και αυτήν τη στιγμή βρισκόμαστε σε καθοριστική καμπή. Η Εύβοια μπορεί να στηρίξει βάσιμα την ανάπτυξή της σε δύο άξονες, τον ενεργειακό και τον τουριστικό. Ενεργειακά προσφέρεται για κάθε μορφής δράση, από τα φωτοβολταϊκά και τις ανεμογεννήτριες μέχρι τις ενεργειακές καλλιέργειες για την παραγωγή βιοκαυσίμων. Τουριστικά, η βελτίωση του οδικού δικτύου θα μετατρέψει την Εύβοια σε Χαλκιδική της Αθήνας, με προφανείς ευεργετικές συνέπειες, όχι μόνο για τις διακόσιες χιλιάδες Ευβοείς, αλλά και για τα τέσσερα εκατομμύρια των Αθηναίων. 
      Η αξιοποίηση του προγράμματος «ΠΡΟΣΠΕΛΑΣΙΜΟΤΗΤΑ» από το Δ΄ Κοινοτικό Πλαίσιο Στήριξης, μπορεί να δώσει λύσεις στα οδικά προβλήματα της Εύβοιας. Άλλωστε, δεν θα μπορούσε να έχει πιο εύστοχη ονομασία. «Προσπελασιμότητα» είναι η λέξη κλειδί για την Εύβοια, γιατί η Εύβοια τα έχει όλα εκτός από εύκολη προσπέλαση. Όταν την αποκτήσει, θα απογειωθεί. 
      Παράλληλα, έχουμε ανακηρύξει την Κύμη «λιμάνι εθνικής σημασίας» και θέλω να ευχαριστήσω τον παριστάμενο Υπουργό Εμπορικής Ναυτιλίας για την απόφασή του αυτή, γιατί ανοίγει πραγματικά νέες προοπτικές, σε συνδυασμό με τη βελτίωση του οδικού δικτύου και κυρίως με τη νέα οδό Χαλκίδας – Κύμης, που έχει εντάξει στον προγραμματισμό του το Υπουργείο ΠΕ.ΧΩ.Δ.Ε.. Το λιμάνι της Κύμης θα φέρει κοντύτερα στον κεντρικό κορμό της χώρας τα νησιά του Βορείου Αιγαίου, αλλά -γιατί όχι- και τις χώρες της Μαύρης Θάλασσας. 
      Η Εύβοια είναι έτοιμη να εισέλθει σε μία νέα εποχή, αξιοποιώντας τη φυσική της ομορφιά, τις πλουτοπαραγωγικές πηγές της και τη στρατηγική της θέση. Εδώ θα σας θυμίσω τι έλεγε ο Φίλιππος ο Β΄ της Μακεδονίας για την Εύβοια. Έλεγε ότι «Όποιος ελέγχει την Εύβοια, ελέγχει όλη την Ελλάδα». Τόσο στρατηγική θεωρούσε τη θέση μας. Έχουμε χάσει πολλά χρόνια και πολλές ευκαιρίες. Δεν βρίσκουμε το λόγο να χάσουμε πάλι και σίγουρα όχι τους λόγους που επικαλείται στην πρόταση μομφής το ΠΑ.ΣΟ.Κ.. 
      Είναι πάντως άξιο σχολιασμού το γεγονός ότι τους λόγους αυτούς περί παρατυπιών σε ψηφοφορία επιτροπής, τους επικαλείται το κόμμα που εφηύρε την έγχρωμη ψηφοφορία για την εκλογή του  Προέδρου της Δημοκρατίας. 
      Θα ήθελα να ζητήσω από τους συναδέλφους της Αξιωματικής Αντιπολίτευσης να αναθεωρήσουν τη στάση τους. Οι πολίτες έχουν απαιτήσεις. Θέλουν να βλέπουν ουσιαστική πολιτική αντιπαράθεση και όχι μικροπολιτικές κοκορομαχίες. Η Ελλάδα αντιμετωπίζει σοβαρότατα προβλήματα, με χαρακτηριστικότερο το εθνικό ζήτημα της παιδείας και απαιτείται ουσιαστικός διάλογος, προκειμένου να διαμορφωθούν οι ευρείες εκείνες συναινέσεις, που θα δώσουν λύσεις  μέλλοντος στα προβλήματα του παρελθόντος. 
      Και ιδιαίτερα εδώ, στη Βουλή, θα πρέπει να μας απασχολεί πολύ το ζήτημα της αξιοπιστίας του πολιτικού κόσμου. Βρίσκεται χαμηλά. Το λένε οι δημοσκοπήσεις, το νιώθει κάποιος στην επαφή με τον κόσμο. Και είναι επικίνδυνο οι πολιτικοί να μη χαίρουν της εμπιστοσύνης των πολιτών. Μπορεί να οδηγήσει σε επικίνδυνες ατραπούς. Κύριο μέλημά μας θα πρέπει να είναι η αποκατάσταση της αξιοπιστίας μας και για να γίνει αυτό, πρέπει να είμαστε ειλικρινείς, ουσιαστικοί και αληθινοί. Να μην κρυβόμαστε πίσω από ξύλινα λόγια και τακτικισμούς. Δυστυχώς, η όλη διαδικασία της υποβολής πρότασης μομφής δεν βοηθά στην αποκατάσταση της αξιοπιστίας των πολιτικών και της πολιτικής. 
      Κυρίες και κύριοι, για την αντιμετώπιση των προβλημάτων της χώρας δεν χρειάζονται Σωτήρες και Μεσσίες. Χρειάζεται μια παράταξη με πολιτική συνοχή, αλλά και ψυχική, μ’ έναν αρχηγό δυνατό, αλλά και ανθρώπινο. Έναν αρχηγό με όραμα, έναν αρχηγό που να εμπνέει εμπιστοσύνη. Εμείς τον αρχηγό αυτόν τον έχουμε. Έχουμε τον Κώστα Καραμανλή και είμαστε η μόνη σοβαρή πρόταση διακυβέρνησης της χώρας, όποτε και αν γίνουν εκλογές. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας):  Ευχαριστούμε τον κ. Κεδίκογλου.
      Το λόγο έχει ο Υπουργός ΕπικρατείΑς κ. Ρουσόπουλος.
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας):  Ευχαριστώ πολύ, κύριε Πρόεδρε.
      Κυρίες και κύριοι συνάδελφοι του ΠΑ.ΣΟ.Κ., με αυτήν την κίνησή σας, με το να καταθέσετε, δηλαδή, πρόταση δυσπιστίας κατά της Κυβέρνησης, δείξατε για μια ακόμη φορά -και αυτό είναι καλό, θα το θυμούνται οι πολίτες- το πραγματικό πρόσωπο του ΠΑ.ΣΟ.Κ.. Δείξατε πως αντιλαμβάνεστε την πολιτική. Όμως, πολύ περισσότερο και φοβούμαι πολύ χειρότερα για σας, δείξατε τα όριά σας. Δείξατε ότι το ΠΑ.ΣΟ.Κ. δεν μπορεί να στηρίξει ούτε καν τις μεταρρυθμίσεις με τις οποίες ο ίδιος ο Πρόεδρός του είχε συμφωνήσει πολλές φορές στο παρελθόν, με τις οποίες είχε δηλώσει ότι συμφωνεί και είχε ψηφίσει –μάλιστα, σας θυμίζω, την προηγούμενη Αναθεώρηση του Συντάγματος- διαφορετικά απ’ ό,τι το κόμμα του για το άρθρο 16. 
      Τα πράγματα είναι ξεκάθαρα. Καταφύγατε στο τέχνασμα της πρόταση μομφής για ένα και μόνο λόγο. Διότι δεν μπορέσατε να πείσετε τα ίδια σας τα στελέχη, από τη νεολαία σας έως και πολλούς Βουλευτές σας, να ψηφίσουν την αναθεώρηση του άρθρου 16. 
      Υπαναχωρήσατε από μία θέση ευθύνης σε μία θέση ανευθυνότητας, σε μία θέση τελικά εσωκομματικού συμβιβασμού. Όλα αυτά που ακούστηκαν αυτές τις τρεις μέρες, είναι προφάσεις εν αμαρτίαις και δεν πείθουν. Για μία ακόμη φορά το ΠΑ.ΣΟ.Κ. απουσιάζει και θα απουσιάζει, γιατί δεν αντέχει την ευθύνη της συμμετοχής, όπως απουσίαζε και σε άλλες κρίσιμες περιπτώσεις στο παρελθόν.
      Ειπώθηκε από πολλούς συναδέλφους, όμως δεν κάνει κακό η επανάληψη: Απουσίαζε από το Σύνταγμα του ’75, το ίδιο εκείνο Σύνταγμα που άλλαξε το ’85 και για το οποίο σήμερα χύνει κροκοδείλια δάκρυα. Απουσίαζε από πολλές, τις περισσότερες, μεγάλες εθνικές επιλογές. Απουσίαζε από την ένταξη της χώρας στην Ευρωπαϊκή Ένωση. Απέδειξε το ΠΑ.ΣΟ.Κ. για μία ακόμη φορά ότι η ευθυνοφοβία είναι σταθερό χαρακτηριστικό του και δεν εξαρτάται από το ποιος είναι Πρόεδρός του. Με την κίνηση του αυτή, ο κ. Παπανδρέου σφραγίζει τη στροφή προς το λαϊκισμό και την ανευθυνότητα, που έχει πάρει πλέον οριστικά το κόμμα του. Και είναι κρίμα, γιατί διαφορετικά ξεκίνησε την αρχηγική του σταδιοδρομία.
      Δεν νομίζω ότι υπάρχουν πολλοί σ’ αυτήν την Αίθουσα που θα διαφωνήσουν μ’ αυτό που θα πω τώρα, ότι δηλαδή όταν ακούγαμε τον κ. Παπανδρέου να λέει ότι θέλει να τα αλλάξει όλα, πιστέψαμε ότι θέλει να τα αλλάξει όλα και ότι θα δούμε μια διαφορετική Αντιπολίτευση, ένα διαφορετικό ΠΑ.ΣΟ.Κ.. Δυστυχώς, όμως, κύριε Παπανδρέου, το ΠΑ.ΣΟ.Κ. άλλαξε εσάς τον ίδιο. Εσείς δεν καταφέρατε να αλλάξετε τίποτα από το ΠΑ.ΣΟ.Κ.. Δυστυχώς, στη διελκυστίνδα, που επιχειρήσατε με το ίδιο σας το κόμμα, εσείς είστε ο χαμένος. Εσείς τώρα πια απλώς προεδρεύετε. 
      Κάθε ημέρα που περνά, αποδεικνύει ολοένα και περισσότερο ότι το ΠΑ.ΣΟ.Κ. δεν αλλάζει. Ούτε το ποιος είναι στην ηγεσία του μετρά ούτε το ποιες είναι οι ανάγκες της χώρας, ούτε το ποιες είναι οι ανάγκες και οι απαιτήσεις των πολιτών στην εποχή που ζούμε. Το ΠΑ.ΣΟ.Κ. ξέρει μόνο ένα δρόμο, αυτόν που ανέφερα προηγουμένως, το δρόμο της ευθυνοφοβίας ενώπιον των μεγάλων επιλογών, ένα δρόμο λαϊκισμού και πόλωσης, δυστυχώς. Σ’ αυτό μας συνήθισε πάρα πολλά χρόνια, αυτό επαναλαμβάνει και σήμερα.
      Εσείς που ευαγγελιζόσασταν το νέο, εσείς που λέγατε ότι θα φέρετε νέο ήθος, νέο πολιτικό λόγο, νέα δυναμική προσέγγιση στο μέλλον, ουσιαστικά μας γυρίζετε στη φρασεολογία της δεκαετίας του ’50. Στα σοβαρά, νομίζετε ότι υπάρχουν πολλοί δεκαοκτάρηδες ή εικοσάρηδες ή εικοσιπεντάρηδες ή τριαντάρηδες σήμερα, που ενδιαφέρονται να γίνεται ο πολιτικός διάλογος με όρους της δεκαετίας του ’50; 
      Δυστυχώς, κολυμπάτε στο παρελθόν. Είπαν –και αναφέρομαι στον κ. Παπανδρέου- ότι πρέπει να σκληρύνει την εικόνα του και αυτός κατέφυγε σε μια στάση, που ούτε τον εξυπηρετεί, αλλά ούτε πιστεύω ότι τον εκφράζει προσωπικά, εάν λάβουμε στα σοβαρά όλα όσα μας είχε πει τα τελευταία χρόνια. 
      Κυρίες και κύριοι συνάδελφοι του ΠΑ.ΣΟ.Κ., εκτοξεύετε πυροτεχνήματα που ξέρετε ότι είναι ανεύθυνα και νομίζετε ότι είναι ανέξοδα. Να είστε βέβαιοι ότι η τελευταία σας κίνηση είναι καταδικαστέα από τους Έλληνες πολίτες, από τη συντριπτική πλειοψηφία των Ελλήνων πολιτών, που νοιάζονται για το μέλλον αυτού του τόπου και είναι πολλοί. 
      Όταν λέω «τελευταία κίνηση», δεν εννοώ βέβαια την πρόταση δυσπιστίας, διότι αυτό είναι αναφαίρετο δικαίωμα της Αντιπολίτευσης, είναι δικαίωμα της να το ασκήσει και είναι καλοδεχούμενο για την Κυβέρνηση, αφού είναι ακόμη μια ευκαιρία να ακουστούν πολλά για τα όσα έγιναν αυτά τα τρία χρόνια. Μιλώ για την απόφασή σας να είστε και πάλι απόντες από την Αναθεώρηση του Συντάγματος, στην οποία θα ληφθούν κρίσιμες αποφάσεις για το μέλλον και πάντως σίγουρα αποφάσεις για τα θέματα της παιδείας. Θέμα στο οποίο γνωρίζετε και γνωρίζουμε όλοι ότι η συντριπτική πλειονότητα των Ελλήνων πολιτών σε όλες τις μετρήσεις της κοινής γνώμης που έχουν γίνει, ζητά την ευρύτερη δυνατή συναίνεση, μια συναίνεση που επιδιώξαμε με κάθε τρόπο να επιτύχουμε, αφήνοντας το χρόνο να διαρρεύσει, υπομένοντας, μένοντας, αναμένοντας. 
      Σας θυμίζω ότι εσείς ήσασταν που ζητήσατε στην αρμόδια επιτροπή της Βουλής, την Επιτροπή για την Αναθεώρηση του Συντάγματος, μια, δύο, ή τρείς φορές να γίνει η συζήτηση όπως θέλατε. Και το κυβερνών κόμμα έσπευσε να συμφωνήσει. Φοβούμαι ότι αποδεικνύετε και μ’ αυτήν την πράξη σας ότι παραμένετε κολλημένοι σ’ ένα παρελθόν, το οποίο δεν σας βοήθησε και δεν σας βοηθά. Κανείς δεν κερδίζει όντας κολλημένος σ’ αυτό το παρελθόν. Δεν κερδίζει ούτε την κοινωνία ούτε τους νέους ανθρώπους ούτε φυσικά την αναβάθμιση του δημόσιου πανεπιστημίου, τους εργαζόμενους, όλους εκείνους που ζητούν περισσότερες και καλύτερες ευκαιρίες για τον τόπο, για τους εαυτούς τους, για τα παιδιά τους, ευκαιρίες για δημιουργία, για προκοπή, ευκαιρίες για καλυτέρευση των συνθηκών ζωής τους.
      Οι πολίτες –είναι βέβαιο αυτό, δεν χρειάζεται η δική μου ταπεινότητα να το επισημάνει- δεν ενδιαφέρονται τόσο πολύ για τις εσωκομματικές αντιπαραθέσεις. Δεν καίγονται, δηλαδή, για τις εσωκομματικές ισορροπίες, για το ποιο από τα στελέχη του κόμματος παίρνει προβάδισμα έναντι ποίου άλλου. Ζητούν υπευθυνότητα, καθαρές θέσεις, έργο. Ζητούν πολιτικές δυνάμεις που να μπορούν να φέρουν σε πέρας τις αναγκαίες αλλαγές και τις μεταρρυθμίσεις που χρειάζεται ο τόπος. 
      Αντιλαμβάνομαι την ανάγκη του κ. Παπανδρέου να κάνει κάτι, για να συσπειρώσει τα στελέχη του. Όλη η Ελλάδα αντιλαμβάνεται την ανάγκη αυτή. Εάν ήταν αυτό που ήθελε, ίσως και να το πέτυχε με τρόπο αποτελεσματικό για τον ίδιο, αλλά φοβούμαι καθόλου υπεύθυνο για το ρόλο του ως Αρχηγού της Αξιωματικής Αντιπολίτευσης. Θα μπορούσε να είχε προσπαθήσει περισσότερο να πείσει τα στελέχη του κόμματός του να υπερψηφίσουν στη διαδικασία της Αναθεώρησης το άρθρο 16. Δεν το κατάφερε. Η πρόταση μομφής είναι ομολογία της αδυναμίας αυτής, είναι ομολογία του αδιεξόδου στο οποίο βρίσκεται ο ίδιος και το κόμμα του.
      Και εδώ συμβαίνει κάτι παράδοξο και πρωτοφανές στην πολιτική ιστορία της χώρας, τουλάχιστον από τότε που άρχισαν να καταγράφονται οι απόψεις των πολιτών στις περίφημες δημοσκοπήσεις της κοινής γνώμης. Είναι η πρώτη φορά που, προϊόντος του χρόνου, τη φθορά αντί να την εισπράττει η Κυβέρνηση, την εισπράττει η Αντιπολίτευση. 
      Γνωρίζετε πολύ καλά πως στο πυροτέχνημα αυτό, στο πυροτέχνημα της αποχώρησης από την ευθύνη που ζητάει ο πολίτης να υπάρχει στην Αναθεώρηση του Συντάγματος, η Κυβέρνηση δεν πρόκειται βεβαίως να σας ακολουθήσει. Άλλωστε, αυτή η πρόταση μομφής δεν απευθύνεται, κατά τη γνώμη μου, τόσο στην Κυβέρνηση όσο –όπως είχα την ευκαιρία να πω- απευθύνεται στα ίδια τα μέλη του ΠΑ.ΣΟ.Κ.. Είναι μία πρόταση εμπιστοσύνης που δίνουν, απ’ ό,τι φαίνεται τελικά, οι Βουλευτές και τα στελέχη του ΠΑ.ΣΟ.Κ., στον Πρόεδρό τους, διότι υποκλίθηκε στο «όλον άλλον ΠΑ.ΣΟ.Κ.», για να θυμηθώ χαρακτηρισμό επιφανούς σας στελέχους.
      Εμείς, στο δρόμο που επιλέξατε, στο δρόμο που σφραγίζετε αυτές τις τρεις ημέρες, δεν προτιθέμεθα να σας ακολουθήσουμε. Δεν πρόκειται να θυσιάσουμε την Αναθεώρηση του Συντάγματος για να σας αποδείξουμε για μία ακόμη φορά ότι οι πολίτες σάς αποδοκιμάζουν. Είναι θέμα του Πρωθυπουργού και όχι δικό μου βεβαίως, θα πει ο ίδιος το βράδυ τις σκέψεις του για το αίτημά σας για πρόωρες εκλογές. Εκείνο που θα επιβεβαιωθεί πάντως με μαθηματική ακρίβεια, όποτε και αν γίνουν, είναι η ισχυρή επικράτηση της Νέας Δημοκρατίας.
      Η Νέα Δημοκρατία, κυρίες και κύριοι συνάδελφοι του ΠΑ.ΣΟ.Κ. και κύριε Παπανδρέου, δεν παίζει με τους θεσμούς ούτε με το μέλλον της χώρας και αυτή είναι ίσως η μεγάλη, η αγεφύρωτη διαφορά μας. Εμείς θα συνεχίσουμε με σοβαρότητα και με υπευθυνότητα ένα έργο το οποίο ξεκινήσαμε πριν από τρία χρόνια, ένα έργο που μας ανέθεσαν οι πολίτες. Θα συνεχίσουμε να προωθούμε τις μεταρρυθμίσεις που έχει ανάγκη ο τόπος, θα συνεχίσουμε να παράγουμε απτά αποτελέσματα για την Ελλάδα και τους Έλληνες σε όλους τους τομείς, στην οικονομία, στην εργασία, στην κοινωνική δικαιοσύνη. Αν θέλετε, μείνετε στο χθες, είναι δικαίωμά σας. Άλλωστε, εν πολλοίς σας ανήκει, γιατί εν πολλοίς εσείς το διαμορφώσατε αυτό το χθες. Δεν καταθέτετε εποικοδομητικές σκέψεις, αλλά στείρα άρνηση. Η μόνη πρόταση την οποία είχατε να καταθέσετε τρία χρόνια τώρα ως Αντιπολίτευση, ήταν η πρόταση δυσπιστίας. Την ώρα όμως που εσείς δυσπιστείτε, οι αλλαγές που θέλει η κοινωνία, σας έχουν ξεπεράσει. Η ίδια η κοινωνία βαδίζει πιο γρήγορα. Σας έχει αφήσει πίσω, σ’ εκείνο το παρελθόν.
      Κοιτάζω μπροστά μου και βλέπω ένα παρελθόν, το οποίο εμείς, οι Βουλευτές της Νέας Δημοκρατίας, καταψηφίζουμε. Ψηφίζουμε υπέρ μίας άλλης Ελλάδας από τη χθεσινή. Ψηφίζουμε υπέρ μίας Ελλάδας, που η αλλαγή για το καλύτερο θα ταράξει τα λιμνάζοντα νερά. Εμείς οι Βουλευτές της Νέας Δημοκρατίας ψηφίζουμε υπέρ μίας Ελλάδας όπου η διαφάνεια και η αξιοκρατία γίνεται πράξη. Ψηφίζουμε υπέρ μίας Ελλάδας που ενδιαφέρεται πραγματικά για την παιδεία, ενδιαφέρεται για την αναβάθμιση της ποιότητας, ενδιαφέρεται για ένα πανεπιστημιακό άσυλο ιδεών και όχι για ένα άσυλο κουκουλοφόρων. Εμείς ψηφίζουμε, μένουμε στην Αίθουσα, ψηφίζουμε το Σύνταγμα και καλούμε τον κ. Παπανδρέου, που λέει ότι ενδιαφέρεται για την ελευθερία της συνείδησης του κάθε Βουλευτή, να αφήσει ελεύθερους τους Βουλευτές του να ψηφίσουν και αυτοί.
      Κύριε Παπανδρέου, κόπτεσθε γιατί πέντε ή έξι Βουλευτές της Νέας Δημοκρατίας ψήφισαν κατά συνείδηση, την ίδια ώρα που εσείς αφαιρείτε το δικαίωμα της ψήφου από όλους σας τους Βουλευτές. Αν μας κατηγορείτε ότι έγινε προσπάθεια επηρεασμού τεσσάρων ή πέντε Βουλευτών για το τι πρέπει να ψηφίσουν –το «πρέπει» εντός πολλών εισαγωγικών για το Σύνταγμα- η δική σας απόφαση, κύριε Παπανδρέου, να απαγορεύσετε σε όλους σας τους Βουλευτές να ψηφίσουν για το Σύνταγμα, πόση δημοκρατία, αλήθεια, κρύβει μέσα της; Γιατί αυτό κάνετε. Απαγορεύετε στους εκατόν δεκαπέντε Βουλευτές του ΠΑ.ΣΟ.Κ. να είναι παρόντες, να συζητήσουν, να ανταλλάξουν απόψεις και εν τέλει να ψηφίσουν ή να καταψηφίσουν το νέο Καταστατικό Χάρτη της χώρας. Τους απαγορεύετε να μετέχουν σ’ αυτήν την ύψιστη διαδικασία στο ναό της δημοκρατίας. Τους απαγορεύετε να είναι ελεύθεροι Βουλευτές και τολμάτε να μας εγκαλείτε γιατί δήθεν εμείς –όπως λέτε και στην πρόταση δυσπιστίας που καταθέσατε και θα απορριφθεί σήμερα- δεν σεβόμαστε τους θεσμούς;
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Ρουσόπουλο.
      Η συνάδελφος κ. Τζάκρη έχει το λόγο.
      ΘΕΟΔΩΡΑ ΤΖΑΚΡΗ: Κυρίες και κύριοι συνάδελφοι, η απροκάλυπτη απόπειρα νόθευσης του εκλογικού αποτελέσματος, που επεχείρησε η Νέα Δημοκρατία  κατά τη συζήτηση στην Επιτροπή για την Αναθεώρηση του Συντάγματος, είναι αποκαλυπτική του πόσο αυτή η Κυβέρνηση αντιλαμβάνεται το διάλογο, για τη συναίνεση και μάλιστα για ένα ζωτικής σημασίας θέμα, όπως είναι το περιβάλλον, το οποίο θα κληθούμε να κληροδοτήσουμε και στις επόμενες γενεές. Είναι αποκαλυπτική για τη νοοτροπία αυτής της Κυβέρνησης, για τον τρόπο με τον οποίο θέλει να κυβερνήσει τη χώρα, αλλά και για τον τρόπο με τον οποίο κυβερνά μέχρι σήμερα. 
      Όλα αυτά, όμως, είναι πρωτίστως δραματικά, πρώτον γιατί επιβεβαιώνουν ότι η Νέα Δημοκρατία  του λεγόμενου κοινωνικού κέντρου, όπως αρέσκεται να αυτοαποκαλείται, αδυνατεί να αποκόψει τον ομφάλιο λώρο της από την Ε.Ρ.Ε.. Όταν χρειαστεί, τιμά δεόντως τις μεθόδους της. Και δεύτερον, ότι δεν έχει κανέναν, μα κανέναν απολύτως ενδοιασμό να καταστρέψει ακόμα και το περιβάλλον, για να πετύχει την εκλογική της υπεροχή. Ευτυχώς, όμως, που βρέθηκαν τέσσερις, πέντε, έξι Βουλευτές της Νέας Δημοκρατίας με συνείδηση και απετράπη αυτό την τελευταία στιγμή. 
      Όμως, κύριοι της Κυβέρνησης, υπονομεύετε τους θεσμούς και το Σύνταγμα. Συναλλάσσεστε με συμφέροντα και νομοθετείτε υπέρ των εχόντων και κατά των αδυνάτων. Γι’ αυτό και καταθέσαμε την πρόταση μομφής κατά της Κυβέρνησής σας συνολικά. Κατά την άποψή μας, όμως, δεν συνέτρεχε λόγος επαρκής. 
      Εγκαταλείπετε την εξωτερική μας πολιτική στον αυτόματο πιλότο. Μειώσατε και διακυβεύετε το κύρος της χώρας. Οι εξελίξεις σε διεθνές επίπεδο τρέχουν ερήμην του Πρωθυπουργού της χώρας. Εγκαταλείπετε τους μικρομεσαίους στα σαγόνια των μεγάλων συμφερόντων. Με άστοχες ρυθμίσεις, όπως το ωράριο, η ανεξέλεγκτη αγορά και άλλα, αφανίζετε το εισόδημα των ελεύθερων επαγγελματιών. Βάζετε στο στόχαστρο ακόμα και τις συντάξεις τους με πρόχειρες συγχωνεύσεις των ασφαλιστικών τους ταμείων και μεθοδεύετε ακόμη και την πώληση των περιουσιακών στοιχείων των ταμείων αυτών. 
      Εγκαταλείπετε τον αγρότη μόνο του στα νέα δεδομένα της παγκοσμιοποιημένης εποχής και στις ευρωπαϊκές αποφάσεις. Με απαράδεκτες τροπολογίες εν μια νυκτί, διαλύετε οργανισμούς και διαλύετε και εργασιακές σχέσεις. Υπονομεύετε το έργο της Επιτροπής Θεσμών και Διαφάνειας και συγκαλύπτετε τις υποκλοπές με απαράδεκτες επιθέσεις κατά της Α.Δ.Α.Ε. και κατά των ατομικών δικαιωμάτων. Έτσι η προεκλογική σας εξαγγελία για επανίδρυση του κράτους, που θα εξυπηρετούσε τον πολίτη και την ανάπτυξη της χώρας, μετεκλογικά μετουσιώθηκε σε διάλυση του κρατικού μηχανισμού, απαξίωση της Δημόσιας Διοίκησης και κατάληψή της από «ημέτερους».
      Η πάταξη της διαφθοράς, κατέληξε σε επανειλημμένα σκάνδαλα με πρωταγωνιστές δημόσιους υπαλλήλους, διορισμένους από τη δική σας Κυβέρνηση, τους οποίους όταν τα σκάνδαλα αποκαλύφθηκαν, υπερασπιστήκατε σθεναρά, με δικαιολογίες του τύπου «μα, ήταν καλά παιδιά». 
      Κατάληξε επίσης σε κουμπάρους και φίλους, εκβιαστές και συντονιστές των καρτέλ. Κατέληξε σε διορισμούς, χωρίς κριτήρια αξιοκρατικά και σε διάλυση του ίδιου του Α.Σ.Ε.Π., που αν μη τι άλλο, επιχείρησε να εγκαθιδρύσει την αξιοκρατία, την αντικειμενικότητα και τη διαφάνεια στις προσλήψεις. 
      Σας δόθηκαν ευκαιρίες, κύριοι Υπουργοί, να προχωρήσετε σε μια πραγματική πάταξη της διαφθοράς. Υπήρξε συναίνεση από το ΠΑ.ΣΟ.Κ. και μια σειρά από αξιόλογες προτάσεις, τις οποίες αγνοήσατε, αποκαλύπτοντας έτσι τις πραγματικές σας προθέσεις. Ακόμα στη Βουλή περιμένουμε εξηγήσεις και σωστή ενημέρωση για την εξαγορά της εταιρείας «ΓΕΡΜΑΝΟΣ» από την «COSMOTE», για την εξαγορά της «FINANS BANK» από την ΕΘΝΙΚΗ και τη συμφωνία μαμούθ της Αγροτικής Τραπέζης με τον επενδυτικό όμιλο «ΚΑΡΛΑΪΛ» κ.λπ..
      Σας δόθηκαν επίσης ευκαιρίες για πραγματικές μεταρρυθμίσεις. Αντί γι’ αυτό, τι κάνατε; Απλές ρυθμίσεις για να βολέψετε τα μεγάλα συμφέροντα και τα ρουσφέτια, που πιστεύετε ότι θα σας επιτρέψουν να γαντζωθείτε στην εξουσία και να χρησιμοποιήσετε το κράτος ως λάφυρο του λαϊκίστικου και σκανδαλοθηρικού προεκλογικού σας αγώνα. 
      Απαξιώσατε τις μεγάλες δημόσιες επιχειρήσεις και τους οργανισμούς το 2006, πρώτο έτος εφαρμογής του νέου νόμου για τον εκσυγχρονισμό των Δ.Ε.Κ.Ο.. Όχι μόνο δεν έγιναν ορατά τα σημάδια της μεταρρύθμισης που υποσχόταν η Κυβέρνησή σας, αλλά αντίθετα σημειώθηκε νέα επιδείνωση στην οικονομική τους κατάσταση. 
      Οι ζημιογόνες επιχειρήσεις διεύρυναν τα ελλείμματά τους. Ακόμα, όμως, και οι κερδοφόρες δημόσιες επιχειρήσεις όπως η Δ.Ε.Η., όπως τα ΕΛ.ΤΑ. ή η Ε.ΥΔ.Α.Π.. Η πολιτική της Κυβέρνησής σας είχε ως αποτέλεσμα την καθίζηση των κερδών τους. 
      Την πρόταση μομφής, διά στόματος του Προέδρου του ΠΑ.ΣΟ.Κ., κυρίες και κύριοι της Κυβέρνησης, καταθέτει σήμερα στη Βουλή σύσσωμος ο ελληνικός λαός. Και αυτοί που δεν σας ψήφισαν και αυτοί που σας τίμησαν με την ψήφο τους, αυτοί που δεν πίστεψαν τις κούφιες προεκλογικές σας εξαγγελίες, αλλά και αυτοί που εναπέθεσαν σε σας τις ελπίδες τους και πίστεψαν τα ψεύτικα τα λόγια τα μεγάλα που λέει και το τραγούδι.
      Θα καταλάβετε τι ακριβώς εννοώ αν επισκεφθείτε –αν έχετε βέβαια το κουράγιο να το πράξετε- αν επισκεφθείτε τις αγορές της χώρας, τις αγροτικές περιοχές, τα νοσοκομεία, τα σχολεία μας ακόμα και τα καφενεία της Ελλάδος. 
      Αφήστε επιτέλους την αλαζονεία που εξέθρεψαν στους κόλπους σας, τα γκάλοπ και οι δημοσκοπήσεις. Κοιτάξτε στα μάτια τους πολίτες, τους εργαζόμενους, τους μικρομεσαίους, τους αγρότες, ακόμη και τα μικρά παιδιά και πείτε τους τι έχετε κάνει γι’ αυτούς τα τρία χρόνια που κυβερνάτε τη χώρα. Ποιες από τις προεκλογικές σας εξαγγελίες που αναφέρονταν στην ανακούφιση του πολίτη, στην αναβάθμιση της δημόσιας υγείας και της παιδείας, στην εξομοίωση της τρίτεκνης οικογένειας με την πολύτεκνη, στην ανάπτυξη της υπαίθρου και στην αναβάθμιση του αγροτικού τομέα. Στην πάταξη της διαφθοράς και στην αναβάθμιση του κράτους, έχετε υλοποιήσει ή έστω έχετε βάλει τα θεμέλια, για να υλοποιηθούν στο μέλλον.
      Και αφού τίποτε ουσιαστικά δεν έχετε κάνει, πείτε τους τουλάχιστον τι μπορούν να περιμένουν το χρόνο που απομένει μέχρι τις εκλογές. Και πάλι τίποτα. Γι’ αυτό, κύριοι της Κυβέρνησης, όσο πιο γρήγορα κάνετε τις εκλογές, τόσο μεγαλύτερο όφελος θα υπάρξει για τη χώρα. Μια άλλη Κυβέρνηση, η Κυβέρνηση  του ΠΑ.ΣΟ.Κ. θα κληθεί να συμμαζέψει ό,τι ανενδοίαστα και με χωρίς συστολή σκορπίσατε όλα αυτά τα χρόνια. 
      Δεν μπορεί να περιμένει άλλο ο ελληνικός λαός, δεν μπορεί να περιμένει άλλο ο Έλληνας αγρότης, ο οποίος βλέπει καθημερινά το εισόδημά του να μειώνεται και την Κυβέρνηση να παρακολουθεί αμήχανη τις διεθνείς εξελίξεις. Εδώ και ένα χρόνο οι αγρότες μας έχουν έρθει αντιμέτωποι με την παταγώδη αποτυχία της Κυβέρνησης στη σωστή διαχείριση του νέου καθεστώτος των επιδοτήσεων. Με την ανικανότητα και την κωλυσιεργία του Υπουργείου Αγροτικής Ανάπτυξης στην καταβολή των ενισχύσεων και στη λήψη των αποφάσεων  για τη διαχείριση των δικαιωμάτων της νέας Κ.Α.Π., με την αδιαφάνεια σε όλες τις ενέργειες του Υπουργείου, εξ αιτίας των χειρισμών σας ο αγροτικός κόσμος της χώρας ζει και βιώνει μια βαθιά και εκτεταμένη κρίση. 
      Καθημερινά οι Έλληνες αγρότες, οι αγρότες της Πέλλας βλέπουν με αγωνία να μειώνονται τα εισοδήματά τους, να αυξάνεται το κόστος παραγωγής, να υπάρχουν συνεχώς αναφορές σε σκάνδαλα που αφορούν την ποσότητα και την ποιότητα των αγροτικών προϊόντων που διατίθενται στην αγορά. Νιώθουν την ασφυκτική πίεση από τις αθρόες και ανεξέλεγκτες εισαγωγές. Διαμαρτύρονται για τις τεράστιες καθυστερήσεις που παρατηρούνται στην καταβολή των αποζημιώσεων του ΕΛ.Γ.Α.. Παρατηρούν με αμηχανία την αδυναμία της Κυβέρνησης να διαχειριστεί πόρους και κονδύλια κοινοτικά, τη στιγμή που χιλιάδες σχέδια βελτίωσης παραμένουν ακόμη και σήμερα ανέλεγκτα. Και το κυριότερο, οι αγρότες μας συνεχίζουν το δρόμο τους σε ένα θολό τοπίο με ένα αβέβαιο μέλλον που έχει διαμορφωθεί από την εφαρμογή της νέας Κ.Α.Π.. 
      Βρίσκονται σε απόγνωση, κυρίες και κύριοι της Κυβέρνησης, οι αγρότες μας σήμερα. Η ύπαιθρός μας σας κτυπά το καμπανάκι και εσείς κωφεύετε. Η ερήμωση της υπαίθρου και η εγκατάλειψη της αγροτικής μας οικονομίας καθώς επίσης και των καλλιεργειών είναι προ των πυλών και εσείς περί άλλων τυρβάζετε. 
      Ποια είναι η πολιτική σας για τις νέες καλλιέργειες; Ακόμη οι αγρότες περιμένουν τις περιβόητες μελέτες σας. Ποια είναι η πολιτική σας για τα ενεργειακά φυτά, για τα βιοκαύσιμα, για τα βιολογικά προϊόντα, για τα προϊόντα ονομασίας προέλευσης; Τι καινούργιο έχετε προσθέσει στους τομείς αυτούς; Ποια είναι τα μεγαλεπίβολα προεκλογικά σας λόγια για την προστασία του αγρότη και την εξασφάλιση του εισοδήματός του, για την αναβάθμιση της υπαίθρου; Τίποτα και σ’ αυτόν τον τομέα, κύριοι της Κυβέρνησης. 
      Ούτε την επιστροφή του Φ.Π.Α. για τα αγροτικά προϊόντα δεν ρυθμίσατε στα ποσοστά που ζητούν οι αγρότες και που θα αντιστάθμιζε κάπως την απώλεια του εισοδήματός τους τα τελευταία χρόνια. Αντίθετα έχετε δημιουργήσει μια νέα τάξη φτωχών που στρέφεται καθημερινά στις τράπεζες, προκειμένου να αντεπεξέλθουν ακόμη και στα καθημερινά έξοδα της επιβίωσής τους. 
      Αναρωτιέται επίσης κανείς ποια είναι άραγε η ενεργειακή σας πολιτική. Δεν κατορθώσατε να χαράξατε μια μακροπρόθεσμη στρατηγική για τον τομέα της ενέργειας σε μια περίοδο, όπου τα ενεργειακά ζητήματα ως θέματα ζωτικής σημασίας για τις οικονομίες βρίσκονται στο επίκεντρο των παγκόσμιων οικονομικών εξελίξεων. Αυτό θα ήταν μια πραγματική μεταρρύθμιση. 
      Με την εισοδηματική σας πολιτική και την ταξικά άδικη φορολογική σας πολιτική, συμπιέσατε τα μεσαία στρώματα προς τα κάτω και αναδιανείματε για άλλη μια φορά τον πλούτο της χώρας εις βάρος των αδυνάμων πολιτών. 
      Εγκληματείτε, κύριοι της Κυβέρνησης, δεν είστε απλά επικίνδυνοι, γιατί εγκαταλείπετε και απαξιώνετε με όποιον τρόπο μπορείτε το Εθνικό Σύστημα Υγείας, την υποδομή των νοσοκομείων και τον εξοπλισμό τους. Εγκαταλείπετε τη χρηματοδότηση του προγράμματος ψυχιατρικής μεταρρύθμισης χάρη στο οποίο μπόρεσαν να ξεφύγουν από την αθλιότητα των ασύλων πάρα πολλοί ασθενείς και να ενταχθούν στην κοινωνία.
      Υπονομεύετε το δημόσιο πανεπιστήμιο, απαξιώνετε θεσμούς όπως το ολοήμερο σχολείο, το Πρόγραμμα «Βοήθεια στο Σπίτι», τα ιδρύματα για την προστασία των κακοποιημένων γυναικών και άλλα, που τα θεμέλια για τη λειτουργία τους μπήκαν την εποχή του ΠΑ.ΣΟ.Κ. με την ελπίδα να ανακουφίσουν τον Έλληνα εργαζόμενο, τον Έλληνα πολίτη. 
      Φλερτάρετε με τα μεγάλα συμφέροντα, κύριοι της Κυβέρνησης. Κινείστε χωρίς μοντέλο ανάπτυξης με μοναδική πυξίδα την εξυπηρέτηση συμφερόντων και το γάντζωμά σας στην εξουσία. Έτσι κάνατε την απογραφή, έτσι αναμορφώσατε το Α.Ε.Π., έτσι με τεχνάσματα και κουτοπονηριές κινείστε στους κόλπους της Ευρωπαϊκής Ένωσης.  Έτσι σύμφωνα με δηλώσεις του κ. Αλμούνια θα κληθεί να πληρώσει η χώρα μας αυξημένες εισφορές της τάξεως των 2,5 δισεκατομμυρίων ευρώ στον κοινοτικό προϋπολογισμό και μάλιστα αναδρομικά εξ αιτίας του αιφνίδιου πλουτισμού της με την αύξηση του Α.Ε.Π. της κατά 25% από την παραοικονομία. Έτσι χτύπησε το καμπανάκι μόλις πριν από λίγες μέρες, στο τέλος Ιανουαρίου το Διεθνές Νομισματικό Ταμείο για την ελληνική οικονομία επισημαίνοντας ότι η ανταγωνιστικότητά της υποχωρεί συνεχώς, κάτι που αργά ή γρήγορα θα πληρώσει και η ανάπτυξη, αλλά θα οδηγήσει και σε μεγαλύτερη ακόμη αύξηση της ανεργίας.
      Δίκαια ο ελληνικός λαός, όταν θα κληθεί στις κάλπες για να αποφασίσει ποιος είναι πιο ικανός να κυβερνήσει τη χώρα την επόμενη τετραετία, θα αναρωτηθεί αν δικαιούται μια δεύτερη θητεία ένα κόμμα που ήρθε στην εξουσία ύστερα από μια μακρά περίοδο παραμονής στην αντιπολίτευση ανέτοιμο και άμαθο ακόμα, ένα κόμμα που με την απραξία του υπεξαίρεσε από τον τόπο μια ολόκληρη κοινοβουλευτική θητεία, που ξόδεψε τη θητεία του, όχι για να εφαρμόσει κάποιο πρόγραμμα, αλλά για να εμπεδώσει την εξουσία του, να ελέγξει το κράτος, να αναδιανείμει τον πλούτο εις βάρος των απλών ανθρώπων, να ευτελίσει θεσμούς, να υπεξαιρέσει κεκτημένα δικαιώματα. 
      Αν δικαιούται αυτήν τη δεύτερη θητεία μια κυβέρνηση ευπρεπούς αδράνειας και παντελούς ανικανότητας, θα το δείξει στις εκλογές που, όμως, όσο πιο γρήγορα γίνουν, τόσο καλύτερα για τη χώρα.
      Ευχαριστώ, κύριε Πρόεδρε.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Τζάκρη.
      Το λόγο έχει ο συνάδελφος κ. Γκιουλέκας.
      ΚΩΝΣΤΑΝΤΙΝΟΣ ΓΚΙΟΥΛΕΚΑΣ: Κυρίες και κύριοι συνάδελφοι, ακούγοντας και την προλαλήσασα και με όλο το σεβασμό προς όλους τους αξιοτίμους κυρίους και κυρίες συναδέλφους, θα ήθελα να κάνω ένα σχόλιο. 
      Ξέρετε γιατί δεν πείθετε, κυρίες και κύριοι του ΠΑ.ΣΟ.Κ.; Γιατί αρνείστε τα πάντα. Είναι δυνατόν να υπάρχει έστω και ένας πολίτης σ’ αυτόν τον τόπο που να πιστεύει ότι όλα αυτά τα οποία συνέβησαν τα τρία χρόνια τα ισοπεδώνετε έτσι με τον παρωχημένο λόγο σας; Θα ήσασταν πολύ πιο πειστικοί, δεν είναι συμβουλή, ο καθένας έχει το δικαίωμα να επιλέγει ό,τι θέλει, αλλά θα ήταν πολύ πιο πειστική η επιχειρηματολογία σας, αν τουλάχιστον κάνατε κριτική σε εκείνα τα οποία πιστεύατε ότι πραγματικά εμείς θα μπορούσαμε να έχουμε κάνει καλύτερα.
      Ωστόσο, σήμερα μιλάμε για μια κορυφαία πολιτική διαδικασία, για την πρόταση δυσπιστίας που κατετέθη από την Αντιπολίτευση, που είναι ένα μείζον δικαίωμά της, μείζον δικαίωμα της εκάστοτε αντιπολιτεύσεως και το οποίο βέβαια πρέπει να θυμίσουμε ότι η σημερινή Αξιωματική Αντιπολίτευση το άσκησε δυο φορές. Και μάλιστα λέω ότι το άσκησε δυο φορές, αφού συνολικά από τη Mεταπολίτευση έως σήμερα πρέπει να αναλογιστούμε ότι επτά φορές μόλις ασκήθηκε αυτό το δικαίωμα.
      Έτσι, λοιπόν, προσέρχομαι σ’ αυτό το Βήμα με απόλυτο σεβασμό, όπως σας είπα, και προς τους θεσμούς, έχοντας την εδραία πεποίθηση ότι δεν απευθυνόμαστε εδώ μέσα απλώς ο ένας στον άλλο ούτε απαραιτήτως αντιπαρατιθέμεθα μόνο και μόνο για να κερδίσουμε στο στίβο των πολιτικών εντυπώσεων. Κάτι τέτοιο είναι η εύκολη, αν το θέλετε, είναι η πεπατημένη λύση, που ακολουθήθηκε δυστυχώς πολλές φορές και μέσα στο Κοινοβούλιο και στο δημόσιο πολιτικό διάλογο, αλλά που ποτέ δεν οδήγησε σε συμπεράσματα και πολύ περισσότερο σε λύσεις.
      Η πρακτική, κυρίες και κύριοι συνάδελφοι, του «εμείς είμαστε καλύτεροι από εσάς» ή «εσείς είστε καλύτεροι από εμάς» έχω την γνώμη ότι έχει χάσει πλέον τη δυναμική της και πείθει ολοένα και λιγότερους, απλώς και μόνο γιατί χρησιμοποιήθηκε κατά κόρον και μάλιστα από εσάς που επί είκοσι χρόνια που κυβερνούσατε τον τόπο αλλά και στην περίοδο της αντιπολίτευσης μετήλθατε μεθόδους και πρακτικές λαϊκισμού και έντονης δημαγωγίας και χρησιμοποιήσατε σε απόλυτο βαθμό -θα έλεγα- τη συνθηματολογία, προκειμένου να δημιουργήσετε εντυπώσεις. Απλώς θα ήθελα να θυμίσω ότι εδώ μέσα μας έστειλε ο ελληνικός λαός για να ασχοληθούμε με τα μείζονα προβλήματα που αντιμετωπίζει η πατρίδα μας και στο πεδίο της εξωτερικής πολιτικής αλλά και στο εσωτερικό της και αυτό περιμένει από εμάς.
      Και έτσι αυθόρμητα θα ήθελα να θέσω ένα ερώτημα, ακούγοντας όλες τις εισηγήσεις ή τις περισσότερες εισηγήσεις των Βουλευτών της Αξιωματικής Αντιπολίτευσης: Πιστεύετε στα αλήθεια, κυρίες και κύριοι συνάδελφοι, ότι είναι πολλοί αυτοί που νοιάζονται έξω από τούτη την Αίθουσα γι’ αυτήν την πρόταση δυσπιστίας και γι’ αυτά τα οποία ισχυρίζεστε; Ενδεχομένως να νοιάζονται κάποιοι μέσα σ’ αυτήν την Αίθουσα, ο κ. Βενιζέλος, κάποιοι άλλοι οι οποίοι ετοιμάζονται για την επόμενη μέρα, αλλά αυτό είναι δικό σας πρόβλημα, δικό σας θέμα. Πάντως, ο κόσμος νοιάζεται να ακούσει λύσεις στα προβλήματα τα οποία αντιμετωπίζει.
      Ερωτώ, λοιπόν, ποια θα είναι τα συμπεράσματα που θα βγουν μετά το αποτέλεσμα της σημερινής ψηφοφορίας. Ποιος κατάφερε να υπερισχύσει ρητορικά του άλλου; Ποιος κατάφερε να κερδίσει στο πεδίο των εντυπώσεων; Να σας πω εγώ το σκηνικό. Αύριο οι μισές εφημερίδες, οι οποίες υποστηρίζουν εσάς, θα μιλούν για θρίαμβο του ΠΑ.ΣΟ.Κ. και οι υπόλοιπες θα μιλούν για κατίσχυση της Νέας Δημοκρατίας με τη νέα ψήφο την οποία πήρε σήμερα στο Κοινοβούλιο. Αυτό είναι το σκηνικό. Το θέμα όμως δεν είναι αυτό. Το θέμα είναι πού στηρίζετε αυτήn την πρόταση δυσπιστίας. Επειδή, όμως, ακούστηκαν πολλά και μάλιστα μια μηδενιστική τακτική από την πλευρά του ΠΑ.ΣΟ.Κ. να μην αναγνωρίζεται τίποτα, ειλικρινά, αν θέλετε να μιλήσουμε με ξύλινο πολιτικό λόγο, δεν είναι καθόλου δύσκολο σε τούτη την Αίθουσα, δεν καταλαβαίνω όμως τι κερδίζει ο τόπος. 
      Για εμένα προσωπικά θα ήταν πολύ εύκολη η λύση και νομίζω για τον καθένα από εδώ να θυμηθούμε τι κάνατε εσείς, τι κάναμε εμείς. Να σας θυμίσω το χάος, στο οποίο βουλιάξατε την εθνική οικονομία, να σας θυμίσω τα ψεύδη στην Ευρωπαϊκή Ένωση, με τα οποία παρουσιάζατε τις λογιστικές αυτές μεθόδους σας, τις δημιουργικές λογιστικές μεθόδους σας, να σας θυμίσω και τις άλλες πρακτικές σας, να θυμίσω τις σαράντα έξι φορές που τροποποιήσατε τον Α.Σ.Ε.Π. μόνο και μόνο για να συνεχίσετε τις κομματικές προσλήψεις που αρχίσατε το ’81.
    Γιατί αλλιώς πού βρέθηκαν όλοι αυτοί οι δημόσιοι υπάλληλοι που σε κάποιες δημόσιες υπηρεσίες υποστηρίζουν την Π.Α.Σ.Κ.Ε. σε ποσοστά 70%, 75% και 80%; Αξιοκρατικά προσελήφθησαν όλοι αυτοί και υποστηρίζουν το κόμμα σας; Μα, τότε δεν θα ήσασταν το κόμμα του 40% αλλά το κόμμα του 90% στην Ελλάδα. Να σας θυμίσω και άλλα. Να σας θυμίσω τους μισθούς των 500 ευρώ και τις συντάξεις των 300 ευρώ. Είναι η βαριά κληρονομιά που μας παραδώσατε και αυτή είναι δείγμα της ισχυρής Ελλάδας που είχατε δημιουργήσει.
    Μιλήσατε για πολλά. Μιλήσατε για ξεπούλημα του Ο.Τ.Ε. Το 62% του Ο.Τ.Ε. εσείς το ξεπουλήσατε κατά το δικό σας όρο. Εμάς εγκαλείτε; Να θυμίσουμε τις ιδιωτικοποιήσεις του Σκαραμαγκά, τις ξένες άμεσες επενδύσεις που το 2000 ήταν μόλις 50.000.000 ευρώ όταν η Βουλγαρία που δεν είχε μπει ακόμα στην Ευρωπαϊκή Ένωση και άλλες βαλκανικές χώρες είχαν δεκαπλάσιους ρυθμούς ανάπτυξης και πολύ μεγαλύτερα νούμερα στις ξένες άμεσες επενδύσεις. Σήμερα έχουν φτάσει πάνω από 4.000.000.000 ευρώ τα κεφάλαια από τις ξένες άμεσες επενδύσεις που έχουν έρθει στην πατρίδα μας. 
    Να θυμηθούμε ακόμα το φιάσκο του Χρηματιστηρίου, του Κτηματολογίου, της Ολυμπιακής, του Ο.Σ.Ε., για τα οποία πληρώνουμε σήμερα  βαρύτατα πρόστιμα από τη δική σας πολιτική της καταλήστευσης των ταμείων. Και βεβαίως επειδή ακούστηκαν και εδώ διάφορα για τους Ολυμπιακούς Αγώνες, να σας πω ότι εμείς είπαμε πρώτοι ότι τους Ολυμπιακούς Αγώνες τους κάναμε μαζί. Αφού, όμως, θέλετε να βάλουμε τον δάκτυλο επί τον τύπο των ήλων, να σας θυμίσω ότι δεν υπήρχε ούτε ένα έργο στους Ολυμπιακούς Αγώνες που δεν κόστισε τέσσερις και πέντε φορές πιο πάνω από τον αρχικό του προϋπολογισμό; Είστε υπερήφανοι γι’ αυτό; Μπράβο σας!
    Και για την υπερήφανη εξωτερική πολιτική, επειδή χθες αμφισβητήσατε την ομιλία της Υπουργού Εξωτερικών, ότι αν τελικά εσείς αισθάνεστε σε μια άνετη θέση γιατί υπογράψατε στη Μαδρίτη κοινό ανακοινωθέν με το οποίο για πρώτη φορά Έλληνας Πρωθυπουργός από συστάσεως του ελληνικού κράτους αναγνώρισε ζωτικά συμφέροντα των Τούρκων στο Αιγαίο, τότε συγχαρητήρια. Είναι πραγματικά υπερήφανη η πολιτική σας! Και με το φιάσκο Οτσαλάν μας κάνατε πραγματικά υπερήφανους. Διασύρατε τη χώρα διεθνώς. Το ίδιο συνέβη και με τα υπόλοιπα, φιάσκο με τους S-300. Το ίδιο συνέβη και με το ζήτημα των εξοπλισμών των Ενόπλων Δυνάμεων που ακόμα ψάχνουμε να βρούμε τα 25.000.000 δολάρια που βρίσκονται κατατεθειμένα σε ελβετικές τράπεζες σε ποιους ανήκουν, ενώ κάποιοι άγνωστοι έχουν μπλοκάρει τη διαδικασία ανοίγματος των λογαριασμών των δικαιούχων.
    Αν για όλα αυτά είστε υπερήφανοι, τότε πολύ καλά κάνετε και υπεραμύνεστε των δικών σας ημερών και των δικών σας έργων. Θα ήταν πολύ εύκολο να σας πω και για τις δικές μας ημέρες αυτά τα τρία χρόνια. Θα σας πω δυο, τρία μόνο νούμερα, μόνο και μόνο γιατί πρέπει να τα ακούσετε. Εδώ και ένα μήνα οκτακόσιες χιλιάδες αγρότες παίρνουν πλέον 50 ευρώ περισσότερα στη σύνταξή τους, στη σύνταξη του Ο.Γ.Α. για να φτάσουμε αυτή τη σύνταξη στα 330 ευρώ, σε ένα επίπεδο αξιοπρεπές. Επίσης, τετρακόσιες πενήντα χιλιάδες μικροσυνταξιούχοι παίρνουν ήδη εδώ και ένα μήνα 50 ευρώ αύξηση στο επίδομά τους για να μπορέσουν να ζήσουν κάπως καλύτερα. Όλα αυτά μας τα παραδώσατε εσείς. Όπως μας παραδώσατε και τις στρατιές των ανέργων που τους είχατε καθηλώσει σε κάποια επιδόματα ανεργίας της πείνας. Και αναγκαστήκαμε πάλι τώρα να επιλέξουμε αυτές τις ασθενέστερες κοινωνικά ομάδες για να μπορέσουμε να τις βοηθήσουμε με τα επιδόματα και με τις αυξήσεις που δώσαμε.
    Να σας θυμίσω και άλλα. Τη φορολογική μεταρρύθμιση, όπου πλέον με τη μείωση των φορολογικών συντελεστών και με την αύξηση του αφορολογήτου, τρία εκατομμύρια συμπολίτες μας δεν θα πληρώνουν καθόλου φόρο. Αυτά είναι επιτεύγματα της δικής μας Κυβέρνησης, τα οποία εσείς δεν βλέπετε. Δεν πειράζει, ας μην τα βλέπετε. Εγώ όμως αυτό που θα ήθελα να πω, είναι ότι όλη αυτή η αντιπαράθεση δεν οδηγεί πουθενά. Θεωρώ ότι είναι ένας ξύλινος πολιτικός λόγος και δεν το θεωρώ καθόλου πολιτική μαγκιά για να χρησιμοποιήσω μια αλαζονική και απρεπέστατη έκφραση που ακούστηκε απ’ αυτό εδώ το Βήμα, το να αναφερόμαστε ο ένας στον άλλον μ’ αυτόν τον τρόπο και να αναλωθούμε αυτό το τριήμερο σε λεκτικές κονταρομαχίες και σε πομφόλυγες εντυπωσιασμού λες και αυτό είναι το πρόβλημα του ελληνικού λαού. Ποιος θα κατισχύσει του άλλου στον εντυπωσιασμό. Θεωρώ, κυρίες και κύριοι συνάδελφοι, ότι δεν είναι πολιτική μαγκιά, όπως δεν είναι και πολιτική μαγκιά η στάση σοβαρότητας και υπευθυνότητας με την οποία αντιμετωπίζει ο Πρωθυπουργός της χώρας Κώστας Καραμανλής τα προβλήματα. Είναι στάση εθνικής ευθύνης, είναι στάση πολιτικού θάρρους.
    Αναρωτιέμαι, όμως, τι απαντάτε στους συμπολίτες μας και κυρίως σ’ αυτούς που σας ψήφισαν, τι απαντάτε για τη σημερινή διαδικασία, γιατί από την ημέρα που αναλάβαμε τη διακυβέρνηση του τόπου η μόνιμη στάση σας είναι μια στάση άρνησης των πάντων. Ειλικρινά, επειδή σας είπα ότι δεν θα μετέλθω αυτή την τακτική, εμείς δεν είχαμε κανένα πρόβλημα να στηρίξουμε εκεί όπου πιστεύαμε ότι κάποια σημαντικά μέτρα που φέρατε στην εικοσαετή διακυβέρνησή σας, θα έκαναν καλό στον τόπο. Και το πράξαμε με αίσθημα ευθύνης. Πότε το κάνατε εσείς αυτό;
      Πάντως, κυρίες και κύριοι συνάδελφοι, αναρωτιέμαι ποιοι είναι οι πραγματικοί λόγοι που σας οδήγησαν σ’ αυτήν την πρόταση δυσπιστίας, γιατί δηλαδή σύρατε τον Αρχηγό σας σ’ αυτήν την πολιτική πράξη. Πιστεύετε ότι όπως είπαμε στα τρία χρόνια δεν υπήρξαν σημαντικά αποτελέσματα; Θεωρείτε ότι ήλθε η ώρα να κρίνετε συνολικά την Κυβέρνηση στα τρία χρόνια της θητείας της γιατί δεν ολοκλήρωσε το πρόγραμμα μιας τετραετίας; Θεωρείτε ότι εκφράζετε το λαϊκό αίσθημα όταν ζητάτε πρόωρες εκλογές; Κατ’ αρχάς σας διαψεύδουν οι δημοσκοπήσεις, οι οποίες δείχνουν ότι δεν σας θεωρούν ικανούς ακόμη να εκφράσετε αξιόπιστες εναλλακτικές προτάσεις και αντίθετα ότι εμπιστεύονται το σημερινό Πρωθυπουργό Κώστα Καραμανλή και την Κυβέρνησή μας και μάλιστα ζητούν ακόμη πιο τολμηρά μέτρα στις μεταρρυθμίσεις.
      Κυρίες και κύριοι συνάδελφοι, ο ελληνικός λαός κουράστηκε να ακούει λόγους κενούς περιεχομένου, συνθηματολογία, παρωχημένα μοντέλα πολιτικών λόγων που δυστυχώς εσείς θέλετε ακόμη να τα ακολουθείτε. Πρόβλημά σας, συνεχίστε αυτήν την τακτική. Απλώς αναρωτιέμαι, μήπως μ’ αυτήν την πρόταση δυσπιστίας ο Αρχηγός σας προσπαθεί, ανεβάζοντας τους τόνους, να αντιμετωπίσει τον εσωτερικό σπαραγμό και την αμφισβήτηση που εσείς οι ίδιοι του ασκείτε; Μήπως προσπαθείτε να κάνετε εξαγωγή της εσωκομματικής σας κρίσης που σας ταλανίζει; Μήπως ο πραγματικός λόγος υποβολής της πρότασης είναι να καλύψετε τα κενά, αλλά και τις ολέθριες συνέπειες που θα ακολουθήσουν σε λίγο, όταν στην Ολομέλεια της Βουλής θα ψηφίσουμε το άρθρο 16 που προτείνει ο Αρχηγός σας και που το μισό ΠΑ.ΣΟ.Κ. έχει δηλώσει ότι το καταψηφίζει; 
      Κυρίες και κύριοι συνάδελφοι, εγώ δεν θα ήθελα να αναλωθώ σε άλλα επιχειρήματα τέτοιου είδους –δεν με παίρνει και ο χρόνος εξάλλου- θα ήθελα όμως κλείνοντας να σας πω, αφήστε τα δικά μας επιχειρήματα και αυτά που σας λέμε, ακούστε όμως τα επιχειρήματα των δικών σας στελεχών. Ούτε αυτά τα ακούτε; Εγώ θα σας θυμίσω μόνο τι είχε πει ο κ. Πάγκαλος πρόσφατα σε μία αποστροφή κάποιας δήλωσής του. Είχε πει, το 2000-2004 διαλύσαμε τα πάντα στη χώρα. Αυτό νομίζω ότι είναι ενδεικτικό για την κατάσταση στην οποία βρίσκεστε!
      Εμείς θα προχωρήσουμε και θα προχωρήσουμε μπροστά μέχρι το τέλος της θητείας μας. Όσο όμως εσείς ακολουθείτε αυτήν την τακτική τόσο απομακρύνετε την πιθανότητα κάποια στιγμή να σας εμπιστευτεί και πάλι τη διακυβέρνηση του τόπου ο ελληνικός λαός!
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Παπουτσής.
      ΧΡΗΣΤΟΣ ΠΑΠΟΥΤΣΗΣ: Κυρίες και κύριοι συνάδελφοι, καταθέσαμε την πρόταση δυσπιστίας προς την Κυβέρνηση, κορυφαία πράξη ευθύνης της Αντιπολίτευσης στην κοινοβουλευτική μας δημοκρατία, ανταποκρινόμενοι ακριβώς στη θέληση της πλειοψηφίας των πολιτών. Και αφήστε, κυρίες και κύριοι συνάδελφοι, της  Νέας Δημοκρατίας τις φθηνές δημαγωγίες και τον αποπροσανατολισμό από την ουσία της συζήτησης αναφερόμενοι στα δήθεν εσωτερικά προβλήματα του ΠΑ.ΣΟ.Κ. γύρω από το θέμα της παιδείας. Να μην έχετε καμία απολύτως αμφιβολία ότι το ΠΑ.ΣΟ.Κ. θα εγγυάται πάντοτε με τον καλύτερο δυνατό τρόπο το δημόσιο πανεπιστήμιο, τη δωρεάν παιδεία, τη συνολική αναβάθμιση του εκπαιδευτικού συστήματος της χώρας. 
      Κυρίες και κύριοι συνάδελφοι, όπου και αν πάμε, όπου και αν σταθούμε, όποια περιοχή της χώρας και αν επισκεφθήκαμε το αίτημα των πολιτών είναι κοινό: «Κάντε κάτι, πάρτε μια πρωτοβουλία να φύγει η Νέα Δημοκρατία από την εξουσία». «Δεν αντέχουμε άλλο». «Φτάνει πια». «Είναι άχρηστοι και επικίνδυνοι για να μας κυβερνούν». Μας είπαν ψέματα, μας κορόιδεψαν και τώρα είμαστε στην απόγνωση. «Και εσείς, στο ΠΑ.ΣΟ.Κ., κάντε κάτι δυνατό, κάντε πιο ισχυρή και πιο αποφασιστική αντιπολίτευση. Κάντε κάτι για να επιταχύνετε τις εξελίξεις για να ξαναβρεί ο κόσμος την ελπίδα!» 
      Σε αυτήν την πραγματικότητα της σημερινής Ελλάδας, σ’ αυτή ακριβώς τη λαϊκή απαίτηση ανταποκριθήκαμε, κυρίες και κύριοι συνάδελφοι, της Νέας Δημοκρατίας με την πρόταση μομφής προς την Κυβέρνηση και τον Πρωθυπουργό. Και είναι μία μομφή σε μία Κυβέρνηση, σε μία πολιτική που δημιουργεί καθημερινά νέα αρνητικά δεδομένα για τη χώρα και επιπρόσθετες αρνητικές επιπτώσεις για κάθε ελληνική οικογένεια!
      Η διαφάνεια, η δημόσια διαβούλευση, ο δημοκρατικός προγραμματισμός, ο κοινωνικός διάλογος, η διαρκής επιδίωξη της συναίνεσης των ενδιαφερομένων φορέων, η αξιοκρατία, ο ορθολογισμός και η δικαιοπραξία αποτελούν έννοιες και πρακτικές παντελώς άγνωστες στην Κυβέρνηση της Νέας Δημοκρατίας. 
      Αντί αυτών έχουμε αυταρχισμό, αντιδημοκρατικές μεθοδεύσεις, αδιαφάνεια, παρασκήνιο, πολύ παρασκήνιο, παρεμβάσεις και πρωτοβουλίες υποστήριξης «φίλων» και «κουμπάρων», χαριστικές πράξεις, αναξιοκρατία, διώξεις άξιων στελεχών στη Δημόσια Διοίκηση, στις Ένοπλες Δυνάμεις και τα Σώματα Ασφαλείας. 
      Επιχειρείτε να κυβερνήσετε κυριολεκτικά κολλημένοι στο παρελθόν. Η επανίδρυση του κράτους έγινε στην πραγματικότητα ανασυγκρότηση του Παρακράτους της Δεξιάς. 
      Τι αποκαλύφθηκε στην υπόθεση των υποκλοπών; Ότι πέρα από τις ευθύνες και την αναξιοπιστία του Πρωθυπουργού και των Υπουργών, αποκαλύφθηκε η πλήρης αδυναμία και η ανικανότητα της Κυβέρνησης να εγγυηθούν τα ατομικά δικαιώματα και τις ελευθερίες των πολιτών. Το ίδιο συνέβη και με την υπόθεση των Πακιστανών. 
      Και στις δύο περιπτώσεις επλήγη το διεθνές κύρος της χώρας και παραβιάστηκαν κατά συρροή βασικές αρχές του νομικού και πολιτικού μας πολιτισμού. Σε συνδυασμό μάλιστα με την εμφανέστατη αδυναμία για να ελέγξετε την εγκληματικότητα εμπεδώνεται στον πολίτη ένα κλίμα ανασφάλειας, που επηρεάζει την κάθε ελληνική οικογένεια. 
      Στη διεθνή σκηνή οδηγήσατε την Ελλάδα στο περιθώριο των εξελίξεων, με σοβαρές αρνητικές επιπτώσεις στα εθνικά μας συμφέροντα. Η εξωτερική πολιτική του «βλέποντας και κάνοντας», η πολιτική της αδράνειας, των υποχωρήσεων και των συμβιβασμών, των δημοσίων σχέσεων, χωρίς κανένα απολύτως σχέδιο και χωρίς καμία στρατηγική, είχε μέσα στα τρία χρόνια αποτελέσματα δυστυχώς για τα εθνικά μας συμφέροντα. 
      Εγκατάλειψη του Ελσίνκι, η πορεία της Τουρκίας στην Ευρωπαϊκή Ένωση χωρίς καμία απολύτως εγγύηση για τα εθνικά μας συμφέροντα, χωρίς καμιά απολύτως εγγύηση για την Κύπρο, για το Πατριαρχείο, για τη Θεολογική Σχολή της Χάλκης. Απουσία από τις εξελίξεις στα Βαλκάνια, με την υπόθεση των Σκοπίων να εξελίσσεται αρνητικά για τις θέσεις της χώρας μας. 
      Ποιο είναι το αποτέλεσμα αυτής της κατάστασης και αυτής της πολιτικής που απαξίωσε το διεθνές κύρος και την ισχύ της χώρας; Έχουμε συνεχή αμφισβήτηση των κυριαρχικών μας δικαιωμάτων από την Τουρκία και συνεχείς παραβιάσεις του εναερίου χώρου και των χωρικών υδάτων. Έχουμε ανεξέλεγκτη δράση των εγχώριων και των ξένων μυστικών υπηρεσιών. Έχουμε  έντονη την αίσθηση της επιρροής του διεθνούς παράγοντα στις επιλογές και στις εξελίξεις της εξωτερικής μας πολιτικής. Έχουμε έντονη την αίσθηση της επιρροής οργανωμένων οικονομικών συμφερόντων στις πολιτικές αποφάσεις της Κυβέρνησης. 
      Αυτή όμως η κατάσταση, κυρίες και κύριοι συνάδελφοι, προσβάλει όλους τους Έλληνες. Κατάντησε την Ελλάδα ξέφραγο αμπέλι. Και αυτό αποτελεί ένα μεγάλο πολιτικό σκάνδαλο, για το οποίο η Κυβέρνηση Καραμανλή φέρει ακέραια την ευθύνη. 
      Είσαστε μία ανίσχυρη Κυβέρνηση χωρίς όραμα για την Ευρώπη, χωρίς όραμα για την Ελλάδα. Και αυτό αποδεικνύεται από το γεγονός ότι υπάρχει ένα σοβαρότατο έλλειμμα στον ευρωπαϊκό στρατηγικό προσανατολισμό της χώρας και της Κυβέρνησης. Καμία πρωτοβουλία σε κανένα επίπεδο. 
      Αναρωτιέμαι με ποιο κύρος και με ποια επιχειρήματα προσέρχεται η Ελλάδα στη διαπραγμάτευση που αρχίζει σε λίγο για την αναθεώρηση των δημοσιονομικών προοπτικών του 2008, των προοπτικών που θα κρίνουν το μέλλον της ελληνικής γεωργίας και της χρηματοδότησης της περιφερειακής ανάπτυξης, όταν με την επιλογή σας να δηλώσετε τους Έλληνες στην Ευρωπαϊκή Ένωση κατά 25% πλουσιότερους, ουσιαστικά τι κάνατε; Ουσιαστικά εξαιρέσατε τη χώρα από τη μελλοντική χρηματοδότηση του Ταμείου Συνοχής και μειώσατε τα περιθώρια για τη μελλοντική χρηματοδότηση των μεγάλων έργων για την ανάπτυξη της πατρίδας μας. 
      Και σας ερωτώ: Αυτή είναι η πραγματικότητα σήμερα; Είναι 25% πλουσιότεροι οι Έλληνες;
Συναντάτε εσείς, κυρίες και κύριοι συνάδελφοι, πουθενά στις εκλογικές σας  περιφέρειες πολίτες, οι οποίοι να αισθάνονται ότι είναι κατά 25% πλουσιότεροι; Συμβαίνει ακριβώς το αντίθετο. Βιώνουμε όλοι μας μια σκληρή πολιτική λιτότητας, μονόπλευρης λιτότητας, μια γενικευμένη επίθεση ενάντια στα δικαιώματα των εργαζομένων, ενάντια στα δικαιώματα του κόσμου της εργασίας, ενάντια στη μικρομεσαία επιχείρηση. Είναι πολύ σκληρή η πραγματικότητα, πολύ σκληρή η καθημερινότητα για τα νοικοκυριά, για τις οικογένειες, για τις νοικοκυρές, για τους εμπόρους, για τους καταστηματάρχες. Είναι πολύ σκληρή η πραγματικότητα για τον αγροτικό κόσμο της χώρας μας και για τους συνταξιούχους: Μείωση του οικογενειακού εισοδήματος, αδιέξοδα, ασυδοσία και ανεξέλεγκτη ακρίβεια στην αγορά. Ο καταναλωτής είναι απροστάτευτος και οι επιχειρήσεις εγκλωβισμένες στα χρέη και στο δανεισμό. 
      Επιπλέον είναι διάχυτη στους πολίτες η αίσθηση των παρασκηνιακών μεθοδεύσεων, των εν κρυπτώ συζητήσεων με εγχώριους και διεθνείς οικονομικούς παράγοντες για το ξεπούλημα των δημοσίων επιχειρήσεων και των οργανισμών. Έχετε αναρτήσει πάνω από την Ελλάδα ένα τεράστιο «πωλείται». Πέρα από την Ολυμπιακή και τον Ο.Τ.Ε. πάρτε, για παράδειγμα, τη Δ.Ε.Η., τη Δημόσια Επιχείρηση Ηλεκτρισμού. Η μεγαλύτερη δημόσια επιχείρηση της χώρας βρίσκεται στα τρία χρόνια διακυβέρνησης της Νέας Δημοκρατίας σε σταθερή πτωτική πορεία της κερδοφορίας της, αντιμετωπίζοντας πλέον σοβαρούς κινδύνους για το μέλλον. Είναι το αποτέλεσμα της δικής σας ανικανότητας, της δικής σας ανευθυνότητας. Μετατρέψετε τη Δ.Ε.Η. σε πεδίο σύγκρουσης οικονομικών συμφερόντων και αποκαλύψατε την ένδεια, την φτώχεια της πολιτικής σας, αλλά και την αδυναμία σας να επεξεργαστείτε και να υλοποιήσετε ένα μακροχρόνιο ενεργειακό σχεδιασμό. Και ποιος πληρώνει το «μάρμαρο»; Ο πολίτης. Το πληρώνει ο καταναλωτής, το πληρώνουν οι μικρομεσαίες επιχειρήσεις, ο αγρότης, οι υπηρεσίες δημοσίου συμφέροντος στη χώρα.
       Το ίδιο και με τα καύσιμα, όπου οργιάζει η κερδοσκοπία, οργιάζει η ασυδοσία, το λαθρεμπόριο, οι ρυθμίσεις υπέρ «ημετέρων». Αυτή είναι η πραγματικότητα. Πρόκειται, λοιπόν, για κυβερνητική ανικανότητα ή για επιτυχή εκτέλεση προσυμφωνημένων συμβολαίων με φίλια οικονομικά συμφέροντα; Επιλέξτε και πείτε μας. Και στις δύο περιπτώσεις η πολιτική ευθύνη του Πρωθυπουργού είναι μεγάλη.
      Και μέσα σ’ αυτό το κλίμα έχουμε την απαξίωση των θεσμών και του Κοινοβουλίου, με αλαζονεία και με αυταρχισμό. Ακόμη και τη διαδικασία της συνταγματικής Αναθεώρησης επιχειρείτε να την καταστήσετε ευκαιρία για να δεσμεύσετε τη χώρα στην εξυπηρέτηση των συμφερόντων που υπηρετείτε. Για κάθε χώρα και για κάθε λαό, που αποδέχεται τη συνταγματική τάξη, το Σύνταγμα αποτελεί τη συνισταμένη των επιδιώξεων της κοινωνίας για τη θεσμική, τη δημοκρατική και την οικονομική της οργάνωση. Το ελληνικό Σύνταγμα, όπως και κάθε Σύνταγμα, επιβάλλει ως υποχρέωση την επιδίωξη της συναίνεσης ευρύτερων δυνάμεων της κοινωνίας, όπως εκφράζονται αυτές στη Βουλή. Η απόφασή μας να αποχωρήσουμε από τη διαδικασία της συνταγματικής Αναθεώρησης ελήφθη μετά από την πλήρη αποκάλυψη των πραγματικών προθέσεων της Νέας Δημοκρατίας, η οποία αρνήθηκε όλες τις προτάσεις της Αντιπολίτευσης, επιμένοντας αποκλειστικά μόνο στις δικές της θέσεις. Οι δικές μας θέσεις, οι δικές μας προτάσεις παραμένουν ισχυρές και μ’ αυτές προσφεύγουμε στο λαό, αρνούμενοι να αποδεχθούμε την προσβολή του κοινοβουλευτισμού και τη νοθεία στις διαδικασίες της συνταγματικής Αναθεώρησης, που επιχείρησε απροκάλυπτα η Νέα Δημοκρατία. 
      Και επειδή στη δημοκρατία δεν υπάρχουν αδιέξοδα, επειδή έτσι κι αλλιώς υπάρχει ο άλλος δρόμος, αυτός που εγγυόμαστε εμείς, ο Γιώργος Παπανδρέου και το ΠΑ.ΣΟ.Κ., αποχωρούμε από τη διαδικασία της συνταγματικής Αναθεώρησης, υπερψηφίζουμε την πρόταση δυσπιστίας προς την Κυβέρνηση Καραμανλή. Ζητούμε εδώ και τώρα εκλογές. Παραιτηθείτε, κύριε Καραμανλή, για να πάρει ο λαός τις τύχες του στα χέρια του!
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Παπουτσή. 
      Το λόγο έχει ο κ. Καλλιώρας και στη συνέχεια θα μιλήσει ο Υπουργός Δικαιοσύνης κ. Παπαληγούρας.
       ΗΛΙΑΣ ΚΑΛΛΙΩΡΑΣ: Κύριε Πρόεδρε, ζητάνε κάποιοι να παραιτηθεί ο Πρωθυπουργός, καταθέτοντας μάλιστα πρόταση δυσπιστίας.
      Αγαπητοί συνάδελφοι, δεν είναι πρόταση δυσπιστίας, πρόταση απελπισίας είναι. Απ’ αυτά που ακούω από τους συναδέλφους του ΠΑ.ΣΟ.Κ. οδηγούμαι στο να θέσω ορισμένα ερωτήματα για το προφανές πλέον.
      Είναι ή δεν είναι αλήθεια, αγαπητοί συνάδελφοι, ότι τινάζετε στον αέρα τη συνταγματική Αναθεώρηση για να κρατήσετε την καρέκλα του Προέδρου σας, είτε σας αρέσει είτε όχι; Βάζετε σε δεύτερη θέση τη χώρα, τις μεταρρυθμίσεις, για να συσπειρώσετε το ΠΑ.ΣΟ.Κ.; Τολμάτε να παίζετε με θεσμούς και με τον τόπο, για να κλείσετε εσωκομματικές πληγές; Δεν το καταλαβαίνουν αυτό οι Έλληνες πολίτες λέτε; Οδηγείτε τη χώρα με μια πρόταση απελπισίας και στην πόλωση και στο αδιέξοδο, για να επιτύχετε ένα επικοινωνιακό θαύμα, ένα θαύμα που δεν κρατά πάνω από τρεις μέρες; 
      Είναι λογικό να λέτε στον ελληνικό λαό ότι πρέπει να σώσουμε την εσωκομματική ισορροπία και ταυτόχρονα να παίζουμε με τον Έλληνα πολίτη, βάζοντας τον Πρόεδρο του ΠΑ.ΣΟ.Κ. και τον άτυπο Αντιπρόεδρο ή το «νούμερο δύο» πάνω από τον Έλληνα πολίτη; Επίσης μπορεί να δεχθεί ο Έλληνας πολίτης ότι ζητάτε εθνικές εκλογές γνωρίζοντας ότι θα τις χάσετε; Και βεβαίως ξέρετε ότι δεν θα γίνουν και τα δύο ταυτόχρονα. 
      Κύριε Πρόεδρε, έχω ορισμένες σκέψεις να καταθέσω γιατί με ενοχλεί βαθύτατα το γεγονός ότι με τη στάση του ΠΑ.ΣΟ.Κ. έχουμε τρεις πολιτικές εκτροπές.
      Πρώτη εκτροπή: Αποχώρηση από τη διαδικασία της συνταγματικής Αναθεώρησης. Πού ακούστηκε, σε ποιον τόπο, σε ποια χώρα κόμμα εξουσίας, όπως είναι το ΠΑ.ΣΟ.Κ., να αποχωρεί από την Αίθουσα σε μια κορυφαία κοινοβουλευτική διαδικασία; Δηλαδή σεβασμός στο Σύνταγμα ίσον με το μηδέν, τα μπράβο που έδωσαν στην Επιτροπή Αναθεώρησης του Συντάγματος ίσον με το μηδέν, με τη στάση που τηρείτε, παρ’ ότι είπατε τα μπράβο και τα συγχαρητήρια για τη διαδικασία.
      Βεβαίως στη συνέχεια βάζετε ένα πολιτικό σιωπητήριο, αν μπορεί να διανοηθεί κανείς ένα κόμμα με εκατόν δεκαπέντε Βουλευτές να είναι –με συγχωρείτε- όλοι μουγγοί, να αποχωρήσουν από την Αίθουσα, να μην υποστηρίξουν τις προτάσεις που κατέθεσαν για το Σύνταγμα! Έτσι, λοιπόν, κατάλαβα ότι ο κ. Βενιζέλος είναι πολύ παραπάνω από τον κ. Παπανδρέου με τη στάση και την πρόταση μομφής. Μας το αποδεικνύετε. Δεν μπορεί να σέρνεται ο ένας από τον άλλον, το άτυπο «δύο» να κερδίζει το τυπικό «ένα». 
      Δεύτερη τυπική, αν θέλετε και ουσιαστική πλέον, εκτροπή: Σας εξομολογούμαι, αγαπητοί συνάδελφοι του ΠΑ.ΣΟ.Κ., ότι ενοχλούμαι πάρα πολύ, βαθύτατα, να βλέπω ένα κόμμα εξουσίας να έχει μετατραπεί στην πράξη σε κόμμα διαμαρτυρίας. Και πάνω που είδα πριν από λίγο καιρό την αλλαγή και είδα μια νέα σκιώδη κυβέρνηση του ΠΑ.ΣΟ.Κ. και περίμενα ενιαία πολιτική πρόταση, ενιαίο πολιτικό λόγο, αποχωρούν από την Αίθουσα.
      Την πρώτη φορά –δεν σας το κρύβω- όταν προέκυψε το θέμα με τον Ο.Τ.Ε., είπα να, το ΠΑ.ΣΟ.Κ. είναι οργανωμένο, έχει ενιαίο λόγο, θα μείνει στην Αίθουσα να το συζητήσουμε. Και τι έκανε το ΠΑ.ΣΟ.Κ.; Πέρασε από τις πόρτες και έφυγε. Η σκιώδης κυβέρνηση στην πρώτη πολιτική δράση, το ΠΑ.ΣΟ.Κ. στοιχισμένο και ζυγισμένο, έφυγε.
      Βέβαια το έκανε και στην επιτροπή. Το έκανε δεύτερη φορά. Σηκώθηκε, λοιπόν, και πάλι η σκιώδης κυβέρνηση και το στοιχισμένο και ζυγισμένο ΠΑ.ΣΟ.Κ. με ενιαία πολιτική πρόταση και λόγο να φύγει και από την Επιτροπή, με προσχηματικό λόγο, γιατί η επιτροπή δεν άλλαξε καθόλου την πορεία των πραγμάτων, κάτι που στο παρελθόν –για να σας δώσω τη διαφοροποίηση- με ψηφοδέλτια τα οποία εσείς χρωματίσατε κάνατε δομικές αλλαγές στον τόπο! Πόση υποκρισία είναι αυτό, πόσο στίγμα ντροπής είναι για το Κοινοβούλιο!
      Επίσης, είστε και κλασικοί αναχωρητές, για να το θυμίσω παρενθετικά. Και το ’75 με το Σύνταγμα φύγατε και με την Ε.Ο.Κ. ξαναφύγατε και πάει λέγοντας. Και τώρα το κάνετε πάλι, τώρα που ξανασυζητούμε ένα κορυφαίο ζήτημα, στο οποίο έχετε καταθέσει προτάσεις. Και αναρωτιέμαι: Δεν θα έρθετε στην Αίθουσα να υποστηρίξετε αυτές τις προτάσεις, να πείτε τι έχετε να πείτε; 
      Βεβαίως υπάρχει και μια τρίτη πολιτική εκτροπή: Ζητάτε εκλογές. Ακούστε τι λέτε. Ζητάτε δεκατρείς μήνες πριν το τέλος της θητείας να προχωρήσουμε σε εκλογές, που αν ένας πρωτοετής φοιτητής διαβάσει την πρόταση μομφής, έτσι όπως γράφτηκε για τους λόγους και την αιτιολογία και τα επιχειρήματα, θα είναι ιστορικό μνημείο προς αποφυγή στο μέλλον!
      Ζητάτε, λοιπόν, εκλογές δεκατρείς μήνες πριν από τη λήξη της θητείας αυτής της Κυβέρνησης. Και λέει ο δικός σας Κοινοβουλευτικός Εκπρόσωπος ότι γίνεται η πρόταση μομφής για εθνικό λόγο. Αν μπορεί να διανοηθεί Έλληνας Βουλευτής, Έλληνας πολίτης ότι μία πρόταση μομφής ενέχει θέση εθνικού λόγου για να πάμε σε εκλογές και μάλιστα με τα όσα περιλαμβάνει αυτή η πρόταση μομφής. Ποιος το είπε αυτό; Το είπε ο Κοινοβουλευτικός Εκπρόσωπος του ΠΑ.ΣΟ.Κ., ο οποίος πριν από λίγο καιρό –και θα σας θυμίσω μόνο ένα- είχε πει εδώ στη Βουλή –και μπορείτε να το δείτε στα Πρακτικά- ότι το ΠΑ.ΣΟ.Κ. έλεγε ψέματα στους Ευρωπαίους σχετικά με τα στοιχεία της χώρας για να κερδίσουν οι Έλληνες πολίτες. Το θυμούνται όλοι αυτό και δεν θα πω παραπάνω.
      Και βεβαίως ζητάτε πρόωρες εκλογές, αλλά υπάρχει κάτι εδώ. Είναι ο ξενοδόχος. Υπάρχει το ξενοδοχείο και το ξενοδοχείο είναι των Ελλήνων. Επίσης, δεν μπορεί με Πρωθυπουργό Καραμανλή να γίνουν εκλογές πέρα και πάνω από ένα δίδυμο λέξεων, που είναι το εθνικό συμφέρον. Δεν παίζει ο Καραμανλής με τους θεσμούς. Τώρα, εάν το ΠΑ.ΣΟ.Κ. θέλει να λύσει ή να βάλει τα εσωκομματικά προβλήματα μέσα απ’ αυτήν τη διαδικασία για την οποία συζητούμε για τρίτη ημέρα, καλά κάνει και προχωράει. Το σεβόμαστε αυτό. Τόσα μπορεί, τόσα κάνει. 
      Αγαπητοί συνάδελφοι, επειδή μιλάτε για πρόωρες εκλογές, θέλω να ρωτήσω πώς αισθάνονται οι Βουλευτές του ΠΑ.ΣΟ.Κ. όταν διαβάζουν στα πρωτοσέλιδα ότι στελέχη του ΠΑ.ΣΟ.Κ. παρέσυραν τον Παπανδρέου να ζητήσει εκλογές για να τον στείλουν σπίτι του μετά τη συντριβή τους. ΄Η όταν σε άλλο πρωτοσέλιδο διαβάζω ότι ζήτησε πρόωρες εκλογές ο κ. Παπανδρέου σίγουρος για το αντίθετο και μάλιστα παίζοντας με τις λέξεις υπενθύμισε το «Γιώργο, άλλαξέ τα όλα», που το 2004 δεν το κατάφερε και ελπίζει ίσως τώρα, μετά τις εκλογές, ότι θα αλλάξει τα δεδομένα για τη χώρα, εφόσον αλλάξει μέρος της Κοινοβουλευτικής Ομάδας. Δεν ξέρω, αν θυμάστε παλαιότερες προτάσεις και σκέψεις.
      Κύριε Πρόεδρε, αγαπητοί συνάδελφοι, όλοι οι Βουλευτές της Νέας Δημοκρατίας στηρίζουμε τον Πρωθυπουργό της χώρας συνειδητά, δυνατά, καθαρά, γιατί συνεχίζει ένα έργο μεταρρυθμιστικό. Είναι ένας Πρωθυπουργός τον οποίο αποδέχονται –αυτό το δείχνουν όλα τα ποιοτικά στοιχεία- ως Αρχηγό κράτους με πυγμή, με όραμα και με πολιτικό βηματισμό. Βεβαίως καταλαβαίνω ότι το ΠΑ.ΣΟ.Κ. ενοχλείται απ’ αυτό. 
      Τι έχει πει μέχρι τώρα ο Πρωθυπουργός; Ας αποκωδικοποιήσουμε τι έχει πει. Με τις ομιλίες του στη Διεθνή Έκθεση Θεσσαλονίκης το 2004 ο Πρωθυπουργός –και ακολουθούμε, επαναλαμβάνω, όλοι μας το πολιτικό βηματισμό- μίλησε για μεταρρυθμίσεις. Το 2005 στη Διεθνή Έκθεση Θεσσαλονίκης μίλησε για την ελληνική περιφέρεια. Πέρυσι, το 2006 μίλησε για σταθερότητα και είπε συγκεκριμένα ότι το νερό μπήκε στο αυλάκι, αν αυτό σας λέει κάτι. Καταλαβαίνετε, λοιπόν, πόσο λόγο έχετε να ζητάτε ή να ονειρεύεστε εκλογές με έναν Πρωθυπουργό που σέβεται τον Έλληνα πολίτη.
      Βέβαια καταλαβαίνω –και θα αναφέρω ορισμένα παραδείγματα- ότι σας ενοχλεί η ανάπτυξη του 4%, το ότι η ανεργία έπεσε στο 8,3% από το 11,3%, ότι έχουμε διπλάσιο αριθμό στις εξαγωγές, στον αναπτυξιακό νόμο έχουμε υπερδιπλάσια αποτελέσματα, στον τουρισμό έχουμε διψήφιο αριθμό, τα οδικά έργα είναι περίπου στα 15.000.000.000 ευρώ κα πάει λέγοντας, όπως Σ.Δ.Ι.Τ., φορολογική ρύθμιση, Ο.Γ.Α., Ε.Κ.Α.Σ. κ.λπ.. 
      Βέβαια οι αναχωρητές του ΠΑ.ΣΟ.Κ. ενοχλούνται, κύριε Πρόεδρε, που για πρώτη φορά στην ιστορία ο Ο.Ο.Σ.Α., το Διεθνές Νομισματικό Ταμείο, η Διεθνής Τράπεζα και η Ευρώπη λέει ότι το έλλειμμα στην Ελλάδα είναι 2,6%. Αυτό δεν έχει ξαναγίνει. Πρώτη φορά γίνεται επί Κυβερνήσεως Καραμανλή. Ενοχλούνται οι αποχωρητές και οι αναχωρητές. 
      Επίσης, κύριε Πρόεδρε –και  κλείνω μ’ αυτό- θέλω να πω στους συναδέλφους του ΠΑ.ΣΟ.Κ. ότι δυστυχώς γι’ αυτούς η πρόταση μομφής με τον τρόπο που παρουσιάστηκε έδειξε ότι είναι οι ίδιοι άνθρωποι, είναι τα ίδια πρόσωπα που λένε τα ίδια πράγματα, σκέπτονται κατά τον ίδιο τρόπο, έχουν την ίδια νοοτροπία, την ίδια τακτική και φυσικό είναι να έχουν και το ίδιο αποτέλεσμα στις επόμενες εκλογές, όποτε αυτές γίνουν. 
      Εγώ πρέπει να πω, κύριε Πρόεδρε, ότι τα υπουργικά κουστούμια του ΠΑ.ΣΟ.Κ. είναι πολύ μακριά και ο Γιαννέτος είναι ακόμα μακρύτερα.
      Και κλείνω με ένα ανέκδοτο: «Δύο άνθρωποι» –δεν λέω ότι είναι ο κ. Παπανδρέου και το νούμερο δύο του ΠΑ.ΣΟ.Κ.- «πέφτουν στο κενό από τον τεσσαρακοστό όγδοο όροφο». Να πω ότι σαράντα οκτώ είναι οι μήνες της εκάστοτε κυβερνητικής θητείας. «Όταν πέφτουν προς το κενό και φτάνουν στον δέκατοτρίτο όροφο» -τόσοι μήνες έχουν μείνει μέχρι το τέλος της κυβερνητικής θητείας- «γυρνάει ο ένας στον άλλον και λέει: «Μέχρι εδώ καλά πάμε»».
      Ευχαριστώ, κύριε Πρόεδρε. 
    (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Καλλιώρα. 
      Το λόγο έχει ο Υπουργός Δικαιοσύνης κ. Παπαληγούρας. 
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Αυτή η πρόταση δυσπιστίας, κυρίες και κύριοι συνάδελφοι, έρχεται ως αρνητική κορύφωση μιας περιόδου εσωκομματικής έντασης στο ΠΑ.ΣΟ.Κ., που εδώ και καιρό μεθοδεύει την εξαγωγή της δικής του κρίσης στο πολιτικό σκηνικό, με έωλες καταγγελίες, με υστερικές αντιδράσεις, με αμετροεπείς επιθέσεις κατά Υπουργών, κατά του ιδίου του Πρωθυπουργού ακόμη. Με ύβρεις ενίοτε και εκτόξευση λάσπης η Αξιωματική Αντιπολίτευση προσπαθεί να πείσει ότι υπάρχει. 
      Οδηγήθηκε έτσι, διολίσθησε, στην υποβολή μιας άσφαιρης και άστοχης πρότασης μομφής που δεν αποτελεί τίποτε περισσότερο από ένα πυροτέχνημα αντιπερισπασμού, προορισμένο να γυρίσει ως μπούμερανγκ σε βάρος της. 
      Εσείς μιλάτε αλήθεια, κύριοι του ΠΑ.ΣΟ.Κ., για αυταρχισμό και αυθαιρεσία, για κομματικοποίηση και καταπάτηση κάθε έννοιας αξιοκρατίας, για αδιαφάνεια και διαφθορά, για περιφρόνηση των θεσμών; Μα, όλα αυτά που λέτε, όλα αυτά με τα οποία προσπάθησε ο Πρόεδρός σας να αιτιολογήσει την υποβολή της πρότασης δυσπιστίας κατά της Κυβέρνησής μας, παραπέμπουν ευθέως σε εσάς, στο δικό σας κυβερνητικό βίο και πολιτεία. Αυτή είναι η εικόνα που έχει ο λαός για εσάς. Για όλα αυτά σας καταδίκασε με την ψήφο του, για όλα αυτά βρίσκεστε και θα βρίσκεστε για πολύ καιρό ακόμα στα έδρανα της Αντιπολίτευσης. Κατά βάθος, παρασυρμένοι από το αντιπολιτευτικό σας μένος, καταθέσατε πρόταση μομφής που στρέφεται κατά του εαυτού σας. 
      Και στον κρίσιμο χώρο της δικαιοσύνης, κυρίες και κύριοι συνάδελφοι, η κατάσταση που παραλάβαμε το Μάρτιο του 2004 θα δικαιολογούσε πράγματι μια πρόταση μομφής σε βάρος του ΠΑ.ΣΟ.Κ., εάν δεν είχε προηγηθεί η καταδίκη του από τον ίδιο το λαό. Η διάβρωση της δικαιοσύνης από δικαστικά και παραδικαστικά κυκλώματα είχε κλονίσει την εμπιστοσύνη των πολιτών στο νόμο και απειλούσε να υπονομεύσει τα θεμέλια του κράτους-δικαίου. 
      Η τραγική καθυστέρηση στην απονομή της δικαιοσύνης άγγιζε τα όρια της αρνησιδικίας και συνιστούσε μια ιδιότυπη, όσο και οδυνηρή, δικαστική ομηρία για εκατοντάδες χιλιάδες Ελλήνων. Η εγκατάλειψη των υποδομών σε δικαστικά μέγαρα και φυλακές υποβάθμιζε ακόμα περισσότερο την όλη λειτουργία της δικαιοσύνης και την ποιότητα της απονομής του δικαίου. 
      Ο εκρηκτικός συνωστισμός δέκα χιλιάδων κρατουμένων σε φυλακές χωρητικότητας πεντέμισι χιλιάδων, πεπαλαιωμένες και με υποτυπώδη συντήρηση, δημιουργούσε συνθήκες μεσαιωνικές στο σωφρονιστικό μας σύστημα. Στις φυλακές συνωστίζονταν αδιάκριτα, στα ίδια κελιά, κατάδικοι με υπόδικους, βαρυποινίτες με νεαρούς παραβατικούς, έμποροι ναρκωτικών με κατάδικους του κοινού ποινικού νόμου. Οι φυλακές, όχι μόνο αδυνατούσαν να ανταποκριθούν, στοιχειωδώς έστω, στο σωφρονιστικό τους ρόλο, αλλά είχαν μετατραπεί σε σχολεία διαφθοράς, σε σχολεία εγκλήματος. 
      Παραλάβαμε μία δικαιοσύνη σε τροχιά αποσάθρωσης. Είχαμε να αντιμετωπίσουμε μία κατάσταση που είχε φθάσει στο «μη παρέκει». Οφείλαμε να κινηθούμε άμεσα, αποφασιστικά και πάνω απ’ όλα αποτελεσματικά. 
      Οι μεγάλες προτεραιότητες της μεταρρύθμισης που με συνέπεια προωθήσαμε και προωθούμε είναι πρώτον, η κάθαρση στη δικαιοσύνη. Προχωρήσαμε την εξυγίανση του χώρου της δικαιοσύνης άμεσα και αποφασιστικά, χωρίς αναστολές, χωρίς διακρίσεις. Πολλές από τις εστίες διαφθοράς στο δικαστικό Σώμα έχουν αποκαλυφθεί μετά τη συστηματική έρευνα και το κλίμα εμπιστοσύνης στο νόμο έχει αρχίσει να αποκαθίσταται. 
      Το Υπουργείο Δικαιοσύνης στήριξε από την πρώτη στιγμή πολιτικά και ηθικά την ηγεσία της δικαιοσύνης στο εξυγιαντικό έργο της. Τη στήριξε επιδεικνύοντας την αταλάντευτη πολιτική βούληση της Πολιτείας για ολοκλήρωση της κάθαρσης. Τη συνέδραμε με αποφασιστικές νομοθετικές πρωτοβουλίες, εξοπλίζοντάς την με συγκεκριμένα μέσα και μέτρα, με ισχυρότερα όπλα, για να πατάξει αποτελεσματικά τα φαινόμενα διαφθοράς. 
      Την ενίσχυσε με δράσεις στο πλαίσιο των αρμοδιοτήτων μας, παραγγέλλοντας τον αναδρομικό έλεγχο του πόθεν έσχες των δικαστικών λειτουργών για τα δύο τελευταία χρόνια και τον επανέλεγχο υποθέσεων διαφθοράς που είχαν τεθεί στο αρχείο. 
      Το μαχαίρι έχει φθάσει βαθιά. Ήδη έχουν αποπεμφθεί από τις τάξεις του δικαστικού Σώματος με οριστική παύση δώδεκα δικαστικοί λειτουργοί, τέθηκαν σε προσωρινή αργία είκοσι. Ασκήθηκαν πειθαρχικές διώξεις κατά σαράντα εννέα δικαστών, ασκήθηκαν ποινικές διώξεις κατά τριάντα δύο. Επιβλήθηκε προσωρινή κράτηση κατά τριών δικαστών και δύο δικηγόρων. Ήδη εκδόθηκε η πρώτη καταδικαστική απόφαση για επίορκο δικαστή και υπήρξε αμείλικτη, είκοσι πέντε χρόνια κάθειρξη. 
      Έτσι, περί τους ενενήντα δικαστές πληρώνουν ήδη τα επίχειρα της επιορκίας τους. Και οι έρευνες συνεχίζονται και θα συνεχίζονται, όσο νέα στοιχεία έρχονται στο φως. Η κάθαρση θα ολοκληρωθεί μόνο όταν εξαλειφθεί και η τελευταία κηλίδα από το Σώμα των δικαστικών λειτουργών.
      Δεύτερον, η επιτάχυνση της απονομής της δικαιοσύνης αποτέλεσε και αποτελεί την άλλη μεγάλη προτεραιότητά μας. Με τους νόμους 3327/2005 και 3346/2005, θεσπίσαμε μέτρα που ήδη απέδωσαν. Με την παραγραφή για το αξιόποινο, την παύση της ποινικής δίωξης για πλημμελήματα με μικρή κοινωνική απαξία και τη μη εκτέλεση δικαστικών αποφάσεων λόγω υφ’ όρονπαραγραφής των επιβεβλημένων ποινών επί ενός εκατομμυρίου υποθέσεων –ακούστε, ενός εκατομμυρίου υποθέσεων!- που περίμεναν να εκδικασθούν από τα δικαστήρια της χώρας, θέσαμε στο αρχείο τις πεντακόσιες χιλιάδες, αποσυμφορήσαμε, δηλαδή, τα δικαστήρια από τις μισές υποθέσεις. 
      Το 2005 –αμέσως δηλαδή μετά το νόμο μας αυτό- ο μέσος όρος του χρόνου προσδιορισμού των ποινικών υποθέσεων σ’ όλη τη χώρα επιταχύνθηκε κατά δέκα μήνες, ενώ στο Πρωτοδικείο της Αθήνας, το μεγαλύτερο και κρισιμότερο δικαστικό σχηματισμό της χώρας, την ίδια περίοδο οι προσδιορισμοί επιταχύνθηκαν κατά δεκατέσσερις μήνες. Και βέβαια, ανάλογη ήταν και η επιτάχυνση στο δεύτερο βαθμό. Όμως και η τρέχουσα ροή των εκδικαζομένων υποθέσεων επιταχύνθηκε και όχι μόνο το πλήθος υποθέσεων που είχε συσσωρευθεί τόσα χρόνια. 
      Σύμφωνα με τα φετινά στοιχεία, ο μέσος όρος προσδιορισμού των δικασίμων στα πλημμελήματα μειώθηκε από δεκαπέντε μήνες το 2005, σε έντεκα μήνες το 2006. Ο δε μέσος χρόνος προσδιορισμού ποινικών υποθέσεων ελαττώθηκε κατά δύο μήνες.
Συγκρίνω το πρώτο εξάμηνο του 2005 με το πρώτο εξάμηνο του 2006, γιατί αυτά είναι τα πιο πρόσφατα στοιχεία που έχω υπόψη μου.
	Ακόμα ο ρυθμός κίνησης των ανακριτικών δικογραφιών επιταχύνθηκε από μέσο όρο χρόνου περάτωσης πέντε μηνών το 2005 σε τέσσερις μήνες το 2006. Ο αριθμός των εκδοθέντων βουλευμάτων αυξήθηκε σε ποσοστό 35%. 
      Αντίστοιχα αποτελέσματα είχαμε και για τις πολιτικές υποθέσεις. Και εκεί η προσπάθειά μας για επιτάχυνση απέδωσε. Το δικαστικό έργο αυξήθηκε, αφού αυξήθηκε ο αριθμός των αποφάσεων που εκδόθηκαν. Το πρώτο τετράμηνο του 2006 εκδόθηκαν ενενήντα εξίμισι χιλιάδες πολιτικές αποφάσεις έναντι ογδόντα εννέα χιλιάδων την αντίστοιχη περίοδο του 2005. Είχαμε, δηλαδή, αύξηση περίπου 10%. 
	Ειδικά για το κρίσιμο Πρωτοδικείο Αθηνών, κατά το πρώτο εξάμηνο του 2006 οι υποθέσεις τακτικής διαδικασίας αρμοδιότητας μονομελούς πρωτοδικείου προσδιορίζονται για εκδίκαση κατά μέσο όρο δώδεκα μήνες μετά την κατάθεση της αγωγής, ενώ για τον αντίστοιχο χρόνο του 2005 δεκαεπτά μήνες. Δηλαδή έχουμε επιτάχυνση πέντε μηνών. 
      Τρίτον, υποδομές της δικαιοσύνης. Επιτελέστηκε σημαντικό έργο και το 2006 στο πλαίσιο του προγράμματος ανέγερσης νέων δικαστικών μεγάρων και νέων σωφρονιστικών καταστημάτων. Μεταξύ πολλών άλλων ανεγειρομένων δικαστικών μεγάρων –και μάλιστα σημειώνω ανεγειρομένων ποιοτικότερα, ταχύτερα και με σημαντικά μικρότερο κόστος από το παρελθόν- στο τέλος της άνοιξης θα είναι έτοιμο και το νέο Ειρηνοδικείο Αθηνών, όνειρο γενεών, τερματίζοντας την επί χρόνια απαράδεκτη κατάσταση που όλοι γνωρίζουμε. 
      Προχωρεί επίσης το ταχύρρυθμο πρόγραμμά μας για την ανέγερση επτά νέων φυλακών. Η πρώτη νεοαναγερθείσα μετά από πολλά χρόνια φυλακή άρχισε να λειτουργεί πριν από πέντε μήνες. Σε λίγες εβδομάδες από σήμερα παραλαμβάνουμε τις καινούργιες φυλακές στο Δομοκό και στο τέλος της άνοιξης τις νέες φυλακές στα Γρεβενά. Ακολουθούν το καλοκαίρι οι φυλακές στις Σέρρες και η νέα γυναικεία φυλακή στον Ελαιώνα Θηβών, όπου θα μεταφερθούν οι τριακόσιες πενήντα περίπου γυναίκες κατάδικοι που κρατούνται σήμερα στον Κορυδαλλό. Έτσι, εντός εξαμήνου από σήμερα ο Κορυδαλλός θα έχει σημαντικά αποσυμφορηθεί και θα παραμείνει μέχρι την ολοσχερή του κατάργηση φυλακή αμιγώς υποδίκων. Το φθινόπωρο σχεδιάζεται να λειτουργήσει η φυλακή της Δράμας και το 2008 θα παραδοθεί και η έβδομη νέα φυλακή στα Χανιά. 
      Ακόμη έχει ήδη ξεκινήσει η διαδικασία διακήρυξης με το σύστημα Σύμπραξης Δημόσιου και Ιδιωτικού Τομέα –τα γνωστά μας Σ.Δ.Ι.Τ.- της κατασκευής τριών πρόσθετων φυλακών και των νέων δικαστικών μεγάρων Πατρών και Ηρακλείου. Παρόμοια ρύθμιση θα υπάρξει και για το νέο δικαστικό μέγαρο της Θεσσαλονίκης.
      Δώσαμε ιδιαίτερη έμφαση στη μηχανοργάνωση της δικαιοσύνης. Ολοκληρώθηκε η μηχανοργάνωση του ποινικού μητρώου των έξι μεγαλύτερων πόλεων, δηλαδή, στις μεγαλύτερες εισαγγελίες της χώρας.
      Ακόμη παραλαμβάνουμε εντός των προσεχών ημερών το πληροφοριακό σύστημα του Συμβουλίου της Επικρατείας, αλλά και το έργο της μηχανοργάνωσης του Ελεγκτικού Συνεδρίου. 
      Επεκτείνεται το πληροφοριακό σύστημα στο Διοικητικό Πρωτοδικείο της Αθήνας και εγκαθίστανται ολοκληρωμένα πληροφοριακά προγράμματα στα Διοικητικά Εφετεία Αθηνών και Θεσσαλονίκης, ενώ τελειώνει και ο διαγωνισμός για την εγκατάσταση ολοκληρωμένων πληροφοριακών συστημάτων στα έντεκα μεγαλύτερα διοικητικά πρωτοδικεία της χώρας.
      Τέταρτον, εξανθρωπισμός του σωφρονιστικού συστήματος και αποσυμφόρηση των φυλακών. Υιοθετήσαμε και συστηματικά υλοποιούμε ένα ολοκληρωμένο πρόγραμμα σωφρονιστικής πολιτικής. Ολοκληρώσαμε το διαχωρισμό των μέχρι πρόσφατα αδιάκριτα συνωστιζόμενων στα κελιά κρατουμένων. Σήμερα πια τους έχουμε διαχωρίσει ανάλογα με το είδος του αδικήματος και το ύψος της ποινής, εγχείρημα που με δυσκολία –ομολογώ- ολοκληρώθηκε σε όλα τα καταστήματα κράτησης της χώρας.
      Ελαστικοποιήσαμε τα κριτήρια μεταφοράς κρατουμένων από τις κλειστές στις λιγότερο ασφυκτιούσες και αναξιοποίητες μέχρι πρόσφατα αγροτικές φυλακές. Ήδη έχουν μεταφερθεί περί τους επτακόσιους κρατουμένους στις αγροτικές φυλακές.
      Αναβαθμίσαμε την επιμόρφωση και επαγγελματική κατάρτιση των κρατουμένων με καινούργια σχολειά, με σχολεία δεύτερης ευκαιρίας και με ενισχυμένα προγράμματα εκπαίδευσης και επαγγελματικής κατάρτισης των κρατουμένων.
      Με τον τίτλο-μήνυμα «η ζωή είναι παντού» οργανώσαμε κατά τη διάρκεια των τελευταίων δύο ετών τέσσερις κύκλους μεγάλων πολιτιστικών εκδηλώσεων σε όλα τα σωφρονιστικά καταστήματα της χώρας. Συμμετείχαν γνωστά ονόματα της τέχνης, των γραμμάτων, του αθλητισμού, που πρωταγωνίστησαν σε πάνω από τριακόσιες εκδηλώσεις ελεύθερης έκφρασης και επικοινωνίας μέσα στις φυλακές.
      Με την πρωτοβουλία αυτή το Υπουργείο Δικαιοσύνης άνοιξε τις φυλακές και έτεινε το χέρι στους έγκλειστους συνανθρώπους μας για να τους δώσει θάρρος, να τους δώσει πίστη, ελπίδα, προοπτική. Βάλαμε για πρώτη φορά το φως και το οξυγόνο στις μέχρι χθες καταδικασμένες στη σκιά, καταδικασμένες στη λήθη φυλακές μας.
      Προωθούμε ακόμη στην Ευρωπαϊκή Ένωση αλλά και στο Συμβούλιο της Ευρώπης μια συστηματική πρωτοβουλία της ελληνικής πλευράς για τη διευκόλυνση της μεταφοράς των αλλοδαπών κρατουμένων για την έκτιση της ποινής τους στις χώρες καταγωγής τους. Η κρίσιμη αυτή πρωτοβουλία –και λέω «κρίσιμη» γιατί γνωρίζετε φαντάζομαι ότι περίπου το 40% του πληθυσμού στις ελληνικές φυλακές είναι αλλοδαποί- βρίσκεται σε καλό δρόμο. Ήδη στην Ευρωπαϊκή Ένωση διαμορφώνεται η σχετική απόφαση-πλαίσιο και είναι εξαιρετικά θετική και η ανταπόκριση στο Συμβούλιο της Ευρώπης.
      Πέμπτον, νομοθετικές πρωτοβουλίες. Πολλές και καίριες ήταν πιστεύω οι νομοθετικές μας πρωτοβουλίες και μέσα στο 2006. Μεταξύ άλλων με το ν.3471/2006 λήφθηκαν μέτρα για την εξασφάλιση του απόρρητου των ηλεκτρονικών επικοινωνιών και την προστασία των προσωπικών δεδομένων. Με το ν.3472/2006 που αφορούσε στην επίλυση χρόνιων εκκρεμοτήτων στο χώρο της δικαιοσύνης, άλλαξε ριζικά και η ταχύτητα απονομής της δικαιοσύνης στα ειρηνοδικεία. Οι περιφερειακοί ειρηνοδίκες, χωρίς να καταργείται ούτε ένα ειρηνοδικείο -ως αυτοτελείς δικαστικές υπηρεσίες δεν καταργούνται- υπάγονται πλέον στην έδρα του οικείου πρωτοδικείου και η υπηρεσία τους κατανέμεται ισομερώς από τον Πρόεδρο Πρωτοδικών.
      Ακόμη με τον ίδιο νόμο θεσπίστηκε η απαγόρευση αναστολής εκτέλεσης ποινών και η απαγόρευση ανασταλτικότητας του ένδικου μέσου της έφεσης για όσους καταδικάζονται για πράξεις χουλιγκανισμού στα γήπεδα. Συμβάλλαμε έτσι στην καταπολέμηση φαινομένων που αμαυρώνουν το αθλητικό πνεύμα.
      Με το ν.3500/2006 θεσπίσαμε πρωτοποριακές διατάξεις για την καταπολέμηση της ενδοοικογενειακής βίας. Για πρώτη φορά παρέχεται πλήρης νομική προστασία και υλική συνδρομή στα θύματα από την πολιτεία και ενεργοποιούνται οι προνοιακοί, οι κοινωνικοί φορείς της πολιτείας και της Τοπικής Αυτοδιοίκησης για την υποστήριξη της οικογένειας συνολικά αλλά και ιδιαίτερα βέβαια του θύματος. Ασκείται αυτεπαγγέλτως πλέον η ποινική δίωξη για τα σχετικά πλημμελήματα, διώκεται ο συζυγικός βιασμός, απαγορεύεται ρητά η βιαιοπραγία στα παιδιά ως μέσο σωφρονισμού, παρέχεται προστασία από πράξεις ενδοοικογενειακής βίας και στη μόνιμη σύντροφο του άντρα, στις περιπτώσεις σταθερής συμβίωσης χωρίς γάμο.
      Αντιμετωπίσαμε ακόμη στον ίδιο αυτό νόμο με αυστηρότητα την ειδεχθή παιδοφιλία που τιμωρείται πλέον σε βαθμό κακουργήματος. Ήταν πλημμέλημα μέχρι πρόσφατα. Και αντιμετωπίσαμε ρητά και δραστικά ως ιδιώνυμο αδίκημα τη σύγχρονη διαδικτυακή και τηλεπικοινωνιακή παιδοφιλία.
        Με τον πρόσφατο νόμο μας 3514/06 που αφορά στην αναδιοργάνωση της επιθεώρησης των δικαστηρίων διευρύναμε και αυστηροποιήσαμε την αξιολόγηση των δικαστών και θεσπίσαμε άνοιγμα στην κοινωνία με την καθιέρωση της εισφοράς γνώμης του οικείου δικηγορικού συλλόγου στην επιθεώρηση.
        Με τη σύσταση τεσσάρων υψηλοτάτου επιπέδου επιτροπών από ακαδημαϊκούς διδασκάλους, δικηγόρους, δικαστικούς λειτουργούς, προχωρούμε στην αναμόρφωση τεσσάρων από τα βασικά κείμενα πυλώνες του νομικού μας συστήματος, του Πτωχευτικού Κώδικα, του Κώδικα Πολιτικής Δικονομίας, του Ποινικού Κώδικα και του Κώδικα Ποινικής Δικονομίας. Μετά από τρίμηνη ήδη δημόσια διαβούλευση ο Πτωχευτικός Κώδικας έρχεται σύντομα στη Βουλή, θεσπίζει σύγχρονες ρυθμίσεις που βγάζουν επιτέλους το θεσμό της πτώχευσης από το τέλμα του αναχρονισμού και εισάγουν την αρχή της δεύτερης ευκαιρίας.
        Ο χρόνος δεν μου επιτρέπει να αναφερθώ σε άλλες ακόμα νομοθετικές μας πρωτοβουλίες. 
        Θα τελειώσω με τις εξής παρατηρήσεις: Ο λαός έχει συνείδηση της προσπάθειας που γίνεται, του έργου που επιτελείται σε όλους τους τομείς της κυβερνητικής ευθύνης. Γι’ αυτό και η πρόταση δυσπιστίας του ΠΑ.ΣΟ.Κ., στην οποία κατέφυγε πασχίζοντας μάταια να ξεφύγει από τα εσωκομματικά του αδιέξοδα και να διασκεδάσει όπως-όπως την αντιπολιτευτική του ανυπαρξία, θα καταστεί άλλο ένα μπούμερανγκ για την Αξιωματική Αντιπολίτευση.
        Μηχανευθήκατε, κύριοι του ΠΑ.ΣΟ.Κ., την πρόταση  μομφής μόνο και μόνο ως αντιπερισπασμό στη διαρκή εκ των ένδον αμφισβήτηση της ηγετικής επάρκειας του Αρχηγού σας. Γίνατε λιποτάκτες στο κρίσιμο πράγματι έργο της Αναθεώρησης του Συντάγματος απεμπολώντας το θεσμικό σας ρόλο μόνο και μόνο για να συγκαλύψετε τον εσωκομματικό σας εμφύλιο με αφορμή την αναθεώρηση ή μη του άρθρου που απαγορεύει τη λειτουργία μη κρατικών πανεπιστημίων. Προσπαθείτε να δημιουργήσετε πρόωρα προεκλογικό κλίμα περιφρονώντας τη λαϊκή εντολή τετραετίας μόνο και μόνο για να παρεμποδίσετε την ολοκλήρωση του μεταρρυθμιστικού έργου της Κυβέρνησής μας. 
        Με την πρόταση μομφής μας δίνετε την ευκαιρία να υπενθυμίσουμε στο λαό ότι ως κυβέρνηση είχατε παραιτηθεί από την ευθύνη παραγωγής έργου, αποδεικνύετε όμως ταυτόχρονα ότι καταφέρνετε να παραμείνετε πολιτικά ανεύθυνοι ακόμα και ως Αντιπολίτευση.
        Ευχαριστώ.
        (Χειροκροτήματα από την πτέρυγα της Νέας Δημοκρατίας)
        ΠΡΟΕΔΡΕΥΩΝ (Γεώργιος Σούρλας): Ο κ. Αντωνακόπουλος έχει το λόγο.
        ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ: Κύριε Πρόεδρε, κύριε Υπουργέ, κύριοι συνάδελφοι, ακούσαμε τον προηγούμενο Υπουργό να εξαγγέλλει ότι η Κυβέρνηση δημιουργεί νέες και καλές θέσεις φυλακισμένων. Προφανώς να είναι η διέξοδος στο αδιέξοδο της οικονομίας και στη χρεοκοπία της οικονομίας που οδηγεί τον τόπο η Κυβέρνηση. Αν αυτό ήταν το επίτευγμα του Υπουργείου, ας ανησυχεί πλέον ο ελληνικός λαός που το άκουσε. 
        Πάντως, κύριοι της Κυβέρνησης, να γνωρίζετε ότι είστε κατηγορούμενοι από τον ελληνικό λαό και εμείς εδώ είμαστε μάρτυρες σ’ αυτήν τη δίκη. Και είστε κατηγορούμενοι για ασυνέπεια στις προεκλογικές δεσμεύσεις και για άσκηση εξοντωτικής πολιτικής αυτό το σύντομο χρονικό διάστημα που ασκείτε εξουσία. Βέβαια, οι μάσκες αυτής της εξουσίας έχουν πέσει. Με το μόνο που ταιριάζουν αυτές οι μάσκες είναι το αποκριάτικο περιβάλλον στο οποίο εισερχόμαστε. Πίσω από τις μάσκες προβάλλει πλέον ο σκληρός νεοσυντηρητισμός, ο άκρατος νεοφιλελευθερισμός και το  γερασμένο αλλά κατάλληλα φτιασιδωμένο πρόσωπο της λαϊκής Δεξιάς. 
        Πίσω, λοιπόν, από τον εικονικά επιτυχημένο Υπουργό Οικονομίας και τη σκληρή οικονομία, τραβώντας κανείς τη μάσκα, βλέπει μία υπερχρεωμένη ελληνική οικογένεια. Στοιχεία της Ευρωπαϊκής Ένωσης και του αρμόδιου Επιτρόπου δίνουν το δικαίωμα να πούμε ότι είμαστε στο κόκκινο πλέον της υπερχρέωσης και του υπερδανεισμού.
      Κάθε ελληνική οικογένεια χρωστά 21.000 ευρώ. Σε τρία χρόνια διπλασιάστηκαν τα δάνεια των ελληνικών νοικοκυριών από τις τράπεζες. Εκεί στηρίζεται ο ρυθμός ανάπτυξης, στα δανεικά από το μέλλον.
      Βεβαίως έχει εξαγγελθεί ότι το Μάιο θα αυξηθούν τα επιτόκια. Οπότε καταλαβαίνετε ότι όσοι έχουν συνάψει στεγαστικά, τουλάχιστον, δάνεια που δεν μπορούν να τα αποφύγουν, θα πληρώνουν 100 με 200 ευρώ παραπάνω κάθε μήνα στις υποχρεώσεις τους. Αυτό δεν σας απασχολεί. 
      Παράλληλα, ανακαλύψατε ένα θησαυρό, ότι είμαστε 25% πλουσιότεροι. Προφανώς αυτό το είχε ξεχάσει το ΠΑ.ΣΟ.Κ. και το βρήκατε εσείς ως τυχεροί. Απ’ αυτήν την ανακάλυψη, όμως, προκύπτουν 2.000.000.000 ευρώ εισφορά στον κοινοτικό προϋπολογισμό και πρέπει να ανακαλύψετε και 10.000.000.000 ευρώ από τη φοροαποφυγή. Γι’ αυτό, λοιπόν, ομιλείτε σήμερα περί διαμορφώσεως μιας φορολογικής συνείδησης τάχα, γιατί βεβαίως επειδή είμαστε σε προεκλογική περίοδο δεν θέλετε να πείτε ότι θα γίνει νέα φοροεπιδρομή.
      Πίσω από τη μάσκα του πετυχημένου Υπουργού Οικονομίας κρύβεται η φοροαπαλλαγή, το χάρισμα 1.000.000.000 ευρώ στα μεγάλα κέρδη, αφού μειώσατε το συντελεστή των διανεμομένων κερδών και αποσυνδέσατε αυτήν τη φορολογία από τη δημιουργία νέων θέσεων εργασίας. 
      Παράλληλα, όμως, είπατε ότι στο φετινό προϋπολογισμό θα βρείτε 3.200.000.000 ευρώ από την έμμεση φορολογία, από την αύξηση του ειδικού φόρου στα τσιγάρα, στα καύσιμα, στο οινόπνευμα. Μάλιστα, τα τσιγάρα τα κάνατε όλα ακριβά. Ποια εταιρεία κέρδισε 140.000.000 ευρώ απ’ αυτήν την αύξηση; Πολύ καλά θα γνωρίζετε, βεβαίως, διότι όλοι οι ευνοημένοι σας είναι στον προθάλαμό σας. 
      Επιπλέον, έχετε αυξήσει όλους τους έμμεσους φόρους που αφορούν το μισθοσυντήρητο, τον αγρότη, το μικρομεσαίο επιχειρηματία. Αυξήσατε τα τέλη κυκλοφορίας 15%, διαμορφώσατε προχθές τον Κώδικα Οδικής Κυκλοφορίας με τσουχτερά πρόστιμα δήθεν για να διαπαιδαγωγήσετε τους οδηγούς και βέβαια, διατάσσετε Ε.Δ.Ε. και δίνετε ποινές στους διοικητές της Τροχαίας που δεν καλύπτουν το εισπρακτικό πλάνο σας, βλέπε το Διοικητή της Τροχαίας Αιγίου.
      Όλα αυτά, λοιπόν, δείχνουν ότι ετοιμάζετε μια νέα επιδρομή στο λαϊκό εισόδημα. Βεβαίως λέτε στους πολίτες να σας ψηφίσουν, για να συνεχίσετε αυτήν την πολιτική. Αυτό είναι, τουλάχιστον, πρόκληση της νοημοσύνης.
      Παράλληλα, ο Υπουργός Οικονομίας αμνήστευσε το φορολογικό έγκλημα, αφού νομιμοποίησε τη χρήση πλαστών και εικονικών τιμολογίων. Από τη μια, θέλετε να διαμορφώσετε φορολογική συνείδηση και από την άλλη, επιβραβεύετε το οικονομικό έγκλημα. Πώς δικαιολογούνται αυτά τα δυο μαζί; 
      Νομιμοποιήσατε το ξέπλυμα μαύρου χρήματος. Με ειδικό νόμο που φέρατε στη Βουλή, άσχετα από τον τρόπο και τον τόπο που αποκτήθηκε το κεφάλαιο, το χρήμα, δίνετε τη δυνατότητα σε φίλους σας τραπεζίτες να το φέρουν στη χώρα μέσω των τραπεζών μόνο με 3%, αν θέλετε, παρακράτηση από το πιστωτικό σύστημα που θα ξεπλύνει αυτό το χρήμα στην ελληνική αγορά. Πόσα ήταν τα έσοδα; Λίγα συνολικά, αλλά πολλά για τους λίγους που τα είχαν και ήθελαν να τα φέρουν, για τους φίλους σας. 
      Στην πολιτική μισθών 11% πραγματικό εισόδημα έχασαν οι μισθωτοί στη χώρα την τελευταία τριετία. Προαναγγέλλετε 4% αύξηση στους μισθούς και 4,5% στους συνταξιούχους. Αυτές είναι αυξήσεις πλέον που δεν μπορούν να αναπληρώσουν το πραγματικό ήδη απολεσθέν εισόδημα. 
      Ο κύριος Υπουργός Οικονομίας καμαρώνει και για την απορροφητικότητα του Γ΄ Κοινοτικού Πλαισίου Στήριξης. Μα, γνωρίζουμε πολύ καλά ότι πρόκειται περί λογιστικής απορροφητικότητας. Γνωρίζουμε πολύ καλά ότι με την Αναθεώρηση έβαλαν στο Γ΄ Κοινοτικό Πλαίσιο Στήριξης έργα τα οποία είχαν γίνει στο πλαίσιο του Προγράμματος Δημοσίων Επενδύσεων, για να κάνουν λογιστική είσπραξη. Αυτή είναι η ουσία. Και πώς φαίνεται αυτό; Όλα τα εργοτάξια είναι κλειστά στη χώρα. Δεν γίνονται έργα. 
      Αυτό, λοιπόν, είναι το πραγματικό πρόσωπο πίσω από τις μάσκες των πετυχημένων Υπουργών και των κατάλληλα επικοινωνιακά φτιασιδωμένων πολιτικών της Νέας Δημοκρατίας. 
      Όσον αφορά την απασχόληση, εδώ έγινε κοσμογονία. Καταργήθηκε το οκτάωρο, που ήταν η σημαία των εργαζομένων, έγινε πλήρης απελευθέρωση του ωραρίου στις επιχειρήσεις, για να ευνοηθούν οι μεγάλες αλυσίδες να μην αντέξουν οι μικροί στον ανταγωνισμό, έγινε διαχείριση χρόνου με διευθυντικό δικαίωμα. Δηλαδή δεν πληρώνονται τις υπερωρίες οι εργαζόμενοι. Οι συλλογικές συμβάσεις καταργήθηκαν. Καταργήθηκε η μονιμότητα στις Δ.Ε.Κ.Ο.. Είχαμε μείωση αποδοχών συνολικά στους εργαζόμενους στον ιδιωτικό τομέα.
      Όλα αυτά αποτελούν επιτυχημένη πολιτική υπέρ των εργαζομένων; Σαφέστατα όχι.
      Όσον αφορά την ανεργία, εδώ εκτιμώ ότι θα πάρετε τη δουλειά του μεγάλου μάγου, του Κόπερφιλντ, που εξαφανίζει κτήρια. Ο κ. Γιακουμάτος εξαφάνισε την ανεργία. Κατασκευαστικός κλάδος δεν λειτουργεί. Η βιομηχανία φεύγει από τη χώρα, μεταναστεύει, κύκλοι συγκεκριμένων εργασιών εξαφανίζονται, όπως ο κύκλος του καπνού, με δεκαπέντε χιλιάδες θέσεις εργασίας και άλλοι τέτοιοι κύκλοι που έχουν σχέση με τη μεταποίηση αγροτικών προϊόντων θα κλείσουν λόγω της κακής εφαρμογής της Κ.Α.Π.. Εδώ εμείς βιώνουμε την ανεργία. Γιατί; Γιατί εφαρμόζουμε νέο κανονισμό. Θεωρείται εργαζόμενος όποιος δουλεύει μία φορά την εβδομάδα. Με τέσσερα ημερομίσθια τον μήνα, λοιπόν, κάποιος θεωρείται εργαζόμενος. Βεβαίως δεν εγγράφονται στις λίστες ανεργίας και όσοι είναι ασφαλισμένοι στον Ο.Γ.Α.. Και οι μακροχρόνια άνεργοι επίσης δεν εγγράφονται στις λίστες. Άρα, ω του θαύματος, λύθηκε και το πρόβλημα της ανεργίας σ’ αυτόν τον τόπο. 
      Έρχομαι τώρα στο ασφαλιστικό. Εδώ παίζουμε με τις λέξεις. Εδώ υπάρχει μεγάλη ανασφάλεια. Εδώ και εάν υπάρχει ανασφάλεια σ’ όλον τον κόσμο. Το Ι.Κ.Α. ουσιαστικά το έχουμε δει σαν το χώρο που φορτώνουμε όλες τις αμαρτίες της εργοδοσίας. Με φωτογραφικούς νόμους χαρίσατε εκατοντάδες εκατομμύρια ευρώ σε φίλους σας επιχειρηματίες, μέσα από σκανδαλώδεις ρυθμίσεις. Με 3% προκαταβολή, πήραν ασφαλιστική ενημερότητα. Ποιοι εργολάβοι και ποιοι μεγαλοεπιχειρηματίες να χρησιμοποιήσουν πού αυτές τις ασφαλιστικές ενημερότητες; Δώστε, λοιπόν, τις απαντήσεις για να δούμε πως εσείς είστε οι άγιοι, οι οποίοι δεν ξέρετε, δεν είδατε, δεν ακούσατε τίποτα για τις σχέσεις σας με μεγάλα οικονομικά συμφέροντα. Φορτώσατε το Ι.Κ.Α. 10.000.000 ευρώ για  το ασφαλιστικό των τραπεζών, όταν συγκεκριμένες τράπεζες έχουν πάνω από 1.000.000.000 ευρώ κέρδη. Αλλά πρέπει να εφαρμόσουμε το ρητό «βόηθα με φτωχέ μου μη σου μοιάσω». Τα κέρδη πρέπει να μείνουν άθικτα, εκεί, δισεκατομμύρια τα ευρώ. Το Ι.Κ.Α. να πληρώσει, όπου ούτε το κράτος συνεισφέρει το θεσμοθετημένο πόρο του 1% του Α.Ε.Π.. Δηλαδή ποιοι πληρώνουν στο Ι.Κ.Α; Μόνο οι εργαζόμενοι και οι μικρές επιχειρήσεις. Αυτή είναι η αντίληψη, λοιπόν, της Κυβέρνησης για το ασφαλιστικό.
      Παράλληλα, τις τελευταίες ημέρες βλέπουμε εκατοντάδες, χιλιάδες συνταξιούχους του Τ.Ε.Β.Ε., του Ταμείου Εμπόρων, του Ταμείου Αυτοκινητιστών, να χάνουν πάνω από 25% της σύνταξής τους. Άλλη εξέλιξη, παρότι ο Υπουργός διαβεβαίωνε μέχρι και πριν από δεκαπέντε ημέρες ότι δεν θα χάσουν τίποτε από τα δικαιώματά τους.
      Αγροτική οικονομία. Απώλεια του εισοδήματος: 11%. Βέβαια η «Κοντοπυράκειος» μέθοδος που εξαφάνισε αγρότες για να μικρύνει ο παρανομαστής στο συνολικό εισόδημα που διαιρούμε, λέει ότι αυξήθηκε το εισόδημα. Προφανώς, λοιπόν, έχετε κάνει πολύ παρέα μ’ αυτόν τον περίφημο μάγο που εξαφανίζει την πραγματικότητα. Εξαφανίζετε και εσείς πολλές πραγματικότητες της ελληνικής κοινωνίας και οικονομίας.
      Παράλληλα, τα καρτέλ στην αγορά οργιάζουν. Το καρτέλ του γάλακτος, της βιομηχανικής ντομάτας, του λαδιού. Γιατί εφέτος το λάδι δεν έχει τιμή ενώ έχουμε μικρή παραγωγή; Γιατί, βεβαίως, τα καρτέλ έχουν κάνει εισαγωγή Μαρόκου, Τυνησίας. Και δεν παίρνει την πρωτοβουλία ο Υπουργός Γεωργίας να κάνει μια συνάντηση με τους εισαγωγείς, τους μεταποιητές και τους παραγωγούς. Όχι, αφήνει την αγορά. Λέει: «Αυτοματισμός». Μα, αυτοματισμός είναι εκεί που είναι ελεύθερα τα πράγματα. Εδώ υπάρχουν καρτέλ. Μήπως και εκεί είναι κουμπάροι τελικά;  Γιατί, όλα είναι πιθανά να συμβαίνουν σ’ αυτήν τη χώρα.
      Αποζημιώσεις, ΕΛ.Γ.Α., Π.Σ.Ε.Α.. Που πήγε το τρίμηνο μετά το πέρας της συγκομιδής του προϊόντος; Και βεβαίως εξαφανίζονται, με την εφαρμογή της Κ.Α.Π., καλλιέργειες όπως ο καπνός, αύριο η βιομηχανική ντομάτα κ.ά.. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Με το νόμο που φέρατε για το κατεψυγμένο ψωμί, εξαφανίζεται η καλλιέργεια σιτηρών.
      Δύο κουβέντες για την υγεία και για την πρόνοια.
      ΠΡΟΕΔΡΕΥΩΝ (Γεώργιος Σούρλας):  Δεν έχετε άλλο χρόνο, κύριε Αντωνακόπουλε.
      ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ: Εδώ κι αν πρόκειται για παραλογισμό της επικοινωνιακής πολιτικής. Με τη σύμπραξη δημόσιου, ιδιωτικού τομέα, με τη θεσμοθέτηση νόμου για σύσταση ανώνυμης εταιρείας εθνικής εμβέλειας, όπου με ιδιωτικά κεφάλαια παράγει και διανέμει υπηρεσίες υγείας, ξεπουλιέται ο χώρος της υγείας στην αγορά. Βεβαίως ο χώρος προσφέρεται να τακτοποιείτε άνεργα στελέχη, όπου στην υποκρισία της αξιοκρατίας τοποθετείτε αποτυχημένους. Έχω ένα χαρακτηριστικό παράδειγμα για το Δήμαρχο του Πύργου, όπου χρεοκόπησε το Δήμο του Πύργου με 15.000.000 ευρώ και τον βάλατε διοικητή στο Ρίο. Αυτή είναι η αξιοκρατική επιλογή στελεχών. Συνεχίστε έτσι. Σε καλό δρόμο είστε, αλλά αυτόν το δρόμο τον βαδίζει και η ελληνική κοινωνία. 
      (Στο σημείο αυτό κτυπάει το επανειλημμένα το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Γεώργιος Σούρλας):  Κύριε Αντωνακόπουλε, κλείστε σας παρακαλώ. 
      ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ: Κύριοι της Νέας Δημοκρατίας, εκτιμώ ότι είστε κατηγορούμενοι και το κατηγορητήριο είναι σκληρό. Καθ’ έξιν και καθ’ υποτροπήν έχετε διαπράξει το αδίκημα της κατασυκοφάντησης της δημοκρατικής παράταξης και της εξαπάτησης του ελληνικού λαού. Έχετε προσπαθήσει πολλές φορές να λασπολογήσετε. Η λάσπη πάντα επιστρέφει στην αυλή σας γιατί και η δικαιοσύνη και ο λαός γνωρίζει. Σε αυτή τη χώρα δεν κατοικεί η φυλή «ξεχνάω». Μπορεί να είστε απόγονοι της φυλής «μασάει», αλλά εδώ είναι μια φυλή που λέγεται «θυμάμαι». Και επειδή θυμόμαστε όλοι οι Έλληνες πολύ σύντομα θα πάρετε το αποτέλεσμα αυτής της μνήμης.
      Ευχαριστώ.
      ((Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστώ τον κ. Αντωνακόπουλο.
      Το λόγο έχει ο κ. Μπεκίρης. 
      Παρακαλώ να περιοριστείτε στο δεκάλεπτο, γιατί στερούμε τη  δυνατότητα να μιλήσουν και οι επόμενοι  συνάδελφοι που περιμένουν τρεις μέρες.
      Ορίστε, κύριε Μπεκίρη.
      ΜΙΧΑΗΛ ΜΠΕΚΙΡΗΣ: Κυρίες και κύριοι συνάδελφοι, μέχρι σήμερα γνώριζα ότι η πρόταση δυσπιστίας αποτελεί μια από τις κορυφαίες κοινοβουλευτικές διαδικασίες. Σήμερα όμως κατάλαβα ότι, δυστυχώς, μπορεί να χρησιμοποιηθεί και για τη διαχείριση των εσωκομματικών σας προβλημάτων, της επερχόμενης ήττας της Αξιωματικής Αντιπολίτευσης. Δεν μπορεί και δεν πρέπει να αφορά κορυφαίες κοινοβουλευτικές διαδικασίες το πώς διαχειρίζεσθε τα πολλά και ποικίλα μέτωπά σας. Δεν μπορεί και δεν πρέπει να αφορά κοινοβουλευτικές διαδικασίες το αν και το πώς θα αλλάξετε τον Αρχηγό σας μετά τις επερχόμενες εκλογές. Δεν μπορείτε να παίζετε συνέχεια με τους θεσμούς. Υπάρχουν και όρια. 
      Καταλαβαίνουμε ότι είστε σε πάρα πολύ δύσκολη θέση. Το γνωρίζουμε και το γνωρίζετε. Είναι φανερό ότι προσπαθείτε με κάθε τρόπο να αυξήσετε τη συσπείρωσή σας. Ίσως και να το καταφέρνετε προσωρινά, αν και ούτε αυτό μπορείτε να καταφέρετε. Μην αυταπατάστε όμως. Δεν μπορείτε να γίνετε πλειοψηφικό ρεύμα στην κοινωνία με τακτικισμούς. Οι μικροκομματικές σας σκοπιμότητες δεν αφορούν την κοινωνία. 
      Αν δεν μπορείτε να αντιμετωπίσετε τα εσωκομματικά σας αδιέξοδα, δεν σας φταίνε οι θεσμοί.  Αν δεν μπορείτε να συμφωνήσετε σε τίποτα μεταξύ σας είναι δικό σας και μόνο δικό σας το πρόβλημα. Για το ότι τρία χρόνια στην Αντιπολίτευση δεν έχετε καταφέρει να καταθέσετε ούτε μια καινούργια πρόταση, για το ότι δεν έχετε προγραμματικό λόγο είναι δική σας η ευθύνη. Το ότι δεν ξέρετε ακόμη και σήμερα εάν πρέπει να υποστηρίξετε ή να καταγγείλετε το παρελθόν σας, τα είκοσι χρόνια διακυβέρνησης που δεν επέτρεψαν στην Ελλάδα να φύγει προς τα εμπρός είναι μια απόφαση που επιτέλους πρέπει να την πάρετε. Το ότι η αντιπολίτευση που ασκείτε χαρακτηρίζεται από την άρνηση, το μηδενισμό και την ισοπέδωση είναι κάτι που το βλέπουν και το αξιολογούν καθημερινά οι Έλληνες πολίτες.
      Είναι πλέον φανερό ότι βρίσκεστε σε σύγχυση. Χαρακτηριστική και απελπιστικά μονότονη είναι η στάση σας σε κάθε νομοσχέδιο. Μας λέτε για όλα τα νομοσχέδια ότι είναι ρουσφετολογικά, ότι είναι πρόχειρα, χωρίς αρχή, μέση και τέλος. Τις περισσότερες διατάξεις όμως τις ψηφίζετε, γιατί θέλετε να είστε καλοί με όλους. Αυτό είναι το επίπεδο του αντιπολιτευτικού σας λόγου. Αυτά συμβαίνουν όμως για τον απλούστατο λόγο ότι δεν έχετε θέσεις. Πότε είστε με τον έναν, πότε είστε με τον άλλον. 
      Κοιτάξτε ας πούμε τι γίνεται με την παιδεία. Ο καθένας έχει τη δική του θέση μέσα στο ΠΑ.ΣΟ.Κ.. Το άρθρο 16 αποτελεί σοβαρό σας πρόβλημα. Ποια είναι η πρότασή σας για την παιδεία; Θέλετε ανοικτά ή κλειστά τα πανεπιστήμια; Γιατί η νεολαία σας κλείνει τα πανεπιστήμια; Αυτός είναι ο διάλογος τον οποίο επιθυμείτε; 
      Βρήκατε  μάλιστα την ευκαιρία να αποφύγετε το αδιέξοδο αποχωρώντας από τη συζήτηση για τη συνταγματική Αναθεώρηση. Αυτός είναι ο σεβασμός που επιδεικνύετε στους θεσμούς; Σέβεστε τους θεσμούς ζητώντας εκλογές ενώ είμαστε στη μέση της διαδικασίας για τη συνταγματική Αναθεώρηση; Έτσι όμως δεν κρύβεστε ούτε από τους εαυτούς σας ούτε από την κοινωνία που σας έχει γυρίσει εδώ και αρκετό καιρό την πλάτη. Απλώς αποκαλύπτετε μόνοι σας την πολιτική σας ένδεια. 
      Η συνταγματική Αναθεώρηση συνιστά κορυφαία θεσμική παρέμβαση, αφορά ώριμα αιτήματα της κοινωνίας, γίνεται με στόχους και προσανατολισμούς που έχουν ωριμάσει προ πολλού στην κοινωνία. Οφείλουμε να προχωρήσουμε στην Αναθεώρηση που υπαγορεύεται από τη νέα εποχή των ακραίων μετασχηματισμών που συντελούνται τόσο στο διεθνές περιβάλλον όσο και στην Ευρωπαϊκή Ένωση. Η συνταγματική Αναθεώρηση είναι ακόμη μια σημαντική πρωτοβουλία στο δρόμο προς το μέλλον, ένα μέλλον όμως που δεν σας ανήκει, γιατί έχετε ταυτιστεί με το παρελθόν, το οποίο όχι μόνο ατυχώς διαχειριστήκατε αλλά σας έχει και ανεξίτηλα στιγματίσει, και ένα τέτοιο παρελθόν δικαιωματικά σας ανήκει. 
      Μας μιλάτε σήμερα εσείς για διαφθορά, για επίθεση στα χαμηλά εισοδήματα, για κομματισμό στη Δημόσια Διοίκηση, για την κατάσταση στην υγεία και στην παιδεία. Μα αλήθεια σε ποιον απευθύνεστε; Νομίζετε ότι δεν γνωρίζει ο ελληνικός λαός τι κάνατε επί είκοσι ολόκληρα χρόνια ή νομίζετε ότι μπορείτε να πείσετε τον ελληνικό λαό ότι όλα αυτά δημιουργήθηκαν μέσα σε λιγότερο από τρία χρόνια;
       Ξεχνάτε πολύ γρήγορα, κυρίες και κύριοι συνάδελφοι του ΠΑ.ΣΟ.Κ.. Αν συνέβαιναν αυτά τα οποία ισχυρίζεστε και αν η ελληνική πραγματικότητα είναι αυτή την οποία προσπαθείτε να περιγράψετε, τότε είναι προφανές ότι ως κόμμα δεν έχετε δυνατότητες γιατί απλά η κοινωνία δεν σας ακολουθεί. Εάν όλη αυτή η καταστροφολογία ίσχυε και ακόμη και σήμερα δεν σας δίνει κανείς μα κανείς προοπτική νίκης στις προσεχείς εκλογές, είναι βέβαιο ότι κάπου έχετε κάνει σοβαρότατα λάθη.
      Κληροδοτήσατε στη νέα διακυβέρνηση πολλαπλά προβλήματα, για τα οποία σας καταδίκασε ο ελληνικός λαός. Και όχι απλά δεν αναγνωρίζετε τις ευθύνες σας, αλλά προσπαθείτε, και ευτυχώς ανεπιτυχώς, να εμποδίσετε και την επίλυσή τους. Ασφαλώς δεν περιμένουμε να διαφοροποιηθείτε από το μοντέλο της εξουσίας που ασκήσατε επί τόσα χρόνια, ένα μοντέλο που έχει συνδεθεί με την αναχρονιστική διαχείριση. Αφού δεν μπορείτε όμως να προτείνετε κάτι διαφορετικό, αφήστε επιτέλους εμάς να προχωρήσουμε, γιατί έχουμε όραμα, γιατί έχουμε όρεξη για δουλειά, γιατί δεν αντιλαμβανόμαστε την πολιτική ως απλή διαχείριση, αλλά ως προσφορά. Γιατί θέλουμε και μπορούμε να προσφέρουμε στον ελληνικό λαό. Γιατί ήδη τα αποτελέσματα της πολιτικής μας είναι εμφανή. 
      Έχουν περάσει τρία χρόνια από την ημέρα που ανέλαβε η Νέα Δημοκρατία  και ο Κώστας Καραμανλής τη διακυβέρνηση του τόπου, τρία χρόνια σκληρής δουλειάς.  Η νέα διακυβέρνηση, με βάση το πρόγραμμα για το οποίο είχε δεσμευτεί προεκλογικά, έμεινε σταθερά προσανατολισμένη στην εφαρμογή των μεταρρυθμίσεων και των αλλαγών, μια στρατηγική που ήδη έχει αρχίσει και αποδίδει, μια πολιτική που ήταν απαραίτητη. 
      Μέσα σε λιγότερο από τρία χρόνια, προχωρήσαμε σε αλλαγές και μεταρρυθμίσεις που έπρεπε να έχουν πραγματοποιηθεί εδώ και πάρα πολλά χρόνια. Ανάμεσα στα άλλα που μπορώ να σας υπενθυμίσω: Τη φορολογική μεταρρύθμιση, τον αναπτυξιακό νόμο, τις συμπράξεις του δημόσιου και του ιδιωτικού τομέα, το νέο πλαίσιο της λειτουργίας των Δ.Ε.Κ.Ο., την απελευθέρωση της αγοράς ενέργειας. Ενισχύσαμε θεσμικά και οικονομικά την Τοπική Αυτοδιοίκηση. Ψηφίσαμε το νόμο για την αξιολόγηση στα πανεπιστήμια. Δημιουργήσαμε νέο θεσμικό πλαίσιο για τα δημόσια έργα. Επιταχύναμε την απονομή της δικαιοσύνης. Δώσαμε νέα ώθηση στον τουρισμό και μία σειρά  άλλων αλλαγών και μεταρρυθμίσεων σε όλο το φάσμα της οικονομικής και της κοινωνικής δραστηριότητας, αλλαγών στις οποίες πιστέψαμε, μεταρρυθμίσεων που έχουν ήδη αρχίσει και αποδίδουν σημαντικά αποτελέσματα, όσο και αν κάποιοι από εσάς δεν θέλουν να τα βλέπουν, όσο και αν κάποιοι από εσάς προσπαθούν να τα υποβαθμίσουν, όσο και αν η Αξιωματική Αντιπολίτευση σκηνοθετεί απεγνωσμένες εξόδους από την εσωτερική της κρίση, για να μην αντιμετωπίσει τη σκληρή πραγματικότητα. Δυστυχώς, όμως, η πραγματικότητα είναι σκληρή για εσάς. Και είναι σκληρή, διότι και η Ευρωπαϊκή Ένωση και οι διεθνείς οργανισμοί, αλλά κυρίως η ίδια η ελληνική κοινωνία, αποδίδουν εύσημα στην κυβερνητική προσπάθεια. 
      Σε σας, ποιος να αποδώσει εύσημα; Όταν ανακοινώνετε το Συνέδριο για να καταρτίσετε το κυβερνητικό σας πρόγραμμα και πριν απ’ αυτό ζητάτε εκλογές, χωρίς θέσεις, χωρίς προτάσεις, μα, μπορεί κάποιος να σας πάρει στα σοβαρά; 
      Τα αποτελέσματα της δικής μας πολιτικής, είναι ορατά για τον καθένα, είναι μετρήσιμα. 
      Σ’ ό,τι αφορά την οικονομία, αποκαταστήσαμε τη διαφάνεια στα δημόσια οικονομικά. Μειώσαμε την ανεργία κατά τρεις μονάδες. Οι επενδύσεις επιτέλους επιστρέφουν στην Ελλάδα. Δημιουργούμε μία οικονομία εξωστρεφή, με συνεχή αύξηση των εξαγωγών. Το επιχειρηματικό κλίμα, συνεχώς, βελτιώνεται. Υπερδιπλασιάσαμε την απορροφητικότητα των κοινοτικών κονδυλίων. Αυξάνουμε την ανταγωνιστικότητα της ελληνικής οικονομίας. Αυτά δεν μπορείτε να τα αμφισβητήσετε. Κάνουμε μέσα σε λιγότερο από τρία χρόνια, ό,τι εσείς δεν καταφέρατε σε είκοσι. Αξιοποιούμε όλες τις παραγωγικές δυνάμεις. Μεταφέρουμε τα πρώτα αποτελέσματα των μεταρρυθμίσεων σ’ εκείνους που τα έχουν πραγματικά, ανάγκη, σ’ εκείνους που εσείς τους ξεχάσατε. Αμβλύνουμε τις διαφορές που εσείς δημιουργήσατε, με τη μεγαλύτερη αναδιανομή εισοδήματος που έγινε ποτέ στη χώρα μας και είστε αποκλειστικά υπεύθυνοι για το Χρηματιστήριο.
      Η προσοχή μας είναι στραμμένη στους συμπολίτες μας, που έχουν τη μεγαλύτερη ανάγκη. Τηρούμε τα υπεσχημένα και πιο συγκεκριμένα: 
      Αυξήσαμε τις συντάξεις του Ο.Γ.Α.. 
      Αυξήσαμε το Ε.Κ.Α.Σ..
      Μειώσαμε τους φορολογικούς συντελεστές. Αυξάνουμε το αφορολόγητο όριο κατά 20%.
      Επιστρέφουμε το Λ.Α.Φ.Κ.Α.. 
      Αυξάνουμε το επίδομα ανεργίας. 
      Ενισχύουμε έμπρακτα τις τρίτεκνες οικογένειες. 
      Και όλα αυτά, κυρίες και κύριοι συνάδελφοι, από την αύξηση της παραγωγικότητας και τη μείωση της σπατάλης, όχι με δανεικά. Η κοινωνική πολιτική με δανεικά, ήταν και παραμένει δικό σας προνόμιο. 
      Θα ήμασταν ακόμη ευτυχέστεροι, εάν μπορούσαμε να ενισχύσουμε ακόμη περισσότερο τις κοινωνικές ομάδες, που με την δική σας πολιτική, που εξαιτίας σας, μπήκαν στο περιθώριο. Και θα το κάνουμε. Θα το κάνουμε, όταν η πολιτική των μεταρρυθμίσεων ολοκληρωθεί και αποδώσει τα αναμενόμενα. Αυτό, δηλαδή, που καθημερινά τρέμετε.
      Κυρίες και κύριοι συνάδελφοι, όσο και αν προσπαθήσετε, δεν θα καταφέρετε να ανακόψετε τη στρατηγική των μεταρρυθμίσεων και των αλλαγών. Η αμηχανία σας είναι έκδηλη. Η απουσία των προτάσεών σας είναι φανερή. Κυβερνητικό πρόγραμμα δεν έχετε και θέλετε εκλογές. Ζητάτε εκλογές που γνωρίζετε εκ των προτέρων ότι θα τις χάσετε. Προσπαθείτε να εξυπηρετήσετε μικροκομματικά συμφέροντα. Ακολουθείτε τακτικισμούς εις βάρος των θεσμών. Νομίζετε ότι θα αυξήσετε τη συσπείρωσή σας και μέχρι ενός σημείου σας καταλαβαίνουμε, αλλά όχι να παίζετε και με τους θεσμούς. Αυτό κάνατε πάντοτε και συνεχίζετε να το κάνετε. 
      Τίποτα, κυρίες και κύριοι συνάδελφοι του ΠΑ.ΣΟ.Κ., δεν είναι τυχαίο. Δεν είναι τυχαίο ότι είστε Αντιπολίτευση, δεν είναι τυχαίο ότι ο ελληνικός λαός δεν σας εμπιστεύεται, δεν είναι τυχαίο ότι οι πολίτες άνοιξαν το χρονοντούλαπο της ιστορίας και σας έκλεισαν μέσα. Εμείς απαντούμε με το έργο μας, απαντούμε με τις ιδέες μας. Για εμάς και για την κοινωνία οι μεταρρυθμίσεις είναι μονόδρομος. Εσείς, προφανώς, έχετε επιλέξει έναν άλλο δρόμο, το δρόμο της άρνησης και της ισοπέδωσης, το δρόμο του απομονωτισμού και του μηδενισμού. Απλά, δεν έχετε καταλάβει κάτι ακόμα, ότι ο δρόμος αυτός είναι αδιέξοδος.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κ. Μπεκίρη.
      Το λόγο έχει ο Υπουργός  Περιβάλλοντος, Χωροταξίας και Δημοσίων Έργων κ. Σουφλιάς.
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Κυρίες και κύριοι συνάδελφοι, το Μάρτιο του 2004 ο ελληνικός λαός μ’ ένα ξεκάθαρο εκλογικό αποτέλεσμα έδωσε δύο σαφείς εντολές. Στη Νέα Δημοκρατία έδωσε την εντολή να εφαρμόσει το κυβερνητικό της πρόγραμμα και να δώσει λύσεις στα μεγάλα προβλήματα του τόπου και στο ΠΑ.ΣΟ.Κ. έδωσε την εντολή να αλλάξει, να απαλλαγεί από εκείνα τα χαρακτηριστικά για τα οποία το καταψήφισε ο ελληνικός λαός, το πάθος για την εξουσία, την αλαζονεία μερικές φορές, το λαϊκισμό, την έλλειψη συγκεκριμένου κυβερνητικού προγράμματος και ίσως και άλλα. Δύο σαφείς εντολές, λοιπόν. 
      Στην ομιλία μου θα αναφερθώ, κυρίως, στην εντολή προς τη Νέα Δημοκρατία. Άλλωστε, έχουμε πολλά να πούμε, γιατί έχουμε κάνει πολλά. Επιτρέψτε μου, όμως, να ξεκινήσω από τη δεύτερη εντολή, αυτήν προς το ΠΑ.ΣΟ.Κ., όχι επειδή θέλω να επέμβω στα εσωκομματικά προβλήματα του ΠΑ.ΣΟ.Κ., αλλά διότι ο τρόπος που ασκεί το ρόλο του ως Αξιωματική Αντιπολίτευση είναι κρίσιμος για τη λειτουργία του πολιτικού μας συστήματος.
       Κύριοι συνάδελφοι του ΠΑ.ΣΟ.Κ., οι Έλληνες σας καταψήφισαν και μαζί με το κόμμα σας καταψήφισαν και το βασικό συστατικό της πολιτικής σας, την πολιτική της πόλωσης. Οι Έλληνες σας ζήτησαν να αλλάξετε. Όσο δεν το κάνετε, προσωπική μου άποψη είναι ότι βλάπτετε το κόμμα σας. Αλλά εκείνο που ενδιαφέρει όλους είναι ότι με τη συγκρουσιακή πολιτική επηρεάζετε αρνητικά την πολιτική ζωή του τόπου. 
      Ομολογώ ότι ο Πρόεδρός σας έκανε ορισμένες προσπάθειες για αλλαγές προς την κατεύθυνση αυτή, για παράδειγμα, η θετική στάση του στην αναθεώρηση του άρθρου 16. Τώρα, όμως, μετά τις εσωκομματικές αντιδράσεις, προσπαθεί -φαίνεται- αποχωρώντας να απαλλαγεί από το θλιβερό καθήκον να είναι συνεπής με την πολιτική του, δηλαδή «στρίβειν διά του αρραβώνος» με την αποχώρηση από την Αναθεώρηση του Συντάγματος. Και έτσι ο κ. Παπανδρέου, κάνοντας αυτήν την πρόταση δυσπιστίας και αποχωρώντας από την κορυφαία κοινοβουλευτική διαδικασία της συζήτησης για την Αναθεώρηση του Συντάγματος, έβγαλε το καπέλο με το νέο ύφος και εφήρμοσε τη γνωστή και καταδικασμένη συνταγή: όξυνση, σύγκρουση και παιχνίδι με τους θεσμούς.
      (Στο σημείο αυτό εισέρχεται στην Αίθουσα του Κοινοβουλίου ο Πρόεδρος της Νέας Δημοκρατίας και Πρόεδρος της Κυβέρνησης κ. Κωνσταντίνος Καραμανλής χειροκροτούμενος από τους Βουλευτές του κόμματός του)
      Γιατί οι όποιες απόπειρες για ήπιους τόνους φαίνεται πως δεν περνάνε μέσα στο ΠΑ.ΣΟ.Κ. Ο σκληρός πυρήνας του είναι πολύ σκληρός για να τις ανεχθεί. Έχει μάθει στο σκληρό ροκ. Ε, λοιπόν, θα κάτσετε ακόμα μία τετραετία στην Αντιπολίτευση, για να χορεύετε ροκ μόνοι σας!
      (Χειροκροτήματα από την πτέρυγα της Νέας Δημοκρατίας)
      Είκοσι χρόνια κυβερνήσατε τη χώρα, κύριοι του ΠΑ.ΣΟ.Κ., αλλά η υπερβάλλουσα εξουσιαστική μανία που σας έχει καταβάλει, δεν σας αφήνει να δείτε ούτε καν πόσο κακό κάνετε στην ίδια σας την αξιοπιστία μ’ αυτές τις μεθόδους, γιατί ο ελληνικός λαός γνωρίζει πλέον, έχει εμπειρία, καταλαβαίνει, δεν τον ξεγελούν τα καμώματά σας. Ποιον πείθετε, αλήθεια, ότι οι λόγοι της μομφής είναι αυτοί που επικαλείστε; Κανέναν. Βρήκατε αφορμή ένα χειρισμό στην επιτροπή της Βουλής, για τον οποίο έφτανε αυτό που κάνατε, να τον καταδικάσετε, να τον καταγγείλετε και να κλείσει εκεί η ιστορία. Όλοι γνωρίζουν ότι οι λόγοι που το πήγατε στα άκρα και οι λόγοι που κάνατε την πρόταση μομφής ήταν οι εξής.
      Πρώτον, για να αντιμετωπίσετε τα εσωκομματικά σας προβλήματα. Δεύτερον, για να πλήξετε μια πολύ σημαντική πρωτοβουλία της Κυβέρνησης, την συνταγματική Αναθεώρηση και τρίτον, για να εγκαινιάσετε δημόσια μια συγκρουσιακή πολιτική όξυνσης της πολιτικής αντιπαλότητας. Ποιον πείθετε ότι δεν παίζετε με τους θεσμούς; Κανέναν. Για άλλη μια φορά παίζετε με τους θεσμούς και τους χρησιμοποιείτε για τα κομματικά σας τερτίπια. Και, βέβαια, ποιον πείθετε ότι θέλετε πραγματικά εκλογές; Κανέναν. Αφού και οι πέτρες γνωρίζουν ότι αν γινόντουσαν αύριο το πρωί εκλογές, θα τις χάνατε πανηγυρικά. 
      (Χειροκροτήματα από την πτέρυγα της Νέας Δημοκρατίας )
      Ησυχάστε όμως. Δεν υπάρχει κανένας λόγος να γίνουν εκλογές τώρα. Αυτή η Κυβέρνηση είναι μια υπεύθυνη Κυβέρνηση σέβεται τη λαϊκή εντολή και έχει ακόμη δουλειά να κάνει. Ότι και να κάνετε όμως, η Νέα Δημοκρατία, η Κυβέρνηση του τόπου θα συνεχίσει με σοβαρότητα να κάνει τη δουλειά της γιατί αυτό ζητάει ο λαός. Και όλα τα υπόλοιπα που, δυστυχώς, ακούμε αυτές τις ημέρες για την πρόταση μομφής και για την αποχώρηση από τη συζήτηση για την Αναθεώρηση δεν έχουν καμία αντιστοιχία μ’ αυτά που σκέπτεται η ελληνική κοινωνία.
      Κυρίες και κύριοι συνάδελφοι, σε μια συζήτηση επί προτάσεως δυσπιστίας, ο κάθε Υπουργός παρουσιάζει κατ’ αρχήν το έργο του Υπουργείου του, για να αποδείξει ότι η μομφή δεν έχει πραγματικό αντικείμενο. Οι συνάδελφοί μου μίλησαν και το απέδειξαν. Και εγώ, φυσικά, θα σας μιλήσω για το έργο του Υ.ΠΕ.ΧΩ.Δ.Ε..
      Ξεκινώ από τον τομέα των δημοσίων έργων. Παραλάβαμε ημιτελή και καθυστερημένα Ολυμπιακά έργα, θεσμικό πλαίσιο παραγωγής δημοσίων έργων κατηργημένο από την ελληνική δικαιοσύνη και από την Ευρωπαϊκή Ένωση. Δηλαδή η Ελλάδα δεν είχε νόμο ανάθεσης δημοσίων έργων. Θυμίζω μαθηματικός τύπος με τον οποίο θα μπορούσαν να αποκλειστούν οι πραγματικοί μειοδότες και να αναπτυχθεί το έργο στον πέμπτο, στον έκτο, στο δέκατο τρίτο κατά σειρά μειοδοσίας. Το ίδιο συνέβαινε και με το νόμο που εφαρμοζόταν επί τέσσερα χρόνια πριν από τον μαθηματικό τύπο. Πρόκειται για το σαθρότερο κατασκεύασμα με το οποίο κάθε προσυνεννοημένη ομάδα εργοληπτών, έβγαζε τον ανάδοχο που ήθελε με μια μικρή στημένη έκπτωση.
      Ο νόμος των μελετών ήταν αυτός από το 1977. Δεν ήταν αποδεκτός από την Ευρωπαϊκή Ένωση, από το 1997. Η προηγούμενη Κυβέρνηση ψήφισε το 2003 έναν άλλο νόμο για τις μελέτες ο οποίος δεν ίσχυσε ποτέ, διότι πέρα απ’ τα άλλα η Ευρωπαϊκή Ένωση έκρινε ότι δεν ήταν συμβατός με την ευρωπαϊκή νομοθεσία. Τιμολόγια αναχρονιστικά, ανεξέλεγκτα αφού ήταν διαφορετικά από υπηρεσία σε υπηρεσία με αποτέλεσμα να είναι διαβλητά.
      Παραλάβαμε επίσης σταματημένα από τον Απρίλιο του 2003 όλα τα σημαντικά δημόσια έργα και μπλοκαρισμένα στην ελληνική δικαιοσύνη και στην ευρωπαϊκή επιτροπή. Ανυπαρξία μελετών κατασκευής νέων έργων και νηπιακή κατάσταση στα έργα με συμβάσεις παραχώρησης. 
      Τι κάναμε από το Μάρτιο του 2004 μέχρι σήμερα: Ολοκληρώσαμε έγκαιρα και άρτια όλα τα ολυμπιακά έργα. Θα μπορούσα να αναφερθώ σε πολλά παραδείγματα. Σας θυμίζω μόνο σε ποια κατάσταση παραλάβαμε τη Βάρης Κορωπίου, τον κόμβο του Φαλήρου, τη Μαραθώνια διαδρομή. Τονίζω ότι στην αποστολή αυτή αφιερώθηκε αποκλειστικά ολόκληρο το Υ.ΠΕ.ΧΩ.Δ.Ε. επί έξι μήνες, δηλαδή μέχρι τον Αύγουστο του 2004. Συνεπώς μέχρι σήμερα είχαμε κρίσιμο χρόνο δυόμισι χρόνια, μέσα στα οποία πραγματοποιήσαμε ένα τεράστιο θεσμικό, μελετητικό και κατασκευαστικό άθλο.
      Μεταρρυθμίσαμε το θεσμικό πλαίσιο παραγωγής δημοσίων έργων. Θεσμοθετήσαμε και εφαρμόσαμε με μεγάλη επιτυχία ένα νέο αδιάβλητο σύστημα καθαρού μειοδοτικού διαγωνισμού με ασφαλιστικές δικλείδες που εξασφαλίζουν την κατασκευή του έργου. Το νέο σύστημα εγγυάται την απόλυτη διαφάνεια. Κανένας δεν μπορεί να δώσει κανένα έργο σε κανέναν. Οι προσφορές πλέον ανοίγονται ενώπιον όλων των ενδιαφερομένων και τα έργα δίνονται σταθερά στο μειοδότη. 
      Θεσπίσαμε νέα ενιαία αξιόπιστα τιμολόγια και τεχνικές προδιαγραφές. Θεσμοθετήσαμε ένα νέο νόμο ανάθεσης μελετών σε απόλυτη συμφωνία με το κοινοτικό δίκαιο. Διασφαλίσαμε έτσι τις αρχές της διαφάνειας, του υγιούς ανταγωνισμού και της ποιότητας των έργων και προστατεύσαμε το δημόσιο συμφέρον με μείωση του κόστους κατασκευής των έργων, κατά 10 έως 20%.
Δεχθήκαμε για τους λόγους αυτούς τα συγχαρητήρια της Ευρωπαϊκής Επιτροπής. Υπάρχουν μάλιστα επιστολές του Μέντοουζ και της Κούμπνερ.
      Υλοποιούμε το μεγαλύτερο πρόγραμμα έργων υποδομής που γνώρισε ποτέ η χώρα, ένα πρόγραμμα πρωτόγνωρο συνολικού ύψους 16.000.000.000 ευρώ. Έχουμε δηλαδή υπερπενταπλάσιο ρυθμό δημοπράτησης από τον αντίστοιχο της δεκαετίας 1994-2003, στην οποία δημοπρατήθηκαν μόνο 10,5 δισεκατομμύρια ευρώ έργων, συμπεριλαμβανομένων και των ολυμπιακών έργων.
      Με τα έργα αυτά τριπλασιάζονται όσα κατασκευάζουμε. Οι ελληνικοί αυτοκινητόδρομοι αναβαθμίζονται, όπως συνολικά το εθνικό μας οδικό δίκτυο, τα λιμάνια, τα αεροδρόμια. Αλλάζει η εικόνα της χώρας, δημιουργούνται οι απαραίτητες υποδομές για ανάπτυξη και καλύτερη ποιότητα ζωής παντού και ιδίως στην ελληνική περιφέρεια. 
      Υλοποιούμε ανεκπλήρωτες προσδοκίες πολλών δεκαετιών. Ειδικότερα δημοπρατήσιμα είναι μέχρι σήμερα διακόσια εξήντα δύο δημόσια έργα, προϋπολογισμού 8,39 δισεκατομμυρίων ευρώ. Επαναλαμβάνω διακόσια εξήντα δύο νέα έργα και όμως ήρθαν συνάδελφοι, που υποτίθεται μάλιστα ότι παρακολουθούν τα θέματα του Υ.ΠΕ.ΧΩ.Δ.Ε. και ισχυρίζονται ότι δεν γίνονται έργα. Κατά λέξη είπαν τα εξής. Ο ένας είπε ότι δεν γίνεται κανένα έργο και ο άλλος ότι μπουλντόζα για δικό μας έργο δεν έχει ξεκινήσει. 
      Πρώτον, τα έργα δεν κρύβονται, ούτε έχει σημασία τι λέμε εμείς εδώ μέσα. Σημασία έχει πως όταν γίνονται τα έργα, όλοι οι Έλληνες τα βλέπουν, εκτός ίσως από κάποιους περιπατητές του Κολωνακίου. Στο Κολωνάκι δεν κάνουμε έργα, βεβαίως!
      (Χειροκροτήματα από την πτέρυγα της Νέας Δημοκρατίας)
      Δεύτερον, δεν μας πειράζει εμάς, που λέγονται τέτοια χονδροειδή ψέματα, αλλά πιστεύω ότι τραυματίζουν τη δική τους αξιοπιστία. Την ώρα που ισχυρίζονται ότι δήθεν δεν γίνονται έργα, την ίδια ώρα οι πολίτες βλέπουν με τα ίδια τους τα μάτια τα εργοτάξια, στο μετρό της Αθήνας, της Θεσσαλονίκης, στην Εγνατία. Εκεί μελετήσαμε, δημοπρατήσαμε και κατασκευάζουμε συνολικά έργα προϋπολογισμού 2,5 δις ευρώ. Δηλαδή, μιλάμε για το 40% της Εγνατίας και των καθέτων αξόνων, όταν συστηματικά παραπλανούσατε τον ελληνικό λαό κατ’ επανάληψη ότι θα τελειώνατε την Εγνατία το 2000. 
      Κάνουμε έργα στο πέταλο του Μαλιακού, στην Αχαΐα, Διακονιάρης, Γλαύκος, φράγμα Θήρου – Παραθήρου, τις παρακάμψεις Αγρινίου – Άρτας, στον οδικό άξονα Τρίπολη – Καλαμάτα στα τμήματα Λεύκτρα και στο πολύπαθο τμήμα Παραδείσα-Τσακώνα, όπου εκεί είχε γίνει ένα κατασκευαστικό έγκλημα. Είχε καταρρεύσει ένα έργο που είχε γίνει και πήγαν χαμένα τα χρήματα των φορολογουμένων.
      (Στο σημείο αυτό την Προεδρική Έδρα καταλαμβάνει η Πρόεδρος της Βουλής κ.  ΑΝΝΑ ΜΠΕΝΑΚΗ - ΨΑΡΟΥΔΑ)
      Επίσης, στο βόρειο οδικό άξονα της Κρήτης, τα φράγματα Προσελέμης στην Κρήτη, Συκιάς για την εκτροπή του Αχελώου, στην Τριανταφυλλιά, στη Φλώρινα και άλλα. Σε λιμάνια σ’ όλη τη χώρα, όπως στο Λαύριο, Μεστά Χίου, στη Μύκονο, στη Σούδα, στην Καβάλα και άλλα. Στα αεροδρόμια της Θεσσαλονίκης, της Ρόδου και άλλα. Δεν έχω χρόνο να αναφερθώ σ’ όλα αυτά τα έργα.
      Πέρα από τα δημόσια έργα προχωρήσαμε με ταχύτητα και τα έργα με σύμβαση παραχώρησης. Το Μάρτιο του 2004 παραλάβαμε τα έργα αυτά σε νηπιακό στάδιο. Είχε γίνει μόνο η προεπιλογή των ομίλων και μάλιστα κατά ανορθόδοξο τρόπο, αφού δεν είχαν γίνει ούτε στοιχειώδεις μελέτες, που θα καθόριζαν το φυσικό αντικείμενο.
      Χρειάστηκε εντατική προσπάθεια για να οριστικοποιηθεί η χάραξη, να εκπονήσουμε τις μελέτες από τον Απρίλιο του 2004, όλες τις μελέτες οδοποιίας, τις περιβαλλοντολογικές, τις βιολογικές και να συνταχθούν τα τελικά τεύχη δημοπράτησης. 
      Σήμερα είμαστε στην ευχάριστη -και γνωστή εντός και εκτός Ελλάδος- θέση να συμβασιοποιούμε επιτέλους τα επτά μεγάλα έργα αυτοκινητοδρόμων, τους δρόμους ανάπτυξης, όπως τους λέμε, της χώρας μας συνολικού μήκους χιλίων τετρακοσίων πενήντα χιλιομέτρων και προϋπολογισμού 8.000.000.000 ευρώ. Από το Μάιο – Ιούνιο σταδιακά θα αρχίσουν -και μέσα στο καλοκαίρι- οι εργασίες κατασκευής αυτών των μεγάλων αυτοκινητοδρόμων. 
      Συγκεκριμένα έχουν υπογραφεί οι συμβάσεις για την υποθαλάσσια αρτηρία της Θεσσαλονίκης, την Ιόνιο οδό, για τον οδικό άξονα Κόρινθος –Τρίπολη–Καλαμάτα, Λεύκτρο–Σπάρτη. Το Μάρτιο υπογράφονται οι συμβάσεις για τους οδικούς άξονες Ράχες Μαλιακού – Κλειδί Ημαθίας και της Κεντρικής Ελλάδος Ε-65 από Λαμία μέχρι Εγνατία οδό.
      Αύριο αναδεικνύεται ο ανάδοχος και στο μεγαλύτερο από τα μεγάλα έργα, Ελευσίνα-Κόρινθος-Πάτρα-Πύργος-Τσακώνα και η σύμβασή του αναμένεται να υπογραφεί το Μάιο. Μόνο το έργο αυτό έχει προϋπολογισμό περίπου ίσο με τον προϋπολογισμό που είχαν η Αττική Οδός και η Γέφυρα Ρίου-Αντιρρίου. 
      Τονίζω ότι με τα έργα αυτά η χώρα μας γίνεται πόλος μεγάλων ιδιωτικών επενδύσεων και αυτό είναι ένα μεγάλο επενδυτικό γεγονός. Οι ιδιωτικές αυτές επενδύσεις θα φθάνουν στο ύψος των 6.000.000.000 ευρώ.
      Και εδώ επιτέλους πρέπει να λογαριαστούμε. Επιχειρείτε να οικειοποιηθείτε αυτά τα μεγάλα οδικά έργα με συμβάσεις παραχώρησης, ενώ γνωρίζετε πολύ καλά μια απλή διαχρονική αλήθεια: Το κάθε έργο πιστώνεται σ’ αυτόν που το μελέτησε, το δημοπράτησε, υπέγραψε τη σύμβαση και ξεκίνησε την κατασκευή του. Και όλα αυτά γνωρίζετε πολύ καλά ότι είναι δικό μας έργο, για όλους τους οδικούς άξονες με συμβάσεις παραχώρησης.
      Γνωρίζετε επίσης, ότι με τη δική σας λογική, ο νέος αερολιμένας της Αθήνας ή η Γέφυρα Ρίου-Αντιρρίου θα έπρεπε να θεωρείται ότι είναι έργα της Νέας Δημοκρατίας, αφού οι πρόδρομες εργασίες, οι απαλλοτριώσεις, οι μελέτες και οι διαγωνισμοί έγιναν επί των ημερών της Νέας Δημοκρατίας. Και όμως, σεβόμενος την παραπάνω απλή διαχρονική αλήθεια, στα εγκαίνια της Γέφυρας του Ρίου-Αντιρρίου συγχάρηκα τις κυβερνήσεις του ΠΑ.ΣΟ.Κ. γι’ αυτό το έργο και δεν διεκδίκησα απολύτως τίποτα. Έλεος! Υπάρχουν και όρια στις πολιτικές σκοπιμότητες! Κυρίες και κύριοι συνάδελφοι, δεν μπορεί να γίνεται έτσι η πολιτική αντιπαράθεση, με τέτοιου είδους διαστρέβλωση της αλήθειας.
      Παράλληλα καταρτίζουμε τις αναγκαίες μελέτες και προετοιμαζόμαστε συγκροτημένα και έγκαιρα για την επόμενη γενιά των δημοσίων έργων, για την προγραμματική περίοδο 2007-2013, στην οποία προβλέπουμε το Υ.ΠΕ.ΧΩ.Δ.Ε. να μελετήσει, δημοπρατήσει και κατασκευάσει έργα ύψους 10.000.000.000 ευρώ, στα οποία δεν περιλαμβάνονται οι ανάγκες για την ολοκλήρωση των έργων με σύμβαση παραχώρησης. 
      Το συμπέρασμα, κύριοι συνάδελφοι, είναι ότι έχοντας παραλάβει ένα σύστημα παραγωγής δημοσίων έργων νεκρό, αναποτελεσματικό και αμαρτωλό και ανύπαρκτες μελέτες για νέα έργα, θεσπίσαμε ένα ολοκληρωμένο, διαφανές, ανταγωνιστικό και αποτελεσματικό νέο θεσμικό πλαίσιο και βάσει αυτού μελετήσαμε και κατασκευάζουμε έργα που οι Έλληνες περίμεναν επί δεκαετίες. 
      Περνάω τώρα στον τομέα του περιβάλλοντος, όπου έχουμε εξίσου σημαντικό έργο για να επιδείξουμε. Δεν το προβάλαμε βέβαια και αυτή είναι ευθύνη δική μας. Η προστασία του περιβάλλοντος είναι υπόθεση όλων, αλλά για μας στο Υ.ΠΕ.ΧΩ.Δ.Ε. είναι καθημερινή υποχρέωση. Γι’ αυτό και κάνουμε μια συστηματική προσπάθεια. Προφανώς δεν έχουμε προλάβει να αντιμετωπίσουμε όλες τις εκκρεμότητες της προηγούμενης εικοσαετίας, ωστόσο γίνεται ένα τεράστιο έργο, το οποίο αναγνωρίζουν οι αρμόδιες υπηρεσίες της Ευρωπαϊκής Ένωσης. Σχεδιάσαμε και εφαρμόσαμε ένα ολοκληρωμένο πλέγμα περιβαλλοντικής πολιτικής σε εννιά βασικούς άξονες και θα ήθελα πολύ σύντομα να σας τους παρουσιάσω. 
      Πρώτον, η εκπόνηση και θεσμοθέτηση ενός ολοκληρωμένου χωροταξικού σχεδιασμού: Το Εθνικό Χωροταξικό Πλαίσιο και τα Ειδικά Χωροταξικά Πλαίσια για τις ανανεώσιμες πηγές, τον τουρισμό, τη βιομηχανία, τον παράκτιο και ορεινό χώρο. Ήδη δημοσιοποιήσαμε για τις ανανεώσιμες πηγές και μέχρι τον Απρίλιο θα έχουν δημοσιοποιηθεί όλα αυτά τα χωροταξικά πλαίσια. Με τον ολοκληρωμένο, λοιπόν, χωροταξικό σχεδιασμό ο καθένας θα ξέρει τι μπορεί να κάνει και πού και  όλα τα έργα θα υπακούουν σε κανόνες γνωστούς και δεδομένους εκ των προτέρων. Αποτελεί τεράστια παράλειψη το γεγονός ότι δεν υπάρχει αυτός ο χωροταξικός σχεδιασμός, ο οποίος αποτελεί αναμφίβολα καθοριστικό παράγοντα για την ολοκληρωμένη και αειφόρο ανάπτυξη και βαρύνει διαχρονικά τις ελληνικές κυβερνήσεις, για να είμαστε ειλικρινείς, αλλά, κυρίως, βαρύνει τις κυβερνήσεις του ΠΑ.ΣΟ.Κ., που ήταν επί μια εικοσαετία.
      Δεύτερον, η ταχεία εναρμόνιση της ελληνικής με την κοινοτική νομοθεσία για σημαντικά θέματα, όπως οι ατμοσφαιρικοί ρύποι, οι υδάτινοι πόροι, η διαχείριση αποβλήτων, ο περιβαλλοντικός θόρυβος. Από το Μάρτιο του 2004 έχουμε ενσωματώσει δεκαπέντε κοινοτικές οδηγίες για το περιβάλλον. Ορισμένες απ’ αυτές έπρεπε να έχουν ενσωματωθεί από το 2002, με συνέπεια να υπάρχουν στο παρελθόν καταγγελίες εις βάρος της Ελλάδος από την Ευρωπαϊκή Επιτροπή.
      Τρίτον, ενισχύσαμε ουσιαστικά τις προστατευόμενες περιοχές με τη θεσμική και οικονομική θωράκιση των φορέων διαχείρισης. Από το Μάρτιο του 2004 θεσμοθετήσαμε και οριοθετήσαμε άλλες εννιά προστατευόμενες περιοχές, όπως είναι η λιμνοθάλασσα του Μεσολογγίου, το Δέλτα του Έβρου, ο υγρότοπος του Αμβρακικού και άλλες. Διαθέσαμε 50.000.000 ευρώ για τις προστατευόμενες περιοχές και προβλέπουμε για την περίοδο 2007-2013 180.000.000 ευρώ. 
      Τέταρτον, εφαρμογή νέων σχεδίων διαχείρισης για στερεά και υγρά απόβλητα και εφαρμογή προγραμμάτων ανακύκλωσης και συλλογικών συστημάτων εναλλακτικής διαχείρισης αποβλήτων σ’ όλη τη χώρα.
      Επί τη ευκαιρία, κύριοι του ΠΑ.ΣΟ.Κ. –μια και μας κάνατε την πρόταση μομφής- κληρονομήσαμε από εσάς ένα τεράστιο πρόβλημα, αυτό της λυματολάσπης. Τι μας παραδώσατε; Ένα Χ.Υ.Τ.Α. που σχεδόν ήταν γεμάτος για έναν πληθυσμό τεσσάρων εκατομμυρίων και ο οποίος δεν δεχόταν τη λυματολάσπη, ένα εργοστάσιο κομποστοποίησης που δεν λειτουργούσε και την Ψυτάλλεια χωρίς την αναγκαία μονάδα ξήρανσης. 
      Αντιμετωπίσαμε με πολλή δυσκολία και με μεταβατικές λύσεις το πρόβλημα της συσσωρευμένης λυματολάσπης. Δημοπρατήσαμε τη μονάδα ξήρανσης, άρχισε η κατασκευή της και τον Απρίλιο τελειώνει η κατασκευή και επιτέλους αρχίζει να λειτουργεί. 
      Διαχείριση αποβλήτων επικινδύνων: Εκπονήθηκε εθνικό σχέδιο για τη διαχείρισή τους. Ήδη ολοκληρώθηκε η αναμόρφωση του νομοθετικού πλαισίου για τα επικίνδυνα απόβλητα. 
      Εναλλακτική διαχείριση απορριμμάτων: Μελετήθηκαν, εγκρίθηκαν και λειτουργούν συστήματα εναλλακτικής διαχείρισης για τις συσκευές, για τα ορυκτέλαια, τα απόβλητα ηλεκτρικού και ηλεκτρονικού εξοπλισμού, τα οχήματα τέλους κύκλου ζωής, τις ηλεκτρικές στήλες, τα ελαστικά, τους συσσωρευτές οχημάτων και βιομηχανίας. 
      Έχουν γίνει όλα αυτά τα προγράμματα, έχουν εγκριθεί και λειτουργούν. 
      Σήμερα το ποσοστό ανακύκλωσης στην Ελλάδα ανέρχεται στο 14% και η εκτίμησή μας είναι ότι, ακριβώς, μ’ αυτά τα προγράμματα μέσα στο 2007 θα φτάσει στο 20%.
      Πέμπτον, ολοκληρώσαμε το θεσμικό πλαίσιο για τη διαχείριση των υδάτινων πόρων.
      Έκτον, κλείσιμο και αποκατάσταση των παράνομων χωματερών, στο οποίο έχουμε προχωρήσει πάρα πολύ. Έχουν κλείσει ήδη χίλιοι οκτακόσιοι πενήντα Χ.Α.Δ.Α., όπως ονομάζονται και έχουμε επανειλημμένως αναφερθεί στη Βουλή για το θέμα αυτό και δεν θα σας κουράσω. 
      Έβδομον, αντιμετώπιση της ρύπανσης, ένα τεράστιο θέμα, παγκόσμιο θέμα, αλλά και τοπικό θέμα πάντα. Εφαρμόζουμε ένα εθνικό σχέδιο κατανομής δικαιωμάτων εκπομπών και εκπονήσαμε νέο σχέδιο για το 2008-2012 που εκκρεμεί για έγκριση στην Ευρωπαϊκή Επιτροπή. 
      Αυξήθηκαν και βελτιώθηκαν οι έλεγχοι εκπομπής ρύπων στη βιομηχανία. Έτσι η χώρα μας συμμετέχει στην κοινοτική και παγκόσμια προσπάθεια για την αντιμετώπιση του φαινομένου του θερμοκηπίου. Επίσης, εκπονήθηκαν επιχειρησιακά σχέδια αντιμετώπισης της ατμοσφαιρικής ρύπανσης για τα μεγάλα αστικά κέντρα της χώρας Αθήνα, Θεσσαλονίκη, Λάρισα, Ηράκλειο, Πάτρα και άλλα. 
      Όγδοο, επιταχύναμε τους ρυθμούς απορρόφησης κοινοτικών πόρων για το Πρόγραμμα «ΠΕΡΙΒΑΛΛΟΝ» του Γ΄ Κοινοτικού Πλαισίου και από 14% που το παραλάβαμε, σήμερα είναι πάνω από 50%. Το τριπλασιάσαμε, το υπερτριπλασιάσαμε. 
      Ένατο –και τελευταίο- τονίζω ότι καταρτίσαμε το εθνικό στρατηγικό σχέδιο ανάπτυξης για τον τομέα περιβάλλοντος και αειφόρου ανάπτυξης, το οποίο θα χρηματοδοτηθεί από το Δ΄ Κοινοτικό Πλαίσιο και ο συνολικός προϋπολογισμός του εκτιμάται στα 4,3 δις ευρώ, ένα τεράστιο ποσό για το περιβάλλον. 
      Όπως βλέπετε, λοιπόν, και στον τομέα του περιβάλλοντος το έργο μας είναι πολύ σημαντικό. Θα μπορούσα να μιλάω επί ώρες για το τι κάναμε, τι κάνουμε και τι πρόκειται να κάνουμε στο Υ.ΠΕ.ΧΩ.Δ.Ε.. Αλλά και από αυτά που είπα, όσο πιο συνοπτικά γίνεται, δεν μπορεί να υπάρξει αντίρρηση ότι γίνεται, πραγματικά, ένα χειροπιαστό και πολύ σημαντικό έργο. 
      Κυρίες και κύριοι συνάδελφοι, το Μάρτιο του 2004 πήραμε μια εντολή από τον ελληνικό λαό να υλοποιήσουμε το κυβερνητικό μας πρόγραμμα, για να φτιάξουμε μια καλύτερη Ελλάδα για όλους τους Έλληνες. Όμως, η καλύτερη Ελλάδα δεν φτιάχνεται με λόγια, αλλά με έργα κι εμείς μόνο έργα έχουμε να επιδείξουμε και ας προσπαθούν συστηματικά κάποιοι με προφανή ψεύδη να το αμφισβητήσουν.
      Δεν μπορείτε να το αμφισβητήσετε αυτό το έργο, κύριοι της Αξιωματικής Αντιπολίτευσης και το ξέρετε. Ξέρετε, για παράδειγμα, ότι ο ρυθμός δημοπράτησης, αλλά και κατασκευής των έργων είναι υπερπενταπλάσιος από τη δεκαετία 1994-2003.
      Ξέρετε ότι τα έργα που δημοπρατήσαμε μέσα σε δυόμισι χρόνια είναι σχεδόν ίσα σε προϋπολογισμό με όσα έργα δημοπράτησαν οι κυβερνήσεις του ΠΑ.ΣΟ.Κ. μέσα σε είκοσι χρόνια. Ξέρετε ότι η δική μας προσοχή είναι στραμμένη σ’ όλη την  Ελλάδα, σ’ όλους τους Έλληνες, που βλέπουν τον τόπο τους να μετατρέπεται σ’ ένα τεράστιο εργοτάξιο. Ξέρετε ότι η Ελλάδα επιτέλους απέκτησε οργανωμένη πολιτική για το περιβάλλον, όταν το μόνο που είχε να επιδείξει ήταν καταδίκες από την Ευρωπαϊκή Ένωση. 
      Πάνω από όλα, όμως, όλα αυτά τα ξέρει και ο ελληνικός λαός. Τα ζει, τα βλέπει καθημερινά και επιτέλους, μπορεί να αισιοδοξεί ότι η νέα καλύτερη Ελλάδα γίνεται πραγματικότητα, όχι με λόγια, με έργα.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει η συνάδελφος κ. Άννα Διαμαντοπούλου.
      ΑΝΝΑ ΔΙΑΜΑΝΤΟΠΟΥΛΟΥ: Κυρίες και κύριοι συνάδελφοι, δεν μπορώ φυσικά να μην κάνω μια αναφορά στην ανάγνωση έργων που έκανε ο κύριος Υπουργός. Βεβαίως δεν μπορούμε να μιλούμε για μεγάλα έργα ως δικά μας ή δικά σας. Είναι απλοποιητική και παιδική προσέγγιση. Τα έργα, είχαμε την ευτυχία για πολλά χρόνια τώρα, να έχουν πολύ σημαντικές χρηματοδοτήσεις από τα Κοινοτικά Πλαίσια Στήριξης και οι κυβερνήσεις κρίνονται από την ταχύτητα και την αποτελεσματικότητα, με την οποία υλοποιούν αυτά τα έργα σ’ ένα πολύ σύνθετο θεσμικό πλαίσιο.
      Κύριε Υπουργέ, θέλω να σας πω μόνο ένα παράδειγμα.
      Έφυγε κιόλας ο κύριος Υπουργός; 
      (Θόρυβος – διαμαρτυρίες από την πτέρυγα του ΠΑ.ΣΟ.Κ.)
      ΠΡΟΕΔΡΟΣ (Άννα Μπενάκη-Ψαρούδα): Κυρία Διαμαντοπούλου, είναι ο κύριος Υφυπουργός εδώ, ο κ. Ξανθόπουλος.
      ΑΝΝΑ ΔΙΑΜΑΝΤΟΠΟΥΛΟΥ: Μίλησε είκοσι λεπτά και έφυγε; Ούτε να ακούσει την απάντησή μας;
      ΑΝΔΡΕΑΣ ΛΟΒΕΡΔΟΣ: Δύο χρόνια είχε να έρθει στη Βουλή.
      ΑΝΝΑ ΔΙΑΜΑΝΤΟΠΟΥΛΟΥ: Αυτό είναι έξω από κάθε λογική πια. 
      (Θόρυβος –διαμαρτυρίες από την πτέρυγα του ΠΑ.ΣΟ.Κ.)
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Αυτό κάνει μονίμως.
      ΓΕΩΡΓΙΟΣ ΓΑΡΟΥΦΑΛΙΑΣ: Είμαστε εδώ και σας ακούμε εμείς.
      ΑΝΝΑ ΔΙΑΜΑΝΤΟΠΟΥΛΟΥ: Εν πάση περιπτώσει, είναι ο Υφυπουργός και με ακούτε και εσείς. ‘Έχετε απόλυτο δίκιο. 
      Αγαπητοί κύριοι συνάδελφοι, εγώ για την αποτελεσματικότητα και τη δυνατότητα να παραδίδονται έργα θα σας πω ένα παράδειγμα από την περιοχή της Κοζάνης που την έζησα και ως μηχανικός στο επάγγελμα. Το τεράστιο έργο της Βέροιας-Πολυμήλου, το οποίο έχει είκοσι τέσσερις σήραγγες και είκοσι δύο κοιλαδογέφυρες έγινε και παραδόθηκε σε τρία χρόνια. Τα τρία χρόνια της Νέας Δημοκρατίας δύο σήραγγες ενός χιλιομέτρου δεν έχουν ακόμα παραδοθεί. 
      Ξέρετε, ο κύριος Υπουργός είπε ότι οι πολίτες βλέπουν εργοτάξια. 
      Κύριοι συνάδελφοι, όταν οι πολίτες δουν έργα, όταν δουν ένα Ρίο-Αντίρριο, μια Νέα Εγνατία, όταν δουν λιμάνια, αεροδρόμια, όταν γίνουν εγκαίνια με έργα που τα κάνατε εσείς, τότε να υπερηφανευτείτε και με το δίκιο σας για τα έργα που έχετε δώσει στον ελληνικό λαό. ‘Όχι διαβάζοντας ανακοινώσεις. 
      Γιατί, βεβαίως, ο κύριος Υπουργός δεν μας είπε για τα εκατόν ογδόντα εννέα έργα που απεντάχθησαν. Ξέρετε ότι σ’ όλες τις περιφέρειές σας υπάρχουν έργα τα οποία έχουν απενταχθεί και δεν θα γίνουν, ενώ ήταν μέσα στο πρόγραμμα. 
      Και, βέβαια, η αναφορά στο περιβάλλον ήταν μάλλον ατυχής. Ας δει κάποιος τη σημερινή «ΕΛΕΥΘΕΡΟΤΥΠΙΑ» που λέει «ο πλανήτης κινδυνεύει, η Ελλάδα χαζεύει» και ας δει, τι λέει ο Έλληνας Επίτροπος, μέλος της παράταξής σας, ο κ. Δήμας, για το πώς αντιδρά η Ελλάδα σήμερα στα θέματα περιβάλλοντος.
      Κυρίες και κύριοι συνάδελφοι, η πρόταση μομφής, η πρόταση δυσπιστίας την οποία έχουμε καταθέσει, όπως και πολλές άλλες φορές έχει αποδειχθεί στην ιστορία μετά τη Μεταπολίτευση, είναι η απαρχή της αλλαγής του κλίματος και της  πολιτικής κατάστασης στη χώρα. Η Νέα Δημοκρατία με σαράντα περίπου Βουλευτές και δεκαπέντε Υπουργούς επίμονα –δεν έφυγε από τον κανόνα ούτε ο κ. Σουφλιάς- ουσιαστικά έχει μια εξήγηση, μια μυωπικά πολιτική εξήγηση και εξαιρετικά αλαζονική. 
      Γιατί έγινε όλη αυτή η ιστορία; Για τα εσωκομματικά προβλήματα του ΠΑ.ΣΟ.Κ. Γιατί το ΠΑ.ΣΟ.Κ. έχει ένα εσωτερικό πρόβλημα το οποίο εξάγει.
      ΗΛΙΑΣ ΦΩΤΙΑΔΗΣ: ‘Έχει ή δεν έχει;
      ΑΝΝΑ ΔΙΑΜΑΝΤΟΠΟΥΛΟΥ: Θα απαντήσω.
      Ο Πρόεδρος του ΠΑ.ΣΟ.Κ. με την κίνησή του έκαμε πρόταση δυσπιστίας, ζήτησε εκλογές και αποχωρήσαμε από τη διαδικασία της συνταγματικής Αναθεώρησης. Ποιο είναι το αποτέλεσμα αυτών των τριών κινήσεων. 
      Πρώτον, φέρνουμε στην πολιτική ατζέντα την πραγματική διάσταση της πολιτικής, να συζητήσουμε για τα προβλήματα που αφορούν τον κόσμο, να συζητήσουμε για όλες τις πολιτικές, τις ελλείψεις και τα προβλήματα. Δεύτερον, αναδεικνύουμε την απαράδεκτη λειτουργία, λόγω κορυφαίων στελεχών της παράταξής σας, του Κοινοβουλίου και κατ’ επέκταση της δημοκρατικής τάξης στη χώρα. Τρίτον, ο Γιώργος Παπανδρέου έχει και επιτυγχάνει μια απόλυτη συμφωνία στο εσωτερικό της παράταξής του. Και πολύ καλά κάνει. Αυτός είναι ο ρόλος ενός ηγέτη, να πάει προς τις εκλογές με την παράταξή του ενωμένη και σε μια γραμμή. Αυτό, βεβαίως, δεν σας αρέσει καθόλου και γι' αυτό στέκεστε εκεί. 
      Κυρίες και κύριοι συνάδελφοι, επειδή πάρα πολύ έχετε αναφερθεί στα ζητήματα τα εσωτερικά μας, θέλω να σας πω το εξής. Ο Γιώργος Παπανδρέου έχει και την πολιτική επάρκεια και την πολιτική υποστήριξη, να επιλέγει αυτός το πότε θα κάνει τις πολιτικές κινήσεις και δεν θα ζητήσει, βέβαια, την άδεια της Κυβέρνησης. Θέλω όμως να σας διαβεβαιώσω ότι η πολιτική κουλτούρα και η ιστορία της παράταξής μας, μας έχει δώσει τα αντανακλαστικά και τη δυνατότητα, να μην επιτρέπουμε κανενός είδους υπονόμευση της παράταξής μας και την ίδια στιγμή να υποστηρίζουμε το δικαίωμα των στελεχών μας να εκφράζουν ελεύθερα την άποψή τους. 
      Ακούμε τρεις μέρες συνέχεια τα ίδια και τα ίδια για τα εσωτερικά προβλήματα του ΠΑ.ΣΟ.Κ.. Να αντιστρέψουμε λίγο την εικόνα, να δούμε λίγο για την Νέα Δημοκρατία και να δούμε ποιος έχει πραγματικά το εσωτερικό πρόβλημα; Άρθρο 24: Μείζων πολιτική επιλογή του Πρωθυπουργού. Έξι διαφορετικές απόψεις, έξι χέρια σηκώνονται διαφορετικά. Όχι μόνο δεν τα δέχεστε, αλλά προσπαθείτε να νοθεύσετε το αποτέλεσμα. Ακολουθούν διαφορετικές απόψεις, σε επίσης μεγάλες επιλογές τις οποίες υποστηρίζει ο Πρωθυπουργός στα επόμενα άρθρα του Συντάγματος. Πριν από λίγες μέρες σε νομοσχέδιο του Υπουργείου Υγείας ο Γραμματέας της Κοινοβουλευτικής Ομάδας κυνηγά τους Βουλευτές στους διαδρόμους, γιατί διαφωνούν και δεν ψηφίζουν το νομοσχέδιο το οποίο έχει έρθει. Επί ένα μήνα παρακολουθήσαμε πολεμικά ανακοινωθέντα κορυφαίων Υπουργών σας από τα δελτία ειδήσεων των οχτώ. Ο Υπουργός Πολιτισμού τρώει ένα διεθνές χαστούκι από έναν ιδιωτικό οίκο και ο πρώην Υπουργός Πολιτισμού εκτοξεύει δημοσίως κάθε είδους επιθέσεις. Στις εκλογικές περιφέρειες, στον Πειραιά, στη Μαγνησία, στη Β΄ Αθηνών υπάρχει ένα εκλογικό θρίλερ σε εξέλιξη με συγκρούσεις των στελεχών σας. Τα Υπουργεία ξέρετε πολύ καλά ότι δεν λειτουργούν. Οι Υπουργοί πλέον έχουν βγει στο κυνήγι του σταυρού.
      ΕΜΜΑΝΟΥΗΛ ΟΘΩΝΑΣ: Τα Χανιά ξεχάσατε!
      ΑΝΝΑ ΔΙΑΜΑΝΤΟΠΟΥΛΟΥ: Και πολλά άλλα ξέχασα!
      Και εν τέλει έχουμε και έναν Υφυπουργό  Άμυνας ο οποίος έχει ποσοστό αναπηρίας ως πάσχων από αγχώδη συνδρομή, απότοκο ψυχοτραυματικού γεγονότος. Αυτός είναι ο Υφυπουργός Άμυνας ο οποίος λόγω αυτών δικαιούται σύνταξη. Και ο ίδιος Υφυπουργός προσλαμβάνει ψευδομάρτυρα. Ο ίδιος Υπουργός ευτελίζει τη χώρα με καταγγελίες σε ταξίδι του. Δεν υπάρχει καμία δημόσια τοποθέτηση. Ούτε ο Πρωθυπουργός ούτε κανένα όργανο της παράταξής σας!
      Αλήθεια, κύριοι Βουλευτές, ποιο κόμμα έχει εσωτερικό πρόβλημα, ποιο κόμμα έχει πραγματικά εσωτερικό εμφύλιο πόλεμο; 
      ΓΕΩΡΓΙΟΣ ΓΑΡΟΥΦΑΛΙΑΣ: Το ΠΑ.ΣΟ.Κ.. 
      ΑΝΝΑ ΔΙΑΜΑΝΤΟΠΟΥΛΟΥ: Η Νέα Δημοκρατία και εμφύλιο εσωτερικό έχει σ’ όλα τα επίπεδα, τον οποίο ζείτε καθημερινά και καταφέρνετε με επικοινωνιακούς τρόπους να υπερβείτε αλλά και είσαστε στα πρόθυρα οργανωτικής και ηθικής για κάποιους, κατάρρευσης. Λέω για κάποιους, αλλά βάζω ένα μεγάλο ερωτηματικό, γιατί δεν υπάρχει ολίγον ηθική κατάρρευση. Ή θα πρέπει να διαχωρίσετε τη θέση με τέτοια φαινόμενα ή δεν μπορεί να κοιτάτε αλλού και να έχετε στους κόλπους σας Υπουργούς οι οποίοι μάλιστα θα πάρουν και αποφάσεις σε περιπτώσεις πολέμου ή ειρήνης!
      Πρόταση μομφής. Η διαδικασία των τριών ημερών είναι βαθύτατα πολιτική και αγγίζει όλα τα ζητήματα στα οποία λογικό είναι οι Υπουργοί να απαντούν. 
      Κυρίες και κύριοι συνάδελφοι, η Νέα Δημοκρατία παπαγαλίζοντας εκφράσεις, θέσεις, ορολογία, λέξεις που δεν της ανήκαν ιδεολογικά και πολιτικά, έπεισε ότι εκφράζει το κοινωνικό κέντρο, το μεσαίο χώρο. Τι έγινε μέσα σ’ αυτά τα τρία χρόνια; Τι θέλει ο πολίτης τον οποίο όριζε ως κοινωνικό κέντρο ο Πρωθυπουργός; Δηλαδή, τους πολίτες εκείνους οι οποίοι δεν θέλουν ακραίες λύσεις και οι οποίοι απαιτούν συναινέσεις. 
      Θα πω ένα θέμα για καθέναν από τους τομείς, κύριοι συνάδελφοι. 
      Οικονομική ασφάλεια. Έχουμε μέσα σε τρία χρόνια 2.000.000.000 ευρώ να πληρώνουν περισσότερα οι εργαζόμενοι, 100.000.000 ευρώ να πληρώνουν λιγότερα όχι οι επιχειρήσεις, αλλά οι επιχειρηματίες, γιατί οι επιχειρήσεις δεν πάνε καθόλου καλά. Την Παρασκευή βγήκε το report από το World Economic Forum. Από το 2003 μέχρι το 2006 η χώρα έπεσε επτά μονάδες στην ανταγωνιστικότητα των επιχειρήσεων. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Κυρία Πρόεδρε, δεν ήσασταν το ίδιο ευαίσθητη με τον κ. Σουφλιά, αν θυμάμαι καλά. 
      Κοινωνική ασφάλεια. Καμία αλλαγή στις συντάξεις, είπε η Νέα Δημοκρατία. Προσπάθησε να δημιουργήσει αίσθημα ασφάλειας στους πολίτες. Τι έχουμε μέσα σε τρία χρόνια; Αποχωρήσεις στο δημόσιο τομέα λόγω του πανικού που υπάρχει για το ασφαλιστικό σύστημα, τα ταμεία να πολλαπλασιάζουν, ουσιαστικά, τα χρέη τους –μόνο το Ι.Κ.Α. από 1,2 δισεκατομμύρια ευρώ έφτασε στα 4,2 δισεκατομμύρια ευρώ- και ένας πολύ μεγάλος κλάδος –είναι των πρόσφατων ημερών γεγονός- οι επαγγελματίες να βλέπουν τραγική μείωση στις συντάξεις τους. 
      Αξιοκρατία - Δημόσια Διοίκηση. Αυτό ήθελαν οι πολίτες. Αυτό είπατε: Επανίδρυση του κράτους και χτύπημα της διαφθοράς. Δεν θα μπω σ’ αυτά που ειπώθηκαν πολλές φορές από τους συναδέλφους μου με επάρκεια, για την καταρράκωση του Α.Σ.Ε.Π. και τη λειτουργία της Δημόσιας Διοίκησης. 
      Κύριοι συνάδελφοι, η διαφθορά ήταν η μεγάλη σας σημαία. Τι λέγατε τόσα χρόνια; Το «TRANSPARENCY INTERNATIONAL» πού κατατάσσει τη χώρα; Την προηγούμενη εβδομάδα η Ελλάδα από το 2004 μέχρι το 2006 από τη σαρακοστή ένατη θέση έπεσε στην πεντηκοστή τέταρτη. Η Τσεχία, που ήταν δύο θέσεις πίσω μας, είναι οκτώ θέσεις μπροστά μας, που σημαίνει ότι μέσα στα τρία χρόνια όχι μόνο δεν έγινε καμία κίνηση, αλλά έγινε πολύ χειρότερη η θέση μας. Θα καταθέσω στα Πρακτικά τα σχετικά στοιχεία.
      (Στο σημείο αυτό η Βουλευτής κ. Άννα Διαμαντοπούλου καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Η ασφάλεια των πολιτών, το πιο σοβαρό θέμα. Τι βλέπουμε το τελευταίο διάστημα; Μια σύγκρουση των δημοκρατικών δικαιωμάτων και των ελευθεριών με το αίσθημα της ασφάλειας που πρέπει να αισθάνεται ο πολίτης. Η τρομοκρατία μπαίνει πάλι στην ημερήσια διάταξη, οι κουκουλοφόροι είναι θέμα συζήτησης, οι κάμερες και η παρακολούθηση είναι πρώτο θέμα στη ζωή μας και το μικροέγκλημα, που δημιουργεί φόβο στον πολίτη, καθημερινότητα. 
      Τέλος, έρχομαι στο θέμα της εθνικής ασφάλειας και τελειώνω μ' αυτό.
      Κυρίες και κύριοι συνάδελφοι, χθες είδαμε την Υπουργό Εξωτερικών από το Βήμα αυτό, να μας λέει για τα εσωτερικά του ΠΑ.ΣΟ.Κ., να μας αναλύει τα προβλήματα που έχει ο Πρόεδρος του ΠΑ.ΣΟ.Κ., να μας εξηγεί γιατί το  ΠΑ.ΣΟ.Κ. δεν μπορεί να αντιμετωπίσει τις νέες προκλήσεις της εποχής, μόνο που δεν μας είπε τίποτα για τα τεράστια προβλήματα, που αντιμετωπίζει η χώρα στην εξωτερική πολιτική. Είμαστε σχεδόν όπως ήμασταν το ’90. 
      Πιάστε όλες τις χώρες που είναι στα σύνορά μας, για να δείτε ότι παντού έχουμε πρόβλημα. Με τα Σκόπια είναι πρόσφατη η κατάσταση. Με την Κύπρο η Υπουργός Εξωτερικών δεν βρήκε μια λέξη να πει, για να δώσει ένα σύνθημα, να δώσει τη θέση της ελληνικής Κυβέρνησης απέναντι σ' αυτό που ζούμε, που είναι τι; Οι Ηνωμένες Πολιτείες και η Τουρκία που δεν έχουν υπογράψει το Διεθνές Θαλάσσιο Δίκαιο, να απειλούν την Κύπρο ως προς την εφαρμογή των στοιχειωδών δικαιωμάτων της, που αφορά το θέμα της διαχείρισης των πετρελαίων. Δεν υπήρξε ούτε μια λέξη. Το θέμα δεν υπάρχει στην ημερήσια διάταξη ούτε του Υπουργείου Εξωτερικών, ούτε της Κυβέρνησης. 
      Η Βουλγαρία έγινε μέλος της Ευρωπαϊκής Ένωσης φέτος. Πριν από λίγες μέρες ο Πρόεδρος Πούτιν απείλησε, δημοσίως, τον Έλληνα Πρωθυπουργό ότι θα σταματήσει ο πετρελαιαγωγός. Η Κυβέρνηση δεν απάντησε, βεβαίως ... 
      ΠΡΟΕΔΡΟΣ (Άννα Μπενάκη - Ψαρούδα): Κυρία Διαμαντοπούλου, παρακαλώ, ολοκληρώστε. 
      ΑΝΝΑ ΔΙΑΜΑΝΤΟΠΟΥΛΟΥ: Τελειώνω αμέσως, κυρία Πρόεδρε. 
      Αλλά αλήθεια δεν έπρεπε στη διαδικασία της διαπραγμάτευσης για την είσοδο της Βουλγαρίας να μπουν τέτοιου είδους ζητήματα και να έχουμε λυμένο το θέμα της συμφωνίας της Βουλγαρίας; Στην εξωτερική πολιτική η χώρα μας δεν υπάρχει. 
      Κυρίες και κύριοι συνάδελφοι, είναι σαφές ότι σ’ όλους τους τομείς υπάρχουν ακριβείς και κατανοητοί λόγοι για την πρόταση δυσπιστίας. Μετά τη σημερινή συζήτηση, είναι τέλος εποχής. Η Νέα Δημοκρατία αποχαιρετά το κοινωνικό κέντρο, την αποχαιρετά και αυτό και αρχίζει μία νέα περίοδος μετωπικής σύγκρουσης μ’ αυτό που αποκαλύφθηκε ότι πραγματικά είσθε, δηλαδή μία σκληρή συντηρητική Κυβέρνηση.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κυρία Πρόεδρε, θα μπορούσα να έχω το λόγο για δύο λεπτά;
      ΠΡΟΕΔΡΟΣ (Άννα Μπενάκη-Ψαρούδα): Μόνο για δύο λεπτά, σας παρακαλώ, κύριε Υπουργέ, γιατί ο χρόνος πλέον μας πιέζει.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Λιγότερο από δύο λεπτά θα χρειαστώ, κυρία Πρόεδρε, και δεν θα απαντούσα, αν δεν ρωτούσε η κ. Διαμαντοπούλου ποιο κόμμα έχει πολιτικό πρόβλημα. 
      Εγώ ένα κόμμα ξέρω, το οποίο τροφοδοτεί την πολιτική επικαιρότητα όχι με πολιτικές παρεμβάσεις, αλλά με την αμφισβήτηση του Αρχηγού του και το διαγκωνισμό δελφίνων. Και έχει μεταβληθεί από πολιτικό κόμμα σε πολιτικό δελφινάριο. Το ξέρουμε όλοι ποιο είναι, αυτό είναι που έχει το πρόβλημα.
      (Χειροκροτήματα από την πτέρυγα της Νέας Δημοκρατίας)
      (Θόρυβος-διαμαρτυρίες από την πτέρυγα του ΠΑΣΟΚ)
      Το δεύτερο που θέλω να τονίσω –και τελειώνω μ’ αυτό- είναι το εξής: Επειδή αναφέρθηκε η κ. Διαμαντοπούλου σε έργα του ΠΑ.ΣΟ.Κ., για παράδειγμα, εμείς δεν αμφισβητήσαμε ποτέ ό,τι έργα έγιναν και άλλα συνεχίζουμε, άλλα κάνουμε από την αρχή. Μόνο που επειδή η μνήμη πρέπει να υπάρχει, θα πω το εξής: Όσον αφορά στα τρία έργα που ανέφερε, πρώτον στο αεροδρόμιο, όταν το ξεκίνησε ο Κωνσταντίνος Καραμανλής, θυμάται ποια ήταν η θέση του ΠΑ.ΣΟ.Κ.;
      (Χειροκροτήματα από την πτέρυγα της Νέας Δημοκρατίας)
      Περίοπτο στέλεχος του ΠΑ.ΣΟ.Κ., νεολαίος τότε, έλεγε ότι πρέπει να γίνει –αφού είχαν γίνει και τα χωματουργικά- όχι αεροδρόμιο, αλλά χώρος για αγώνες μοτοκρός την εποχή εκείνη!
      Το Ρίο-Αντίρριο που ξεκίνησε επί Νέας Δημοκρατίας, το κατηγορούσε το ΠΑ.ΣΟ.Κ.  ως έργο καταστροφής του περιβάλλοντος …
      (Θόρυβος-διαμαρτυρίες από την πτέρυγα του ΠΑΣΟΚ)
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Γιατί, δεν το ψηφίσατε; 
      ΠΡΟΕΔΡΟΣ (Άννα Μπενάκη-Ψαρούδα): Σας παρακαλώ πάρα πολύ, κύριοι συνάδελφοι.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): … και έργο που θα δημιουργούσε τεράστια προβλήματα στατικότητας.
      Και όσο για την Αττική Οδό που σχεδιάστηκε από την κυβέρνηση της Νέας Δημοκρατίας, θυμάστε ποια ήταν η θέση του ΠΑ.ΣΟ.Κ. μ’ όλα εκείνα που ελέχθησαν την εποχή εκείνη. 
      (Θόρυβος-διαμαρτυρίες από την πτέρυγα του ΠΑΣΟΚ)
      Το ΠΑ.ΣΟ.Κ. μια ζωή θα σέρνεται πίσω από τη λαϊκή παροιμία «στερνή μου γνώση να σ’ είχα πρώτα». 
      (Χειροκροτήματα από την πτέρυγα της Νέας Δημοκρατίας)
      (Θόρυβος-διαμαρτυρίες από την πτέρυγα του ΠΑ.ΣΟ.Κ.)
       ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ.
      Ο Υφυπουργός Ανάπτυξης κ. Παπαθανασίου έχει το λόγο για δέκα λεπτά.
      (Θόρυβος-διαμαρτυρίες από την πτέρυγα του ΠΑ.ΣΟ.Κ.)
      ΑΝΝΑ ΔΙΑΜΑΝΤΟΠΟΥΛΟΥ: Βλέπω, τα δικά σας δικά σας και τα δικά μας δικά σας. 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Κυρία Διαμαντοπούλου, τελικά δεν σας βγήκε και σε κακό που δεν σας άφησαν να μιλήσετε δεύτερη. Την αρχηγική σας εμφάνιση την κάνατε σε πολύ καλή ώρα, είχατε πολύ κόσμο. Άρα, γιατί φωνάζετε; Γιατί διαμαρτύρεστε; 
      ΑΝΝΑ ΔΙΑΜΑΝΤΟΠΟΥΛΟΥ: Έκανα σωστή επιλογή, κύριε Παπαθανασίου. Ευχαριστώ πολύ.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Το ξέρω, πάντα κάνετε, δεν λέω όχι.
      Η πρόταση δυσπιστίας ένα μήνα πριν την εκπνοή της πρώτης τριετίας της νέας διακυβέρνησης είναι μία ακόμα ανεύθυνη και ηττοπαθής κίνηση εκ μέρους της Αξιωματικής Αντιπολίτευσης. Πρώτον, διότι οι πολίτες δίνουν εντολή στις κυβερνήσεις να εφαρμόσουν και να ολοκληρώσουν το πρόγραμμά τους με ορίζοντα τετραετίας και δεύτερον η ημερομηνία των εκλογών δεν μπορεί και δεν πρέπει να αποτελεί στοιχείο αιφνιδιασμού και πρέπει να είναι ένας σταθερός και καθαρός κανόνας στα πλαίσια της κοινοβουλευτικής μας δημοκρατίας. 
      Είναι καιρός να υπερβούμε τις κακές συνήθειες του παρελθόντος, να επιβάλουμε σταθερούς και καθαρούς κανόνες. Και, δυστυχώς, σήμερα ο κ. Παπανδρέου για μία ακόμα φορά δείχνει αδύναμος να συμβάλει προς μία τέτοια θετική για τον τόπο κατεύθυνση.
      Δεύτερον, γιατί τα κόμματα τα οποία ζητούν εκλογές, οφείλουν να διαθέτουν και ένα ολοκληρωμένο πρόγραμμα διακυβέρνησης, το οποίο να αποτελεί κτήμα τόσο των στελεχών του, όσο και του ελληνικού λαού. Όλοι, όμως, ξέρουμε ότι το πρόγραμμα διακυβέρνησης του ΠΑ.ΣΟ.Κ. δεν το γνωρίζει ούτε καν ο ίδιος ο Πρόεδρος του ΠΑ.ΣΟ.Κ.. Δεν το ξέρουμε εμείς, δεν το ξέρει ο κόσμος, δεν το ξέρουν τα στελέχη του ΠΑ.ΣΟ.Κ.. Στα λίγα θέματα στα οποία έχει πάρει ξεκάθαρη θέση ο Πρόεδρος του ΠΑ.ΣΟ.Κ.  –ένα από τα ελάχιστα είναι αυτό για την αναθεώρηση του άρθρου 16- όχι μόνο δεν έχουν ταυτισθεί μαζί του τα στελέχη του, αλλά τον σέρνουν σήμερα στο να καταθέσει και την πρόταση μομφής και να αποχωρεί από μία κορυφαία διαδικασία, αυτή της Αναθεώρησης του Συντάγματος, σε μία προσπάθεια να μην αποκαλυφθεί ο διχασμός του Κόμματός του, άσχετα με όσα υποστηρίζουν βέβαια όσοι Βουλευτές του ΠΑ.ΣΟ.Κ. μίλησαν.
      Τρίτον, γιατί το ΠΑ.ΣΟ.Κ. με την απόφασή του να αποχωρίσει και να υπονομεύσει την κορυφαία κοινοβουλευτική διαδικασία, στέλνει σ’ όλη την Ελλάδα ένα καθαρό μήνυμα οξύτητας και διχασμού. Και μου έκανε εντύπωση ότι κλείνοντας το λόγο της η κ. Διαμαντοπούλου τόνισε ακριβώς αυτό διότι όταν, βεβαίως, υπονομεύεις την κορυφαία διαδικασία της Αναθεώρησης του Συντάγματος, σε ποια θέματα και σε ποιους τομείς μπορείς να πολιτευτείς με υπευθυνότητα και χωρίς οξύτητα και διχασμό; Και είναι γνωστό ότι όσα κόμματα επιλέγουν την οξύτητα και το διχασμό δεν μπορούν να πείσουν την πλειοψηφία του ελληνικού λαού. Αυτό το ξέρουμε και εμείς, το ξέρετε και εσείς, δική σας είναι η επιλογή, δικό σας είναι το πρόβλημα, δικά σας και τα αδιέξοδα. 
      Σε κάθε περίπτωση τώρα, η πρόταση δυσπιστίας μας δίνει μία ευκαιρία να συγκρίνουμε τις πολιτικές μας και να αποκαλύψουμε τις διαφορές μας. 
      Στην πρόταση μομφής είπε ο Πρόεδρός σας ότι η Κυβέρνηση στερείται τα στοιχειώδη ηθικά αντανακλαστικά, διότι θεωρεί φυσικό να συλλαμβάνονται κουμπάροι για εκβιασμό, αλλά να μην υπάρχουν πολιτικές ευθύνες. Ξέχασε, όμως, να αναφέρει, όπως και εσείς πάντοτε ξεχνάτε να αναφερθείτε σ’ αυτό το θέμα, ότι οι εν λόγω κύριοι πιάστηκαν επ’ αυτοφώρω, διότι οι Υπουργοί –ο κ. Σιούφας και ο ομιλών- όταν πληροφορήθηκαν την υπόθεση εκβιασμού δεν τη διέρρευσαν στους πρωταγωνιστές, ώστε τελικά να ακυρωθεί η συναλλαγή, αλλά ενημέρωσαν με μυστικότητα τις αστυνομικές αρχές, ώστε να πιαστούν επ’ αυτοφώρω οι ένοχοι, όποιοι και να είναι. Αυτή είναι η ουσιώδης διαφορά μας. 
      Επειδή, όμως, συζητάμε –και μάλιστα έγινε πολλή συζήτηση- και για τα καρτέλ και για το γάλα, εγώ θα έλεγα «ας κάνει το ΠΑ.ΣΟ.Κ. την αυτοκριτική του». Στο σπίτι του κρεμασμένου δεν μιλάνε για σχοινί, διότι η υπόθεση, παραδείγματος χάρη, του γάλακτος εκκρεμεί εδώ και μία δεκαετία, απησχόλησε και επί των κυβερνήσεών σας την επιτροπή Ανταγωνισμού, με μόνη διαφορά ότι τότε το θέμα δεν έφθασε ούτε καν στην επιτροπή. Έμεινε στα συρτάρια και, αν θέλετε περί αυτού περισσότερες λεπτομέρειες, δεν έχετε παρά να ρωτήσετε τον κ. Τζουμάκα, ο οποίος είχε πολύ χαρακτηριστικά τοποθετηθεί επ’ αυτού. 
      Αντιθέτως, σήμερα η Επιτροπή Ανταγωνισμού, παρ’ όλο που την πολεμάνε εκείνοι που –υποτίθεται- την υποστηρίζουν στα λόγια, προχωράει και κάνει τη δουλειά της, ανεξάρτητη. Έχει ήδη προχωρήσει στο συγκεκριμένο θέμα και έχει κοινοποιήσει το συγκεκριμένο πόρισμα. Μέσα στην άνοιξη θα δημοσιοποιηθούν και οι αποφάσεις. 
      Για να έχει ένα μέτρο σύγκρισης ο κάθε πολίτης για το τι έκανε η Επιτροπή Ανταγωνισμού επί των ημερών σας και τι κάνει επί των ημερών μας, εγώ θα ήθελα να πω ότι επί εννέα χρόνια -από το 1995 έως το 2004- η Επιτροπή Ανταγωνισμού είχε επιβάλει 4.000.000 ευρώ πρόστιμο όλα κι όλα, ενώ από το 2004 έως σήμερα επέβαλε 28,5 εκατομμύρια πρόστιμα. 
      Καλές, λοιπόν, είναι οι μεγάλες κουβέντες, αλλά πολύ καλύτερα, αντί να μιλάμε για συμφέροντα, να μιλάμε με στοιχεία. Γιατί εσείς ήσασταν αυτοί που κάνατε και στην αγορά, συμφωνίες κυρίων, για να αντιμετωπίσετε δήθεν τις ανατιμήσεις με αφορμή την είσοδο του ευρώ και τελικά αυτές τις ανατιμήσεις τις πλήρωσαν πάρα πολύ ακριβά οι Έλληνες καταναλωτές και οι συμφωνίες κυρίων τους μόνους που ωφέλησαν ήταν τα μεγάλα συμφέροντα. Γι’ αυτό και σήμερα, επειδή κάναμε αυτά στην Επιτροπή Ανταγωνισμού, επειδή ανοίγουμε την αγορά στον ανταγωνισμό, βλέπουμε σε σούπερ μάρκετ να υπάρχει γάλα με 0,85 λεπτά αντί για 1,20 και 1,40 ευρώ, που ήταν η μόνιμη τιμή επί των ημερών σας και μέχρι πρότινος. 
      Μίλησαν Βουλευτές του ΠΑ.ΣΟ.Κ. για τις επιχειρήσεις που πάνε πάρα πολύ χάλια, για την αγορά που στενάζει. Όμως, εγώ ξέρω ότι με τα μέτρα που πήραμε το 2006 για κάθε μία επιχείρηση που έκλεισε άνοιξαν τρεις. Αυτή είναι η καλύτερη αναλογία που είχαμε ποτέ! Αυτό είναι αποτέλεσμα της μείωσης της φορολογίας σε όλες τις επιχειρήσεις. Ακόμη και σήμερα αμετανόητοι επιμένετε ότι δεν έπρεπε να την κάνουμε και αλίμονο αν σας είχαμε ακούσει! Θα είχαμε να κλείνουν συνέχεια και άλλες μικρομεσαίες επιχειρήσεις, που τόσα χρόνια επί των ημερών σας πήγαιναν από το κακό στο χειρότερο! 
      Διότι με τη φορολογική μεταρρύθμιση που κάναμε, με την ένταξή τους στα ευρωπαϊκά προγράμματα, με το νόμο που θεσπίσαμε για το εμπόριο -για το οποίο σαν Κασσάνδρες λέγατε ότι θα καταστραφεί- έχουμε αύξηση της απασχόλησης στο λιανικό εμπόριο και αύξηση των λιανικών πωλήσεων. Αυτά είναι επίσημα στοιχεία που κανείς δεν μπορεί να αμφισβητήσει. 
      Για επενδύσεις εγχώριες και ξένες δεν συζητούμε τη σύγκριση. Έχουν επανειλημμένως λεχθεί εδώ, εξ ου και έχουμε μείωση της ανεργίας. 
      Όσον αφορά δε το «Πρόγραμμα Ανταγωνιστικότητας», 14,7% ήταν η απορροφητικότητα το Μάρτιο του 2004, ενώ 64,5% είναι δύο χρόνια αργότερα, στο τέλος του 2006. 
      Επειδή μιλάτε και για ελέγχους και για ανεξέλεγκτη αγορά, να πάτε να ρωτήσετε τους δημόσιους υπαλλήλους, που, επειδή επί των ημερών σας τους βάζατε με κομματικά κριτήρια -και γι’ αυτό είναι και πολλοί περισσότεροι- δικοί σας οπαδοί και να πληροφορηθείτε πότε γίνονταν περισσότεροι έλεγχοι: Τότε ή τώρα; Υπάρχει καμιά σύγκριση;
      Για να μην κουράζεστε, θα σας πω εγώ. Επί των ημερών του ΠΑ.ΣΟ.Κ. είχε καταργηθεί η Γενική Γραμματεία Καταναλωτή. Δεν την χρειαζόσασταν. Τώρα κόπτεστε για τον καταναλωτή. 
      Το 2003 είχατε επιβάλει συνολικά πρόστιμα ύψους 61.934 ευρώ. Επί των ημερών μας, λοιπόν, επειδή εμείς, πραγματικά, ενδιαφερόμαστε για τον καταναλωτή, έχουμε ορίσει Γενικό Γραμματέα Καταναλωτή, έχουμε θεσπίσει το Συνήγορο του Καταναλωτή, έχουμε ενεργοποιήσει το Εθνικό Συμβούλιο Καταναλωτή, το Ευρωπαϊκό Κέντρο Καταναλωτή. Υπάρχει ο τηλεφωνικός αριθμός 1520, στο οποίο παίρνει ο καταναλωτής και καταγγέλλει. 
      Για να δούμε και συγκεκριμένα στοιχεία: Από το Μάρτιο του 2004 έως σήμερα τα πρόστιμα είναι 2.000.000 ευρώ. Εσείς επιβάλατε πρόστιμα 62.000 ευρώ περίπου, ενώ εμείς 2.000.000 ευρώ. Τολμάτε και μιλάτε; 
      Θέλετε να πούμε και για τον Ε.Φ.Ε.Τ., για το πολύ ευαίσθητο θέμα της υγείας; Ο Ε.Φ.Ε.Τ. είχε βρει συνολικά τέσσερις επιχειρήσεις επί των ημερών σας οι οποίες δεν τηρούσαν τους κανόνες ασφαλείας. 
      Τα πρόστιμα που είχατε επιβάλει ήταν 81.500 ευρώ. Θέλετε να δείτε για εμάς; Πρόστιμα πάνω από 2.000.000 ευρώ. Ή μήπως αυτά τα οποία βλέπουμε κάθε ημέρα να ανακοινώνονται, τα χαλασμένα τρόφιμα, δεν υπήρχαν επί των ημερών σας; Απλώς κουκουλωνόντουσαν. Πώς δεν έβγαινε τίποτα; Ξαφνικά, τώρα έγιναν αυτά; Και τολμάτε να ζητάτε σύγκριση για ελέγχους; 
      ΕΚΤΟΡΑΣ ΝΑΣΙΩΚΑΣ: Το τολμάτε;
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Θέλετε να μιλήσουμε για τη Γενική Γραμματεία Εμπορίου, όπου εκεί δεν υπήρχαν και καθόλου στοιχεία, μια που εσείς τους ελέγχους τους κάνατε απλώς αντικείμενο τηλεοπτικών σήριαλ; 
      Ποτέ δεν γινόντουσαν τόσοι έλεγχοι όσοι γίνονται τώρα. Και όχι μόνο αυτό. Δίνονται κάθε φορά στη δημοσιότητα ονόματα και διευθύνσεις για να προστατεύεται ο καταναλωτής αλλά και οι υγιείς επιχειρηματίες. Και επειδή δίνουμε ονόματα και διευθύνσεις, επειδή συγκρουόμαστε με τα συμφέροντα, επειδή μετά από οκτώ χρόνια ασυδοσίας και παραβίασης κάθε επιχειρηματικής ηθικής πάμε να βάλουμε τάξη στην αγορά, γι’ αυτό δεχόμαστε και επιθέσεις και προσωπικές και συκοφαντικές. Αλλά εμείς θα συνεχίσουμε τον αγώνα και θα εφαρμόσουμε τις πολιτικές μας και θα συνεχίσουμε τον αγώνα για τις μεταρρυθμίσεις, που έχει ανάγκη η Ελλάδα για να πάει μπροστά. Και δεν είναι μόνο ο τομέας του εμπορίου. Και σε άλλους τομείς του Υπουργείου Ανάπτυξης –θα αναφερθεί προφανώς και ο Υπουργός αργότερα- θα συνεχίσουμε τον αγώνα μας.
      Έρευνα και τεχνολογία. Δεν μπορεί πια η χώρα μας να είναι ουραγός. Δεν μπορεί να βασιζόμαστε και δεν θέλουμε, στο χαμηλό εργατικό κόστος. Πρέπει να επενδύσουμε στην έρευνα και στην τεχνολογία. Ο στόχος μας είναι να φέρουμε σε διασύνδεση το ερευνητικό δυναμικό που υπάρχει, με τις ανάγκες των επιχειρήσεων για να έχει αποτέλεσμα η έρευνα χρήσιμο για την κοινωνία. Το νέο νομοσχέδιο για την έρευνα και την τεχνολογία είναι έτοιμο. 
      Όσον αφορά την ενέργεια, που σίγουρα εκεί θα αναφερθεί περισσότερο ο Υπουργός, εγώ θα ήθελα να ξεκαθαρίσω ότι η βασική αλλαγή είναι πως η Ελλάδα γίνεται ενεργειακός κόμβος. Και γίνεται ενεργειακός κόμβος με θετικά αποτελέσματα και για τη βόρεια Ελλάδα και για τις επενδύσεις που ακολουθούν και για την επιχειρηματική ζωή της περιοχής. Έχουμε τον Ελληνοτουρκικό αγωγό φυσικού αερίου, τον αγωγό φυσικού αερίου Ελλάδας-Ιταλίας και την ιστορία του αγωγού Μπουργκάς-Αλεξανδρούπολη που μετά από δυόμισι χρόνια απραξίας, το 2004, ήρθε το έργο σε πρώτη προτεραιότητα, υπεγράφη το πρωτόκολλο και μην ανησυχείτε, μέσα στον Απρίλιο θα έχουν ολοκληρωθεί και οι σχετικές διαπραγματεύσεις. 
      Αυτόν τον αγώνα θέλουμε να τον δίνουμε με επιχειρήματα και πολιτικές και όχι σε κλίμα οξύτητας και διχασμού, υπηρετώντας αρχές και αξίες και όχι φθηνές κομματικές σκοπιμότητες.
      Έστω και αυτήν τη στιγμή σας καλούμε να σταθείτε στο ύψος των περιστάσεων και να επιλέξετε το δρόμο της ευθύνης, της μετριοπάθειας και της πραγματικής, ουσιαστικής αντιπολίτευσης. Σε κάθε περίπτωση, οι πολίτες στο τέλος της τετραετίας θα κληθούν να μας αξιολογήσουν όλους, να επιλέξουν ανάμεσα στη μετριοπάθεια και την οξύτητα, τη θεσμική σταθερότητα και τη θεσμική εκτροπή, την ασφάλεια και την ανασφάλεια, την πρόταση και την άρνηση, τη μεταρρύθμιση και την άρνηση κάθε αλλαγής. Και αυτή η απάντηση του λαού θα είναι καταδικαστική για το ΠΑ.ΣΟ.Κ., όποτε και να γίνουν οι εκλογές, που θα γίνουν στο τέλος της τετραετίας, τόσο για την προγραμματική ανεπάρκειά του όσο και για τη συνειδητή επιλογή του να διαχύσει σ’ όλη την Ελλάδα την ένταση, την οξύτητα και το διχασμό.
      Ευχαριστώ πολύ, κυρία Πρόεδρε.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη-Ψαρούδα): Θα δώσω το λόγο στον συνάδελφο κ. Καλαφάτη με την πολύ θερμή παράκληση, επειδή είναι η ώρα που πρέπει να μιλήσει ο κ. Αλαβάνος αλλά δεν είναι στην Αίθουσα, να συντομεύσει λίγο την ομιλία του. 
      ΣΤΑΥΡΟΣ ΚΑΛΑΦΑΤΗΣ: Το αντιλαμβάνομαι, κυρία Πρόεδρε.
      Κυρίες και κύριοι συνάδελφοι, βρισκόμαστε στην τρίτη ημέρα συζήτησης της πρότασης δυσπιστίας του ΠΑ.ΣΟ.Κ. και έχει ήδη αποδειχθεί ότι αυτή η πρωτοβουλία αποτελεί μια πολιτική κίνηση κενή περιεχομένου. Όπως κενή ήταν και η θέση του Προέδρου του ΠΑ.ΣΟ.Κ., καθώς και πολλών συναδέλφων της Αξιωματικής Αντιπολίτευσης κατά τη διάρκεια της διεξαγωγής της συζήτησης.
      Αυτή η πρόταση δυσπιστίας δεν ανταποκρίνεται ούτε στο γενικότερο πολιτικό κλίμα, ούτε στο τι αποζητάει η κοινωνία, η οποία από πολλούς δείκτες αποδεικνύεται ότι στηρίζει την προώθηση του κυβερνητικού έργου. Είναι καθαρά μια κίνηση διαρκείας ενός σαββατοκύριακου. Γιατί από αύριο το πρωί το ΠΑ.ΣΟ.Κ. υποχρεούται να συνεχίζει να απαντά και μάλιστα για πολύ καιρό ακόμη, στην πρόταση δυσπιστίας που του έχει καταθέσει τόσο ο ελληνικός λαός όσο και μέρος των στελεχών του εδώ και μερικά χρόνια.
      Κυρίες και κύριοι συνάδελφοι, η πρόταση δυσπιστίας γίνεται σε μια Κυβέρνηση που σε τρία χρόνια κατάφερε να σχεδιάσει, να δρομολογήσει και να υλοποιήσει όσα δεν είχαν καταφέρει οι κυβερνήσεις του ΠΑ.ΣΟ.Κ. τα προηγούμενα είκοσι χρόνια. Σε μια Κυβέρνηση που οι προσπάθειές της κατέληξαν μέχρι σήμερα σε δραματική μείωση του ελλείμματος, σε σταδιακή αύξηση του ρυθμού ανάπτυξης, σε διαρκή αύξηση του τουριστικού ρεύματος, σε δεκαπλασιασμό των ξένων επενδύσεων, σε μια θεαματική μείωση της ανεργίας, σε σταθερή αύξηση των συνολικών επενδύσεων. 
      Και σ’ αυτά τα αποτελέσματα το ΠΑ.ΣΟ.Κ. είχε να επιδείξει ως κυβέρνηση ένα σπάταλο, υπερτροφικό και κομματικό κράτος, μια πλαστή οικονομία που ευνοούσε τους λίγους και όχι τους πολλούς. Ανάπτυξη που στηριζόταν, κυρίως, σε δημόσια έργα και όχι στην ιδιωτική πρωτοβουλία. Κοινωνική πολιτική σε θολό τοπίο και με δανεικά.
     Επίσης, υποβάθμιση του θεσμού της Τοπικής Αυτοδιοίκησης, κακοδιαχείριση στους δημόσιους οργανισμούς, έλλειψη εθνικής περιφερειακής στρατηγικής, απουσία σχεδιασμού για την πρόοδο της παιδείας, καλλιέργεια της νοοτροπίας της ήσσονος προσπάθειας. 
     Αυτά είναι που υπόσχεται το ΠΑ.ΣΟ.Κ. ότι θα φέρει στον ελληνικό λαό εάν και όταν κληθεί ποτέ να ξανακυβερνήσει. Γιατί τρία χρόνια τώρα δεν είδαμε τίποτα νέο στο κόμμα της Αξιωματικής Αντιπολίτευσης.
      Αυτό που διαπιστώσαμε ως μόνη αλλαγή στο ΠΑ.ΣΟ.Κ. από την εποχή του «Γιώργου άλλαξέ τα όλα», είναι ότι τίποτα δεν άλλαξε και άλλαξε ο Γιώργος. Αλλά και ως Αντιπολίτευση το ΠΑ.ΣΟ.Κ. κατάφερε κάτι σχεδόν απίθανο και σίγουρα πολιτικά παράδοξο: Για τρία χρόνια να είναι σταθερή και ηχηρή η απουσία του σε οτιδήποτε δημιουργικό επιχειρείται σ’ αυτόν τον τόπο. Δηλώνει σταθερά και μόνιμα «απών» σ’ όλα τα σημαντικά ζητήματα, «απών» σ’ όλα τα εθνικά θέματα, «απών» στο διάλογο για την παιδεία, «απών» στα μεγάλα μεταρρυθμιστικά εγχειρήματα, «απών» στη συζήτηση για την Αναθεώρηση του Συντάγματος. 
     Το ΠΑ.ΣΟ.Κ. συνεχίζει να ασκεί μια αντιπολίτευση που χαρακτηρίζεται από πολλές και διαφορετικές φωνές, από έλλειψη θετικών πολιτικών προτάσεων, απουσία συγκεκριμένου ιδεοπολιτικού στίγματος, ανέξοδη και ατεκμηρίωτη κριτική, εκσυγχρονισμένο λαϊκιστικό ύφος, αδυναμία συγκρότησης ενιαίας θέσης σε συγκεκριμένα θέματα, υποβάθμιση κοινοβουλευτικών και πολιτικών θεσμών.
     Όλα τα παραπάνω το κόμμα της Αξιωματικής Αντιπολίτευσης προσπαθεί να τα επικαλύψει με την πρόταση δυσπιστίας που κατέθεσε, μόνο που κατάφερε, τελικά, ακριβώς το αντίθετο, να τα αποκαλύψει με τον πιο μεγαλοπρεπή τρόπο.
      Στην προσπάθειά του να μαζέψει τα κομμάτια του, τα σκόρπισε ακόμα πιο μακριά. Υποδαυλίζοντας μια κορυφαία κοινοβουλευτική διαδικασία όπως είναι αυτή της Αναθεώρησης του Συντάγματος, προβαίνει σε μία κίνηση που μόνο στόχο έχει την απόδρασή του από τα αδιέξοδα, που η ίδια η ανεπάρκειά του το έχει οδηγήσει. 
     Ανυπόληπτο το κόμμα του ΠΑ.ΣΟ.Κ. τόσο στην κοινωνία όσο και σε μεγάλο μέρος του κομματικού του ακροατηρίου, επιλέγει να αψηφήσει την πρώτη και επιχειρεί να συσπειρώσει το δεύτερο. Αντιμετωπίζει την κοινωνία που επιθυμεί να αφήσει μπροστά ως ασπίδα, για να προστατεύσει το κομματικό εύθραυστο εγώ του. Δηλώνει «παρών» στον κομματισμό και στον πολικαντισμό ενώ απουσιάζει από οποιοδήποτε προοδευτικό, αναπτυξιακό, μεταρρυθμιστικό εγχείρημα που προγραμματίζεται στη χώρα μας. Φωνάζει, κραυγάζει, θορυβεί, ενώ την ίδια στιγμή βυθίζεται ακόμα πιο βαθιά στην πολιτική αναξιοπιστία και ανυποληψία. 
     Με την πρωτοβουλία του για κατάθεση πρότασης δυσπιστίας το ΠΑ.ΣΟ.Κ. αποκαλύπτεται. Προκειμένου να δει φως στο σκοτάδι των εσωτερικών του προβλημάτων και αντιφάσεων, δεν διστάζει να παίξει με θεσμούς και κοινοβουλευτικές διαδικασίες.
     Η Νέα Δημοκρατία δεν ακολούθησε ποτέ και ούτε θα ακολουθήσει το ΠΑ.ΣΟ.Κ. σε τακτικισμούς, που καμία σχέση δεν έχουν με την προώθηση των ζητημάτων που απασχολούν την ελληνική κοινωνία. Το αφήνουν μόνο του στον ολισθηρό δρόμο της εσωστρέφειας, του απομονωτισμού και του λαϊκισμού. Το ΠΑ.ΣΟ.Κ. που δεν κάνει τίποτε άλλο παρά να φορά τα παλιά του ρούχα ανάποδα. Μόνο που έτσι φαίνεται η ετικέτα! Και το παλαιό φθηνό σακάκι αποδεικνύεται ότι είναι πανάκριβο Armani. Και αυτό δεν είναι το μόνο στοιχείο υποκρισίας που διακρίνει τους πάλαι ποτέ θιασώτες του σοσιαλισμού, που κάποτε έψαχναν διέξοδο στον τρίτο δρόμο, μετά ανακάλυψαν τον εκσυγχρονισμό, οδηγήθηκαν στον σοσιαλφιλελευθερισμό και τώρα καταλήγουν σ’ έναν άλλο δρόμο που κανείς μας αλλά και κανείς τους δεν γνωρίζει. 
     Είναι και άλλα τα στοιχεία της πολιτικής τους υποκρισίας. Είναι η έννοια της συναίνεσης που επικαλούνται στο δημόσιο λόγο τους, είναι η κατ’ επίφαση προοδευτικότητά τους, που στην πραγματικότητα είναι μια στείρα άρνηση σε οποιαδήποτε μεταρρύθμιση προωθεί η Κυβέρνηση, είναι η συνθηματολογία που υποκαθιστά για χρόνια τώρα οποιαδήποτε πολιτική τους. Και αδυνατούν να αντιληφθούν στο ΠΑ.ΣΟ.Κ. ότι η κοινωνία δεν τους ζήτησε ούτε τον τρίτο δρόμο ούτε τον άλλο δρόμο. Τους ζήτησε απλώς να πάρουν δρόμο. 
        Φαίνεται, όμως, ότι ούτε ακόμα και σ’ αυτόν το ρόλο της Αξιωματικής Αντιπολίτευσης δεν μπορούν να ανταπεξέλθουν. Γιατί και αυτός ο ρόλος απαιτεί μία, στοιχειωδώς, υπεύθυνη στάση για ένα κόμμα, το οποίο θέλει να αυτοαποκαλείται κόμμα εξουσίας. Και το ΠΑ.ΣΟ.Κ. καταφέρνει και αποτυγχάνει και σ’ αυτόν το ρόλο. Επένδυσε και επενδύει στην κινδυνολογία και την καταστροφολογία, παίζει με τους θεσμούς και διαχειρίζεται το δικό του πολιτικό αύριο, ρισκάροντας κάτι που δεν του ανήκει, το μέλλον της ελληνικής κοινωνίας. Τζογάρει στις πλάτες του λαού μας και αυτό δεν θα το επιτρέψουμε στη Νέα Δημοκρατία. Αποφεύγουμε τις μεθόδους τεχνητής πόλωσης και όξυνσης, δίνοντας την προνομία αυτή σ’ άλλους. Επικεντρώνουμε τις δυνάμεις μας μόνο στο πώς θα υπηρετήσουμε καλύτερα την κάθε Ελληνίδα και τον κάθε Έλληνα.
        Ολοκληρώνοντας, κυρίες και κύριοι συνάδελφοι, θα ήθελα να σας πω μια σκέψη μου. Θεωρώ ότι αυτή η πρόταση δεν διαφέρει πολύ από μία παράκληση σαν και αυτή που απευθύνουν πολλές φορές ποδοσφαιριστές ερασιτεχνικών ομάδων, οι οποίοι δεχόμενοι ομοβροντία τερμάτων, πιάνουν το διαιτητή και του λένε «σφύρα το να φύγουμε, σφύρα τη λήξη γρήγορα». Έτσι, λοιπόν, και το ΠΑ.ΣΟ.Κ. προσπαθεί να πείσει το διαιτητή να σφυρίξει τη λήξη γρήγορα, να γλιτώσουν και άλλα γκολ. Και, βέβαια, κάποιοι σκέπτονται «σφύρα τη λήξη γρήγορα διαιτητή, όχι για να φύγουμε, αλλά για να φύγει». Αυτό, όμως, είναι ένα θέμα που απασχολεί το ΠΑ.ΣΟ.Κ.. Σε κάθε περίπτωση η κρίση είναι στο διαιτητή, το ματς λήγει στο 90΄. Εναπόκειται στην κρίση του διαιτητή, εάν θα δώσει γρήγορα λύση στο μαρτύριο του ΠΑ.ΣΟ.Κ. ή όχι. 
        Καταψηφίζω την πρόταση. 
        Ευχαριστώ πολύ.
        (Χειροκροτήματα από την πτέρυγα της Νέας Δημοκρατίας)
        ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε, κύριε Καλαφάτη.
        Το λόγο έχει ο Πρόεδρος του Συνασπισμού Ριζοσπαστικής Αριστεράς κ. Αλέξανδρος Αλαβάνος.
        ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Φοιτητές και φοιτήτριες, νέοι και νέες της Ελλάδος, είστε φυσικά απόντες αυτήν τη στιγμή από αυτήν την Αίθουσα, είστε, όμως, οι παρόντες. Η Βουλή ακολουθεί τη δυναμική που δημιούργησαν οι δικοί σας αγώνες. Είστε οι πρωταγωνιστές των εξελίξεων αυτών των τριών ημερών που ζούμε όλοι σήμερα. 
        Και θα το εξηγήσω. Από τη μία, όπως ειπώθηκε από συναδέλφους της Αριστεράς, η σημερινή συνεδρίαση, η συζήτηση της πρότασης μομφής, η έκκληση της Αξιωματικής Αντιπολίτευσης για εκλογές, οι απαντήσεις της Κυβέρνησης, είναι σε μεγάλο βαθμό θέατρο σκιών, είναι ένα στημένο σκηνικό. Το ξέρουμε. 
        Σε λίγο οι συνάδελφοι της Αξιωματικής Αντιπολίτευσης θα χειροκροτούν ενθουσιασμένα την ομιλία του Αρχηγού τους. Ύστερα οι συνάδελφοι της κυβερνητικής Πλειοψηφίας θα χειροκροτούν ενθουσιασμένα την ομιλία του κυρίου Πρωθυπουργού και θα ξαναχειροκροτήσουν μετά από την ψηφοφορία όσοι μείνουν το αποτέλεσμα της καταμέτρησης των ψήφων. Φοβάμαι, όμως, ότι αυτήν την Κυριακή δεν θα τη θυμούνται για τη μομφή, για το αν θα πάμε ή όχι στις εκλογές, δεν θα την θυμούνται σε λίγες μέρες οι πολίτες, παρά μόνο –και δυστυχώς- για τον αγώνα Α.Ε.Κ.–Ολυμπιακού και όχι για τον αγώνα ΠΑ.ΣΟ.Κ.–Νέας Δημοκρατίας. 
        Παρ’ όλα αυτά, όμως, πίσω από αυτό το θέατρο σκιών υπάρχει κάτι ουσιαστικό, κάτι το οποίο εμάς μας κάνει πάρα πολύ αισιόδοξους, κάτι το οποίο βρίσκουμε εμείς ως εξαιρετικά θετικό. Ποιο είναι αυτό; Ότι πέρα από τη μομφή, πέρα από τις εκλογές, μπαίνουν άλλοι όροι πια σε σχέση με την Αναθεώρηση του Συντάγματος, ότι η Κυβέρνηση υπέστη μία μεγάλη ήττα, ότι η Αξιωματική Αντιπολίτευση υποχρεώθηκε κάτω από την πίεση των κινημάτων μέσα στα πανεπιστήμια να κάνει αναδίπλωση, ότι ο δικομματισμός δεν είναι αήττητος, ότι οι ελπίδες για εκατόν ογδόντα και πάνω ψήφους για την αναθεώρηση του άρθρου 16 από αυτήν κιόλας τη Βουλή είναι ένα όνειρο θερινής νυχτός.
      Είναι κάτι διαφορετικό πια στην πολιτική ζωή της χώρας. Η κοινωνία έχει λόγο. Συνδιαμορφώνει την πολιτική. Τα κινήματα έχουν λόγο. Οι αγώνες δεν πηγαίνουν χαμένοι. Χαμένοι μόνο είναι οι αγώνες οι οποίοι δεν γίνονται. Έχουμε νέα πολιτικά δεδομένα σε σχέση με τη συνταγματική Αναθεώρηση, σε σχέση με τις πολιτικές που εφαρμόζονται, αλλά  και σε σχέση με την πορεία μας προς τις εκλογές. 
      Σ’ αυτό το θέμα πρέπει να δούμε το ρόλο που έχει παίξει ένα κίνημα, το οποίο από την Κυβέρνηση κατηγορήθηκε και αντιμετωπίστηκε με χλευασμό, με επίθεση, με επινόηση των πιο διαφορετικών μέσων προκειμένου να πληγεί αυτό το κίνημα. Σιδηρογροθιές, ζαρντινιέρες, χημικά, παρακρατικές ενέργειες, αγανακτισμένοι φοιτητές, αγανακτισμένοι καθηγητές. Μέχρι που χθες είδαμε την καινούργια μορφή, μια αξιοθρήνητη σύνοδο πρυτάνεων, οι οποίοι φαίνεται δεν ξέρουν ότι μετά το άρθρο 15  είναι το άρθρο 16 και όχι το άρθρο 17, οι οποίοι, τη στιγμή που καίγονται τα πανεπιστήμια, τη στιγμή που το θέμα του δημόσιου πανεπιστημίου είναι το κεντρικό θέμα της επικαιρότητας, τη στιγμή που στην Αξιωματική Αντιπολίτευση έχουμε τέτοιες διεργασίες, σχετικά με το άρθρο 16, την ίδια στιγμή βγάζουν μία ανακοίνωση, στην οποία δεν υπάρχει αναφορά στο δημόσιο πανεπιστήμιο, δεν υπάρχει αναφορά στο άρθρο 16. Σώσανε την τιμή των πρυτάνεων, οι πρυτάνεις του Παντείου, του Πολυτεχνείου, του Πανεπιστημίου Πατρών και άλλων, οι οποίοι δεν δέχθηκαν, σ’ αυτό το μη θεσμοποιημένο όργανο -που αν λειτουργούσε θα έπρεπε να λειτουργήσει με ομοφωνία- να νομιμοποιήσουν αυτές τις ενέργειες, θυμίζουνε –και λυπάμαι που το  λέω- ανθρώπους που την ώρα που καίγεται το σπίτι τους είναι στο καφενείο και παίζουν χαρτιά ή τάβλι ή οτιδήποτε άλλο. 
      Η Κυβέρνηση χρησιμοποίησε όλα τα μέσα για να χτυπήσει αυτό το κίνημα. Μέσα βίας, μέσα πολιτικών παρεμβάσεων, μέσα ηθικής απαξίωσης. Θέλουν να πείσουν ότι δεν γίνεται τίποτα. Οι ιδιωτικοποιήσεις δεν σταματούν. Δεν μπορεί να τις σταματήσει κανείς. Οι κανόνες της ελεύθερης αγοράς δεν μπορούν παρά να βρουν ανοικτό δρόμο. Τα πανεπιστήμια θα γίνουν και αυτά επιχειρήσεις στο χώρο της κερδοσκοπίας. Και όμως, όλα αυτά, παρά αυτές τις πιέσεις, μπαίνουν σήμερα πια με νέους πολύ πιο θετικούς όρους και οφείλουμε εμείς να εκφράσουμε τα συγχαρητήριά μας στους καθηγητές και τις καθηγήτριες, στην Πανελλαδική Ομοσπονδία των Συλλόγων Διδακτικού και Ερευνητικού Προσωπικού, στους φοιτητικούς συλλόγους, στις φοιτητικές παρατάξεις που αγωνίστηκαν, στο δίκτυο αριστερών ριζοσπαστικών αυτόνομων σχημάτων, στα Ε.Α.Α.Κ., στην Πανσπουδαστική, στα μέλη εκείνα της Π.Α.Σ.Π., τα οποία συμμετείχαν και βρήκαν ένα κοινό βηματισμό, ο οποίος χρειάζεται να ενισχυθεί με τις δυνάμεις της Αριστεράς. Ένα κίνημα που σήμερα με την ενότητα που κατακτάει, με τη δυνατότητα να περιφρουρεί με το άνοιγμα του στην κοινωνία, με αυτοεκτίμηση πια, γιατί μπορεί να παρεμβαίνει στις πολιτικές εξελίξεις, μπορεί να δώσει πάρα πολλά. 
      Ίσως, και οι ίδιοι οι φοιτητές ή εγώ, αν ήμουν στη θέση τους, δεν θα καταλάβαινα πόσο σημασία έχουν αυτές οι συνελεύσεις τους μέσα στις σχολές που κατηγορήθηκαν σαν άμαζες, σαν χωρίς σημασία. Είναι συντακτικές συνελεύσεις, συνελεύσεις που επηρεάζουν την εξέλιξη σχετικά με το Σύνταγμα της χώρας μας, σχετικά με το άρθρο 16. Για πρώτη φορά κατάφεραν να κάνουν τη διαδικασία αναθεώρησης του Συντάγματος μία υπόθεση λαϊκή,  μία υπόθεση των πολιτών και έβαλαν τους σπόρους για καινούργιες γενιές που δεν θα έχουν ξεπηδήσει μέσα από το χωράφι του ατομισμού και του ακραίου ανταγωνισμού, αλλά θα ξεπηδούν μέσα από τις διαδικασίες της συλλογικότητας, της αλληλεγγύης. Αυτή είναι η ουσία, οι νέοι όροι για το άρθρο 16.
      Υπάρχει βέβαια, και το θέμα της μομφής. Έχει τεθεί μομφή εδώ, πρόταση δυσπιστίας με βάση τα σχετικά άρθρα του Κανονισμού προς την Κυβέρνησης της Νέας Δημοκρατίας. 
      Εμείς θα ψηφίσουμε υπέρ της πρότασης δυσπιστίας με τη δική μας λογική. Δεν είχαμε πενήντα Βουλευτές για να την θέσουμε την ώρα που χρειάζεται. 
      Ξέρουμε ότι οι προτάσεις δυσπιστίας μπαίνουν μέσα στα κινήματα και μέσα στο λαό. Όμως θα την ψηφίσουμε τώρα για τους συνταξιούχους, που έξι στους δέκα έχουν σύνταξη κάτω από 500 ευρώ. Θα την ψηφίσουμε για τους αγρότες, που πιέζονται από τα ασφυκτικά μέτρα της Κυβέρνησης. Θα την ψηφίσουμε για τους νέους ανέργους, για τις γυναίκες ανέργους, που έχουμε τα υψηλότερα ποσοστά στην Ευρωπαϊκή Ένωση. Θα την ψηφίσουμε για τους βιοτέχνες και τους επαγγελματίες όπου πετσοκόβονται οι συντάξεις τους με την ενοποίηση των ταμείων τους τώρα. Θα την ψηφίσουμε για τον Ο.Τ.Ε., που παραδίδεται το βασικό μέσο για τον εκσυγχρονισμό της χώρας μας, μέσα σε μια εποχή διαρκούς επανάστασης της επικοινωνίας στα ιδιωτικά χέρια. Θα την ψηφίσουμε για τον Τσαβέτ Ασλάμ τον Πρόεδρο της πακιστανικής κοινότητας, που πρόσφερε στη δημοκρατία στη χώρα μας αποκαλύπτοντας τα έργα του διεθνούς παρακράτους μέσα στη χώρα μας και γι’ αυτό σέρνεται τώρα στα δικαστήρια, για να εκδοθεί στη χούντα του Πακιστάν. Και έχουμε μια Κυβέρνηση η οποία δεν λέει τίποτα και το ανέχεται και το έχει καλλιεργήσει αυτό το πράγμα. Θα την ψηφίσουμε για τα στρατευμένα παιδιά που είναι στο Αφγανιστάν και που αποφασίστηκε πριν λίγες μέρες να ενισχυθεί η παρουσία μας μέσα σ’ αυτές τις επικίνδυνες και θανατηφόρες στρατηγικές του Προέδρου Μπους. Όμως, κυρίως θα την καταψηφίσουμε για την πολιτική στην παιδεία. Η παιδεία δεν είναι ένα επί μέρους θέμα, είναι το μεγάλο σταυροδρόμι και έχει σχέση με την ζωή μας ολόκληρη και με τον τρόπο που βλέπουμε τα πράγματα και ζούμε και αξιοποιούμε τον πολιτισμό που έχει υπάρξει. Η παιδεία σημαίνει προϋποθέσεις για να μπει ένας νέος στην αγορά εργασίας και επίσης σημαίνει ένα μεγάλο τμήμα του οικονομικού Προϋπολογισμού των λιγότερο υψηλών στρωμάτων, του πληθυσμού, που τα παιδιά τους πηγαίνουν στα φροντιστήρια. Η παιδεία για μας είναι το κέντρο ανάπτυξης για να πάμε σ’ ένα άλλο πρότυπο ανάπτυξης της χώρας μας με υψηλής ποιότητας εργασίας, με τεχνολογίες.
      Επομένως θα ψηφίσουμε την πρόταση δυσπιστίας για τα χιλιάδες παιδιά που διαρρέουν από το λύκειο. Θα ψηφίσουμε την πρόταση δυσπιστίας για τον Κύπριο φοιτητή στη Θεσσαλονίκη, θα την ψηφίσουμε για τους δεκάδες χιλιάδες που τους έβαλαν δεύτερη βάση του δέκα (10) και έμειναν έξω από τα δημόσια πανεπιστήμια και τα Τ.Ε.Ι.. Θα την ψηφίσουμε για την εύθραυστη αυτή ηλικία που τα στέλνουμε στη μια και την άλλη χώρα γιατί θέλουν να πάνε πανεπιστήμιο. Θα την ψηφίσουμε για όλα τα παιδιά, που δεν μπορούνε να πάνε σχολείο και πανεπιστήμιο και γυρνάνε γύρω από τα γραφεία του Ο.ΚΑ.ΝΑ.. Θα την ψηφίσουμε για τους δασκάλους και τους καθηγητές οι οποίοι διεκδικούν επίδομα φτώχειας. Θα την ψηφίσουμε για τους γονιούς, που αγωνιούν και κάθονται και βοηθάνε σ’ αυτήν τη στείρα διαδικασία απομνημόνευσης και ψάχνουν να βρουν τι θα γίνει στο λύκειο και στο φροντιστήριο.
      Θέλω όμως να είμαι ειλικρινής. Αν υπήρχε δυνατότητα να ψηφίσουμε πρόταση δυσπιστίας και προς την Αξιωματική Αντιπολίτευση, θα την ψηφίζαμε. Νομίζω ότι η ίδια η πρόταση του ΠΑ.ΣΟ.Κ., είναι πρόταση δυσπιστίας προς τον εαυτό του, γιατί αυτό που αλλάζει είναι ότι εγκαταλείπεται μια πολιτική που στήριζε από την πρώτη κιόλας Βουλή την αναθεώρηση του άρθρου 16. Θα ψηφίζαμε μια τέτοια πρόταση απέναντι στην Αξιωματική Αντιπολίτευση γιατί είδαμε ότι μέσα από τις διαδικασίες της Ο.Μ.Ε.-Ο.Τ.Ε. συγκλίνατε με την Κυβέρνηση για τις νέες εργασιακές σχέσεις. Το ίδιο και μέσα από την στήριξη στην οδηγία Μπολγκενστάϊν. 
      Για το ευρωσύνταγμα. Για τη συμφωνία για την ιδιωτικοποίηση της   Ολυμπιακής. 
      Κυρίως εκφράζουμε τη δυσπιστία μας στις πολιτικές του ΠΑ.ΣΟ.Κ., για τις θέσεις που παίρνετε στην παιδεία και ειδικά  στο άρθρο 16 και σήμερα. 
      Τι είπε ο Πρόεδρος του ΠΑ.ΣΟ.Κ. όταν εμφάνιζε την πρόταση δυσπιστίας; Είπε ότι: Η ουσία των θέσεών μας παραμένει και θα την παρουσιάσουμε στην επόμενη Βουλή. 
      Εμείς δεν μηδενίζουμε ό,τι γίνεται, αλλά ξέρουμε και βλέπουμε ότι στην επόμενη Βουλή διαμορφώνονται οι συνθήκες, να υπάρξουν οι εκατόν ογδόντα ψήφοι για τις παρόμοιες λίγο πολύ προτάσεις του ΠΑ.ΣΟ.Κ. και της Νέας Δημοκρατίας για τα ιδιωτικά πανεπιστήμια, κάτω από την κάλυψη των δήθεν μη κερδοσκοπικών, μη κρατικών πανεπιστημίων.
      Ουσιαστικά και στις εκλογές, σ’ αυτό το βασικό θέμα, Νέα Δημοκρατία και ΠΑ.ΣΟ.Κ. θα εμφανίζονται με κοινή κατεύθυνση. 
      Και καλούμε, καλώ τον Πρόεδρο της Αξιωματικής Αντιπολίτευσης, αν θέλει να είναι συνεπής με την πρωτοβουλία του, αν η μομφή που κάνει και η έκκληση για εκλογές, σημαίνει εκλογές τώρα, πριν ολοκληρωθεί η συνταγματική διαδικασία, τότε να απαλλάξει από το βάρος της ολοκλήρωσης της συνταγματικής διαδικασίας και στις επόμενες εκλογές, στην αναθεωρητική Βουλή. Διότι εδώ, πραγματικά, η Αξιωματική Αντιπολίτευση θα μπορούσε να κάνει μομφή. Το χαρτί που θέσατε θα καταψηφισθεί –το ξέρουμε- από την κυβερνητική πλειοψηφία. Εάν, όμως, λέγατε ότι ούτε στην επόμενη Βουλή θα ψηφίσουμε το άρθρο 16, όλος ο σχεδιασμός της Νέας Δημοκρατίας θα κατέρρεε. Το κεντρικό στοιχείο των πολιτικών εξελίξεων τον τελευταίο χρόνο, είναι το άρθρο 16 και οι αλλαγές στην παιδεία.
      Με το να δεσμευθείτε ότι δεν θα ψηφίζατε μια τέτοια πρόταση, οι όροι του πολιτικού σκηνικού,  το κύρος της Κυβέρνησης, θα άλλαζαν εντελώς. Οι όροι που θα πήγαινε ο λαός στις εκλογές, θα άλλαζαν εντελώς. Αλλά πιστεύουμε ότι αυτό θα είχε μεγάλη σημασία και στο να βγούμε από τη σημερινή κρίση στα πανεπιστήμια. Διότι το θέμα του άρθρου 16 είναι το βασικό από αυτά που έχουν δημιουργήσει αυτήν τη δικαιολογημένη αναταραχή μέσα στα πανεπιστήμια. Η θέση της Αξιωματικής Αντιπολίτευσης ότι δεν θα υπερψήφιζε την τροποποίηση του άρθρου 16 στις επόμενες εκλογές, θα ήταν ένας παράγοντας που θα μας οδηγούσε σ’ άλλες συνθήκες.
      Για την αναθεωρητική διαδικασία. Είχαμε πει ότι θα μείνουμε στην αναθεωρητική διαδικασία και δεν αλλάζει τίποτα. Το γεγονός ότι αποχωρεί το ΠΑ.ΣΟ.Κ., δεν αλλάζει ούτε κατά ένα «γιώτα» τη δική μας θέση. Εμείς δεν φοβόμαστε, δεν ντρεπόμαστε, δεν κρυβόμαστε. Πιστεύουμε ότι η Αντιπολίτευση θέλει θάρρος, θέλει σαφήνεια, θέλει μαχητικότητα. Δεν θέλει υπεκφυγές, αοριστίες, ερωτηματικά. 
      Θα είμαστε εδώ στην αναθεωρητική διαδικασία μέσα στη Βουλή, για να καταψηφίσουμε την προσπάθεια τροποποίησης του άρθρου 24, όταν έχουμε το φαινόμενο του θερμοκηπίου. Εμείς εδώ αλλάζουμε το Σύνταγμά μας, για να κόψουμε τα δάση. 
      Θα είμαστε εδώ, για να καταψηφίσουμε το άρθρο για το συνταγματικό δικαστήριο, έναν κυβερνητικό έλεγχο της δικαιοσύνης. Θα είμαστε εδώ, για να πούμε ότι χρειάζεται ελάχιστο εγγυημένο κοινωνικό εισόδημα. Θα είμαστε εδώ, για να υποστηρίξουμε, χωρίς να φοβόμαστε τη θέση μας για διαχωρισμό Εκκλησίας και Κράτους. Θα είμαστε εδώ, για να πούμε ότι οι νέοι δεν μπορούν να αποκλείονται από την πολιτική. Και το δικαίωμα εκλέγεσθαι για Βουλευτή πρέπει να δοθεί στα είκοσι ένα έτη. 
      Θα είμαστε εδώ, για να υπερασπισθούμε και να πούμε με σαφήνεια, όπως πάντα κάναμε, να υπερασπισθούμε από τροποποίηση το άρθρο 16. 
       Κύριοι συνάδελφοι, καταλήγοντας θέλω να πω ότι σας είχαμε πει επανειλημμένα εδώ ότι το κίνημα της φοιτητικής νεολαίας και των καθηγητών θα γίνει ποταμός. Και έγινε.
      Σας είχαμε πει ότι το κίνημα αυτό θα αρχίσει να καθορίζει τις πολιτικές εξελίξεις. Και γίνεται. Σας είχαμε πει ότι  το άρθρο 16 δεν θα περάσει και θα γίνει. Η μάχη που δίνουν οι φοιτητές, οι φοιτήτριες, η Π.Ο.Σ.Δ.Ε.Π., οι καθηγητές, οι καθηγήτριες είναι για το δημόσιο χώρο, είναι για το κοινωνικό κράτος. Δεν είναι μόνο για την Ελλάδα, είναι για όλη την Ευρώπη.
      Σε δύο χώρες έχουμε δει κινήματα νεολαιΐστικα να επηρεάζουν τις εξελίξεις. Στη Γαλλία, που αποσύρθηκε το νομοσχέδιο για την ανασφάλιστη εργασία των νέων. Στην Ελλάδα, που ήδη είναι τραυματισμένη η προσπάθεια να γίνουν ιδιωτικά πανεπιστήμια και θα καταρρεύσει.
      Εμείς, οι δυνάμεις που συμμετέχουμε στο Συνασπισμό Ριζοσπαστικής Αριστεράς, είμαστε περήφανοι. Σταθήκαμε μαχητικά αλλά και ενωτικά, δίπλα σε αυτό το κίνημα, παρά το γεγονός ότι δεχθήκαμε τους τελευταίους μήνες σκληρές επιθέσεις από τη μεριά της Κυβέρνησης.
      Στον ίδιο δρόμο θα μείνουμε. Θα μείνουμε ως η μαχητική δύναμη σήμερα, πριν τις εκλογές, μετά τις εκλογές, οι συνθήκες είναι ευνοϊκές, η νίκη για τους φοιτητές και τους καθηγητές θα είναι κοντά. Το πανεπιστήμιο θα είναι δημόσιο, αναβαθμισμένο και θα είναι ανοικτό σ’ όλους τους Έλληνες νέους. 
      Ευχαριστώ.
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ. 
      Το λόγο έχει η κ. Παπαρρήγα, Γενική Γραμματέας του Κομμουνιστικού Κόμματος και Πρόεδρος της Κοινοβουλευτικής Ομάδας.
      ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας): Κυρίες και κύριοι Βουλευτές, στο χρόνο που έχω στη διάθεσή μου θα προσπαθήσω να εξηγήσω την πολιτική θέση του Κομμουνιστικού Κόμματος Ελλάδας, απέναντι στη διαδικασία που διερχόμαστε τώρα, την οποία εξέφρασε ο Κοινοβουλευτικός Εκπρόσωπος ο Αντώνης Σκυλλάκος. Συνοψίζεται στη θέση: μομφή και στους δυο, και στην Κυβέρνηση και στην Αξιωματική Αντιπολίτευση. Και επειδή, ακριβώς, αυτή η θέση για μομφή για τους δυο δεν μπορεί να εκφραστεί με βάση την ψηφοφορία η οποία γίνεται, γι’ αυτό και δεν θα συμμετάσχουμε στην ψηφοφορία. Νιώθω, βεβαίως, την ανάγκη να εξηγήσω γιατί -όχι να απολογηθώ- σεβόμενη και τα ερωτηματικά τα οποία μπορεί να υπάρχουν στη Βουλή. Ερωτηματικά δεν υπάρχουν, τοποθετήσεις υπάρχουν πολύ περισσότερο του λαού. Θα ήθελα να εξηγήσω γιατί.
      Κατ’ αρχήν, θα μου πείτε ότι μια πρόταση μομφής αφορά την Κυβέρνηση. Δεν αφορά τα κόμματα της Αντιπολίτευσης. Σωστό. Το πολιτικό πρόβλημα, όμως, της Ελλάδας είναι συγκεκριμένο. Στη σύνθεση του Κοινοβουλίου υπάρχει ένα κόμμα που είναι Κυβέρνηση και μια σειρά από μικρά κόμματα με τα οποία μπορεί κάποιος να έχει διαφωνίες, αλλά στο κάτω-κάτω μέχρι τώρα τα μικρά κόμματα δεν έχουν συμβάλει από κυβερνητικές θέσεις και δεν νομίζω να έχουμε αυταπάτες ότι στις επόμενες εκλογές ότι θα είμαστε εμείς κυβέρνηση αυτοδύναμη –εμείς δεν θα είμαστε ούτε σε συνεργασία, αλλά εν πάση περιπτώσει- ή ότι θα είναι αυτοδύναμη κυβέρνηση του Συνασπισμού. Επομένως, κρίνεται η Νέα Δημοκρατία ως Κυβέρνηση, οπωσδήποτε και ως αξιωματική αντιπολίτευση τα προηγούμενα χρόνια, που έπαιξε σημαντικό ρόλο. Κρίνεται και το ΠΑ.ΣΟ.Κ. ως κυβέρνηση τα προηγούμενα χρόνια και ως διεκδικητής του επίζηλου τίτλου της διακυβέρνησης στις επόμενες εκλογές. Υπάρχει μία απόσταση μεταξύ τους, αλλά, πραγματικά, δεν είναι μεγάλη. Και απ’ αυτήν την άποψη μιλάμε για κόμματα εξουσίας που είχαν την κυβερνητική εξουσία, τη διεκδικούν. Επομένως το πολιτικό πρόβλημα πάνω από όλα συνίσταται στα δύο αυτά κόμματα, ανεξάρτητα από την κριτική που μπορεί να κάνουμε τα μικρότερα κόμματα μεταξύ μας. Δεν είχαμε μέχρι τώρα κυβερνητικές ευθύνες. Οι ευθύνες μας αλλού φαίνονται.
      Κριτήριο για μας δεν είναι ένα θέμα. Σας το λέω ειλικρινά. Αν το ΠΑ.ΣΟ.Κ. είχε μία διαφορετική θέση για το άρθρο 16, θα το συγχαίραμε, αλλά δεν θα αλλάζαμε τη συνολική γνώμη για το ΠΑ.ΣΟ.Κ.. Εκτός αν έκανε πρόταση μομφής στην Κυβέρνηση για το άρθρο 16 και έθετε μόνο αυτό το ζήτημα στην ατζέντα. Τότε θα ψηφίζαμε μαζί με το ΠΑ.ΣΟ.Κ.. Σήμερα από τα ίδια τα πράγματα, από το περιεχόμενο της μομφής κρίνεται συνολικά η πολιτική της Νέας Δημοκρατίας, η πολιτική δηλαδή που εκπροσωπεί τα συμφέροντα του κεφαλαίου. Η Νέα Δημοκρατία δεν είναι ένα κόμμα αποσπασμένο από αυτά τα συγκεκριμένα συμφέροντα που εκπροσωπεί, τα συλλογικά συμφέροντα του κεφαλαίου. 
      Σημείο κρίσης και για τα μεγάλα και για τα μικρά κόμματα και στην αναμεταξύ μας κρίση είναι η στάση απέναντι σ’ αυτό που λέμε κεφάλαιο-εργασία, απέναντι σ’ αυτήν την αντίθεση. Υπάρχει αυτή η αντίθεση και δεν γεφυρώνεται με τίποτα. Κρίνεται στις ιδιωτικοποιήσεις. Κρίνεται στη μάχη σε πιο απλά αλλά μεγάλα θέματα για το λαό, των συλλογικών συμβάσεων. Κρίνεται στο επίπεδο των μισθών, των συντάξεων, του ορίου συνταξιοδότησης. Κρίνεται η αγροτική πολιτική. Κρίνεται η πολιτική απέναντι στους μικρομεσαίους. Κρίνεται οπωσδήποτε η πολιτική στην παιδεία, στην υγεία, στο περιβάλλον. Δηλαδή, κρίνεται η πολιτική στο σύνολο των παραγόντων, που διαμορφώνουν την καθημερινή ζωή του εργαζόμενου, του λαού. Δεν μπορούμε να κόψουμε φέτες και να πούμε «βγάλε ένα και άσε το άλλο», εκτός –ξαναλέω- αν συζητάμε ένα θέμα στην πρόταση μομφής, οπότε εκεί θα μπορούσε κάποιος να δει, ανάλογα με τη στάση που κρατάει η Αντιπολίτευση στο συγκεκριμένο θέμα. Κρίνεται στα θέματα της εξωτερικής πολιτικής: Αιγαίο, Κυπριακό, Βαλκάνια, Αφγανιστάν, Ιράκ, Παλαιστίνη.
Μ’ αυτήν την έννοια, αφού μπαίνει από τα ίδια τα πράγματα εφ’ όλης της ύλης συζήτηση, δεν μπορούμε να διαχωρίσουμε την Κυβέρνηση από την Αξιωματική Αντιπολίτευση, να αναστείλουμε την κριτική μας χθες και σήμερα στο ΠΑ.ΣΟ.Κ. και να επικεντρώσουμε την προσοχή στην Κυβέρνηση.
      Θέλω να σταθώ σε βασικό κριτήριο στα θέματα της δημοκρατίας: κάμερες, τρομονόμοι, παρακολουθήσεις. Εντάξει, από χρόνια δεν υπάρχει στην Κ.Υ.Π. και στην Ε.Υ.Π. τμήμα για το Κ.Κ.Ε. ή για άλλα κόμματα, αλλά παρακολουθήσεις γίνονται. Για εμάς, όμως, υπάρχει ένα κριτήριο βασικό στη δημοκρατία, αυτό που ποτέ δεν ακούγεται μέσα στη Βουλή. Ακούγεται η δημοκρατία για τα πανεπιστήμια και βεβαίως και εμείς γι’ αυτήν παλεύουμε, ακούγονται διάφορα πράγματα για τη δημοκρατία και τη διαφάνεια, αλλά η δημοκρατία στο χώρο εργασίας δεν συζητιέται. Δεν μπορεί να υπάρξει δημοκρατία σε καμία χώρα, σε κανένα κοινωνικό σύστημα, αν δεν υπάρχει ελευθερία -χωρίς καμία δέσμευση- στη δράση του εργαζομένου και στο δημόσιο και στον ιδιωτικό τομέα. Κοιτάξτε, δεν χρειάζεται στους τόπους δουλειάς να υπάρχουν νόμοι, δεν χρειάζεται τίποτα. Το όπλο της απόλυσης είναι μεγάλο όπλο. 
      Και κοιτάξτε, εμείς χαιρόμαστε και είμαστε μέσα στις φοιτητικές κινητοποιήσεις. Δεν λέω ότι είμαστε μόνο εμείς και -αν θέλετε- δεν αισθανόμαστε και κάτι, γιατί δεν το κάνουμε πρώτη φορά. Τι θα γίνει; Μπορούν σήμερα οι εργατοϋπάλληλοι να απεργήσουν, ανάλογα με αυτό που θέλουν να κάνουν; Ένας που αισθάνεται ότι ζει πολύ ωραία δεν θα απεργήσει, δεν θέλει να διακινδυνεύσει τίποτα. Είναι εύκολες οι κλαδικές απεργίες σήμερα; Δεν είναι εύκολες. Οι εργαζόμενοι -το έχω ξαναπεί στη Βουλή- παίρνουν τηλέφωνο στα συνδικάτα και λένε: «Στείλτε επιτροπή απεργιακού αγώνα να μην μας αφήσει να μπούμε, για να δικαιολογηθούμε στον εργοδότη γιατί δεν μπαίνουμε». 
      Αυτό για εμάς είναι το μέτρο της δημοκρατίας. Όλα τα άλλα, όταν μπορείς να έχεις μια κινητικότητα που στην επιτρέπουν ή εν πάση περιπτώσει την κατακτάς χωρίς να βάλεις το ερώτημα: «Θα έχω αύριο να φάω;» και αυτή η κινητικότητα χρειάζεται βεβαίως και αυτή έχει ανάγκη από περισσότερη δημοκρατία, γι’ αυτό και επιχειρείται ότι επιχειρείται για το άσυλο, αλλά πάνω απ’ όλα για εμάς δημοκρατία είναι στους χώρους δουλειάς. Γιατί, αν θέλετε, η νεολαία ως κίνημα από μόνη της δεν μπορεί να έχει κατακτήσεις, αν δεν έχει δίπλα την μεγάλη πλειοψηφία των εργαζομένων, το εργατοϋπαλληλικό κίνημα. Γιατί καταλαβαίνετε ότι ο φοιτητής βγαίνει και διεκδικεί -και καλά κάνει- τη δημόσια παιδεία. Ο πατέρας του μπορεί να κάνει απεργία εναντίον του άρθρου 16; Βεβαίως, εμείς παλεύουμε ακριβώς για να συνειδητοποιήσει ο λαός ότι έχει όπλο στα χέρια του. Μπορεί να χρειάζεται θυσίες. Αυτές δεν είναι καθόλου περιττές. Για εμάς, λοιπόν, κριτήριο, για την Κυβέρνηση είναι το σύνολο της πολιτικής και για όποιο κόμμα φιλοδοξεί να κυβερνήσει επίσης το κριτήριο είναι το σύνολο της πολιτικής. 
      Θα ήθελα να φέρω ένα παράδειγμα σε αυτούς οι οποίοι θυμώνουν. Οι νεοδημοκράτες θυμώνουν, όταν τους λέμε ότι με το ΠΑ.ΣΟ.Κ. έχουν την ίδια πολιτική και αντίθετα. Ας πάρουμε την τελευταία δεκαπενταετία ή εικοσαετία. Κυβέρνηση το ΠΑ.ΣΟ.Κ.. Η Νέα Δημοκρατία δεν ψηφίζει τη μεγάλη πλειοψηφία των νομοσχεδίων. Γιατί δεν την ψηφίζει; Αν δείτε τα Πρακτικά: προσχήματα. Άμα θέλεις να πεις «όχι» σε κάποιον, κάτι θα βρεις: η διαφάνεια, οι πελατειακές σχέσεις. Αν γίνει μια ιδιωτικοποίηση, δεν θεωρεί ότι είναι εγγύηση η ιδιωτικοποίηση που τη θέλει η Νέα Δημοκρατία, γιατί τα έσοδα από την ιδιωτικοποίηση θα πάνε για εισπρακτικούς σκοπούς και όχι για αναπτυξιακούς.
      Δείτε τώρα το ΠΑ.ΣΟ.Κ.. Κυβέρνηση η Νέα Δημοκρατία. Το ΠΑ.ΣΟ.Κ. στη μεγάλη πλειοψηφία δεν ψηφίζει τα βασικά νομοσχέδια. Η αιτιολογία; Επιμέρους θέματα. Υπαρκτά, αλλά επιμέρους. Πού ψήφισαν μαζί; Σε μια σειρά νόμους που είτε κυρώνουν διεθνείς συνθήκες που έχουν σχέση είτε με την πολιτική των Ηνωμένων Πολιτειών και της Ευρωπαϊκής Ένωσης και του ΝΑΤΟ ή τέτοια σχετικά ζητήματα. Εκεί πάνε μαζί, δεν διακινδυνεύουν την κοινοβουλευτική πλειοψηφία. Γιατί το λέω αυτό; Γιατί το «όχι» ή το «ναι» στο Κοινοβούλιο δεν λέει από μόνο του τίποτα. Εξαρτάται γιατί λες «όχι» και γιατί λες «ναι».
      Μπορεί να συμπέσουν κόμματα και στο «όχι» και στο «ναι», αλλά από διαφορετικές αφετηρίες. Τηρουμένων των αναλογιών, δεν θέλω να κάνω και κάποια πιστή μεταφορά, άλλο ήταν το «όχι» του Μεταξά του 1940 και άλλο ήταν το «όχι» του ελληνικού λαού. Επομένως, ας μη μιλάμε για την επιφάνεια των πραγμάτων ή ακόμα και για τα συνθήματα. Η αντιπαράθεση ανάμεσα στα δύο κόμματα είναι ένας οξύτατος ανταγωνισμός, σαφώς για τη διακυβέρνηση, ποιος θα είναι στην Κυβέρνηση. Αν θέλετε είναι ο ίδιος ανταγωνισμός που γίνεται στο πεδίο της οικονομίας ανάμεσα σε μεγάλα μονοπωλιακά συγκροτήματα. Την ίδια πολιτική έχουν για παράδειγμα οι ιδιοκτήτες των σούπερ μάρκετ. Την ίδια πολιτική έχουν οι διάφοροι εταίροι, οι διάφορες επιχειρήσεις, που φιλοδοξούν για παράδειγμα να εξαγοράσουν μία άλλη επιχείρηση. Ο ένας τραπεζικός όμιλος τσακώνεται με τον άλλο. Είναι σκληροί ανταγωνιστές με όλα τα μέσα. 
      Εδώ ξέρουμε πάρα πολύ καλά –δε μιλώ για την Ελλάδα, γιατί δεν έχω τέτοιο παράδειγμα- ότι διεθνώς μέχρι και το συνδικάτο του εγκλήματος είναι στην υπηρεσία μεγάλων πολυεθνικών ομίλων, προκειμένου να εξοντώσουν τον αντίπαλο. Και μια σειρά σκάνδαλα που βγαίνουν στην επιφάνεια, αυτά είναι ακριβώς. Τα  βγάζουν μεταξύ τους. Υπαρκτά ή ανύπαρκτα, δεν ξέρω, δεν μπαίνω σε αυτή τη λογική. Οπωσδήποτε η μεγάλη πλειοψηφία είναι υπαρκτά σκάνδαλα. 
      Επομένως, υπάρχει ένας τέτοιος ανταγωνισμός. Εμείς δεν μπορούμε να μπούμε ανάμεσα σε αυτόν τον ανταγωνισμό και να διαλέξουμε τον καλύτερο. Η Νέα Δημοκρατία, για παράδειγμα με όλα τα μέσα, βεβαίως, προωθεί την πολιτική των λεγόμενων μεταρρυθμίσεων. Μα, δεν υπάρχει μεταρρύθμιση που να μην ωφελεί τους επιχειρηματίες. Δεν υπάρχει μεταρρύθμιση που να μην πλήττει άμεσα ή έμμεσα το λαό. Και δεν τον πλήττει σήμερα, αλλά υποθηκεύει και το μέλλον του για πολύ. Βεβαίως, η Νέα Δημοκρατία θα επιθυμούσε να προωθήσει την πολιτική της με το «καρότο». Αλλά όταν δεν μπορεί με το «καρότο» θα χρησιμοποιήσει και το μαστίγιο.
      Εμφανίζεται και λέει στο ΠΑ.ΣΟ.Κ. ότι έχει τα συγχαρητήρια διάφορων οργανισμών και εταιρειών που κάνουν τη διεθνή αξιολόγηση των χωρών. Το δεχόμαστε. Και το ΠΑ.ΣΟ.Κ. είχε τέτοιες θετικές αξιολογήσεις. Μα, οι αξιολογητές ένα κριτήριο έχουν, πόσο φθηνή γίνεται η εργατική δύναμη και πόσο μεγαλώνουν τα κέρδη. Εμείς δεν αισθανόμαστε καθόλου υπερήφανοι γι’ αυτές τις αξιολογήσεις. Είναι αξιολογήσεις με συγκεκριμένο κριτήριο. 
      Η Κυβέρνηση, λοιπόν, αυτήν την περίοδο χρησιμοποιεί και για το  πανεπιστημιακό φοιτητικό κίνημα, αλλά και για το εργατικό κίνημα –θα το πω καθαρά- τη συκοφαντία. Τις καταλήψεις που είναι μορφή πάλης, τις απεργίες, τους αποκλεισμούς δρόμων, που είναι και αυτή μορφή πάλης –άλλωστε σε τέτοιες μορφές πάλης πήγαν και νεοδημοκράτες στο παρελθόν- τις ταυτίζει με τη δράση των κουκουλοφόρων. Και εμείς θα το ξαναπούμε, την κουκούλα την φοράνε για να κρυφτούν από το κίνημα και όχι για να κρυφτούν από τις δυνάμεις καταστολής. Απόδειξη ότι ποτέ δεν πιάνονται. Άμα έχεις μια κουκούλα, είναι σίγουρο ότι δεν θα πιαστείς. 
      Αυτά, λοιπόν, τα συγχαρητήρια, τα οποία παίρνει η Κυβέρνηση, για μας είναι απόδειξη της αντιλαϊκής πολιτικής της. Τι να κάνουμε τώρα; Να διαλέξουμε να πάμε με τη μομφή που θέλει το ΠΑ.ΣΟ.Κ. ή να πάμε και με το ΠΑ.ΣΟ.Κ. εναντίον της Νέας Δημοκρατίας; Δηλαδή το ΠΑ.ΣΟ.Κ. των καλών ιδιωτικοποιήσεων, δηλαδή το ΠΑ.ΣΟ.Κ. των καλών συλλογικών συμβάσεων, δηλαδή το ΠΑ.ΣΟ.Κ. της ευελφάλειας. Το ΠΑ.ΣΟ.Κ. αμέσως «ρουφάει». Και η Νέα Δημοκρατία. Όποιος όρος βγει στην Ευρωπαϊκή Ένωση που συσκοτίζει  ταξικά τα πράγματα ευελφάλεια, ευελιξία λέει και ασφάλεια. Ευελιξία και ασφάλεια είναι φθηνή εργατική δύναμη, ευέλικτες μορφές εργασίας. Είναι αυτές οι συμβάσεις της μισής ώρας που υπογράφουν οι καθαρίστριες στα σχολεία. Αλλά, λέει, «θα έχεις ασφάλεια».
      Τώρα πώς μπορεί να έχει ασφάλεια ο φτωχός και ο άνεργος, δεν μπορούμε να το καταλάβουμε. Με ποιο ΠΑ.ΣΟ.Κ. να πάμε υπέρ; Με το ΠΑ.ΣΟ.Κ. του σχεδίου Ανάν; Με το ΠΑ.ΣΟ.Κ. που εμφανίζεται στο Λίβανο ο Πρόεδρός του, σαν Πρόεδρος της Σοσιαλιστικής Διεθνούς και είναι με την κυβέρνηση του Λιβάνου, με το συγκεκριμένο άνθρωπο που τοποθέτησαν εκεί οι Ηνωμένες Πολιτείες, παρέα με τη Γαλλία; Με το ΠΑ.ΣΟ.Κ. που λέει «οι Παλαιστίνιοι και οι Ισραηλινοί να είστε ψύχραιμοι μεταξύ σας, να τα βρείτε θύτης και θύμα»; Με το ΠΑ.ΣΟ.Κ. που υποστηρίζει αυτό που κάνει και η Νέα Δημοκρατία, τη δημιουργία ενός κράτους-προτεκτοράτου στα Βαλκάνια του Κοσσυφοπεδίου; Εγώ, λέει «θέλω προτεκτοράτα που προέρχονται με βελούδινο τρόπο», δηλαδή με πιστόλι στον κρόταφο. Αυτός είναι βελούδινος τρόπος!
      Δεν μπορούμε να πάμε με κανέναν και να το ξεκαθαρίσουμε. Μέσα στη Βουλή τους δύο τους ταυτίζουμε στα βασικά ζητήματα. Υπάρχουν διαφορές τακτικής, χειρισμών, οι ανθρώπινες μπορεί να πει κανένας διαφορές, που υπάρχουν και μέσα στο ίδιο το κόμμα. Έξω όμως από τη Βουλή, εμείς δεν διαχωρίζουμε τον κόσμο σε νεοδημοκράτες, πασόκους, Κ.Κ.Ε. και Συνασπισμός ή ό,τι άλλο. Καμία τέτοια διαφορά. Ταυτίζουμε τα δύο κόμματα μέσα στη Βουλή και προσπαθούμε, πραγματικά, οι εργαζόμενοι σαν μια γροθιά να αντιταχθούν σε αυτήν την πολιτική. Είναι δύσκολο. 
      Πολλές φορές λένε οι εργαζόμενοι «να ενωθούμε, ανεξάρτητα από πολιτικές και ιδεολογικές θέσεις». Από μία πλευρά, αυτό είναι σωστό, διότι στο ίδιο καζάνι βράζουν, ανεξάρτητα ποιο κόμμα ψηφίζουν, όμως –και αυτή είναι η αλήθεια- δεν μπορείς να επιλύσεις προβλήματα και να κάνεις ένα κίνημα συσπειρωμένο και δυνατό, ανεξάρτητα από τις ιδεολογικές και πολιτικές θέσεις. Διότι, όπως και να το κάνουμε, όταν χρόνια κινείσαι ανάμεσα στα δύο κόμματα και είσαι εργάτης, είσαι φτωχός αγρότης, είσαι φτωχός μικρομεσαίος, είσαι φοιτητής και σπουδαστής και βλέπεις τι γίνεται, όχι μόνο με το άρθρο 16  -και το άρθρο 16 να μην περάσει, η ιδιωτικοποίηση θα έρθει, υπάρχουν άλλες κοινοτικές οδηγίες- γενικά, όταν λες «εγώ στο κίνημα θέλω εκείνο, αλλά στο πολιτικό επίπεδο ακολουθώ τα δύο κόμματα εναλλάξ», τότε υπονομεύεις τα συμφέροντά σου και την αποτελεσματικότητα του κινήματος. 
      Έτσι, λοιπόν, εμείς παλεύουμε για να επιλυθούν τα συμφέροντα όλων, άλλωστε δεν είναι δυνατόν να γίνει αυτό με βάση τις κομματικές ταμπέλες, αλλά να το πούμε καθαρά, πραγματικά έχουμε αγώνες σημαντικούς, αλλά ο λαός και το λαϊκό κίνημα έχει να αντιμετωπίσει πολύ σκληρό και πολυμέτωπο αντίπαλο. Και αυτό που έχει πολύ μεγάλη σημασία είναι οι αγώνες, ώστε να κατακτά έστω και κάτι μικρό, αλλά να μην έχει καμία αυταπάτη για τους δύο! 
      Ευχαριστώ.
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ., κ. Χαράλαμπος Καστανίδης.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κυρίες και κύριοι συνάδελφοι, το ΠΑ.ΣΟ.Κ. ζήτησε πρόωρες εκλογές και ως έμπρακτη απόδειξη του αιτήματός του κατέθεσε πρόταση μομφής σε βάρος μιας Κυβέρνησης, της οποίας η πολιτική επισωρεύει διαρκώς προβλήματα στη χώρα. Διατυπώνοντας την μείζονα πρόταση των εκλογών, διακήρυξε ταυτόχρονα ότι δεν έχει καμία σημασία πλέον η παραμονή του στη συζήτηση για την Αναθεώρηση του Συντάγματος, διότι αν προσφύγουμε σε εκλογές, η πρόταση της Αναθεωρήσεως θα κριθεί από το εκλογικό Σώμα, κάτι που επιθυμούμε βαθύτατα!
      Από την πρώτη στιγμή που διατύπωσε το ΠΑ.ΣΟ.Κ. τη σαφή του θέση, η προπαγάνδα της Νέας Δημοκρατίας επεχείρησε να μεταθέσει αλλού τις εντυπώσεις και τη συζήτηση. Τι ισχυρίζονται μέχρι τώρα οι αγορητές της Νέας Δημοκρατίας καθ’ υπόδειξη του Μαξίμου; Ότι το ΠΑ.ΣΟ.Κ. υπέβαλε πρόταση μομφής, απεχώρησε από την αναθεωρητική διαδικασία και ζήτησε εκλογές, διότι μ' αυτό τον τρόπο θέλει να αντιμετωπίσει το εσωκομματικό του πρόβλημα, που αφορά τις διαφωνίες σχετικά με το άρθρο 16. 
      Αλλά, κυρίες και κύριοι συνάδελφοι, όταν κανείς χάνει την ψυχραιμία του, χάνει ταυτόχρονα και την διαχείριση της λογικής. Η απάντηση είναι εξαιρετικά εύκολη και απλή. Αν ο Πρόεδρος του ΠΑ.ΣΟ.Κ. και το ΠΑ.ΣΟ.Κ. ήθελαν απλώς να υπερβούν εσωκομματικά προβλήματα, θα αποφάσιζαν μόνο ένα πράγμα, να αποχωρήσουν από τη συζήτηση για την Αναθεώρηση.
      Η Κοινοβουλευτική Ομάδα του ΠΑ.ΣΟ.Κ. υπερβαίνουσα το επιχείρημά σας, κάνει μία μείζονα κίνηση. Καταθέτει πρόταση μομφής και ταυτόχρονα ζητάει εκλογές. 
      Αν ενδιαφέρεσαι να λύσεις εσωκομματικό πρόβλημα, επιλέγεις μία απλή τακτική κίνηση: δεν συμμετέχεις στην Αναθεώρηση. Δεν προχωράς όμως στο αίτημα κρίσης των πολιτικών κομμάτων από τον ελληνικό λαό με προσφυγή σε πρόωρη εκλογική διαδικασία.
      Εξάλλου, κυρίες και κύριοι συνάδελφοι, ποιο εσωκομματικό πρόβλημα θα είχε να αντιμετωπίσει το ΠΑ.ΣΟ.Κ.; Εδώ αναδεικνύεται μία μείζων διαφορά στον πολιτικό πολιτισμό των κομμάτων. Είναι γνωστό πως σε ό,τι αφορά το άρθρο 16, ευθύς εξαρχής ο Πρόεδρος του ΠΑ.ΣΟ.Κ. είπε ότι είναι ελεύθεροι οι Βουλευτές του, αν θέλουν να εκφράσουν διαφορετική άποψη, να την εκφράσουν κατά την ψηφοφορία. 
      Αντίθετα, όταν συζητήθηκε το άρθρο 24 στην Επιτροπή Αναθεώρησης και έξι συνάδελφοι της Νέας Δημοκρατίας εξέφραζαν ελευθέρως την άποψή τους, είδαμε ηγετικούς κομματικούς παράγοντες να προσπαθούν να τους «συνετίσουν» και να τους υποδείξουν τάχα το καθήκον τους. Δεν άντεξαν την διαφωνία και διαφωνώ πλήρως με αυτούς οι οποίοι ισχυρίζονται ότι η έκφραση γνώμης από τους Βουλευτές συνιστά ανταρσία. 
      Ας αποδεχθούμε ότι ο Βουλευτής οποιουδήποτε κόμματος είναι οπλισμένος πρώτα απ’ όλα με τη συνείδησή του και σύμφωνα με αυτή πράττει. Ε, λοιπόν, αυτήν την απλή συνταγματική επιταγή δεν μπόρεσε να την αναγνωρίσει, στην συζήτηση του άρθρου 24, η ηγεσία της Νέας Δημοκρατίας. Δείτε τη διαφορά νοοτροπίας. Δεν έχω ίσως άλλη καλύτερη απόδειξη για να σας εξηγήσω ότι δεν διαχειριζόμαστε κανένα εσωκομματικό πρόβλημα.
      Ακούω, επίσης, μονότονα αυτές τις μέρες να διακηρύσσουν οι Υπουργοί της Νέας Δημοκρατίας: «θέλουμε τη συναίνεσή σας, θέλουμε τις ιδέες σας, γιατί δεν είσαστε κοντά μας;». Η απάντηση είναι εξαιρετικά απλή. Μπορεί αυτό να το διακηρύσσετε, αλλά δεν το πιστεύετε. Γιατί αν το πιστεύατε, κάτι απ’ αυτά που σας υπέδειξε το ΠΑ.ΣΟ.Κ. τρία χρόνια τώρα θα το είχατε αποδεχτεί. Δεν υπάρχει πρόταση νόμου του ΠΑ.ΣΟ.Κ. που κατετέθη από τη Κοινοβουλευτική του Ομάδα και να έχετε συμφωνήσει. 
      Προτείναμε σχέδιο για τη διαχείριση του προβλήματος της ανεργίας στις φθίνουσες περιοχές. Το απορρίψατε. Προτείναμε πρόταση νόμου για την καταβολή του επιδόματος θέρμανσης. Την απορρίψατε. Προτείναμε συγκεκριμένο θεσμικό πλαίσιο για τη διαφάνεια. Το απορρίψατε. Προτείναμε συγκεκριμένο πλαίσιο δεκαπέντε σημείων για την παιδεία. Δεν το συζητάτε. 
      Σε ό,τι δε αφορά την Αναθεώρηση, σας προτείναμε σειρά προτάσεων και ιδεών –προτάσεις και ιδέες μάλιστα που στο παρελθόν ο Πρωθυπουργός τις εδέχθη- και τις απορρίψατε και αυτές. Τότε γιατί ζητάτε συναίνεση; Επί ποίου θέματος ζητάτε να συμφωνήσουμε, αφού δεν υπάρχει κανένα προκαθορισμένο αντικείμενο συμφωνίας;
      Θα σας δώσω, κυρίες και κύριοι συνάδελφοι, ένα παράδειγμα. Φαντάζομαι ότι ο Πρωθυπουργός συμφωνεί με δημοψηφίσματα, τα οποία προέρχονται από πρωτοβουλία του λαϊκού παράγοντα. Και υποθέτω ότι συμφωνεί, διότι δεν θα προσέτρεχε πριν από μερικά χρόνια να υπογράψει, μαζί με εκατομμύρια άλλους, πρόταση της Ορθόδοξης Εκκλησίας εναντίον της κίνησης του ΠΑ.ΣΟ.Κ. για τη μη αναγραφή του θρησκεύματος στις ταυτότητες. 
      Βασικά, συνεπώς, υποθέτω ότι ο κύριος Πρωθυπουργός συμφωνεί με την ιδέα δημοψηφίσματος που μπορεί να προέρχεται από πρωτοβουλία του λαϊκού παράγοντα, όπως συμβαίνει στην Ιταλία. 
      Ε, λοιπόν, στην αναθεωρητική μας πρόταση το υποδείξαμε και το υποδεικνύουν και τα υπόλοιπα κόμματα της Αριστεράς. Το σύνολο του προοδευτικού πολιτικού κόσμου συμφωνεί. Ας δώσουμε την ευχέρεια σε περιόδους κρίσης για πολύ σοβαρά θέματα, όταν ο λαϊκός παράγων το επιθυμεί να γίνεται δημοψήφισμα. Το απορρίπτετε και αυτό. 
      Την απλή αρχή να καταργήσουμε διατάξεις σχετικές με τον προσηλυτισμό, ενώ συμφωνούν Βουλευτές της Νέας Δημοκρατίας, δεν τη δέχεστε. Επί ποίου, λοιπόν, θέματος να συμφωνήσουμε και ζητάτε τη συναίνεσή μας; 
      Διαπιστώνω εξαιρετικό ενδιαφέρον της Νέας Δημοκρατίας για τα προβλήματα που έχει δήθεν το ΠΑ.ΣΟ.Κ., αλλά πρώτη φορά βλέπω ένα κόμμα που κυβερνά να διακηρύσσει τα προβλήματα του αντιπάλου και να μην τα εκμεταλλεύεται.
Θα επικαλεσθώ τον Κλαούζεβιτς. Αν, κυρίες και κύριοι συνάδελφοι, η πολιτική είναι η επέκταση, η συνέχεια του πολέμου με ειρηνικά μέσα, τότε είναι αξιοπερίεργο που σ’ αυτόν τον ιδιότυπο πόλεμο η Νέα Δημοκρατία δεν αξιοποιεί τα μειονεκτήματα του αντιπάλου της, δηλαδή τα προβλήματα του ΠΑ.ΣΟ.Κ.. Ιδού, λοιπόν, δόξα λαμπρή μπροστά σας! Αξιοποιήστε τα μειονεκτήματά μας και ας προστρέξουμε στο λαό να κριθούμε. Αντί, λοιπόν, να διακηρύσσετε τα προβλήματά μας, ελάτε να απευθυνθούμε στον ελληνικό λαό για να διαπιστώσουμε ποιο θα είναι το αποτέλεσμα της λαϊκής κρίσης. Πάμε λοιπόν σε εκλογές. 
      Τι θα μπορούσε να απαντήσει ο κ. Καραμανλής; Ο κ. Καραμανλής υποθέτουν ορισμένοι ότι θα μπορούσε να απαντήσει: «Εγώ δεν παίζω με τους θεσμούς και την ομαλότητα». Λάθος απάντηση ενός πιστού μαθητή του Μαζαρίνου, όπως θα αποδείξω σε λίγο. Διότι  ο Μαζαρίνος υποδεικνύει: «συγκράτησε τους φόβους σου, έλεγξε τα συναισθήματά σου και μίλησε γι’ αυτό ακριβώς που φοβάσαι». Άρα, δεν θα ήταν σωστή αυτή η απάντηση του κ. Καραμανλή. Ο κ. Καραμανλής θα μιλήσει γι’ αυτό ακριβώς που φοβάται, πιθανότατα για εκλογές, προκαλώντας: «Θα τελειώσω το αναθεωρητικό εγχείρημα και μετά ζητήστε μου και πάλι εκλογές». Του διαμηνύουμε, λοιπόν, ότι το αίτημά μας για εκλογές είναι διαρκές και τώρα και σ’ έναν μήνα, μέχρις ότου να προσέλθει στην κάλπη!
      (Χειροκροτήματα από την πτέρυγα του ΠΑ.ΣΟ.Κ.)
      Τώρα, κυρίες και κύριοι συνάδελφοι, θα μου επιτρέψετε να προχωρήσω στην αποκατάσταση της αλήθειας. Προηγουμένως επεχείρησα την αποκατάσταση της λογικής. Γιατί ζητούμε μέσω της προτάσεως μομφής πρόωρη προσφυγή στις κάλπες; Διότι έχουμε μια Κυβέρνηση που μειώνει το κύρος της χώρας, που φορτώνει τις πλάτες του ελληνικού λαού με απειράριθμα προβλήματα, που ελαττώνει τις προσδοκίες. Και αυτό το κάνει χωρίς συναίσθηση της ευθύνης της και των ελαττωμάτων της. Το κάνει, μάλιστα, υποκρινόμενη ότι παράγει θεάρεστο έργο, αντιστρέφοντας την έννοια των λέξεων και καταστρέφοντας την εικόνα της πολιτικής. Επιτρέψτε μου αυτό να το αποδείξω.
      Σε μια επιστολή του ο αείμνηστος Κωνσταντίνος Καραμανλής εξομολογούνταν σ’ έναν φίλο του ότι  πείρα είναι συνήθως το όνομα που δίνουν οι άνθρωποι στα λάθη τους. Σας ερωτώ: Ποιο λάθος έχετε αναγνωρίσει μέχρι τώρα στην τριετή διακυβέρνησή σας; Για να συμπεράνουμε ποια πείρα έχει κτηθεί από την Κυβέρνησή σας. Διότι η  άπειρη Κυβέρνηση εξακολουθεί να οδηγεί τη χώρα σε αδιέξοδο. Διότι δεν ομολογεί κανένα λάθος της. 
      Προσέξτε τι είπαν όλες αυτές τις ημέρες οι Υπουργοί: «Το έλλειμμα το μειώσαμε, το χρέος το μειώσαμε, την ανεργία τη μειώνουμε, την ανάπτυξη την αυξάνουμε». «Τα έργα υπερπενταπλασιάζονται» είπε ο κ. Σουφλιάς. Όλα συντελούνται σ’ ένα ιδανικό καθεστώς. «Καμιά φορά», λένε με χαμηλόφωνο ύφος, «μας ξεφεύγει και κάποιο πρόβλημα». Είναι το χαμηλόφωνο ύφος των αισχυντηλών ανθρώπων, είναι η συμπεριφορά της μιμόζας της αισχυντηλής. Εφαρμόζετε το δόγμα του Λαροσφουκώ. ομολογείστε τα μικρά σας ελαττώματα στον κόσμο, για να μην αποκαλύψετε ποτέ τα μεγάλα σας ελαττώματα. Εμείς, λοιπόν, ζητάμε εκλογές για να αποδείξουμε τα μεγάλα σας ελαττώματα και να σας κρίνει ο ελληνικός λαός.
      Κάποτε ρώτησαν, κυρίες και κύριοι συνάδελφοι, έναν Κινέζο πολιτικό ποια είναι η φιλοδοξία του, ποιο έργο θέλει να παράξει. Και απάντησε: «Η φιλοδοξία μου είναι να βοηθήσω να αποκατασταθεί η έννοια των λέξεων».
      Τι έχετε κάνει σε συνθήκες αφόρητης υποκρισίας; Εφαρμόσατε –κι εδώ ο κ. Καραμανλής είναι άριστος μαθητής του Μαζαρίνου- την προμετωπίδα του «Εγχειριδίου του Πολιτικού», που έγραψε αυτό το «εκλεκτό παιδί» της παπικής Εκκλησίας: «Υποκρίνου και απόκρυβε», δηλαδή να υποκρίνεσαι και να αποκρύπτεις. Σκοπός του ήταν να υποδείξει στον κ. Καραμανλή τούτο το «μέγιστο μάθημα», όπως λέει, ήγουν: «Κάνε ό,τι μπορείς για να υποκρίνεσαι. Να υποκρίνεσαι όσο γίνεται πως είσαι ό,τι δεν είσαι και πως δεν είσαι ό,τι πραγματικά είσαι». 
      Αυτό κάνει ο κ. Καραμανλής. Υποκρίνεται! Κάνει το σεμνό, τον αφελή, τον εγκάρδιο, τον καλόπιστο και οι δημόσιοι λόγοι του είναι γεμάτοι από αμφισημίες ώστε κανένας ποτέ να μην καταλαβαίνει τι θέλει! Πέτυχε την αντιστροφή της έννοιας των λέξεων, οδήγησε σε καταστροφή της πολιτικής και της χώρας, το μέγιστο μάθημα της υποκρισίας που είναι η διδαχή του Μαζαρίνου. 
      Κυρίες και κύριοι συνάδελφοι, σεμνότητα και ταπεινότητα -σας μιλώ για τις διακηρύξεις σας- δεν είναι η φιλαρχία, δηλαδή η συγκρότηση πάσης φύσεως μηχανισμών, για να αναπαραχθείτε στην εξουσία. Σεμνότητα και ταπεινότητα είναι το να υπηρετείς το δημόσιο συμφέρον σταθερά, χωρίς ποτέ να το διακηρύσσεις. 
      Σας κάναμε πρόταση μομφής, για να δείξουμε στον ελληνικό λαό ότι εσείς τη σεμνότητα και την ταπεινότητα την ταυτίσατε με τη φιλαρχία και ζητούμε εκλογές, για να δείξουμε ότι η αρετή του ΠΑ.ΣΟ.Κ. είναι να υπηρετεί το δημόσιο συμφέρον, χωρίς να το διακηρύσσει! 
      (Χειροκροτήματα από την πτέρυγα του ΠΑ.ΣΟ.Κ.)
      Μιλήσατε για ηθικοποίηση της πολιτικής, αλλά η ηθική της πολιτικής δεν είναι ο αμοραλισμός, δεν είναι η κυνική αρπαγή του πλούτου από τις τριάδες των «κουμπάρων» ούτε η κυνική κατασπατάληση των πόρων με την αγορά της «FINANSBANK», της P&K και της «ΓΕΡΜΑΝΟΣ». Η ηθική της πολιτικής είναι κυρίως η ηθική της ευθύνης. 
      Σας κάναμε πρόταση μομφής, για να δείξουμε στον ελληνικό λαό ότι ταυτίσατε την ηθική με τον αμοραλισμό και τον κυνισμό και ζητάμε εκλογές για να καταδείξουμε ότι το ΠΑ.ΣΟ.Κ. είναι αυτό που αισθάνεται ότι η ηθική της πολιτικής είναι η ηθική της ευθύνης.
      Μεταρρύθμιση –γιατί και αυτό το εξαγγείλατε- δεν είναι η εγκαθίδρυση της αδικίας, όπως έχετε κάνει παραδείγματος χάριν με τη φορολογία του εισοδήματος, όταν αφαιρέσατε φόρους από τις χίλιες πεντακόσιες μεγάλες επιχειρήσεις 1.000.000.000 ευρώ και την ίδια στιγμή, αυξάνοντας το Φόρο Προστιθέμενης Αξίας, επιβαρύνατε με 1.000.000.000 ευρώ τους φτωχούς πολίτες. Η μεταρρύθμιση είναι η διαρκής προσπάθεια για την αλλαγή της ζωής μας προς το καλύτερο. 
      Σας κάνουμε πρόταση μομφής, για να δείξουμε ότι εσείς τη μεταρρύθμιση την ταυτίσατε με την εγκαθίδρυση του αδίκου και ζητούμε εκλογές, για να σας δείξουμε ότι η μεταρρύθμιση για το ΠΑ.ΣΟ.Κ. είναι πράγματι η αλλαγή προς το καλύτερο.
      Μιλάτε για ανταγωνισμό, αλλά ο ανταγωνισμός, κύριοι συνάδελφοι της Νέας Δημοκρατίας, δεν είναι η εξόντωση του ανθρώπου. Εσείς εφαρμόζετε το δόγμα του Σαρνόφ: «ο ανταγωνισμός παράγει καλύτερα προϊόντα και χειρότερους ανθρώπους». Εμείς σας λέμε ότι ο ανταγωνισμός υπάρχει για να βελτιώνεται η οικονομία και οι άνθρωποι σε δίκαιο καθεστώς να κατανέμουν μεταξύ τους το προϊόν του μόχθου τους. 
      Σας κάναμε πρόταση μομφής, γιατί ταυτίσατε τον ανταγωνισμό με την εξόντωση του ανθρώπου, ενώ εμείς θέλουμε δίκαιη κατανομή του πλούτου. 
      Κυρίες και κύριοι συνάδελφοι, κλείνω με δυο μόνο μαθήματα, τα οποία ποτέ δεν μάθατε και απευθύνομαι στον κ. Καραμανλή που όφειλε να τα ξέρει ως μαθητής του Μαζαρίνου. 
      Το πρώτο μάθημα είναι ότι αν κάποιος φαύλος γίνει αίφνης ενάρετος, οφείλεις να τον υποπτεύεσαι. Αυτό δεν το υποπτεύθηκε ποτέ στη ζωή του ο κ. Καραμανλής. Το δεύτερο μάθημα που δεν μάθατε είναι ότι οι περισσότεροι ψεύτες, όταν χαμογελούν και στο μάγουλό τους σχηματίζονται λακκάκια. Σας υποδεικνύω να κοιτάξετε τον καθρέφτη να δείτε πόσα λακκάκια σχηματίστηκαν, για να καταλάβετε γιατί κάνουμε πρόταση δυσπιστίας και ζητούμε πρόωρες εκλογές!
      (Ζωηρά χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Μαγγίνας.
      ΒΑΣΙΛΕΙΟΣ ΜΑΓΓΙΝΑΣ: Κυρία Πρόεδρε, κυρίες και κύριοι συνάδελφοι, εγώ θα σας μιλήσω απλά. Δεν χρειάζομαι τα περίτεχνα ούτε του Κλαούσεβιτς ούτε του Μαζαρίνου ούτε του Λαροσφουκώ –ίσως να παραλείπω και κάποιον- και θα σας πω ότι η συσπείρωση στελεχών, κύριοι συνάδελφοι, η υπέρβαση εσωκομματικών προβλημάτων, ακόμη και η επίδειξη αντιπολιτευτικού μένους, είναι ζητήματα τα οποία κατά καιρούς απασχολούν τις πολιτικές παρατάξεις, ιδίως όταν αυτές βρίσκονται στην αντιπολίτευση.
      Δεν είναι συνεπώς παράλογο και εσείς, κύριοι συνάδελφοι του ΠΑ.ΣΟ.Κ., να τους επιδιώκεται αυτούς τους στόχους. Εμείς ειλικρινώς προσεγγίζουμε με κατανόηση και τα προβλήματα και τις προσπάθειές σας.
Καθώς, όμως, ολοκληρώνεται η συζήτηση επί της προτάσεως που καταθέσατε, είναι αμφίβολο αν και αυτούς τους θεμιτούς, ας πούμε, στόχους καταφέρατε να τους επιτύχετε. Είναι τόσο τετριμμένες και συχνά αντιφατικές οι απόψεις που διατυπώθηκαν, ώστε η όλη σας προσπάθεια δεν αποπνέει την απαιτούμενη σοβαρότητα και υπευθυνότητα. 
      Με ένα λόγο: Δεν μπορείτε να πείσετε. Δεν έχετε πολιτικό στίγμα. Δεν έχετε συνολική πολιτική πρόταση. Επιτίθεστε, επικρίνετε, συχνά καταφεύγετε και σε πολιτικές ύβρεις περιοριζόμενοι έτσι στο ρόλο του πολιτικού παρατηρητή ο οποίος αναλύει, ασκεί κριτική, αλλά δεν μπορεί να διατυπώσει πολιτική πρόταση. 
      Εμείς, πάντως, σας ευχαριστούμε, κυρίες και κύριοι συνάδελφοι. Τέτοιες ευκαιρίες προβολής του κυβερνητικού μας έργου είναι πάντοτε ευπρόσδεκτες. Από την πλευρά σας για μια ακόμα φορά επαναβεβαιώνετε την πολιτική σας ανεπάρκεια. 
      Επειδή ορισμένοι συνάδελφοι του ΠΑ.ΣΟ.Κ. μίλησαν για επίθεση κατά της συνταγματικής νομιμότητας θα πρέπει από την αρχή να σας πω ότι δεν τιμά ένα κόμμα της Αξιωματικής Αντιπολίτευσης, που επί χρόνια βρέθηκε στην κυβέρνηση, το γεγονός ότι περιφρονείτε τους θεσμούς και δηλώνετε ότι δεν θα πάρετε μέρος στις συζητήσεις για την αναθεώρηση του Συντάγματος στην Ολομέλεια. Είναι δε τόσο το αντιπολιτευτικό σας μένος, αλλά και η πολιτική επιπολαιότητα, ώστε δεν αντιλαμβάνεστε δύο απλά πράγματα. Το πρώτο ότι πολιτικά είναι τουλάχιστον παράδοξο ένα κόμμα που προτείνει αναθεωρητέες διατάξεις να μην προσέρχεται να τις υπερασπιστεί. Και το δεύτερο ότι με την απουσία σας πολλές διατάξεις που πιθανότατα θα έρχονταν στην Ολομέλεια με αρνητική εισήγηση, προτείνονται τώρα θετικά. Δηλαδή στην ουσία μας διευκολύνετε. 
      Εκτοξεύετε, όμως, και βαρύτατες πολιτικές ύβρεις και κατά την προσφιλή σας τακτική προσφεύγετε στο παρελθόν. Εμείς δεν θα σας ακολουθήσουμε.  Αν και υπάρχουν τουλάχιστον δύο τρεις περιπτώσεις απαράδεκτες, σχεδόν πραξικοπηματικές, δικής σας συμπεριφοράς και για μείζονος σημασίας ψηφοφορίες, όπως η εκλογή Προέδρου της Δημοκρατίας. 
      Κυρίες και κύριοι συνάδελφοι, πολλοί Βουλευτές του ΠΑ.ΣΟ.Κ. μίλησαν για αναξιοκρατία, αλλά και για διαφθορά. Λυπούμαι, αλλά σας το έχω ξαναπεί. Δύο λέξεις πρέπει κατ’ εξοχήν να αποφεύγετε να χρησιμοποιείτε: κομματισμός και διαφθορά. Όταν αναφέρεστε στα θέματα αυτά κανείς δεν σας πιστεύει. Γελάνε πολλοί και από αυτούς που σας ψηφίζουν, όταν εσείς προσπαθείτε να εμφανίζεστε υπερασπιζόμενοι την αξιοκρατία και τη διαφάνεια. Το θέμα δεν έχει να κάνει με πρόσωπα. Είναι η αποφορά ενός συνόλου, το παρελθόν μιας πολυετούς διακυβέρνησης. Μιλάτε εσείς για «κουμπάρους» και για «Πανάγους» και δεν αντιλαμβάνεστε ότι πέρα από μια ατυχή συγκυρία και καταδικαστέες ενέργειες και ίσως πρόσωπα, το μόνο που πετυχαίνετε στα μάτια του πολίτη είναι να αναδεικνύετε την τεράστια διαφορά που μας χωρίζει. Εμείς αποκαλύπτουμε και στέλνουμε στη δικαιοσύνη οποιονδήποτε παρανομεί, ανεξάρτητα από την κομματική του ιδιότητα ή την όποια σχέση του  με τον οποιοδήποτε. Εσείς συστηματικά και επί μακρόν κρύβατε και συγκαλύπτατε.
      Για το μεγάλο θέμα της παιδείας είπατε επίσης πολλά. Ουσιαστικά, όμως, δεν έχετε θέσεις. Τα μεν σημεία προτάσεων του Προέδρου σας, που θεωρήσατε μάλιστα τόσο σημαντικά, ώστε με πληρωμένες καταχωρήσεις να τα δημοσιεύσετε στον Τύπο, είναι τόσο αόριστα και ανώδυνα, ώστε αν και ορθά, δεν συνεισφέρουν πολλά πράγματα. Μένει η αμφιλεγόμενη συμφωνία σας στο άρθρο 16 από την οποία, μετά την τελευταία ομιλία του Προέδρου σας, είναι πιθανό ότι υπαναχωρείτε, που σημαίνει ότι την εσωκομματική σας διάσταση πάνω στο θέμα ο Πρόεδρός σας δεν την άντεξε.
      Για να σταματήσει, όμως, κυρίες και κύριοι συνάδελφοι, η βαθειά υποκρισία πολλών γύρω από την παιδεία, σας ερωτώ: Το άρθρο 16 ή το 5% του Α.Ε.Π. είναι τα προβλήματα της ελληνικής παιδείας; Και σοβαρά υποστηρίζετε ότι η βολεμένη μειοψηφία των διδασκόντων που αντιδρά, παρασύροντας και ένα μέρος των φοιτητών και σπουδαστών, αντιδρά για το άρθρο 16; 
      Κυρίες και κύριοι συνάδελφοι, όσοι διδάσκοντες αντιδρούν, το κάνουν για λόγους καθαρά ιδιοτελείς. Δεν θέλουν να ξεβολευτούν, δεν θέλουν να αξιολογηθούν, δεν θέλουν τελικά να εργαστούν συστηματικά και υπεύθυνα για την προαγωγή του υψηλού, κατά τεκμήριο, λειτουργήματός τους. Και οι φοιτητές και οι σπουδαστές οι οποίοι άθελά τους εισπράττουν τη χαλαρότητα που επικρατεί, παρασύρονται και παραδίδουν προς αξιοποίηση τη νεανική τους ορμή. 
      Κυρίες και κύριοι συνάδελφοι, η Κυβέρνηση Καραμανλή θα προχωρήσει στις αλλαγές που απαιτούνται για να μπει η βάση ενός σοβαρού εκπαιδευτικού συστήματος, στο κέντρο του οποίου θα είναι το δημόσιο πανεπιστήμιο, το οποίο θα αποδίδει στην κοινωνία άξιους επιστήμονες, ικανούς να ανταγωνιστούν και όχι άνεργους πτυχιούχους. Αυτό το οφείλουμε στις νέες και στους νέους, αλλά και στις οικογένειές τους, οι οποίες υπό καθεστώς δωρεάν –υποτίθεται- παιδείας επιβαρύνονται κατά τρόπο δυσβάστακτο.
      Αλλά και για το άσυλο κανείς δεν έχει καταλάβει τη θέση σας. Ενώ γνωρίζετε γιατί υπάρχει και ποιους πρέπει να προστατεύει, ενώ γνωρίζετε ότι χρόνια τώρα δεν λειτουργεί και έχει μεταβληθεί σε άσυλο εγκληματικών πράξεων, αρνείστε να πάρετε σαφή θέση και κατηγορείτε εμάς ότι δήθεν επιχειρούμε τον περιορισμό του.
      Κυρίες και κύριοι συνάδελφοι, σε κανέναν δεν επιτρέπουμε να εμφανίζεται περισσότερο ευαίσθητος και προστάτης της ελευθερίας και των ατομικών δικαιωμάτων του πολίτη. Κανένας περιορισμός και καμία σκιά δεν πρόκειται να θίξουν ούτε το άσυλο ούτε τα ατομικά δικαιώματα των Ελληνίδων και των Ελλήνων, για να υπαινιχθώ στο σημείο αυτό και την άλλη ασαφή, αλλά τόσο πατριωτική στάση σας για τις κάμερες. Το άσυλο πρέπει να λειτουργήσει υπέρ εκείνων για τους οποίους προβλέπεται και να είστε βέβαιοι ότι θα λειτουργήσει, με την εγγύηση, μάλιστα, της δικαιοσύνης. 
      Τελικώς αποδεικνύεται ότι σας αρέσει η διγλωσσία. Άλλα υποστηρίζετε μπροστά στους κομματικούς σας φίλους και άλλες πολιτικές υιοθετείτε. Έχετε, όμως, αναγάγει σε αιχμή της αντιπολιτευτικής σας δράσης και τις υποκλοπές, ένα θέμα που ερευνάται από τη δικαιοσύνη και που εξαντλητικά και συστηματικά διερεύνησαν τόσο η Α.Δ.Α.Ε., όσο και η Επιτροπή Θεσμών και Διαφάνειας της Βουλής. 
      Δεν σας κάναμε, βεβαίως, τη χάρη να συνεχίσετε στο θέμα αυτό το πολιτικό σας εμπόριο. Εμείς θα περιμένουμε η δικαιοσύνη να ολοκληρώσει την έρευνά της. Δεν έχουμε τίποτα να κρύψουμε και τίποτα να φοβηθούμε. Θέλουμε να χυθεί άπλετο φως πάνω στο θέμα αυτό.
      Υποστήριξαν ακόμη ορισμένοι ότι η Κυβέρνηση βάλλει κατά των Ανεξαρτήτων Αρχών. Κυρίες και κύριοι συνάδελφοι, σκοπίμως στρεβλώνετε την πραγματικότητα. Η Κυβέρνηση αναγνωρίζει τη σημασία της λειτουργίας τους και σέβεται τις αποφάσεις τους. Δεν είναι, όμως, δυνατόν να μην παίρνει θέση επί σημαντικών πολιτικών θεμάτων, τα οποία ανακύπτουν. Η αντιμετώπιση της τρομοκρατίας και του οργανωμένου εγκλήματος, με την αξιοποίηση επικουρικά της σύγχρονης τεχνολογίας ή η διαφάνεια σε θέματα, όπως είναι η στράτευση, αποτελούν πολιτικά ζητήματα και αυτά έχουν προβληματίσει πιστεύω όλους μας και βεβαίως, την κοινή γνώμη, χωρίς καθόλου να τίθεται θέμα περιορισμού ή πολύ περισσότερο, κατάργησης των Ανεξαρτήτων Αρχών.
      Κυρίες και κύριοι συνάδελφοι, πολύς λόγος έγινε από ορισμένους ομιλητές και για την εξωτερική μας πολιτική. Μάλιστα, ο Πρόεδρος του ΠΑ.ΣΟ.Κ. μίλησε και για «εθνικές ταπεινώσεις». Είναι αυτός ένας κατ’ εξοχήν ευαίσθητος τομέας στον οποίο, ευτυχώς, όλες οι πολιτικές δυνάμεις του τόπου, με εξαίρεση το Κομμουνιστικό Κόμμα, συμφωνούμε στις κεντρικές κατευθυντήριες γραμμές. Μπορεί να αποκλίνουμε στις προσεγγίσεις, αλλά στην ουσία συμφωνούμε. Και λυπούμαι, διότι το αντιπολιτευτικό σας μένος, σας οδηγεί σε περίεργες τοποθετήσεις, οι οποίες δεν βλάπτουν την Κυβέρνηση Καραμανλή. Κινδυνεύουν, όμως, να βλάψουν –άθελά σας, πιστεύω- τα εθνικά μας συμφέροντα. Βεβαιωθείτε, πάντως, ότι τα εθνικά μας δίκαια προασπίζονται σήμερα κατά τον αποτελεσματικότερο τρόπο. 
      Οφείλω, ωστόσο, να σας διαβεβαιώσω και για κάτι άλλο. Με την Κυβέρνηση Καραμανλή, κυρίες και κύριοι συνάδελφοι του ΠΑ.ΣΟ.Κ., δεν πρόκειται να μας συμβεί τίποτα απ’ όσα, δυστυχώς, συνέβησαν τα τελευταία είκοσι χρόνια επί των δικών σας κυβερνήσεων ούτε το Κυπριακό στο ράφι του Νταβός και το «mea culpa» ή την ανακήρυξη του ψευδοκράτους του Ντεκτάς ούτε το φιάσκο Οτσαλάν ή η τραγωδία των Ιμίων. 
      Κυρίες και κύριοι συνάδελφοι, στη δημοκρατία, στον κοινοβουλευτισμό, ο έλεγχος της εξουσίας και η κριτική, δηλαδή η αντιπολίτευση, διαδραματίζει εξαιρετικά σημαντικό ρόλο. Για μια ακόμη φορά, το σημερινό ΠΑ.ΣΟ.Κ. αποδεικνύεται κατώτερο των περιστάσεων. Δεν μπορέσατε όλες αυτές τις ημέρες να εξηγήσετε πειστικά τι συνέβη και καταθέσατε την πρόταση δυσπιστίας. Δεν μας το είπατε. Το ξέρετε και δεν μας το λέτε ή μήπως τελικά πραγματικά δεν ξέρετε γιατί καταλήξατε σ' αυτό το απονενοημένο διάβημα; 
      Κυρίες και κύριοι συνάδελφοι, κάνατε ακόμα ένα λάθος. Μπορεί να συσπειρώσατε για λίγο τα στελέχη σας, μπορεί να ξεπεράσατε κάποια εσωκομματικά σας προβλήματα. Δεν κερδίσατε όμως τίποτα το ουσιαστικό. Όλα είναι εντυπώσεις και μάλιστα, φευγαλέες και προσωρινές. Για εμάς, σημασία έχει το έργο μας και ο απολογισμός των τριών χρόνων είναι εξαιρετικά θετικός, παρά τη συστηματική υπονόμευση των προσπαθειών μας. 
      Ζητήσατε όμως και εκλογές. Και τι θα πείτε στους Έλληνες; Με ασύστατες κατηγορίες και υβριστικές επικρίσεις, πολιτική πρόταση δεν αρθρώνεται. 
      Κυρίες και κύριοι συνάδελφοι του ΠΑ.ΣΟ.Κ., κλείνω λέγοντάς σας ότι εκλογές δεν θα κάνουμε όποτε θέλετε εσείς. Για εμάς προέχει η θεσμική ασφάλεια του πολίτη. Πρέπει κάποτε και στη χώρα μας οι πρόωρες εκλογές να αποτελούν τη σπάνια εξαίρεση και οι κυβερνήσεις να αξιοποιούν το σύνολο της περιόδου, για την οποία ο ελληνικός λαός εκφράζει την ετυμηγορία του. 
      Έχετε, λοιπόν, υπομονή. Ο καιρός, εξάλλου, πλησιάζει. Εσείς κοιτάξτε να ετοιμαστείτε. Τα υπόλοιπα θα τα αναλάβει ο ελληνικός λαός, ο οποίος γνωρίζει καλά τα συμφέροντά του και δεν παρασύρεται από πυροτεχνήματα. 
      Σας ευχαριστώ. 
    (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΟΣ (Άννα Μπενάκη - Ψαρούδα): Ευχαριστούμε πολύ. 
      Το λόγο έχει ο Πρόεδρος κ. Κακλαμάνης. 
      (Θόρυβος από την πτέρυγα της Νέας Δημοκρατίας)
      ΑΠΟΣΤΟΛΟΣ ΚΑΚΛΑΜΑΝΗΣ: Λυπάμαι. Στοιχειώδης ευπρέπεια δεν μου επιτρέπει να προσθέσω στο «ω!» τη γνωστή λέξη που λέει ο λαός μας, όταν κανείς χωρίς λόγο αναφωνεί «ω!». Λυπάμαι πραγματικά για τα νέα κοινοβουλευτικά ήθη που το κόμμα σας εισφέρει στο Κοινοβούλιο. Σας συγχαίρω!
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Κύριε Πρόεδρε, μην τους δίνετε σημασία. 
      ΑΠΟΣΤΟΛΟΣ ΚΑΚΛΑΜΑΝΗΣ: Και συγχαίρω επίσης την απούσα πάντοτε από το Κοινοβούλιο ηγεσία σας. 
      ΜΑΡΓΑΡΙΤΗΣ ΤΖΙΜΑΣ: Η δική σας είναι παρούσα; 
      ΑΠΟΣΤΟΛΟΣ ΚΑΚΛΑΜΑΝΗΣ: Κυρίες και κύριοι συνάδελφοι, κυρία Υπουργέ, κύριοι Υπουργοί, δεν καταλαβαίνω γιατί αυτή η στενοχώρια, η οργή και το έντονο ενδιαφέρον για τα εσωτερικά προβλήματα του ΠΑ.ΣΟ.Κ.. 
      Εμείς σας προσφέρουμε μια ευκαιρία. Αντί να παρακολουθείτε τον Πρωθυπουργό δεκατέσσερις μήνες τώρα -από το βράδυ που συζητήσαμε εδώ τον προϋπολογισμό του 2006- να «μαδάει τη μαργαρίτα» για το πότε θα πάει σε εκλογές. Σας είπα ότι απόψε θα παρακολουθήσετε το θέαμα του «στρίβειν» όχι «διά του αρραβώνος», αλλά διά της «αναθεωρήσεως». 
      Μία Κυβέρνηση που είχε αποτύχει ήδη στο έργο της, μια Κυβέρνηση που ο ελληνικός λαός είχε αντιληφθεί πλέον ότι είχε διαπράξει εις βάρος του πολιτική απάτη επέλεξε ως μέθοδο και ως σημείο διαφυγής την ενδεχόμενη Αναθεώρηση του Συντάγματος. Πότε; Όταν δεν είχε καν συμπληρωθεί ο προβλεπόμενος από το Σύνταγμα χρόνος. 
      Περιέρχεστε, λοιπόν, όλο αυτό το διάστημα –το σημείωνε χθες η έγκυρη «ΚΑΘΗΜΕΡΙΝΗ»- στα «πρωινάδικα» ή στα βραδινά «ζεϊμπεκάδικα» των καναλιών και σταυροθηρείτε, εξαγγέλλοντας από εκεί την πολιτική σας.
      Κύριε Υπουργέ Εθνικής Οικονομίας, μου έλεγαν προχθές στο Καματερό ότι σ’ ένα κανάλι η μισή Κυβέρνηση χόρευε τα ζεϊμπέκικα. Γιατί; Είναι αυτή εικόνα ανδρών που κυβερνούν αυτόν τον τόπο; 
      Εδώ, κυρίες και κύριοι συνάδελφοι, είναι το forum, όπου και η Κυβέρνηση οφείλει να εξαγγέλλει όποια μέτρα και όχι γυρνώντας από κανάλι σε κανάλι, ώστε να διερωτώμαι αν οι εκπρόσωποι αυτής της Κυβέρνησης και αυτοί οι Υπουργοί πηγαίνουν ποτέ και στα γραφεία τους. Μήπως δικαιολογημένα διαμαρτύρονται οι Βουλευτές της Νέας Δημοκρατίας ότι δεν μπορούν να δουν Υπουργό;
      Και είναι φυσικό, κυρίες και κύριοι της Νέας Δημοκρατίας, αυτό, όταν ένα κόμμα και ένα ολόκληρο σύστημα πια καταλήγει στην «ενός ανδρός αρχή», τον οποίο μπορεί οποιοσδήποτε κ. Κορωνιάς να τον αναζητήσει αυθημερόν στο τηλέφωνο, αλλά κανένας από εσάς –και αν είναι κάποιος να μου το πει- δεν μπορεί να αποτολμήσει καν να ζητήσει τον Αρχηγό του στο τηλέφωνο για ό,τι και να συμβαίνει στην περιφέρειά του, στον τόπο και στον κόσμο ολόκληρο. 
      Ιδού, λοιπόν! Εκλογές. «Μα, θα κινδυνεύσει η Αναθεώρηση!» Σε ποιους τα λέτε αυτά; Υπήρχε ανάγκη Αναθεώρησης; 
      Τρία ήταν –υποτίθεται- τα εκκρεμή θέματα: Το «ασυμβίβαστο» –αυτό δεν λέγαμε;- ο «μέτοχος» και τι άλλο, κυρίες και κύριοι συνάδελφοι; Το θυμάστε; Δεν το θυμάστε. Αυτή είναι όλη η ετοιμότητα της Νέας Δημοκρατίας περί την περίφημη Αναθεώρηση. Ήταν το άρθρο 24. Εγώ δεν συνηθίζω να απλώνω ένα μαύρο ή ένα άσπρο σ’ ένα σύνολο ανθρώπων που έχει καθένας μια πορεία και μια ιστορία. Ξέρω να ξεχωρίζω και να εξατομικεύω και ευθύνες και ενοχές. 
      Αυτά, λοιπόν, ήταν τα περίφημα θέματα. Το περιτύλιγμα ήταν η δήθεν μεταρρύθμιση και του Συντάγματος. Σωστά έγραφε ο Τεγόπουλος στην «ΕΛΕΥΘΕΡΟΤΥΠΙΑ»: «Η αβάσταχτη ελαφρότητα της Αναθεώρησης». 
      Δυστυχώς, ευτελίστηκαν και αυτοί οι κανόνες, βασικοί κανόνες του πολιτεύματος. Δέκα χρόνια πέρασαν από το 1975, για να προχωρήσουμε, έπειτα από δοκιμασία εφαρμογής στην πράξη του Συντάγματος, σε Αναθεώρηση. Δεκαπέντε χρόνια πέρασαν από το 1985, για να προχωρήσουμε το 2001 σε νέα Αναθεώρηση. Τι άλλο, λοιπόν, παρά ως διέξοδος και ως οδός διαφυγής ήταν η περίφημη επιχείρηση Αναθεώρησης του Συντάγματος; 
      Και βέβαια, καλοπίστως η Αντιπολίτευση, το ΠΑ.ΣΟ.Κ. και τα άλλα κόμματα, σεβάστηκαν ακριβώς αυτούς τους θεσμούς, που η Κυβέρνηση ευτελίζει. Δεν λέω εσάς, κύριοι Βουλευτές της Νέας Δημοκρατίας, όλη την κοινοβουλευτική ομάδα. Όμως,  τα μέλη της  Κυβέρνησης έχουν συλλογική πολιτική ευθύνη και το γνωρίζετε.  
Αυτές τις διαδικασίες ευτελίζει η Κυβέρνηση. Και δεν είναι ο κ. Σταύρου ούτε ο Αντιπρόεδρος της Βουλής ούτε η Πρόεδρος, ατομικά που ευτελίζουν, αλλά είναι η αδυναμία τους, αν θέλετε, να αντιδράσουν σε αυτήν την καταθλιπτική πίεση της Κυβέρνησης, όπως όταν έρχεται εδώ ο οποιοσδήποτε Υπουργός και θεωρεί ότι η Βουλή έχει ρόλο να επικυρώσει απλώς το νομοσχέδιό του, όταν δεν δέχεται ούτε μια φραστική αλλαγή που μπορεί να προτείνεται και από την ίδια τη Συμπολίτευση, όταν έρχεται σε μια διαδικασία έξι ωρών ξαφνικά μια τροπολογία δέκα σελίδων.
      Σας είπα προ ημερών για την τροπολογία του Υπουργείου Εργασίας. Ποιος την έχει διαβάσει από εσάς που θα την ψηφίσει; 
      Καταστρατηγείται και η μεγάλη πραγματικά προσπάθεια που κάναμε με το Σύνταγμα το 2001 και μετά με την αναθεώρηση του Κανονισμού, ώστε το έργο μας να γίνεται ουσιαστικά στις επιτροπές και εδώ να αναπτύσσεται ο πολιτικός διάλογος και η αντιπαράθεση. Διότι είναι αδύνατο το Σώμα, σε μια διαδικασία συζήτησης νομοσχεδίου, να διορθώσει πράγματα, τα οποία μόνο μία ενδελεχής, πολυήμερη προσπάθεια μπορεί να δει και να αντιμετωπίσει.
      Κυρίες και κύριοι συνάδελφοι, υπήρξε, λοιπόν, η επιχείρηση «μεταρρυθμίσεις» όπως η επιχείρηση «μεταρρύθμιση στην παιδεία». Οι μεταρρυθμίσεις είναι και προς το καλό και προς το κακό. Και αυτό συμβαίνει με τη μεταρρύθμιση που υποτίθεται ότι κάνετε στην υγεία. Προσλαμβάνετε ειδικούς φρουρούς, ετοιμάζεστε για αγροφύλακες, αλλά όχι νοσηλευτές.
      Γιατί το κάνετε σεις, κύριοι της Κυβέρνησης, αυτό το έγκλημα; Γιατί στο «Αττικό Νοσοκομείο», μια τεράστια περιουσία του ελληνικού λαού να χάσκει; Για ποιο λόγο; Για να εμφανίζονται οι πολυκλινικάρχες; Θα συγκεντρωθεί, λέει, όλο το σύστημα της ιδιωτικής υγείας σε τέσσερις μεγάλες επιχειρήσεις. Το ίδιο πρέπει να γίνει και στην παιδεία; Αυτή είναι προφανώς η νεοφιλελεύθερη αντίληψή σας. 
      Τι χρειάζεται η αναθεώρηση του άρθρου 16, αν πράγματι θέλετε να ενισχύσετε την ανάπτυξη της ανωτάτης παιδείας; Τι σας εμποδίζει; Ήδη λέτε ότι θα καταθέσετε ένα νόμο, ανεξάρτητα από το άρθρο 16. Και το πρόβλημα των πανεπιστημίων είναι το άσυλο; Μήπως για να δημιουργούμε προβλήματα και ενδεχόμενα επεισοδίων;
      Ξεχνάμε ότι για το άσυλο το 1936, πριν από εβδομήντα χρόνια, είχε ένα νεκρό φοιτητή και πολλούς τραυματίες σε συγκρούσεις. Ο νόμος που υπάρχει για το άσυλο αν θέλουμε εφαρμόζεται -επί ΠΑ.ΣΟ.Κ. εφαρμόστηκε, χωρίς να σπάσει μύτη- όταν διαπράττονται κακουργήματα, όπως αυτά που  σποραδικά ισχυρίζεστε.
      ΒΑΣΙΛΕΙΟΣ ΜΑΓΓΙΝΑΣ: Ποτέ.
      ΑΠΟΣΤΟΛΟΣ ΚΑΚΛΑΜΑΝΗΣ: Κάνετε λάθος. Το 1985 και ήμουν Υπουργός Παιδείας. 
      Είπε κάποιος καθηγητής ότι νομίζει πως διακινούνται κάπου ναρκωτικά. Μα, είναι απαράδεκτο. Εγώ ως γονιός, ως πρώην Υπουργός Παιδείας αγανακτώ. Με ποιο δικαίωμα βαπτίζουμε όλα τα πανεπιστήμια, όλη τη νεολαία της Ελλάδας, ότι είναι συνεργοί και δράστες των πλέον βαριών κακουργηματικών πράξεων; Με ποιο δικαίωμα εμφανίζετε στους γονείς, στις άλλες γενιές, τη νέα γενιά, ότι είναι έτοιμη να σαρώσει και να διαλύσει τα πάντα; 
      Εάν διαπράττονται κακουργήματα -το είπε ο Εισαγγελέας στη Θεσσαλονίκη και δεν υπήρξε πρόβλημα στο Πανεπιστήμιο εκεί, Υπουργέ, κύριε Πολύδωρα- η αστυνομική δύναμη συνοδεία εισαγγελέως, μπορεί να μπει. Όπως επίσης, μπορεί, έξω από το Πανεπιστήμιο να συλλάβει τους κουκουλοφόρους που μέσα στο πλήθος μπαίνουν, όπως λέτε και από εκεί πετάνε προς τα έξω αποθηκευμένες εκρηκτικές ύλες.
      Γιατί αυτά αποτελούν κακούργημα. Και μπορείτε, αν θέλετε, να εφαρμόσετε  το νόμο και οι φοιτητές θα σας πουν «περάστε». Αν καταδιώκετε έμπορο ναρκωτικών, δεν θα τον υπερασπιστούν οι φοιτητές και το ξέρετε πολύ καλά.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Κάποιος να την καλέσει την Αστυνομία, κύριε Κακλαμάνη! 
      ΑΠΟΣΤΟΛΟΣ ΚΑΚΛΑΜΑΝΗΣ: Η Αστυνομία δεν έχει μάτια να βλέπει; Κάνετε λάθος. Ο νόμος προβλέπει άδεια των αρχών όταν είναι πλημμέλημα. Διαβάστε, κύριε Υπουργέ το νόμο, εσείς είστε πολυμαθέστατος! 
      Κυρίες και κύριοι συνάδελφοι, θέλω να κλείσω, γιατί εγώ νομίζω ότι αυτή η Κυβέρνηση έχει εκμετρήσει το ζειν. Εάν ο λαός σας δώσει πάλι την εντολή, ο λαός δικαιούται και να σφάλει, αλλά δεν είναι δυνατόν να σύρεται η χώρα για ένα ακόμα εξάμηνο, τρίμηνο ή δεν ξέρω πόσο, με τους Υπουργούς, όπως είπα, να σταυροθηρούν, να ψηφοθηρούν, να μην λειτουργεί τίποτα ούτε στην κεντρική διοίκηση ούτε στην περιφερειακή και ο Πρωθυπουργός να «μαδά τη μαργαρίτα»!... 
      Η Κυβέρνηση, όχι απλώς είναι αποτυχημένη, αλλά καθίσταται και επικίνδυνη. Λυπάμαι γιατί χθες ζητούσα από την κυρία Υπουργό Εξωτερικών να μας πει τι γίνεται στο εξωτερικό μέτωπο της χώρας. Πέρασαν δώδεκα λεπτά που έκανε μία γενική επισκόπηση του κυβερνητικού έργου ωσάν να υποκαθιστούσε εδώ τον κ. Καραμανλή. Θα μας τα πει απόψε; Τι γίνεται με το Κόσσοβο; Η Σερβία δεν δέχεται ανεξαρτησία. Εμείς τι θέση έχουμε; Τη Θράκη τη σκεφτόμαστε; Στα Σκόπια μας λέγατε ότι θα βάλετε βέτο –έτσι είπε ο κ. Μολυβιάτης- στις διαδικασίες, στην πορεία. 
      Χθες μας είπατε ότι θα έλθει εδώ για επικύρωση η ένταξη στο ΝΑΤΟ ή στην Ευρωπαϊκή Ένωση. Συγχαρητήρια! Αλλά παρακολουθείτε τι γίνεται προς ανατολάς, στο Ιράκ; Εκεί είναι βέβαιο ότι οι Η.Π.Α. πάνε για ομοσπονδοποίηση, με κουρδικό ομόσπονδο κράτος. Η Τουρκία έχει να επιλέξει ή πόλεμο ή να ακολουθήσει την εντολή του Κεμάλ. Προχωρήστε προς δυσμάς, Κύπρος, Αιγαίο. Γιατί όχι και Θράκη; Βέβαια, τι λέω; Έχουμε φθάσει στο σημείο, όποιος θίγει τέτοια ζητήματα, να τον βλέπουμε όχι και τόσο ορθόδοξο με την κρατούσα λογική των media και του δημόσιου βίου μας. 
      Αυτά είναι τα προβλήματά μας, κυρίες και κύριοι συνάδελφοι. Διότι λάθη μπορούμε να κάνουμε. Κυβερνήσεις και καλές και κακές πέρασαν από αυτόν τον τόπο, αλλά αυτή είναι μια Κυβέρνηση που ήλθε απαξιώνοντας το τεράστιο έργο των προκατόχων της που το βλέπει ο ελληνικός λαός, δίνοντας υποσχέσεις και γνωρίζοντας ότι δεν θα τις τηρήσει, κάνοντας την περίφημη απογραφή και καλώντας τώρα το λαό, το κάθε νοικοκυριό να πληρώσει 400.000 δραχμές, για τα 4.000.000.000 που πρέπει να επιστρέψουμε στην Ευρωπαϊκή Ένωση. 
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΟΣ (Άννα Μπενάκη-Ψαρούδα): Η Υπουργός Παιδείας κ. Γιαννάκου έχει το λόγο.
      ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Κυρία Πρόεδρε, οι λόγοι που υποστηρίζουν την πρόταση δυσπιστίας του ΠΑ.ΣΟ.Κ. καθώς και η δήλωση αποχώρησης της Αξιωματικής Αντιπολίτευσης από τις διαδικασίες του Συντάγματος, αποτελούν θεσμικό ατόπημα. Προφανώς ο κ. Παπανδρέου δεν αντιτίθεται απλώς στο δημόσιο αίσθημα περί κανονικής λειτουργίας των θεσμών, αλλά αντιτίθεται και προς τον ίδιο του τον εαυτό. Αντιτίθεται στις διακηρύξεις του περί ανάγκης συναίνεσης για τις θεσμικές μεταρρυθμίσεις, που είναι απαραίτητες στον τόπο. Αντιτίθεται στην υπεράσπιση εκ μέρους του των αρχών της δημόσιας διαβούλευσης ως μέσου επίλυσης των πολιτικών διαφωνιών και αντιθέσεων. Αντιτίθεται στην εμπέδωση ενός πολιτικού πολιτισμού στηριγμένου στον αμοιβαίο σεβασμό των αντιθέσεων των πολιτικών κομμάτων και σε πολιτικές στάσεις που αποφεύγουν την αθέμιτη πολιτική πόλωση, έναν πολιτικό πολιτισμό τον  οποίο εμπράκτως έχει αποδείξει η νέα διακυβέρνηση ότι υπηρετεί.
      Ο κ. Παπανδρέου, με την πολιτική του πρωτοβουλία, ξοδεύει απερίσκεπτα σημαντικό πολιτικό κεφάλαιο για τον ίδιο, αλλά κυρίως για τις θεσμικές διαδικασίες στη Βουλή. Η πρόταση δυσπιστίας επί της ουσίας στρέφεται εναντίον του ΠΑ.ΣΟ.Κ. και του ιδίου, αφού κατά βέβαιο και ασφαλή τρόπο αυτό θα αποτιμηθεί από το λαό, όταν ολοκληρωθεί η θητεία μας. 
      Επί μακρόν, ο ίδιος υποστήριξε την Αναθεώρηση του Συντάγματος και κυρίως του άρθρου 16, με σκοπό τη δυνατότητα να δημιουργηθούν δομές και προγράμματα ανώτατης εκπαίδευσης με χαρακτήρα μη κρατικό, μη κερδοσκοπικό. Τώρα αναιρείται η προηγούμενη πολιτική βούληση, διαγράφονται οι πολιτικές θέσεις, καθώς και το κεφάλαιο που επενδύθηκε σε αυτές και επομένως υπάρχει στροφή εκατόν ογδόντα μοιρών προς άγνωστη κατεύθυνση. Εξακολουθεί να πιστεύει ο κ. Παπανδρέου όσα υποστήριξε για το άρθρο 16 του Συντάγματος, η Αναθεώρηση του οποίου, όπως μας ετόνισε στη Βουλή, είναι εξόχως αριστερή και προοδευτική πράξη; 
      Η Νέα Δημοκρατία ως αντιπολίτευση συμμετείχε με αίσθημα ευθύνης σε δύο διαδικασίες αναθεώρησης, το 1985 και το 2001. Τήρησε στάση ευθύνης και υπερψήφισε μαζί με την τότε κυβερνώσα πλειοψηφία πάρα πολλά άρθρα, τα οποία αναθεωρήθηκαν. Το ΠΑ.ΣΟ.Κ. δεν μπορεί να προσαρμοστεί στις συνταγματικές απαιτήσεις πολιτικής ευθύνης που ταιριάζουν στο ρόλο του ως Αντιπολίτευση;
      (Στο σημείο αυτό την Προεδρική Έδρα  καταλαμβάνει ο Α΄ Αντιπρόεδρος της Βουλής κ.  ΣΩΤΗΡΗΣ ΧΑΤΖΗΓΑΚΗΣ)
      Τελικά, η πρόταση δυσπιστίας στρέφεται και εναντίον των κοινοβουλευτικών διαδικασιών. Γνωρίζουμε όλοι, ναι ή όχι, ότι οι Βουλευτές ψηφίζουν κατά συνείδηση σε κάθε περίπτωση και ότι αυτό έγινε κάθε φορά; Ο κ. Παπανδρέου αποσύρει την Κοινοβουλευτική Ομάδα, άρα και τη δυνατότητά της να ψηφίσει κατά συνείδηση. Πρόκειται για μια πολιτική κίνηση αμφιβόλου δημοκρατικότητας, μια πολιτική κίνηση από έναν πολιτικό που επανειλημμένα έχει δηλώσει εδώ ότι είναι εναντίον των αρχηγικών κομμάτων και ότι είναι υπέρμαχος των συμμετοχικών διαδικασιών.
      Το ίδιο το κείμενο της πρότασης δυσπιστίας διέπεται από μια αδιευκρίνιστη πολιτική φιλοσοφία. Είναι, δηλαδή, αυτό αντιπροσωπευτικό του νέου προγραμματικού λόγου που δηλώνει ότι επεξεργάζεται το ΠΑ.ΣΟ.Κ. και θα φέρει σύντομα στη δημοσιότητα; Είναι προγραμματικός λόγος από ένα κόμμα που φιλοδοξεί να κυβερνήσει; Τελικά τι συμβαίνει; Μήπως το νέο ΠΑ.ΣΟ.Κ. ενδύεται το μανδύα του παλαιοτάτου ΠΑ.ΣΟ.Κ. και χρησιμοποιεί παρωχημένα σχήματα πολιτικής ρητορικής, θεωρώντας ότι με αυτόν τον τρόπο θα πείσει τον λαό ότι διαθέτει σοβαρή εναλλακτική πρόταση; Ή μήπως δεν μπορείτε να διαρρήξετε τη σχέση σας με την παλιά λαϊκίστικη παράδοσή σας; 
      Θα εστιάσω σ’ ένα σημείο που αφορά στις δικές μου αρμοδιότητες ως Υπουργού Παιδείας. Λέει στην πρόταση δυσπιστίας: Η Κυβέρνηση διαλύει και απαξιώνει τη δημόσια εκπαίδευση με σκοπό να ευνοήσει την ιδιωτικοποίηση της εκπαίδευσης σε όλες τις βαθμίδες. Μια τέτοια θέση είναι χαρακτηριστική της αμφιθυμίας που υπάρχει στο ΠΑ.ΣΟ.Κ. Είναι ή δεν είναι αλήθεια ότι ο κ. Παπανδρέου έχει μιλήσει επανειλημμένα εδώ για αναξιόπιστο κράτος που αδυνατεί να ασκήσει την εποπτεία στην εκπαίδευση, όπως ορίζει το Σύνταγμα; Είναι ή δεν είναι αλήθεια ότι ισχυρίζεται πως πρέπει να μεταφερθούν στις τοπικές κοινωνίες οι αρμοδιότητες, διότι δεν είναι ικανό το κράτος να τις εποπτεύσει; Προφανέστατα ο κ. Παπανδρέου και το ΠΑ.ΣΟ.Κ. θέλουν την ιδιωτικοποίηση της παιδείας, την οποία αποδίδει σε άλλους, χωρίς αυτό να υπάρχει πραγματικά. 
      Είναι ιδιωτικοποίηση της εκπαίδευσης το γεγονός ότι η Κυβέρνηση αυτή στάθηκε συνεπής στις διεθνείς υποχρεώσεις και σε όσα χαρακτηρίζουν έναν πραγματικά ανώτατο χώρο εκπαίδευσης; Γιατί επί τόσα χρόνια σταθήκατε αδύναμοι να φέρετε στη Βουλή το νόμο για την ποιότητα και την αξιολόγηση στην εκπαίδευση; Γιατί επί τόσα χρόνια αδυνατούσατε το Διεθνές Πανεπιστήμιο, που δήθεν θέλατε να φτιάξετε, να το κάνετε; Γιατί επί τόσα χρόνια αφήσατε την αναγνώριση τίτλων σπουδών, με απίστευτα σκάνδαλα και κατηγορίες, αφού σταθήκατε ανίκανοι να αλλάξετε ακόμα και το ΔΙ.Κ.Α.Τ.Σ.Α.; Γιατί επί τόσα χρόνια αρνηθήκατε να στηρίξετε τη δια βίου εκπαίδευση;
      Είναι αλήθεια ή δεν είναι ότι στη βαθμολογία των δεικτών της Λισαβόνας, το Μάρτιο του 2004, η βαθμολογία σας ήταν πέντε στα δέκα; Αυτή είναι η αλήθεια. Σήμερα είμαστε πολύ πάνω από το μέσο όρο της Ευρωπαϊκής Ένωσης και θα είμαστε στο δέκα το 2010.
      Είναι αλήθεια ή δεν είναι ότι στη διαδικασία της Μπολώνια, που προσυπογράψατε το 1999 και εν συνεχεία στην Πράγα και το Βερολίνο όπου αναλάβατε διεθνείς δεσμεύσεις για τον ανώτατο χώρο εκπαίδευσης, δεν κάνατε απολύτως τίποτα και είχατε βαθμό μηδέν; Τώρα έχουμε βαθμό τεσσερισήμισι με άριστα το πέντε. Αυτή είναι η αλήθεια.
      Σημασία δεν έχει ποιος λέει τι, αλλά ποιος κάνει τι. Και εσείς δεν κάνατε τίποτα από τις διεθνείς σας δεσμεύσεις και υποχρεώσεις. Κατά τα άλλα, κόπτεσθε περί Ευρώπης, περί εξελίξεων στην Ευρώπη κ.λπ.. Η Ευρώπη, όμως, δεν είναι μόνο οικονομική και νομισματική ένωση. Η Ευρώπη δεν είναι μόνο να κάνουμε στροφή από τον παλιό μας εαυτό και να λέμε ότι την υποστηρίζουμε. Η Ευρώπη είναι συγκεκριμένα βήματα, που οδηγούν τη χώρα μπροστά, στην κοινωνία της γνώσης, στην αύξηση της απασχόλησης. 
      Μπορεί να διαφωνούμε ιδεολογικά με άλλους πολιτικούς σχηματισμούς, αλλά αυτό είναι άλλο και άλλο η υποκρισία και ο στρουθοκαμηλισμός ότι είμαστε οι πρωταγωνιστές της Ευρώπης, ενώ στην πραγματικότητα δεν κάνουμε απολύτως τίποτα. Επειδή νομίζουμε ότι ο λαός δεν θα καταλάβει ότι δεν κάνουμε τίποτα ή επειδή υπάρχουν πολιτικές και κοινωνικές ομάδες οι οποίες αντιτίθενται σε αυτό; Μα, στη δημοκρατία πάντα θα αντιτίθενται. Η διαφωνία είναι επίκεντρο της δημοκρατίας. Σημασία έχει, η διαφωνία να μη γίνεται πρόσχημα για να μην επιτρέπουμε στις πραγματικές πλειοψηφίες να προχωρήσουν τα πράγματα, γιατί αυτό είναι εναντίον της δημοκρατίας. Και αυτή είναι η αλήθεια.
      Κύριε Πρόεδρε, στο διάστημα αυτό έγινε μακρά συζήτηση για την ανώτατη εκπαίδευση και μακρός διάλογος για τις αλλαγές που πρέπει να γίνουν. Δεν είναι, όμως, μόνο αυτή η παρέμβαση. Η ουσιαστική παρέμβαση είναι η διά βίου μάθηση, που έχει αυξηθεί κατά 1.600%, είναι η αξιολόγηση, είναι οι νέες πολιτικές για την έρευνα, είναι τα ζητήματα των μεταπτυχιακών, είναι οι ανοικτοί ορίζοντες και η διεθνοποίηση των ανωτάτων ιδρυμάτων, κάτι που απαγορευόταν κατά η διάρκεια της δικής σας διακυβέρνησης. Αλήθεια, ποιος πολίτης του πλανήτη μας, από το Βιετνάμ μέχρι την Αλάσκα, θα ακούσει ότι απαγορεύονταν τα κοινά μεταπτυχιακά με ξένα πανεπιστήμια και δεν θα γελάσει; Για ποια ανώτατη παιδεία μιλάτε; Ή μήπως δεν τα ξέρετε καλά όταν μιλάτε; 
      Δύο χρόνια τώρα γίνεται ένας ουσιαστικός διάλογος. Εσείς δεν συμμετείχατε από ένα σημείο και πέρα, στην ουσία όμως σας δόθηκαν όλες οι ευκαιρίες να συμμετέχετε στην Επιτροπή Μορφωτικών Υποθέσεων και ως Αξιωματική Αντιπολίτευση πράγματι το κάνατε. 
      Σε αυτό το διάστημα ένας τεράστιος αριθμός πανεπιστημιακών δασκάλων με κύρος -πολλοί εξ αυτών στήριξαν την Κυβέρνησή σας κατά τη διάρκεια της προηγούμενης διακυβέρνησης, ανεξάρτητα από πολιτικές πεποιθήσεις- πήρε θέση. Ξέρουμε ότι αυτό σας ενοχλεί, γιατί είναι η πρώτη φορά που βγήκαν δημόσια, όπως είναι η πρώτη φορά που η Σύνοδος Πρυτάνεων πήρε θέση επί της ουσίας εκπαιδευτικού ζητήματος. Το ξέρετε ή δεν το ξέρετε ότι ποτέ θεσμοθετημένη ομάδα εκπαιδευτικών δεν πήρε θέση -ποτέ, από συστάσεως ελληνικού κράτους- σε εκπαιδευτικό θέμα; Το ξέρετε. Και αντί να βοηθήσετε προς αυτήν την κατεύθυνση, ενοχλείσθε.
      Κυρίες και κύριοι συνάδελφοι, ασφαλώς στη δημοκρατία υπάρχουν διαφωνίες, επαναλαμβάνω και ασφαλώς όλοι μας ισχυριζόμαστε ότι επιδιώκουμε τη συναίνεση. Αλλά η συναίνεση δεν είναι πάντα η αναγκαία και ικανή συνθήκη. Πολλές φορές η συναίνεση είναι στο χαμηλότερο δυνατό επίπεδο, είναι για τα μάτια. Σημασία έχει ποιο είναι το σωστό. Και ποιο είναι το σωστό και τι πρέπει να γίνει στην εκπαίδευση, είναι σχεδόν επιστημονικό θέμα. Δεν θα το εφεύρει ο καθένας από εμάς εδώ. Γνωρίζουμε τις καλές πρακτικές σε όλον τον κόσμο, γνωρίζουμε τα προβλήματα που υπάρχουν στην εκπαίδευση και την παιδεία σε όλον τον κόσμο, αλλά όχι εν ονόματι μιας θεωρητικά διακηρυγμένης συναίνεσης δεν θα κάνουμε τίποτα. Άλλωστε, εσείς δηλώνετε ότι φεύγετε από τη διαδικασία του Συντάγματος και το ερώτημα είναι: Πιστεύετε ή δεν πιστεύετε σε αυτά που κάνατε μέχρι τώρα; Είναι δυνατόν το Σύνταγμα να χρησιμοποιείται για λόγους τακτικής; Είναι δυνατόν ένα κόμμα που έχει κυβερνήσει τόσα χρόνια, το οποίο σε τελευταία ανάλυση εκφράζει έναν πολύ μεγάλο πολιτικό χώρο, απευθυνόμενο στον ελληνικό λαό, να ισχυρίζεται ότι για κάποια αφορμή αποχωρεί από τη διαδικασία του Συντάγματος;
      Βέβαια, η ιστορία έχει φερθεί πολύ καλά και έχει δώσει εύσημα ακόμα και σε πολιτικούς που έκαναν πολύ μεγάλα λάθη, αν είχαν αποδείξει ότι έχουν πεποιθήσεις και διάθεση να προχωρήσουν τα πράγματα μπροστά. Γιατί λάθη δεν κάνει, μόνο όποιος δεν κάνει τίποτα. Όμως η ιστορία δεν χαρίστηκε ποτέ στους απόντες. Τους απόντες τους καταδίκασε απολύτως. 
      (Χειροκροτήματα από την πτέρυγα της Νέας Δημοκρατίας)
      Αυτούς δηλαδή, που ενώ έχουν την εμπειρία και τη δυνατότητα...
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Αφήστε την ιστορία να απαντήσει.
      ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Κύριε συνάδελφε, δεν θα μου υπαγορεύσετε τι θα πω.
      ΠΡΟΕΔΡΕΥΩΝ (Σωτήρης Χατζηγάκης): Σωστά. Συνεχίστε, κυρία Υπουργέ.
      Παρακαλώ, κύριε συνάδελφε, έχει δίκιο.
      ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Αυτό, βέβαια, αφορά τη δημοκρατική σας αντίληψη, η οποία προφανώς δεν υπάρχει. 
      (Χειροκροτήματα από την πτέρυγα της Νέας Δημοκρατίας)
      Όμως, η ιστορία προχωρεί και χωρίς αυτούς που είναι απόντες. Πάντοτε η ιστορία προχωρεί και χωρίς αυτούς. 
      Επομένως, θέλω να σας πω, κυρίες και κύριοι συνάδελφοι, όποιος είναι απών, δεν έχει ρόλο και το ξέρετε. Τα πράγματα θα προχωρήσουν και χωρίς εσάς στη συνταγματική διαδικασία. 
      (Χειροκροτήματα από την πτέρυγα της Νέας Δημοκρατίας)
      Όσο για τα υπόλοιπα, επειδή πιστεύουμε ότι η ηγεσία σας ιδιαιτέρως, αλλά και πολλοί άλλοι από εσάς, πιστεύουν στο ρόλο της εκπαίδευσης και της παιδείας ως της μόνης μακροπρόθεσμης επένδυσης σ’ αυτό τον τόπο, εγώ θα σας πρότεινα να ξαναδείτε τι πραγματικά γίνεται -κανείς δεν μπορεί να κάνει θαύματα- τι πραγματικά είχε γίνει πριν και να σκεφθείτε πόσο μπορείτε να βοηθήσετε  -και μπορείτε- σ’ αυτό που πρέπει να γίνει. 
      Άλλωστε, ακόμα και το Κομμουνιστικό Κόμμα που είπε από την αρχή «εγώ δεν συμμετέχω σε κανένα διάλογο γι’ αυτούς τους λόγους» και αυτό παίζει ρόλο. Έτσι και αλλιώς η χώρα θα προχωρήσει και με αυτούς που θέλουν ορισμένα πράγματα και με αυτούς που δεν τα θέλουν. Θα αποτελούσε μεγάλη υπόθεση αν μπορούσαμε να θέλουμε τα ίδια, αφού εσείς ως Αξιωματική Αντιπολίτευση, σε πολλά ζητήματα ανώτατης εκπαίδευσης, ιδιαίτερα σ’ αυτά που αφορούν στην Ευρώπη και στην προκειμένη περίπτωση στον ευρωπαϊκό χώρο, έχετε πάρει παρόμοια θέση. Γιατί αρνείστε τώρα τον εαυτό σας; Θεωρείτε ότι θα εμποδίσετε εμάς ή μήπως έχετε ταυτιστεί τόσο με την αίσθηση της εξουσίας, ίσως λόγω αντιλήψεων και παλαιοτέρων ιδεολογιών, ώστε δεν αντέχετε διαφορετικά; 
      Να ξέρετε ότι η υπόθεση της εκπαίδευσης θα προχωρήσει. Όσο αυτή η Κυβέρνηση είναι εδώ, θα προχωρήσει με την κατεύθυνση που έχει χαραχτεί από την αρχή, με τη στρατηγική που έχει χαραχτεί. Και επίσης να γνωρίζετε ότι δεν έχει γίνει τίποτε λιγότερο ή τίποτε περισσότερο από μία στρατηγική που χαράχτηκε από την πρώτη στιγμή.
      ΑΠΟΣΤΟΛΟΣ ΚΑΚΛΑΜΑΝΗΣ: Δεν μας χρειάζεστε επομένως! 
      (Κωδωνοκρουσίες)
      ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Κύριε Πρόεδρε, όλους τους χρειαζόμαστε. 
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριε Κακλαμάνη!
      (Στο σημείο αυτό την Προεδρική Έδρα καταλαμβάνει η Πρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ)
      ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Κύριε Πρόεδρε, εάν δεν θέλετε να συμμετέχετε -και κοιτάξτε στον καθρέφτη και τον εαυτό σας για το έργο σας πριν, σε ορισμένους τομείς-  ε, ναι, θα προχωρήσουμε και χωρίς εσάς!  
      (Παρατεταμένα χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη - Ψαρούδα): Κύριοι συνάδελφοι, ζήτησε το λόγο για μια σύντομη παρέμβαση, ο Πρόεδρος του Συνασπισμού, κ. Αλαβάνος. 
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Είναι, κυρία Πρόεδρε, το πεντάλεπτο που δικαιούμαι από τον Κανονισμό. 
      Ακούσαμε την Υπουργό Παιδείας σε μια διαδικασία απολογισμού, υποτίθεται, της Κυβέρνησης, απλώς να μπαίνει μέσα σ’ ένα κλίμα τεχνητής πόλωσης με την Αξιωματική Αντιπολίτευση, με την οποία μας διαβεβαίωνε συνεχώς ότι δεν έχουν διαφορές.
      Φοβάμαι ότι η κυρία Υπουργός δεν κατάλαβε τίποτα ακόμη. Δεν κατάλαβε ότι έχουμε μπει σε εξελίξεις άλλες και δεν κατάλαβε ότι υπάρχει άλλη πόλωση, παρ’ ότι τη βλέπει στο χώρο της. 
    Υπάρχει πόλωση ανάμεσα στις πολιτικές εκείνες οι οποίες θέλουν να δώσουν στην κερδοσκοπία τα πανεπιστήμια και στις δυνάμεις που αντιστέκονται, τους φοιτητές, τις φοιτήτριες, τους συλλόγους, τους καθηγητές. 
    Γι’ αυτό, με αυτήν την ευκαιρία απευθύνομαι στον Πρωθυπουργό, επειδή είναι κορυφαίο το ζήτημα, επειδή η Κυβέρνηση είναι αφερέγγυα, επειδή η παιδεία πεινάει, επειδή οι καθηγητές και οι δάσκαλοι διεκδικούν το μισθό φτώχειας της Ευρωπαϊκής Ένωσης. Ήθελα να πω στον κύριο Πρωθυπουργό: Σταματήστε. Είναι στα χέρια σας να ανοίξουν τα πανεπιστήμια. Μπορούν να ανοίξουν τα πανεπιστήμια, φτάνει να αποσύρετε την πρόταση για την τροποποίηση του άρθρου 16. 
    (Στο σημείο αυτό εισέρχεται στην Αίθουσα ο Πρόεδρος του Πανελλήνιου Σοσιαλιστικού Κινήματος κ. Γεώργιος Παπανδρέου. Όρθιοι οι Βουλευτές του ΠΑ.ΣΟ.Κ. χειροκροτούν ζωηρά και παρατεταμένα)
    Φτάνει να αποσύρετε την πρόταση για την τροποποίηση του άρθρου 16. Είναι μία πρόταση τραυματισμένη. Δεν έχει πλέον κύρος. Δεν θα προχωρήσει. Καταλαβαίνετε ότι είμαστε στην αρχή των εξελίξεων. Με την απόσυρση αυτής της πρότασης ο κεντρικός λόγος των κινητοποιήσεων των φοιτητών και των καθηγητών ουσιαστικά αίρεται και υπάρχει η δυνατότητα να ανοίξει ένας διάλογος με βάση τις προτάσεις του φοιτητικού κινήματος, των καθηγητών για τα θέματα της αναβάθμισης του πανεπιστημίου.
    Θα ήθελα, όμως να απευθυνθώ και στον Πρόεδρο του ΠΑ.ΣΟ.Κ., που τώρα ήρθε και να του πω: Ζητάτε εκλογές. Ωραία. Και να μη γίνει δεκτό, μπαίνουμε ουσιαστικά σε μακρόχρονη προεκλογική εκστρατεία. Το ερώτημά μου, στο οποίο θα ήθελα μια απάντηση, κύριε Παπανδρέου, είναι το εξής: Στο εκλογικό σας πρόγραμμα ισχύει η αναθεώρηση του άρθρου 16 με τις διατυπώσεις που κάνατε; Γιατί προχθές είπατε ότι η ουσία των απόψεών σας δεν αλλάζει. Τι θα ζητήσετε από τη νεολαία της Ελλάδας; Να σας ψηφίσει για μη κρατικά κερδοσκοπικά πανεπιστήμια; Ακριβώς το ίδιο ζητάει και η Νέα Δημοκρατία. 
    Εγώ σας καλώ να κάνετε ένα μεγάλο βήμα μπροστά, να αφουγκραστείτε τις απόψεις, τους αγώνες των διδασκόντων και των μαθητών και να δηλώσετε σήμερα κιόλας ότι δεν πρόκειται να δεχθείτε να αναθεωρηθεί το άρθρο 16. Αυτό θα συμβάλει και στην εκτόνωση της κατάστασης. Έχετε και εσείς τη δυνατότητα να συμβάλετε στο να ανοίξουν τα πανεπιστήμια διότι χωρίς τη συναίνεση της σημερινής Αξιωματικής Αντιπολίτευσης με τους συσχετισμούς που ξέρουμε ότι υπάρχουν, αποκλείεται να υπάρξουν εκατόν ογδόντα ψήφοι στην επόμενη Βουλή. Αλλιώς φέρετε και εσείς ακέραιη την ευθύνη. 
    Ευχαριστώ.
    ΠΡΟΕΔΡΟΣ (Άννα Μπενάκη-Ψαρούδα): Επειδή έχουμε λίγο χρόνο, έως ότου λάβει το λόγο ο Πρόεδρος του ΠΑ.ΣΟ.Κ., μπορούμε να δώσουμε το λόγο -ο τυχερός ποιος είναι;- στον κ. Χατζημιχάλη. 
    (Χειροκροτήματα από την πτέρυγα του ΠΑ.ΣΟ.Κ.)
    ΦΩΤΗΣ ΧΑΤΖΗΜΙΧΑΛΗΣ: Ευχαριστώ πολύ, κυρία Πρόεδρε.
    Κυρίες και κύριοι συνάδελφοι, είμαι ο τυχερός πράγματι να κλείσω από την πλευρά των συναδέλφων Βουλευτών αυτή τη διαδικασία. Είμαι διπλά τυχερός, γιατί πριν από λίγο ακούσαμε την Υπουργό Παιδείας να αναφέρεται στην Εθνική Αντιπροσωπεία και να μη λέει αυτό που θα περίμενε, όχι μόνο η εκπαιδευτική κοινότητα και οι φοιτητές, αλλά όλος ο ελληνικός λαός, την προοπτική της δημόσιας εκπαίδευσης στη χώρα μας.
    Κυρία Υπουργέ, αναφερθήκατε στους παρόντες και στους απόντες αυτής της διαδικασίας. Πρέπει να πω ότι, εκτός από τους παρόντες και τους απόντες, υπάρχουν οι ωσεί παρόντες και επί τρία χρόνια στο Υπουργείο Παιδείας είστε ωσεί παρούσα. 
    (Χειροκροτήματα από την πτέρυγα του ΠΑ.ΣΟ.Κ.)
      Σ’ έναν χώρο που ταλαιπωρείται, σε έναν χώρο που αμφισβητεί, σε έναν χώρο που διεκδικεί διαρκώς καλύτερη δημόσια εκπαίδευση καμία πρωτοβουλία, καμία κίνηση, καμία θετική ενέργεια, καμία διέξοδος.
      Μήπως έγινε σε όλους τους άλλους τομείς κάτι διαφορετικό; Επί τρεις μέρες ακούμε τα στελέχη της Νέας Δημοκρατίας και τους Υπουργούς να ψελλίζουν για το πρόγραμμα και τις θετικές –υποτίθεται- ενέργειες που έχουν κάνει μέχρι σήμερα και να απευθύνονται στο ΠΑ.ΣΟ.Κ., να προσπαθούν να μειώσουν το έργο του ΠΑ.ΣΟ.Κ., αναφερόμενοι σε μία εικοσαετία. Μήπως θέλετε να κάνουμε μία σύγκριση με την προηγούμενη του ΠΑ.ΣΟ.Κ. εικοσαετία; Μήπως θέλετε να θυμηθούμε το ’80 και πώς ήταν η χώρα, όταν την παρέλαβε το ΠΑ.ΣΟ.Κ.; 
      Δεν χρειάζεται να πάμε τόσο μακριά. Χρειάζεται να δούμε μόνο τα τρία χρόνια της διακυβέρνησης της Νέας Δημοκρατίας, με μια πολύ στενή συντηρητική αντίληψη που επιβεβαιώθηκε τις τελευταίες τρεις μέρες στη Βουλή: Τόση φτώχεια επιχειρημάτων; Τόση έλλειψη ιδεών και οραμάτων; Δεν μπορούσατε να πείτε τίποτα θετικό για το έργο σας; Δεν μπορούσατε να δώσετε ένα όραμα στην ελληνική κοινωνία, ιδιαίτερα στην ελληνική νεολαία; 
      Τι κάνατε αυτές τις τρεις μέρες, αγαπητοί συνάδελφοι της Νέας Δημοκρατίας; Προσπαθήσατε να κάνετε μία αήθη αναφορά στα εσωτερικά του ΠΑ.ΣΟ.Κ.. Αυτό ήταν το επιχείρημα σας. Σκεφθείτε ποιο θα ήταν το επίπεδο της πολιτικής αντιπαράθεσης, αν το ΠΑ.ΣΟ.Κ. άρχιζε να μιλάει για τις φατρίες και τις οικογένειες της Νέας Δημοκρατίας, για τη μάχη των Χανίων, τη μάχη του Πειραιά, τη μάχη της Θεσσαλονίκης, τη μάχη στο Κιλκίς και ούτω καθ’ εξής!
      (Χειροκροτήματα από την πτέρυγα του ΠΑ.ΣΟ.Κ.)
       Όμως εμείς δεν πέφτουμε σ’ αυτό το επίπεδο, γιατί σεβόμαστε την πολιτική, έχουμε αξίες, ήθος και μια διαφορετική αντίληψη και για την πολιτική και για την κοινωνία. 
      Τι άλλο προσπαθήσατε να κάνετε αυτό το διάστημα, κυρίες και κύριοι συνάδελφοι και κυρίες και κύριοι Υπουργοί της Νέας Δημοκρατίας; Να ξαναδιχάσετε την ελληνική κοινωνία, πιστοί στις αρχές σας, τις αντιλήψεις σας και την πιο σκληρή δεξιά πολιτική. Παλιότερα διχάζατε την Ελλάδα σε εθνικόφρονες και μιάσματα. Σήμερα, αυτές τις τρεις μέρες, αλλά και όλο το προηγούμενο διάστημα προσπαθήσατε να τη διχάσετε με μια νέα αντίθεση: Οι διεφθαρμένοι και οι ηθικοί. 
      Αν μπαίναμε σε αυτήν τη λογική, ξέρετε τι έπρεπε να κάνουμε, συνάδελφοι της Νέας Δημοκρατίας; Να κυλήσουμε στο βούρκο την πολιτική αντιπαράθεση, αρχίζοντας από τον πρώτο που αποχώρησε -ή τον απομακρύνατε- διευθυντή ενός Υφυπουργού σας, να πάμε στον δεύτερο, στον τρίτο, στον τέταρτο. Είκοσι, τριάντα, σαράντα μετρούσαν οι εφημερίδες μέχρι που χάσαμε το λογαριασμό!
      (Χειροκροτήματα από την πτέρυγα του ΠΑ.ΣΟ.Κ.)
      Για να καταλήξουμε στους «κουμπάρους», που τους οδηγήσατε σιδηροδέσμιους και εκτεθειμένους από τα κανάλια της τηλεόρασης, για να βρίσκονται τώρα με τα χέρια στις τσέπες στο Κολωνάκι και όχι μόνο αυτό, να πηγαίνουν στις διαδικασίες σας και να εισπράττουν χειροκροτήματα. Αυτό είναι η κρίση στην πολιτική. Και αν υπάρχει πολιτικό πρόβλημα σ’ ένα κόμμα, αυτό το πολιτικό πρόβλημα είναι σ’ εσάς, γιατί, όταν φτάνετε στο σημείο να χειροκροτείτε αυτά τα φαινόμενα, εσείς, οι οπαδοί σας, οι φίλοι σας, τότε κάτι δεν πάει καλά στην πολιτική ζωή του τόπου. 
      Έπρεπε σήμερα να κάνετε απολογισμό γιατί το ΠΑ.ΣΟ.Κ. κατέθεσε πρόταση δυσπιστίας για τα έργα σας και τις παραλείψεις σας. Έπρεπε να κάνετε απολογισμό και να απαντήσετε σ’ ένα απλό ερώτημα που πρέπει να απαντήσει ή που απαιτούμε να απαντήσουν από τον Πρωθυπουργό και τους Υπουργούς μέχρι τον τελευταίο ψηφοφόρο της Νέας Δημοκρατίας. Πείτε μας, αγαπητοί συνάδελφοι, έναν τομέα, έναν μόνο τομέα, όποιον θέλετε εσείς, που πήγε καλύτερα η χώρα, η ζωή του απλού Έλληνα πολίτη απ’ ό,τι ήταν πριν επί των κυβερνήσεων του ΠΑ.ΣΟ.Κ.. Έναν μόνο τομέα.
      Δώσατε πολλές προεκλογικές υποσχέσεις, με το γνωστό αυτό λαϊκίστικο ύφος και το αλαζονικό –προσθέτω- όπως μετεξελίχθηκε σήμερα. Προσπαθήσατε να προσεγγίσετε τον κεντρώο χώρο. Ξεπεράσατε τα όρια του λαϊκισμού. Ο κ. Καραμανλής, βέβαια, μιμούνταν τη ρητορική του Ανδρέα Παπανδρέου. Έταζε τα πάντα στους πάντες, προσέβλεπε στο μεσαίο χώρο και τώρα…
      ΑΘΑΝΑΣΙΟΣ ΜΠΟΥΡΑΣ: Αυτά έκανε ο Ανδρέας Παπανδρέου; 
      (Χειροκροτήματα από την πτέρυγα της Νέας Δημοκρατίας)
      ΦΩΤΗΣ ΧΑΤΖΗΜΙΧΑΛΗΣ: …και τώρα ο Κωνσταντίνος Καραμανλής. Έταζε τα πάντα στους πάντες…
      (Θόρυβος-διαμαρτυρίες)
      ΠΡΟΕΔΡΟΣ (Άννα Μπενάκη-Ψαρούδα): Σας παρακαλώ, κύριοι συνάδελφοι. 
      ΦΩΤΗΣ ΧΑΤΖΗΜΙΧΑΛΗΣ: Έταζε τα πάντα στους πάντες και τώρα πρέπει να απολογηθείτε, αγαπητοί συνάδελφοι. 
      (Θόρυβος-διαμαρτυρίες)
      Αποτύχατε σε όλες τις πολιτικές σας, είτε σας αρέσει είτε δεν σας αρέσει. Η νέα διακυβέρνηση έγινε η γνωστή παλιά δεξιά διακυβέρνηση. 
      (Θόρυβος-διαμαρτυρίες)
      Η σύγκρουση με τους «νταβατζήδες» πού βρίσκεται; Μετεξελίχθηκαν σε ομοτράπεζούς σας. Η διαφάνεια κατέρρευσε μετά τις διαρκείς απομακρύνσεις των κυβερνητικών στελεχών. Η επανίδρυση του κράτους μετετράπη πολύ γρήγορα στην ανασύσταση του αυταρχικού κράτους της Δεξιάς. Διαλύσατε ακόμα και τους πιο σκληρούς κρατικούς μηχανισμούς.
      Μήπως θέλετε να θυμηθούμε σ’ ένα χώρο ευαίσθητο, στο χώρο της ασφάλειας της χώρας, φαινόμενα όπου δραπέτες έμπαιναν σε στρατόπεδα, έπαιρναν τεθωρακισμένα και πήγαιναν για καφέ; Να μιλήσουμε για δραπέτες από τις φυλακές, που έπαιρναν Ι.Χ., ελικόπτερα, για να αποδράσουν; Να μιλήσουμε για τα φαινόμενα που παρατηρούμε το τελευταίο διάστημα; 
      (Θόρυβος-διαμαρτυρίες)
      Δεν σας αρέσει. Δεν τα λέτε, αλλά ποιος είναι ο απολογισμός σας; Διασύρατε τη χώρα με την απογραφή. Με στατιστικές αλχημείες αυξήσατε ξαφνικά, σε μια νύχτα, το εισόδημα των Ελλήνων πολιτών και έγιναν κατά 25% πλουσιότεροι! Πηγαίνετε να τα πείτε στους Έλληνες αγρότες. 
      Πηγαίνετε να τα πείτε στους Έλληνες μικρομεσαίους επιχειρηματίες. Πηγαίνετε να τα πείτε στους ανέργους. Σε ποιους απευθύνεστε; Γι’ αυτό σας εγκαλούμε και απαντήσεις δεν παίρνουμε. Την ίδια ώρα…
      ΠΡΟΕΔΡΟΣ (Άννα Μπενάκη-Ψαρούδα): Κύριε Χατζημιχάλη, συντομεύστε λίγο. 
      ΦΩΤΗΣ ΧΑΤΖΗΜΙΧΑΛΗΣ: Συντομεύω, κυρία Πρόεδρε. 
      Την ίδια ώρα –και είναι το σημαντικότερο, το μεγαλύτερο έγκλημα που κάνατε αυτά τα τρία χρόνια- επιχειρήσατε μια βίαιη μεταφορά εισοδημάτων πλούτου από τους πολλούς στους λίγους. Χαρίσατε τα διανεμόμενα κέρδη λίγων μεγαλομετόχων, την ίδια ώρα που αυξήσατε την έμμεση φορολογία στα τσιγάρα, στα ποτά, στα καύσιμα, στα ασφάλιστρα, στα δίδακτρα. Τι έμεινε στην ίδια τιμή;
      ΜΙΛΤΙΑΔΗΣ ΕΒΕΡΤ: Το χρηματιστήριο.  
      ΦΩΤΗΣ ΧΑΤΖΗΜΙΧΑΛΗΣ: Η ανεξέλεγκτη λειτουργία της αγοράς, κύριε Έβερτ, θερίζει τα εισοδήματα και εσείς δεν ακούγεστε σ’ αυτόν τον τομέα. Βλέπουμε τις τιμές των παραγωγών να κατρακυλούν και τις τιμές των προϊόντων να έχουν φτάσει στα ύψη. 
      Και την ίδια ώρα βλέπουμε την Επιτροπή Ανταγωνισμού να παρεμβαίνει, πού; Είπε ο κ. Παπαθανασίου ότι κάνει παρεμβάσεις στην αγορά, προσπαθεί να την ελέγξει. Το είδαμε αυτό πουθενά; 
      ΠΡΟΕΔΡΟΣ (Άννα Μπενάκη-Ψαρούδα): Κύριε Χατζημιχάλη, σας παρακαλώ, ολοκληρώστε. Να είστε ακριβής στην ώρα σας. 
      ΦΩΤΗΣ ΧΑΤΖΗΜΙΧΑΛΗΣ: Κλείνω, κυρία Πρόεδρε. 
      Μέσα σε όλα αυτά τα αποτελέσματα της κυβερνητικής σας πολιτικής έχετε επίσης διαπράξει ένα πολύ μεγάλο σφάλμα, θα έλεγα έγκλημα. Έχετε αποδιαρθρώσει τον παραγωγικό ιστό της υπαίθρου. 
      Το ξέρετε πολύ καλά, κύριοι συνάδελφοι της Νέας Δημοκρατίας, γιατί προσπαθείτε να περιοδεύσετε στα χωριά και ακούτε τις διαμαρτυρίες των Ελλήνων πολιτών. 
      ΠΡΟΕΔΡΟΣ (Άννα Μπενάκη-Ψαρούδα): Κύριε Χατζημιχάλη, θα σας ευχαριστήσουμε για όσα είπατε, αφού μας ευχαριστήσετε και εσείς. 
      ΦΩΤΗΣ ΧΑΤΖΗΜΙΧΑΛΗΣ: Αυτές τις διαμαρτυρίες των Ελλήνων πολιτών προσπαθούμε να εκφράσουμε με την πρόταση μομφής και στη συνέχεια, με την ενεργή παρουσία μας καθημερινά. Το μάθημα θα το πάρετε και θα είναι πολύ γρήγορα. Φτάνει πια αυτή η πολιτική!
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο Αρχηγός της Αξιωματικής Αντιπολίτευσης και Πρόεδρος του ΠΑ.ΣΟ.Κ. κ. Γεώργιος Παπανδρέου. 
      (Όρθιοι οι Βουλευτές του ΠΑ.ΣΟ.Κ. χειροκροτούν ζωηρά και παρατεταμένα)
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελλήνιου Σοσιαλιστικού Κινήματος: Κυρίες και κύριοι συνάδελφοι, καταθέσαμε πρόταση δυσπιστίας στην Κυβέρνηση της Νέας Δημοκρατίας, στην Κυβέρνησή σας, κύριε Καραμανλή. Οι πολιτικές σας υπονομεύουν τους δημοκρατικούς θεσμούς. Υπονομεύουν το εισόδημα του Έλληνα πολίτη. Υπονομεύουν τη θέση της Ελλάδας στο διεθνές στερέωμα. Υπονομεύουν τις προοπτικές της νέας γενιάς της χώρας μας, τη σιγουριά του Έλληνα πολίτη και της ελληνικής οικογένειας. Οι πολιτικές σας, αντί να ανοίγουν ορίζοντες, χάνουν συνεχώς ευκαιρίες. Η αποχώρησή μας από την αναθεωρητική διαδικασία είναι επιβεβλημένη πράξη ευθύνης, σεβασμού των περιεχομένων της Συνταγματικής Αναθεώρησης. 
      (Χειροκροτήματα από την πτέρυγα του ΠΑ.ΣΟ.Κ.)
      Είναι πράξη αξιοπρέπειας. Ο λαός δεν θέλει μια Κυβέρνηση που με αδίστακτο τρόπο επιχείρησε ακόμη και την Αναθεώρηση του Συντάγματος να την υποτάξει στις διευθετήσεις των κομματικών συμφερόντων της και να προστατέψει διαφόρους που θέλουν να πλουτίσουν από τα δάση μας. Ο λαός δεν θέλει μια Κυβέρνηση που για πρώτη φορά στην ιστορία των συνταγματικών αναθεωρήσεων δεν δέχεται καμία πρόταση της Αντιπολίτευσης. Ο λαός δεν θέλει μια Κυβέρνηση που μπροστά στα μάτια του οργάνωσε μια επιχείρηση αλλοίωσης και παραχάραξης των ψηφοφοριών στην Επιτροπή Αναθεώρησης του Συντάγματος. 
      (Χειροκροτήματα από την πτέρυγα του ΠΑ.ΣΟ.Κ.)
      Και όπως είπα προχθές, κύριε Καραμανλή, εάν μπροστά στα μάτια της δημοσιότητας οργανώνετε τέτοια πραξικοπήματα, ο λαός πραγματικά αναρωτιέται τι εγκλήματα κάνετε όταν δεν υπάρχει το φως της δημοσιότητας, όταν δεν υπάρχουν οι κάμερες, τι εγκλήματα κάνουν οι Υπουργοί σας στα Υπουργεία.
      (Χειροκροτήματα από την πτέρυγα του ΠΑ.ΣΟ.Κ.)
      Ο λαός θέλει μια κυβέρνηση με βαθιά δημοκρατική παράδοση, που μπορεί να εγγυηθεί τη σοβαρή υπόθεση του Συντάγματος, κύριοι συνάδελφοι της Νέας Δημοκρατίας, που το έχετε κάνει απλώς «κλωτσοσκούφι» για τις δικές σας κομματικές πολιτικές και τα επικοινωνιακά σας τρικ. Αυτή είναι η έννοια της δημοκρατίας, την οποία εσείς υπηρετείτε. Ο ελληνικός λαός θέλει την εγγύηση μιας Κυβέρνησης δημοκρατικής, που θα σέβεται τους νόμους, θα σέβεται το Σύνταγμα, θα υπηρετεί την δίκαιη κοινωνία και τον πολίτη.
      (Χειροκροτήματα από την πτέρυγα του ΠΑ.ΣΟ.Κ.)
      Ζητούμε εκλογές για να αποτραπεί ο κλονισμός της κοινωνικής συνοχής. Ζητούμε εκλογές για να αποτραπεί η αποσάρθρωση του παραγωγικού ιστού της χώρας. Ζητούμε εκλογές για να μην υπάρξει μετατροπή της δικιάς σας υποτέλειας ως Κυβέρνησης, σε υποτέλεια της χώρας, για να αποτραπούν θεσμικές εκτροπές της Κυβέρνησης. 
      Τρεις μέρες ακούμε εδώ, στη Βουλή, τα στελέχη της Νέας Δημοκρατίας και τους Υπουργούς σας να αδυνατούν να υπερασπιστούν το έργο της Κυβέρνησης. Επιδίδονται για μια ακόμη φορά σε αντιπολίτευση στο ΠΑ.ΣΟ.Κ.. Εμείς τους μιλάμε για το μέλλον και εκείνοι μας μιλάνε για το παρελθόν. Φαίνεται ότι κάνουν ξανά πρόβα για τον αυριανό τους ρόλο, για το ρόλο που τους επιφυλάσσει ο ελληνικός λαός. 
      (Χειροκροτήματα από την πτέρυγα του ΠΑ.ΣΟ.Κ.)
      Κύριοι της Κυβέρνησης, αδυνατείτε να υπερασπιστείτε τον βίο και την πολιτεία της Κυβέρνησής σας, των Υπουργών σας, του Πρωθυπουργού σας. Τι να υπερασπιστείτε; Τι να υπερασπιστείτε; Πείτε μου. Τι μπορείτε να υπερασπιστείτε σ’ αυτή την Κυβέρνηση; Την ανικανότητα; Την αδιαφάνεια; Την έλλειψη στόχων και σχεδιασμού; Τη νομή της εξουσίας; Το ρουσφέτι; Την πελατειακή σας αντίληψη; Την αναξιοκρατία; Το ψέμα; Την κοροϊδία; Την παραπλάνηση; Τις μεγαλοστομίες και τα κούφια λόγια; Τη διαφθορά; 
      Μέχρι και το 2004, η χειρότερη κυβέρνηση της μεταπολίτευσης ήταν η προηγούμενη κυβέρνηση της Νέας Δημοκρατίας, του κ. Μητσοτάκη. Καταφέρατε, κύριε Καραμανλή, κάτι πολύ δύσκολο. Γίνατε εσείς η χειρότερη Κυβέρνηση της μεταπολίτευσης …
      (Χειροκροτήματα από την πτέρυγα του ΠΑ.ΣΟ.Κ.)
       Συγχαρητήρια! Γι’ αυτό λέμε: Φτάνει πια! Φτάνει πια! 
      (Χειροκροτήματα από την πτέρυγα του ΠΑ.ΣΟ.Κ.)
       Κυρίες και κύριοι συνάδελφοι, ποιο είναι το κύρος της Ελλάδας, όταν ο Υπουργός Οικονομίας ευτελίζει την ελληνική οικονομία με την «απογραφή» και μετά πληρώνει «γρηγορόσημο», αν θέλετε, 4.000.000.000 ευρώ, δηλαδή 1,5 τρισεκατομμύρια δραχμές –δεν είναι δικά σας λεφτά, κύριε Καραμανλή, αυτά είναι λεφτά του ελληνικού λαού- για να βγείτε από την επιτήρηση, για να δώσετε υποσχέσεις ψεύτικες, προεκλογικά στον ελληνικό λαό, για να αποσαθρώσετε ακόμα περισσότερο την οικονομία; 
      Είναι ο Υπουργός σας που τρία χρόνια τώρα μειώνει το εισόδημα του Έλληνα πολίτη, εκτινάσσει την ακρίβεια, έχει πραγματοποιήσει τη μεγαλύτερη φοροεπιδρομή σε βάρος των πολλών και βοηθά τους λίγους και ισχυρούς.
      Σε μία σοβαρή Κυβέρνηση, αυτός ο Υπουργός θα είχε πάει σπίτι του. Στη δική σας Κυβέρνηση, παραμένει.
      Όταν ο Υπουργός Δημόσιας Διοίκησης στήνει «γαλάζιες συνεντεύξεις» για να προσβάλει το φρόνημα και να προσλάβει μόνο τους «ημέτερους», δεν μπορούμε να μιλάμε για αξιοπρέπεια. 
      Αλήθεια, κύριε Καραμανλή, εκεί στο ησυχαστήριό σας, δεν ακούσατε τίποτα για την κοροϊδία των συμβασιούχων, για τον ευτελισμό, τον εξευτελισμό της νεολαίας με τις στημένες «γαλάζιες συνεντεύξεις», για το εμπόριο των «Χούπηδων», για την αλλαγή όλων των διευθυντών στη δημόσια διοίκηση για να βάλετε εσείς κομματικούς εγκάθετους; Δεν ακούσατε τίποτα; 
      Σε μία σοβαρή κυβέρνηση, αυτός ο Υπουργός θα είχε πάει σπίτι του. Σε αυτή την Κυβέρνηση, παραμένει και τον έχετε κάνει σημαία παραταξιακής περηφάνιας.
      Ο καταναλωτής δεν προστατεύεται, όταν ο Υπουργός Ανάπτυξης κάνει τις ανεξάρτητες αρχές παραμάγαζο του πολιτικού του γραφείου. Έλλειψη πολιτικής για την ενέργεια και δηλώσεις-«χαστούκι» από τον κ. Πούτιν.
      Σε μία σοβαρή κυβέρνηση, αυτός ο Υπουργός θα είχε πάει σπίτι του. Στη δική σας Κυβέρνηση, παραμένει και έχει μάλιστα και ηγετικό ρόλο.
      Το Κοινοβούλιο και οι δημοκρατικοί θεσμοί προσβάλλονται βαρύτατα, όταν αλλοιώνεται η σύνθεση της Βουλής για να κερδίσει μία βουλευτική έδρα το κόμμα σας και μάλιστα, ποιος; Ο θείος του Πρωθυπουργού! Για λογαριασμό σας έγινε η εκτροπή. Δεν σας αρέσει …
      (Θόρυβος, διαμαρτυρίες από την πτέρυγα της Νέας Δημοκρατίας)
      (Χειροκροτήματα από την πτέρυγα του ΠΑ.ΣΟ.Κ.)
      Διαμαρτύρεστε; Γιατί διαμαρτύρεστε; Διαμαρτύρεστε, επειδή έγινε η εκτροπή ή επειδή δεν πρέπει να κάνουμε κριτική, διότι είναι θείος του Πρωθυπουργού; Γιατί διαμαρτύρεστε, κύριοι; Γιατί διαμαρτύρεστε;
      (Χειροκροτήματα από την πτέρυγα του ΠΑ.ΣΟ.Κ.)
      Χειραγωγείται η δικαιοσύνη. Σε μία σοβαρή κυβέρνηση, ο Υπουργός Δικαιοσύνης θα είχε πάει σπίτι του. Εσείς τον κρατάτε. 
      Η νοημοσύνη των πολιτών εμπαίζεται, όταν ο Υπουργός Δημόσιας Τάξης βαφτίζει τις σιδερογροθιές «εργαλεία αναρρίχησης», όταν μιλάει για «ζαρντινιέρες», την ώρα που παρακρατικοί πραιτοριανοί ξυλοκοπούν έναν αθώο φοιτητή, όταν υβρίζει κόμματα της Αντιπολίτευσης …
      (Χειροκροτήματα από την πτέρυγα του ΠΑ.ΣΟ.Κ.)
      … όταν αποσαρθρώνει, αποδιοργανώνει την Αντιτρομοκρατική Υπηρεσία για κομματικούς και μόνο λόγους.
      Σε μία σοβαρή κυβέρνηση, αυτός ο Υπουργός θα είχε πάει σπίτι του. Σε αυτή την Κυβέρνηση, εσείς τον κρατάτε και φλερτάρετε με ακροδεξιούς ψήφους.
      Εμπαίζετε την αγροτιά, ξεχνάτε την περιφέρεια, έργα δεν κάνετε. Και ο Υπουργός Γεωργίας θα έπρεπε να είχε πάει σπίτι του. 
      Η αλήθεια, η διαφάνεια, η δημοκρατία υπονομεύεται, όταν ο Υπουργός Επικρατείας επιχειρεί να χειραγωγήσει κάθε Μέσο Μαζικής Ενημέρωσης και όταν απειλεί –το ξέρετε πολύ καλά, ιδιαίτερα οι Βουλευτές της περιφέρειας- περιφερειακά Μέσα ότι δεν θα πάρουν κρατική διαφήμιση, εάν δεν σταματήσουν την κριτική στον κ. Καραμανλή.
      (Χειροκροτήματα από την πτέρυγα του ΠΑ.ΣΟ.Κ.)
      Όταν τηλεφωνεί σε αρμόδιους σε κανάλια για να επιβάλει ή να αποκλείσει τον άλφα ή τον βήτα της Αντιπολίτευσης από τα διάφορα προγράμματα. Όταν σε εθνικά και τοπικά κανάλια απειλεί με τις αδειοδοτήσεις και την εκκρεμότητα του «βασικού μετόχου». ‘Όταν μετατρέπει τη δημόσια τηλεόραση σε κομματική και κυβερνητική. Σε μια κυβέρνηση σοβαρή, σε μια κυβέρνηση δημοκρατική, αυτός ο Υπουργός, θα είχε πάει σπίτι του. Αλλά παραμένει, στη δική σας Κυβέρνηση. Τον έχετε ανάγκη! 
      Αλήθεια, πού πήγαν οι απειλές από τα σουβλατζίδικα της Πλάκας, κύριε Καραμανλή; 
      (Χειροκροτήματα από την πτέρυγα του ΠΑ.ΣΟ.Κ.)
      Δεν είστε σοβαροί, είστε επικίνδυνοι για τη δημοκρατία! 
      (Χειροκροτήματα από την πτέρυγα του ΠΑ.ΣΟ.Κ.)
      Το κύρος της χώρας πλήττεται διεθνώς, όταν τρεις Υπουργοί εμπλέκουν την Ελλάδα στο φιάσκο του «βασικού μετόχου» και οι Υπουργοί αυτοί μένουν σήμερα στη θέση τους. Ποια κοινωνία δικαίου; Ποια προστασία του καταναλωτή; Ποιο κτύπημα στην ακρίβεια; Ποια χρηστή διοίκηση; Ποια αξιοπρέπεια, όταν Υπουργοί της Κυβέρνησης παρακολουθούν, αν δεν υποκινούν, τους «Πανάγους» να εκβιάζουν την κάθε επιχείρηση, με χαρτιά που ανήκουν στην ελληνική Κυβέρνηση και σε ανεξάρτητες αρχές; 
      Τι μάθημα δίνετε εσείς, αγαπητοί συνάδελφοι της Νέας Δημοκρατίας, στη νέα γενιά της χώρας; Ποιες είναι οι αξίες τις οποίες προωθείτε; Ποιες είναι οι αξίες, όταν εκθειάζετε αυτούς τους ανθρώπους, όταν τους κάνετε ήρωες τη μια μέρα και την άλλη μέρα τους έχετε ως κατάδικους; 
      Ποια η πρόνοια και η προστασία του ασθενούς, όταν έχουμε έναν Υπουργό που, αρχικώς, αποκαλύπτει τα σκάνδαλα του προηγούμενου στο Υπουργείο Υγείας και τώρα ξοδεύει πιο πολύ χρόνο για να φτιάχνει διαφημίσεις με την αφεντιά του σε πρώτο πλάνο, αντί να σκύβει το κεφάλι του πάνω στα πραγματικά προβλήματα του Εθνικού Συστήματος Υγείας, αντί να λειτουργεί τα νοσοκομεία που εμείς σας παραδώσαμε προ τριετίας; Και μιλά για τις προσλήψεις, τις δήθεν, ενώ εσείς προσλαμβάνετε αγροφύλακες;
      (Χειροκροτήματα από την πτέρυγα του ΠΑ.ΣΟ.Κ.)
      Σε μια σοβαρή κυβέρνηση και αυτός ο Υπουργός θα είχε πάει σπίτι του. Στη δική σας Κυβέρνηση παραμένει! 
      (Θόρυβος- Διαμαρτυρίες από την πτέρυγα της Νέας  Δημοκρατίας)
      (Κωδωνοκρουσίες)
      Διαμαρτύρεστε, αλλά βλέπω ότι δεν έχετε κανένα επιχείρημα. Κανένα επιχείρημα δεν έχετε, κύριοι της Νέας Δημοκρατίας. Δυστυχώς για τη χώρα!
      (Χειροκροτήματα από την πτέρυγα του ΠΑ.ΣΟ.Κ.)
      (Θόρυβος από την πτέρυγα της Νέας  Δημοκρατίας)
      Γελάτε, αλλά θα γελάσει ο ελληνικός λαός μετά τις εκλογές. Θα γελάσει με το χαμόγελο της ελπίδας και της σιγουριάς για το αύριο!
      (Χειροκροτήματα από την πτέρυγα του ΠΑ.ΣΟ.Κ.)
      Πώς να πάει μπροστά η Ελλάδα που επένδυσε τον αγώνα, τον ιδρώτα, τους φόρους του κάθε πολίτη, για την προβολή της χώρας μας με τους Ολυμπιακούς Αγώνες, όταν έρχεται τώρα ο Υπουργός Πολιτισμού και η Υπουργός Τουρισμού και εκποιούν αυτήν την επένδυση, χωρίς σχέδιο και χωρίς στρατηγική; Πού είναι το κεφάλαιο των Ολυμπιακών Αγώνων, αυτό το μεγάλο κεφάλαιο για την προβολή και την ανάπτυξη της χώρας μας; Απαξιώσατε τους Ολυμπιακούς Αγώνες, απαξιώσατε τα έργα, απαξιώνετε την Ελλάδα!
      Για τους λόγους αυτούς και αυτοί οι Υπουργοί θα έπρεπε να έχουν πάει σπίτι τους, αλλά παραμένουν στη θέση τους. Και πόσοι άλλοι Υπουργοί και Υφυπουργοί θα έπρεπε να έχουν πάει σπίτι τους; Πόσοι άλλοι; 
      (Θόρυβος- διαμαρτυρίες από την πτέρυγα της Νέας  Δημοκρατίας)
      (Κωδωνοκρουσίες)
      Δεν θέλετε να τα ακούσετε, αλλά θα τα ακούσετε κύριοι της Νέας Δημοκρατίας.
      (Χειροκροτήματα από την πτέρυγα του ΠΑ.ΣΟ.Κ.)
      Δεν θα έπρεπε να είχε πάει σπίτι του, ο Υπουργός της «χαμένης γαλοπούλας»;
      (Χειροκροτήματα από την πτέρυγα του ΠΑ.ΣΟ.Κ.)
      Δεν θα έπρεπε να είναι σπίτι του, ο Υπουργός που διέσυρε το ελληνικό ποδόσφαιρο μετά τη μεγαλύτερη επιτυχία της ιστορίας του; 
      Δεν θα έπρεπε να πάει σπίτι του, ο Υπουργός που προσέλαβε ψευδομάρτυρες για να βγάλει λεφτά από ένα ατύχημα; 
      (Χειροκροτήματα από την πτέρυγα του ΠΑ.ΣΟ.Κ.)
      Πώς διαπαιδαγωγείτε την ελληνική κοινωνία; Πώς διαπαιδαγωγείτε τη νεολαία; 
      (Χειροκροτήματα από την πτέρυγα του ΠΑ.ΣΟ.Κ.)
      Αυτό είναι το έργο σας, ο βίος και η πολιτεία σας! 
      Δεν έπρεπε να πάει σπίτι του, ο Υπουργός Ναυτιλίας που διέλυσε τα λιμάνια και δημιούργησε προβλήματα σε όλα τα νησιά του Αιγαίου;
      (Θόρυβος από την πτέρυγα της Νέας Δημοκρατίας)
      Βλέπω χαίρονται οι υπόλοιποι Βουλευτές, διότι θεωρούν ότι θα έρθει γρήγορα ο ανασχηματισμός,…
      (Ζωηρά χειροκροτήματα από την πτέρυγα του ΠΑ.ΣΟ.Κ.)
…αλλά δεν θα έχετε καμία δυνατότητα, κύριοι Βουλευτές, διότι πραγματικός ανασχηματισμός θα γίνει με τις εκλογές!
      (Ζωηρά και παρατεταμένα χειροκροτήματα από την πτέρυγα του ΠΑ.ΣΟ.Κ.)
      Δεν θα έπρεπε να πάνε σπίτι τους, οι Υπουργοί που συγκάλυψαν τις υποκλοπές, το μεγαλύτερο σκάνδαλο της Μεταπολίτευσης; 
      Κυρίες και κύριοι συνάδελφοι, η λίστα της ντροπής είναι χωρίς τέλος. Το πηγάδι της αναξιοπιστίας είναι χωρίς πάτο. Η χώρα δεν πάει μπροστά με αυτήν την Κυβέρνηση. Εμείς λέμε, φτάνει πια. Φτάνει πια! Φτάνει πια η κοροϊδία! 
      (Ζωηρά χειροκροτήματα από την πτέρυγα του ΠΑ.ΣΟ.Κ.)
      Και δεν σας σώζουν τα «μερεμέτια», δεν σας σώζουν τα «λίφτινγκ ανασχηματισμού». Είναι ώρα για εκλογές. Είναι ώρα για βαθιές τομές και πραγματικές μεταρρυθμίσεις. Κι εσείς αυτές τις εμποδίζετε.
      Κάναμε πρόταση μομφής, διότι δεν υπάρχει ένας Υπουργός αυτής της Κυβέρνησης που να μπορεί να σταθεί πια στη θέση του. Κανένας ανασχηματισμός δεν μπορεί να αλλάξει μια Κυβέρνηση χωρίς στόχους, χωρίς σχεδιασμό, χωρίς αρχές και αξίες, χωρίς στοιχειώδη τσίπα.
      Πράγματι, κύριε Καραμανλή, ποιοι είναι οι στόχοι σας για τον επόμενο χρόνο; Απλώς να αλλάξετε τους Υπουργούς, για να κάνετε τι; Ποιες μεταρρυθμίσεις και ποιες αλλαγές; Κάθε μέρα η Ελλάδα πάει χειρότερα! Τώρα λέμε, εκλογές! Τώρα λέμε, να απαλλαγούμε απ’ αυτήν την πολιτική σας!
      (Ζωηρά χειροκροτήματα από την πτέρυγα του ΠΑ.ΣΟ.Κ.)
      Και πρέπει μια λέξη μόνο να πω και στην κ. Παπαρήγα και να της υπενθυμίσω ότι στην Ελλάδα δεν κυβερνά ο δικομματισμός. Κυβερνά, σήμερα, η Νέα Δημοκρατία! Τις πολιτικές της, τις πληρώνουν και τα μέλη και οι οπαδοί οι δικοί σας, του Κομμουνιστικού Κόμματος, κυρία Παπαρήγα, μαζί με όλους τους Έλληνες!
      (Ζωηρά χειροκροτήματα από την πτέρυγα του ΠΑ.ΣΟ.Κ.)
      Κύριε Καραμανλή, δεν ζητώ την προσωπική σας ήττα. Αγωνίζομαι και αγωνιζόμαστε για την ήττα της πολιτικής σας και αυτή θα είναι η απάντηση του ελληνικού λαού, στις επόμενες εκλογές.
      Κύριε Καραμανλή, το στοίχημά μου δεν είναι να γίνω Πρωθυπουργός της χώρας, αλλά να προσφέρω, σε μια Ελλάδα της αυτοπεποίθησης, της ελπίδας και των ανοιχτών οριζόντων. Είμαστε το κόμμα της προσφοράς, των αξιών και όχι της εξουσίας! 
      Δεν μπορεί η χώρα να τραβήξει μπροστά, όταν δημιουργείτε πολώσεις, όταν υπονομεύετε το αίσθημα δικαιοσύνης, όταν δεν δίνετε σιγουριά στο μέσο πολίτη, όταν κινείστε αυταρχικά και αποσπασματικά, όταν δημιουργείτε ανασφάλεια στους ασθενέστερους, στα άτομα με αναπηρία, στον άνεργο, στους μικρομεσαίους επιχειρηματίες, στις γυναίκες. 
      Είσαστε μια Κυβέρνηση αδικίας. Εμείς εγγυόμαστε μια δίκαιη κοινωνία. Αποδομείτε συνειδητά, μέρα με τη μέρα, το ασφαλιστικό σύστημα. Απαλλάσσετε τους τραπεζίτες που έχουν τεράστια κέρδη. Οι τράπεζες στη χώρα μας, είναι οι πιο κερδοφόρες σε όλη την Ευρώπη.
      Είμαστε τέτοια πλούσια χώρα; Βεβαίως, ο κ. Αλογοσκούφης, μάλλον αυτό θα πει, αλλά ρωτήστε τα νοικοκυριά, ρωτήστε το μέσο Έλληνα, γι’ αυτή τη μεγάλη «αιμορραγία» που έχει από τα καταναλωτικά δάνεια και την αδυναμία να τα βγάλει πέρα στο τέλος του μήνα. 
      Και όμως, με τα τεράστια αυτά κέρδη των τραπεζών, εσείς χαρίζετε στις μεγάλες επιχειρήσεις, χαρίζετε στις τράπεζες τις υποχρεώσεις τους. Και πού τα φορτώνετε; Στα ταμεία, στα ελλείμματα των ταμείων. Καταφέρατε μέσα σε τρία χρόνια να μετατρέψετε σε ελλειμματικά τα τρία μεγάλα Ταμεία, το Ι.Κ.Α., τον Ο.Γ.Α. και τον Ο.Α.Ε.Ε..
      Τις οφειλές του δημοσίου προς τα ασφαλιστικά ταμεία τις τριπλασιάσατε. Ανατρέπετε κοινωνικά δικαιώματα, μειώνετε μέχρι 30% τις συντάξεις για εκατοντάδες χιλιάδες ελεύθερους επαγγελματίες και μισθωτούς, ενώ άλλα λέτε και άλλα κάνετε, βεβαίως. 
      Τα τελευταία τρία χρόνια, είμαστε όλοι μάρτυρες μιας καλοσχεδιασμένης επίσης επιχείρησης που στοχεύει να απαξιώσει την περιουσία του ελληνικού δημοσίου, για να την πουλήσει στη συνέχεια με εξευτελιστική τιμή. Μια φαινομενικά ασύνδετη ομάδα απίθανων ανθρώπων, μεταγράφηκε από τις δημόσιες σχέσεις του διεθνούς και εγχώριου κερδοσκοπικού κεφαλαίου, για να διοικήσει τις καλύτερες και μεγαλύτερες εταιρείες του δημοσίου. 
      Η Δ.Ε.Η., η μεγαλύτερη και καλύτερη εταιρεία του δημοσίου, απαξιώνεται καθημερινά. Σε τρία χρόνια αλλάξατε τρεις φορές διοίκηση, όμως, ο ελληνικός λαός βλέπει συνεχώς την αξία και τα κέρδη της να μειώνονται συνεχώς και να «μπαίνει μέσα» η Δ.Ε.Η.. Για όλα, κατά τα άλλα, φταίνε οι εργαζόμενοι και οι καταναλωτές. Αυτοί θα κληθούν από εσάς να πληρώσουν τις ζημιές. Οι αποτυχημένοι, αλλά καλοπληρωμένοι διοικητές, συνεχίζουν να προσφέρουν τις υπηρεσίες τους στις διεθνείς συνεργασίες της Δ.Ε.Η., με άγνωστης προέλευσης και ταυτότητας επενδυτικές εταιρείες. 
      «Μπίζνες», κύριε Καραμανλή. Αυτή είναι η πολιτική της Νέας Δημοκρατίας. Όλα αυτά περί κοινωνικής ευαισθησίας δεν είναι τίποτε άλλο, παρά στυγνή εξυπηρέτηση συγκεκριμένων οικονομικών συμφερόντων.
      (Χειροκροτήματα από την πτέρυγα του ΠΑ.ΣΟ.Κ.)
      Η μεγαλύτερη εταιρεία τηλεπικοινωνιών των Βαλκανίων, ο Ο.Τ.Ε., ξεπουλά τις κερδοφόρες -και από σας βεβαίως κατασυκοφαντημένες- διεθνείς επενδύσεις του, ενώ ταυτόχρονα αγοράζει «εν δυνάμει» προβληματικές εταιρείες στην Ελλάδα. Είναι μεταρρύθμιση το να αγοράσουμε το «Γερμανό». Μεγάλη μεταρρύθμιση! Μια προβληματική εταιρεία θα πουληθεί όσο-όσο. Το μόνο που δεν γνωρίζουμε ακόμα είναι αν θα πουληθεί με τη «μέθοδο Αλογοσκούφη» ή θα πουληθεί με τη «μέθοδο Σουφλιά». 
      Η Εθνική Τράπεζα εξαγοράζει την τουρκική Finansbank, κρύβοντας από τους μικροκαταθέτες και μικροεπενδυτές το πραγματικό και τελικό τίμημα. Ακόμα και η διορισμένη από εσάς Επιτροπή Κεφαλαιαγοράς, υποχρεώθηκε να τιμωρήσει με πρόστιμο τη διοίκηση Αράπογλου για αδιαφάνεια.
      Τι γίνεται με την Αγροτική Τράπεζα, τις επενδύσεις υψηλού κινδύνου, την προμήθεια της «Ealy International»; Κατά σύμπτωση και αυτός ο διοικητής είναι  κουμπάρος και δικός σας κουμπάρος, κύριε Καραμανλή. 
      ΑΠΟΣΤΟΛΟΣ ΚΑΚΛΑΜΑΝΗΣ: Και off shore  η εταιρεία. 
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Κυρίες και κύριοι συνάδελφοι, υπάρχει και ένα ακόμα ανησυχητικό γεγονός. Η αγωνία που είχα εκφράσει για την απουσία σαφούς στρατηγικής στην εξωτερική πολιτική, γίνεται σήμερα σοβαρή ανησυχία για το πού πάει η Ελλάδα. Χωρίς εθνική στρατηγική, είστε αναγκασμένοι να παρακολουθείτε παθητικά το εκκρεμές των ελληνοτουρκικών σχέσεων, που είναι μεταξύ της έντασης και της υποχωρητικότητας. Μιλάτε εύκολα για τα τριάντα δύο βέτο στα κεφάλαια διαπραγμάτευσης με την Τουρκία. Κάνετε εντός της Ελλάδας τον «καμπόσο», αλλά όταν είχατε την ιστορική ευκαιρία να διευθετήσετε το θέμα της υφαλοκρηπίδας, σπεύσατε εσείς, κύριε Καραμανλή, από τη Νέα Υόρκη, αφού είχατε δει τους παράγοντες της εξωτερικής πολιτικής των Ηνωμένων Πολιτειών, για να πείτε ότι δεν χρειάζεται και δεν μπορεί να βάλουμε εμείς Βέτο στην Τουρκία. 
      (Χειροκροτήματα από την πτέρυγα του ΠΑ.ΣΟ.Κ.)
       Εύκολος στα λόγια, φοβισμένος μπροστά στα πραγματικά δύσκολα προβλήματα της εξωτερικής πολιτικής. 
      Είστε απόντες από τις συζητήσεις για το μέλλον της Ευρώπης, που αφορούν τη θεσμική θέση της Ελλάδας στη νέα «αρχιτεκτονική», απόντες από τις εξελίξεις στο Κυπριακό, τουρίστες στη Λουκέρνη, απόντες και στις τουρκικές απειλές απέναντι στην άσκηση των νόμιμων διεθνών δικαιωμάτων ενός κυρίαρχου και ανεξάρτητου κράτους μέλους του Ο.Η.Ε. και της Ευρωπαϊκής Ένωσης, της Κυπριακής Δημοκρατίας, απόντες από τις εξελίξεις στα Βαλκάνια  και το Κόσσοβο.
      Ξέρω, αγαπητοί συνάδελφοι, ποιες είναι οι δυνατότητες της Ελλάδας. Χρειάζεται μια υπεύθυνη και σοβαρή κυβέρνηση, με σχέδιο, με αποφασιστικότητα, με φρόνημα και ρεαλισμό, που οδηγεί σε αποτελέσματα θετικά για τα εθνικά συμφέροντα. Το πετύχαμε στο παρελθόν και ο ελληνικός λαός ξέρει ότι με ευθύνη και συνέπεια θα το πετύχουμε και πάλι ως κυβέρνηση της χώρας. 
    (Χειροκροτήματα από την πτέρυγα του ΠΑ.ΣΟ.Κ.)
      Οι θέσεις του ΠΑ.ΣΟ.Κ. για την παιδεία και την Ανώτατη Δημόσια Εκπαίδευση, είναι και οι μόνες που αποτελούν σήμερα μια ολοκληρωμένη πρόταση λύσης στο πρόβλημα. Εμείς, πράγματι, βλέπουμε τον τρίτο δρόμο στην απελευθέρωση της παιδείας και την υποστήριξη του Δημόσιου Τομέα. 
      Εσείς καταφέρατε να πολώσετε την ελληνική κοινωνία και να χάσετε μια μεγάλη ευκαιρία για συναινετικές αλλαγές. Τώρα, η κ. Γιαννάκου επιχειρεί να αντιγράψει αποσπασματικά κάποιους τίτλους των θέσεών μας. Εμφανίζεται να υιοθετεί κάποιες απ’ αυτές. 
      Πόση εμπιστοσύνη μπορεί να έχει κανείς πια, στην κ. Γιαννάκου; 
    (Χειροκροτήματα από την πτέρυγα του ΠΑ.ΣΟ.Κ.)
     Ποια εμπιστοσύνη σ’ αυτήν την Κυβέρνηση για τα θέματα παιδείας; Και ποιο είναι το αποτέλεσμα όσων κατά καιρούς λέει η κ. Γιαννάκου; Άλλα σήμερα, άλλα αύριο, άλλα μεθαύριο. Εξασφάλισε μήπως ότι θα είναι αύριο ανοιχτά τα πανεπιστήμια; 
      Σε κάθε περίπτωση, το ερώτημα είναι ένα, δηλαδή ποιον εμπιστεύεται ο ελληνικός λαός για να χειριστεί το μέγα θέμα της παιδείας. Εσείς δεν είστε ικανοί. Δώστε την ευκαιρία στον ελληνικό λαό να αποφασίσει, να χειριστεί η επόμενη κυβέρνηση, σοβαρά και υπεύθυνα, το νόμο για τα πανεπιστήμια, την αναθεώρηση του άρθρου 16 και το θέμα της παιδείας, γενικά. 
      Εμείς την πρότασή μας την έχουμε καταθέσει και ξέρουμε τι χρειάζεται για τη δημιουργική παιδεία του 21ου αιώνα. 
      Άκουσα αυτές τις μέρες την καινούρια γραμμή σας ότι δήθεν καταθέσαμε πρόταση μομφής, για να ξεφύγουμε από εσωκομματικά μας προβλήματα. 
      Εμείς, κύριε Καραμανλή, τη θέση μας για την αναθεώρηση του άρθρου 16 την αποφασίσαμε, την παρουσιάσαμε, την ψηφίσαμε στην επιτροπή. Αυτές είναι οι θέσεις μας. Τα δικά σας άρθρα δεν καταφέρνετε να περάσετε εσείς στην Αναθεώρηση. 
    (Χειροκροτήματα από την πτέρυγα του ΠΑ.ΣΟ.Κ.)
    Τις δικές σας προτάσεις, απέρριψαν οι δικοί σας Βουλευτές. 
    (Χειροκροτήματα από την πτέρυγα του ΠΑ.ΣΟ.Κ.)
     Κύριε Καραμανλή, ψάχνετε σε λάθος κατεύθυνση για εσωκομματικά προβλήματα. Το ΠΑ.ΣΟ.Κ. είναι εδώ, απέναντί σας, ενωμένο και σας διαψεύδει. 
    (Χειροκροτήματα από την πτέρυγα του ΠΑ.ΣΟ.Κ.)
     Το ΠΑ.ΣΟ.Κ. παλεύει απ’ άκρη σε άκρη στην Ελλάδα για τη δίκαιη κοινωνία. 
    (Χειροκροτήματα από την πτέρυγα του ΠΑ.ΣΟ.Κ.)
     Το ΠΑ.ΣΟ.Κ., ενωμένο με το λαό, ζητά σήμερα εκλογές. 
    (Χειροκροτήματα από την πτέρυγα του ΠΑ.ΣΟ.Κ.)
     Κύριε Καραμανλή, αντί να ψάχνετε για προβλήματα συνοχής στο ΠΑ.ΣΟ.Κ., στρέψτε την προσοχή σας στο σαθρό κυβερνητικό οικοδόμημα που έχει πάρει μορφή «παράγκας συμφερόντων»...
    (Χειροκροτήματα από την πτέρυγα του ΠΑ.ΣΟ.Κ.)
    Στους δημόσια συγκρουόμενους Υπουργούς σας, στις διαμάχες συμφερόντων των στελεχών σας, στην παράλυση της Κυβέρνησης και στην παράλυση του κράτους. 
    Κύριε Καραμανλή, το πρόβλημα της χώρας είστε εσείς. Δεν θα σας αφήσουμε να απαξιώσετε την Ελλάδα. Θα μας βρείτε απέναντι, κάθε μέρα, κάθε ώρα, σε κάθε σας επιλογή. 
    (Χειροκροτήματα από την πτέρυγα του ΠΑ.ΣΟ.Κ.)
     Κυρίες και κύριοι συνάδελφοι, από μόνα τους τα οικονομικά θέματα, αρκούν. Από μόνα τους τα προβλήματα των Ελλήνων πολιτών, με το εισόδημά τους και την ακρίβεια, αρκούν. Από μόνα τους τα θέματα παιδείας, αρκούν. Από μόνα τους τα εθνικά θέματα αρκούν, για να ζητήσουμε εκλογές. 
    Ζητάμε εκλογές, για να σταματήσουμε τον κατήφορο της χώρας. 
    Ζητάμε εκλογές, για να σταματήσει η διεύρυνση της ψαλίδας μεταξύ πλουσίων και φτωχών.
     Ζητάμε εκλογές, για να σταματήσει η κομματικοποίηση του κράτους. 
    Ζητάμε εκλογές, για να σταματήσει η προσβολή στους δημοκρατικούς θεσμούς. 
    Ζητάμε εκλογές, για να μπει τέρμα στο φόβο και την ανασφάλεια που καλλιεργεί αυτή η Κυβέρνηση στο λαό μας. 
    Ζητάμε εκλογές, για να δρομολογήσουμε μια βιώσιμη ανάπτυξη, μια «πράσινη οικονομία», από την οποία όλοι επωφελούνται. Για να καταστήσουμε το κράτος αποτελεσματικό, στην υπηρεσία και τον έλεγχο του πολίτη. Για να αποκαταστήσουμε το κύρος της χώρας. 
      Ζητάμε εκλογές, για ένα αξιοπρεπές επίπεδο ζωής για κάθε Έλληνα και Ελληνίδα, με ιδιαίτερη πρόνοια στο χαμηλοσυνταξιούχο και στο χαμηλόμισθο. Για να βάλουμε φρένο στην άδικη και αντίστροφη αναδιανομή του πλούτου υπέρ των ολίγων και ισχυρών. 
      (Χειροκροτήματα από την πτέρυγα του ΠΑ.ΣΟ.Κ.)
      Ζητάμε εκλογές, για να εγγυηθούμε τη βιωσιμότητα ενός ασφαλιστικού συστήματος εύρωστου, με σιγουριά για τον πολίτη, με ισότιμη πρόσβαση σε υπηρεσίες ποιότητας στην υγεία και στην πρόνοια. 
      Ζητάμε εκλογές, για μια παιδεία που θα μας φέρει στην παγκόσμια πρωτοπορία. Για μια κοινωνία της γνώσης. Για μια ποιοτική, δημόσια και δωρεάν παιδεία, που θα κατοχυρώνει ελεύθερες και αξιόπιστες επιλογές ζωής για κάθε νέο, αλλά και για κάθε πολίτη. 
      Ζητάμε εκλογές, για ένα κράτος που θα υπηρετεί και θα σέβεται τον πολίτη, θα σέβεται την αξιοπρέπειά του, την αξιοπρέπεια του Έλληνα πολίτη, μακριά από τη ρουσφετολογική, πελατειακή και αναξιοκρατική χειραγώγηση, μακριά από την αναξιοκρατία, με αυστηρούς κανόνες αξιοκρατίας. 
      Ζητάμε εκλογές, για μια δίκαιη κοινωνία, για κοινωνική δικαιοσύνη. 
      Ζητάμε εκλογές, για να αποκτήσουν ξανά οι Έλληνες αισιοδοξία και ελπίδα! Ήρθε η ώρα να μιλήσει ο ελληνικός λαός! 
      (Όρθιοι οι Βουλευτές του ΠΑ.ΣΟ.Κ. χειροκροτούν ζωηρά και παρατεταμένα)
      ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας): Κυρία Πρόεδρε, θα ήθελα να πάρω το λόγο.
      ΠΡΟΕΔΡΟΣ (Άννα Μπενάκη-Ψαρούδα): Κυρία Παπαρήγα, θέλετε μια σύντομη παρέμβαση; Σας φθάνουν τρία λεπτά; 
      ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας): Μάλιστα, κυρία Πρόεδρε. 
      ΠΡΟΕΔΡΟΣ (Άννα Μπενάκη-Ψαρούδα): Ορίστε, έχετε το λόγο. 
      ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας): Κύριε Παπανδρέου, επειδή ίσως δεν σας έχει δοθεί η ευκαιρία να μας ακούσετε, σας εξηγώ ότι ο δικομματισμός είναι η αλλαγή δύο Κομμάτων ή και κυβερνήσεων συνεργασίας από δύο, τρία ή και τέσσερα κόμματα με την ίδια πολιτική. 
      ΓΙΑΝΝΟΣ ΠΑΠΑΝΤΩΝΙΟΥ: Αυτά να τα πείτε στην Κυβέρνηση! 
      (Θόρυβος από την πτέρυγα του ΠΑ.ΣΟ.Κ.)
      ΠΡΟΕΔΡΟΣ (Άννα Μπενάκη-Ψαρούδα): Παρακαλώ, κύριοι συνάδελφοι! 
      ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας): Άκουσα με πολύ ενδιαφέρον να καταγγέλλετε την τραπεζική κερδοφορία που προφανώς υπάρχει αυτά τα τρία χρόνια, ενώ δεν υπήρχε ποτέ πριν από τότε που έγιναν οι τράπεζες. Οι τράπεζες έγιναν, για να διανείμουν χρήματα στο λαό! Δεν άκουσα τι πρόταση δίνετε, για να καταργηθεί πραγματικά η ληστεία των τραπεζών. 
      Όμως, να θέσω και ένα ερώτημα, επειδή μας ειρωνευτήκατε για το δικομματισμό. Αυτά που λέτε για τη ληστεία των τραπεζών, όταν πήγατε στο Νταβός, τα είπατε; Όταν πηγαίνετε στις διάφορες ημερίδες του «ECONOMIST»,  τα λέτε; Όταν πηγαίνετε στο Ελληνοαμερικάνικο Επιμελητήριο, τα λέτε; 
      Και τέλος, μιλήσατε για το Δημόσιο Τομέα. 
      (Θόρυβος στην Αίθουσα)
      ΠΡΟΕΔΡΟΣ (Άννα Μπενάκη-Ψαρούδα): Παρακαλώ, κύριοι συνάδελφοι, για όνομα του Θεού! Μιλάει Αρχηγός Κόμματος και συμπεριφέρεστε έτσι; 
      ΚΩΝΣΤΑΝΤΙΝΟΣ ΓΕΙΤΟΝΑΣ: Από την πτέρυγα της Νέας Δημοκρατίας επευφημούν, κυρία Πρόεδρε! 
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Εκείνοι φωνάζουν! 
      ΠΡΟΕΔΡΟΣ (Άννα Μπενάκη-Ψαρούδα): Σε όλους απευθύνομαι, κύριε συνάδελφε. Γιατί διαμαρτύρεστε; 
      ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας): Κύριοι του ΠΑ.ΣΟ.Κ., εμείς δεν έχουμε κανένα κόμπλεξ. Και όταν οι Βουλευτές της Νέας Δημοκρατίας για τους δικούς τους λόγους, όπως λέτε, επευφημούν, εμείς δεν έχουμε κανένα κόμπλεξ να πούμε ότι είμαστε εναντίον της Νέας Δημοκρατίας, γιατί είμαστε εναντίον κάθε κόμματος, είτε είναι «Παλαιά» είτε «Νέα» Δημοκρατία, είτε λέγεται «σοσιαλιστικό», είτε «τρίτος» ή «τέταρτος» δρόμος που υπηρετεί το καπιταλιστικό σύστημα. 
      Δεν έχουμε κανένα κόμπλεξ και δεν πρόκειται να απολογηθούμε σε κανέναν! 
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κατά της Δεξιάς! 
      ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας): Πάει και τέλειωσε! Εμείς κόμπλεξ δεν έχουμε! Όποιος έχει κόμπλεξ εμφανίζεται ότι είναι αντιδεξιός. 
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελλήνιου Σοσιαλιστικού Κινήματος): Κυρία Πρόεδρε, θα ήθελα να πάρω το λόγο. 
      ΠΡΟΕΔΡΟΣ (Άννα Μπενάκη-Ψαρούδα): Κύριε Πρόεδρε, έχει ζητήσει και ο κύριος Υπουργός το λόγο.
      (Θόρυβος – διαμαρτυρίες από την πτέρυγα του ΠΑ.ΣΟ.Κ.)
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Μία φράση μόνο, κυρία Πρόεδρε.
      ΠΡΟΕΔΡΟΣ (Άννα Μπενάκη-Ψαρούδα): Ορίστε, έχετε το λόγο.
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Να ξέρει η κ. Παπαρήγα ότι τις θέσεις τις οποίες εκφράζω, τις εκφράζω με συνέπεια, είτε είμαι εντός της Ελλάδας, είτε είμαι εκτός της Ελλάδας.
      (Χειροκροτήματα από την πτέρυγα του ΠΑ.ΣΟ.Κ.)
       Είτε είμαι εδώ, στο Ελληνικό Κοινοβούλιο, είτε είμαι στο Ευρωκοινοβούλιο είτε είμαι στην Ινδία είτε είμαι στην Αμερική είτε είμαι στη Λατινική Αμερική ως Πρόεδρος της Σοσιαλιστικής Διεθνούς.
      (Χειροκροτήματα από την πτέρυγα του ΠΑ.ΣΟ.Κ.)
       Και καταγγέλλω πολλές φορές και παντού τον άγριο, σκληρό καπιταλισμό που υπάρχει σε παγκόσμιο επίπεδο, για μια δίκαιη κοινωνία για τον κόσμο.
      (Χειροκροτήματα από την πτέρυγα του ΠΑ.ΣΟ.Κ.)
       Κυρία Παπαρήγα, τιμούμε τους αγώνες σας, αλλά μην κάνετε τον αριστερό ψάλτη της Δεξιάς. 
      (Όρθιοι οι Βουλευτές του ΠΑ.ΣΟ.Κ. χειροκροτούν ζωηρά)
      ΠΡΟΕΔΡΟΣ (Άννα Μπενάκη-Ψαρούδα): Ο κ. Παυλόπουλος έχει  το λόγο.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κυρίες και κύριοι συνάδελφοι, έγινε και αυτό σ’ αυτή την Αίθουσα. Έγινε και αυτό με την έννοια ότι τόσα χρόνια παρακολουθούμε κοινοβουλευτικές διαδικασίες, βλέπουμε προτάσεις δυσπιστίας, αλλά εδώ συνέβη το εξής: Αρχηγός της Αξιωματικής Αντιπολίτευσης υποβάλλει πρόταση δυσπιστίας και στην τεκμηρίωσή της τη μετατρέπει σε πρόταση εμπιστοσύνης υπέρ της Κυβέρνησης και θα εξηγήσω γιατί.
      (Χειροκροτήματα από την πτέρυγα της Νέας Δημοκρατίας)
      Μας είπε ο κ. Παπανδρέου ότι κατέθεσε την πρόταση δυσπιστίας γιατί πρώτον, πρέπει να γίνουν εκλογές και, δεύτερον, απέχει πλέον το κόμμα του από τη διαδικασία Αναθεώρησης του Συντάγματος! Δηλαδή κάνει, όπως θα εξηγήσω, δύο ανεύθυνες κινήσεις για λόγους εσωκομματικής του ισορροπίας, υπολογίζοντας στην υπευθυνότητα της Κυβέρνησης, ότι δηλαδή εκείνη θα πάρει την ευθύνη για να υπερασπισθεί το δημόσιο συμφέρον. Με απλές λέξεις ο κ. Παπανδρέου υπονοεί: «Αφήστε με να κάνω την κομματική μου δουλειά και να σώσω τα προσχήματα στο κόμμα μου, αλλά κάντε εσείς τη δουλειά σας σαν Κυβέρνηση για να πάει καλά ο τόπος»! 
      (Χειροκροτήματα από την πτέρυγα της Νέας Δημοκρατίας)
      Ευχαριστούμε πάρα πολύ, κύριε Παπανδρέου.
      Πρώτα-πρώτα ζητάτε εκλογές. Ρωτήσατε κάποιον άνθρωπο έξω να δείτε πόσος κόσμος θέλει εκλογές; Εγώ δεν είμαι φανατικός των δημοσκοπήσεων, αλλά ρωτήστε τον κόσμο. Θέλει εκλογές; Αλλά μη ρωτάτε τον κόσμο. Ψάξτε τα στελέχη σας, ψάξτε τους Βουλευτές σας. Για εκλογές αγωνιούν; Αγωνιούν μήπως και γίνουν εκλογές. Ξέρετε πολύ καλά τι γίνεται στο Περιστύλιο της Βουλής. Ξέρετε πάρα πολύ καλά ότι η αγωνία τους μέχρι να καταλάβει κανένας ότι και εσείς δεν το εννοούσατε, ήταν μεγαλύτερη. 
      Ρωτώ το εξής πολύ απλό, κυρίες και κύριοι συνάδελφοι. Πριν από λίγο είχαμε Δημοτικές Εκλογές. Βεβαίως δεν είναι εθνικές εκλογές, αλλά βγάζουν –εσείς το είπατε- πολιτικό μήνυμα. Δεν το πήρατε το μήνυμα; Δηλαδή σε τέσσερις μήνες τι άλλαξε; Σας γύρισε τότε την πλάτη ο ελληνικός λαός και εσείς αυτή τη στιγμή μιλάτε για εκλογές και θεωρείτε ότι αυτό είναι αξιόπιστο;
      Με την ευκαιρία, μιας και μιλάμε για δημοτικές εκλογές και επειδή άκουσα για δημοκρατικές συμπεριφορές και άλλα τινά, ήθελα να σας πω ότι μαθήματα η Νέα Δημοκρατία από το ΠΑ.ΣΟ.Κ. σε επίπεδο συμπεριφοράς αυτού του είδους, δεν παίρνει. Και ξέρετε γιατί; Γιατί καταφέρατε στις τελευταίες εκλογές να μετατρέψετε τα συμβόλαια με το λαό σε άλλου είδους συμβόλαια στην Κέρκυρα. Πάρτε τα έτσι να τα έχετε για να μας θυμίζετε και εσείς τι είναι εκείνο το οποίο εννοείτε. 
      (Στο σημείο αυτό ο Υπουργός Εσωτερικών, Δημόσιας Διοίκησης και Αποκέντρωσης κ. Προκόπης Παυλόπουλος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      (Χειροκροτήματα από την πτέρυγα της Νέας Δημοκρατίας)
      Λέτε κ. Παπανδρέου πολύ απλά: «Άσε να ζητήσω εκλογές για να συσπειρώσω τον κόσμο, δεν θα τις κάνει ο Πρωθυπουργός, από εκεί και πέρα εκείνος παίρνει την ευθύνη, εμείς κάναμε την κομματική δουλειά μας». Αλλά στο θέμα της Αναθεώρησης παραπάει. 
      Στην Αναθεώρηση καταθέσατε πρόταση, μετείχατε σε όλες τις ψηφοφορίες και βρήκατε απλώς και μόνο ένα πρόσχημα, ένα ασήμαντο πρόσχημα, το οποίο δεν σήμαινε τίποτα, μια ψηφοφορία που δεν είχε κρίσιμο αποτέλεσμα τελικό, όπως ξέρετε και η οποία ούτως ή άλλως αποτυπώθηκε μετά από επανακαταμέτρηση, για να σηκωθείτε να φύγετε. Εσείς που είσθε οι «αρχιτέκτονες» των έγχρωμων ψηφοδελτίων σ’ αυτήν την Αίθουσα. Και παίρνετε αυτό το πρόσχημα και λέτε: «φεύγουμε από τη διαδικασία Αναθεώρησης του Συντάγματος» και ζητάτε εκλογές και γι’ αυτό και κάνετε πρόταση μομφής και γι’ αυτό. 
      Τώρα μας λέει ο Πρόεδρος του ΠΑ.ΣΟ.Κ.: «ξέρετε, εγώ εμμένω στη θέση μου για το άρθρο 16», αλλά ακούστε την υποκρισία και την ανευθυνότητα. Αν εμμένει στη θέση του για το άρθρο 16 αλλά λέει να πάμε σε εκλογές, τότε όλη η διαδικασία της Αναθεώρησης τινάζεται στον αέρα, άρα ξεκινάμε από την αρχή! 
      ΠΡΟΕΔΡΟΣ (Άννα Μπενάκη-Ψαρούδα): Παρακαλώ ολοκληρώστε.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Δηλαδή τι λέει ο κ. Παπανδρέου; Βάστα Καραμανλή, βάστα Νέα Δημοκρατία να κάνετε την Αναθεώρηση να φθάσουμε στις επόμενες εκλογές για να ολοκληρώσουμε την Αναθεώρηση! Είναι λογική αυτή;
      Δηλαδή στην ουσία μας ζητάτε να παραμείνουμε για να υπερασπιστούμε τις θέσεις που ζητάνε οι πολίτες, γιατί είσαστε πάντα απόντες, γιατί λύνετε εσωτερικά προβλήματα, γιατί λύνετε εσωκομματικά προβλήματα, κυρίες και κύριοι, και αυτό είναι γνωστό. 
      ΠΡΟΕΔΡΟΣ (Άννα Μπενάκη-Ψαρούδα): Κύριε Παυλόπουλε, σας παρακαλώ ολοκληρώστε γιατί ο χρόνος πιέζει!
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Τελειώνω, κυρία Πρόεδρε.
      Έκανε φιλότιμη προσπάθεια ο κ. Παπανδρέου στην αρχή να ξεφύγει από τα προβλήματα του κόμματός του, να μπορέσει να δώσει μια άλλη δομή, μια άλλη ουσία στο κόμμα του. Η δύναμη της βαρύτητας του παλαιού ΠΑ.ΣΟ.Κ. όμως τον έριξε πραγματικά μέσα στη δίνη του κόμματος το οποίο ήταν πάντοτε το ίδιο. Και μπροστά στον κίνδυνο της ήττας που θα φορτωνόταν ο ίδιος, ο κ. Παπανδρέου συμβιβάστηκε με όλους. Γιατί στις επόμενες εκλογές –και αυτό θα πει στρατηγική ήττας αλλά και στρατηγική ανευθυνότητας ταυτοχρόνως- την επομένη των εκλογών, όταν ακριβώς θα έχει χάσει τις εκλογές, τότε ξέρει πού θα ζητήσει το λογαριασμό ο κ. Παπανδρέου. Σε όλους εκείνους από τα στελέχη του που απλά θα πει: «ό,τι είπαμε, δεν έκανα; Από εκεί και πέρα δεν φταίω εγώ, δικό σας είναι το πρόβλημα».
      Αυτή είναι η όλη λογική και της πρότασης μομφής και του αιτήματος των εκλογών. Αλλά αυτό είναι δικό τους πρόβλημα, δεν είναι πρόβλημα του ελληνικού λαού.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη-Ψαρούδα): Ο Υπουργός Ανάπτυξης, κ. Σιούφας, έχει το λόγο.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κυρίες και κύριοι συνάδελφοι, αντιληφθήκατε όλοι από το μεγάλο μέρος της ομιλίας του Αρχηγού της Αξιωματικής Αντιπολίτευσης, ότι ο Πρόεδρος του ΠΑ.ΣΟ.Κ. δεν έκανε πρόταση δυσπιστίας αλλά πρόταση ανασχηματισμού στην Κυβέρνηση. Αλλά αυτή την Κυβέρνηση τη στηρίζετε εσείς,  συνάδελφοι Βουλευτές, τη στηρίζει ολόκληρος ο ελληνικός λαός γιατί παράγει έργο και γιατί συγχρόνως λύνει τα προβλήματα που άφησε η εικοσαετής διακυβέρνηση του ΠΑ.ΣΟ.Κ., που σε πολλές περιπτώσεις πέρασε όπως ο Λίβας που έκαψε και καίει τα σπαρτά.
      (Χειροκροτήματα από την πτέρυγα της Νέας Δημοκρατίας)
       Αυτή είναι η πραγματικότητα την οποία αφήσατε, αυτά τα προβλήματα επιλύει η σημερινή Κυβέρνηση, αυτήν την εμπιστοσύνη απολαμβάνει και από την Πλειοψηφία της Βουλής αλλά και βεβαίως από τον ελληνικό λαό. 
      Αλλά, κυρίες και κύριοι συνάδελφοι, ήταν και ιδιαίτερα διασκεδαστικός ο Πρόεδρος του ΠΑ.ΣΟ.Κ. σήμερα. Νομίζω ότι το αντιληφθήκατε όλοι, γιατί δεν προσπαθούσε με προτάσεις, με το να ασχοληθεί με τα προβλήματα που έχει ο ελληνικός λαός, να δώσει λύσεις και όχι με τα εσωκομματικά προβλήματα που αντιμετωπίζει. Και η στόχευσή του δεν είναι να γίνει στις επόμενες εκλογές Πρωθυπουργός αλλά είναι το πώς θα διατηρήσει τη θέση του ως Αρχηγού της Αξιωματικής Αντιπολίτευσης μέσα από τα προβλήματα τα οποία αντιμετωπίζει. Το είπε τελείως καθαρά και τελείως φανερά!
      Και έκανε και κάτι άλλο ακόμα. Αντιγράφει τόσο πολύ τη σημερινή Κυβέρνηση και τον πολιτικό της λόγο -ακόμα και όταν αυτή ήταν Αντιπολίτευση- γιατί το «φτάνει πια» που είπε πριν από λίγο για να κλείσει την ομιλία του, ήταν η έκφραση που την τελευταία τετραετία ο ελληνικός λαός με διακυβέρνηση ΠΑ.ΣΟ.Κ. έλεγε, δηλαδή «φτάνει πια ΠΑ.ΣΟ.Κ., να έρθει η Νέα Δημοκρατία, να έρθει ο Κώστας Καραμανλής». 
      (Χειροκροτήματα από την πτέρυγα της Νέας Δημοκρατίας)
      Μίλησε όμως για πιθανά εγκλήματα. Τα «βεβαιωμένα εγκλήματα» τα ξεχάσατε, κύριε Παπανδρέου; 
      Μιλήσατε για δήθεν πραξικοπήματα. Τα «βεβαιωμένα πραξικοπήματα» τα ξεχάσατε; Μιλήσατε για αδύναμη οικονομία. Τα «αυτοκρατορικά ελλείμματα» που αφήσατε, τα ξεχάσατε; Τα «αυτοκρατορικά χρέη» που αφήσατε, τα ξεχάσατε; Το πού ήταν η ανεργία, το ξεχάσατε; Όλα αυτά τα έχουμε λησμονήσει; Τα θυμάται όμως πολύ καλά ο ελληνικός λαός!
      Είδα όμως ότι χρησιμοποιήσατε κι ένα από τα συνηθισμένα συνθήματα των τελευταίων τριάντα χρόνων και ήταν εκείνο που έλεγε: «Το ΠΑ.ΣΟ.Κ. είναι εδώ».
      Το ΠΑ.ΣΟ.Κ., κυρίες και κύριοι συνάδελφοι, με τις αποφάσεις που πήρε πριν από τρεις μέρες δεν είναι εδώ, είναι αλλού και κυρίως όταν συζητούνται οι μεγάλες πολιτικές επιλογές γι’ αυτήν τη χώρα. 
      Δεν ήταν εδώ όταν αποφασίζονταν κορυφαίες πολιτικές και θεσμικές επιλογές, δεν ήταν σ’ αυτήν την Αίθουσα όταν ψηφίστηκε το Σύνταγμα του 1975, το πιο δημοκρατικό και προοδευτικό Σύνταγμα που γνώρισε ποτέ ο τόπος, το Σύνταγμα που συνδέθηκε με την πιο μακρά δημοκρατική περίοδο από τη σύσταση του ελληνικού κράτους. 
      Δεν ήταν εδώ το ΠΑ.ΣΟ.Κ. σ’ αυτήν την Αίθουσα όταν αποφασιζόταν η ένταξη της Ελλάδος στην τότε Ε.Ο.Κ., όταν η Ελλάδα εντασσόταν στο φυσικό της ιστορικό, πολιτικό, οικονομικό και κοινωνικό χώρο.
      Ήταν όμως εδώ παρούσα η Νέα Δημοκρατία και άλλες πολιτικές δυνάμεις που ανέλαβαν την ευθύνη των μεγάλων πολιτικών αποφάσεων, στις οποίες, με πολύ μεγάλη καθυστέρηση –και ευτυχώς- προσχώρησε και το ΠΑ.ΣΟ.Κ. .
      Τι λέει η πολιτική πρακτική του ΠΑ.ΣΟ.Κ., κυρίες και κύριοι συνάδελφοι; Μακριά από τα προβλήματα, κάποιος άλλος θα βρει τις λύσεις. Και πόση ζημιά συσσωρεύει αυτή η πολιτική στην ελληνική κοινωνία; Δεν αντιλαμβάνεσθε, κυρίες και κύριοι συνάδελφοι του ΠΑ.ΣΟ.Κ., τη ζημιά την οποία κάνετε;
      Ο συνάδελφος κ. Παυλόπουλος απεκάλεσε προχθές στη συζήτηση, τη συμπεριφορά αυτή του ΠΑ.ΣΟ.Κ., ως «πολιτικό αναχωρητισμό». Ο κήρυκας, ο Αρχηγός του ΠΑ.ΣΟ.Κ. Γιώργος Παπανδρέου, της συμμετοχικής δημοκρατίας, διδάσκει τον κοινοβουλευτισμό της αποχής. Αυτή είναι η πρόταση την οποία έκανε προς την Κυβέρνηση. Πριν τρία χρόνια, στελέχη και φίλοι του ΠΑ.ΣΟ.Κ. εναπέθεταν τις ελπίδες τους για την αναγέννηση του ΠΑ.ΣΟ.Κ. στον κ. Παπανδρέου. Σήμερα, έντεκα εκατομμύρια Έλληνες, εμβρόντητοι παρακολουθούν ένα κόμμα χωρίς όραμα, χωρίς πρόγραμμα, χωρίς στρατηγική, ένα κόμμα που ταλαιπωρείται αλλά και ταλαιπωρεί την πολιτική ζωή του τόπου. Η χώρα αγωνίζεται για να συνέλθει από τη βαριά κληρονομιά που άφησαν τα είκοσι χρόνια ΠΑ.ΣΟ.Κ. από τα χρέη, από τα ελλείμματα, από τα μεγάλα προβλήματα της ανεργίας, της ακρίβειας, της φτώχειας.
      Αυτές τις ημέρες, κυρίες και κύριοι συνάδελφοι του ΠΑ.ΣΟ.Κ., αποδείξατε ότι το πιο μεγάλο πρόβλημα δεν ήταν αυτά που κάνατε ή δεν κάνατε στο παρελθόν. Το ερώτημα είναι, τι μπορείτε να κάνετε στο μέλλον. Και το πρόβλημα είναι ότι δεν μπορείτε να κάνετε τίποτα θετικό για το μέλλον.
      Έχετε, κατ’ αρχάς, προβλήματα πολιτικής φιλοσοφίας. Προχθές, σε μια από τις επισκέψεις του Αρχηγού του ΠΑ.ΣΟ.Κ. στο εξωτερικό –το θυμήθηκε πριν από λίγο, όταν απαντούσε στην κ. Παπαρήγα- πήγε στην Ινδία ο Πρόεδρος του ΠΑ.ΣΟ.Κ. και τίμησε με λόγια την πολιτική φιλοσοφία  του Γκάντι. Δηλαδή, Γκάντι επίκαιρος για τον κ. Παπανδρέου είναι ο Γκάντι της φυγής, της υποχώρησης; Αυτό είναι το μήνυμα που έφερε από την Ινδία ο κ. Παπανδρέου; Γύρισε στην Ελλάδα και επέλεξε την πολιτική της σύγκρουσης και της αναχώρησης. Λόγια ειρήνης στο εξωτερικό και πράξεις σύγκρουσης στο εσωτερικό. 
      Και σας ερωτώ. Εκτιμά ο Πρόεδρος του ΠΑ.ΣΟ.Κ. ότι στη σύγχρονη Ελλάδα το ζητούμενο είναι η στείρα αντιπαράθεση, η πόλωση, ο φανατισμός; Η Κυβέρνηση πιστεύει ότι για την Ελλάδα του σήμερα και του αύριο, το ζητούμενο είναι η δημιουργική αντιπαράθεση ιδεών, η παραγωγή νέων προτάσεων, η δημοκρατική σύνθεση. Αν δεν μπορεί το ΠΑ.ΣΟ.Κ. και ο Αρχηγός του να γράψει ιστορία, τουλάχιστον ας διδαχθεί απ’ αυτήν. Και προπαντός στηρίξτε τη δημοκρατία με τη συμμετοχή σας και όχι με το να απουσιάζετε σε κορυφαίες στιγμές, όπως είναι αυτή η μεταρρύθμιση και η Συνταγματική Αναθεώρηση. 
      Η δική σας πολιτική, ποιά είναι; Και ποιες είναι οι εξηγήσεις σ’ αυτόν τον πολιτικό παραλογισμό από αυτή την πρόταση; Γιατί όλα αυτά; Γιατί τόση ανευθυνότητα; Δεχτήκατε σκόπιμα λάθος εισηγήσεις για να τις χρεώσετε στους όποιους εισηγητές, με το αρνητικό αποτέλεσμα; 
      Θέλετε να χρεώσετε την ήττα στους εσωκομματικούς σας αντιπάλους, εφαρμόζοντας τις δικές τους προτάσεις; Δεν μπορείτε να κουμαντάρετε την Κοινοβουλευτική σας Ομάδα και αναζητάτε συμπαίκτες; Η δική σας πολιτική ποια είναι; Ουδείς τη γνωρίζει. 
      Αλλά, όλοι γνωρίζουν πια και το ΠΑ.ΣΟ.Κ. και όποιος δεν έχει προτάσεις πολιτικής, τότε του περισσεύουν οι προτάσεις μομφής.
      Κυρίες και κύριοι συνάδελφοι, βρίσκεται αυτόν τον καιρό στην Εθνική Αντιπροσωπεία το κορυφαίο έργο της, που είναι η Αναθεώρηση του θεμελιώδους νόμου του Συντάγματος της Δημοκρατίας, του θεσμικού πλαισίου για την πορεία στον σύγχρονο κόσμο, την πορεία στο μέλλον, με τις ευκαιρίες και τις προκλήσεις της εποχής μας. Και έρχεται ο πολιτικός, που υποτίθεται ότι αντιλαμβάνεται το σύγχρονο κόσμο και εκτροχιάζει την διαδικασία. 
      Το θάρρος στην πολιτική είναι κορυφαία αρετή. Και εσείς αποδείξατε ότι  δεν έχετε ούτε καν το θάρρος να αντιμετωπίσετε όσους σας συμβουλεύουν, με τον τρόπο που σας συμβουλεύουν. Δηλαδή, να αντιμετωπίσετε τις δυνάμεις της αντιδραστικότητας, τις δυνάμεις της στασιμότητας, τις δυνάμεις της αδράνειας, που λειτουργούν μέσα στο ΠΑ.ΣΟ.Κ..
      Κυρίες και κύριοι συνάδελφοι, σε προηγούμενη συζήτηση είχα αποκαλέσει το ΠΑ.ΣΟ.Κ. ως το πλέον βραδυπορούν τμήμα του έθνους. Ομολογώ ότι τελευταία έχει επιταχύνει το βηματισμό του, μόνο που τρέχει προς τα πίσω και αποδεικνύετε ότι είστε η αντιδραστική συντήρηση. Δεν έχετε ούτε καν πρόγραμμα ούτε πολιτικές θέσεις. Ό,τι είπατε τρία χρόνια μέχρι τώρα τα ανατρέψατε σε τρεις μέρες και φεύγετε. Το έχετε βάλει στα πόδια. Δεν έρχεστε να προτείνετε, δεν συμμετέχετε.
      Γιατί, κυρίες και κύριοι συνάδελφοι του ΠΑ.ΣΟ.Κ., τα πρώτα ζητούμενα στην πολιτική είναι η αξιοπιστία, η συνέπεια, η σοβαρότητα. Δείχνετε τίποτα από όλα αυτά; Η Αξιωματική Αντιπολίτευση έχει θεσμικό ρόλο. Δεν φεύγει, δεν το «βάζει στα πόδια». Η χώρα, όμως, έχει μια Κυβέρνηση που αγωνίζεται και καταφέρνει να γυρίζει τους τροχούς της οικονομικής και κοινωνικής ζωής και την ίδια ώρα έχει μια Αξιωματική Αντιπολίτευση που «παίζει κάθε μέρα ρουλέτα» στις ιδέες, στα προγράμματα και στη συμπεριφορά. 
      Απόψε, κυρίες και κύριοι συνάδελφοι, θα υπάρξουν στη ψηφοφορία «ναι» και «όχι». Σας είχα πει και  σε άλλη ευκαιρία ότι όσο ήσασταν Κυβέρνηση λέγατε «ναι» σε όλα. Τώρα που είστε στην Αντιπολίτευση λέτε «όχι» σε όλα. Απόψε θα πείτε ένα «ναι» στο «όχι» το οποίο λέει η Κοινοβουλευτική Ομάδα της Νέας Δημοκρατίας, στο «όχι» που λέει ολόκληρος ο ελληνικός λαός απέναντι στις προτάσεις, τις οποίες εσείς κάνετε.
      Όλα αυτά, όμως, θα έχουν μια νοερή υποσημείωση. Συνέλθετε και αλλάξτε ρότα, γιατί σας έχουν όλοι καταλάβει. Το κόμμα σας θυμίζει τη γνωστή λαϊκή ρήση «και στραβός είναι ο γιαλός και στραβά αρμενίζετε». 
      Πέραν, όμως, εκείνων που σας παρασύρουν και σας οδηγούν, Αρχηγέ της Αξιωματικής Αντιπολίτευσης, σε λανθασμένους χειρισμούς, η εκτίμησή μας είναι ότι υπάρχουν και πολλά ώριμα στελέχη του ΠΑ.ΣΟ.Κ. που δεν θα σας ακολουθήσουν στις επιλογές της πόλωσης και του διχασμού. Αυτό να το θυμάστε. 
      Μιλήσατε, επίσης, και για το «παραμάγαζο» του Υπουργού Ανάπτυξης. Σας έδωσα τις απαντήσεις, κύριε Πρόεδρε του ΠΑ.ΣΟ.Κ., και μέσα και έξω από τη Βουλή. Με ποιους το έφτιαξε αυτό το παραμάγαζο; Με εκείνους που εσείς τοποθετήσατε; Μας κατηγορείτε, γιατί αναγνωρίσαμε την αξία στελεχών που εσείς τοποθετήσατε στις διάφορες επιτροπές, άξιων ανθρώπων, και σ’ αυτές τις επιλογές δώσαμε συνέχεια, ώστε πραγματικά οι ανεξάρτητες Αρχές να επιτελέσουν το έργο που πράγματι έχουν να επιτελέσουν;
      Έρχομαι τώρα στις αναφορές σας και στο θέμα του αγωγού Μπουργκάς-Αλεξανδρούπολη, ενός έργου πολύ μεγάλης σημασίας που ξεκίνησε ως όραμα το 1993 από έναν σπουδαίο Έλληνα, το μακαρίτη Νίκο Γρηγοριάδη και στηρίχθηκε στη συνέχεια από το σημερινό Πρόεδρο της Δημοκρατίας, τον κ. Κάρολο Παπούλια, το 1994 που ήταν Υπουργός Εξωτερικών. Δεν αντελήφθην καλώς τις αναφορές, τις οποίες κάνατε για τον Πρόεδρο Πούτιν την ώρα που βρίσκεται σε εξέλιξη μια διαπραγμάτευση για ένα έργο που επί δυόμισι χρόνια είχε «αραχνιάσει», που βρισκόταν σε πλήρη απραξία. Το «σηκώσαμε» το 2004 μαζί με το συνάδελφο, το Γιώργο Σαλαγκούδη, και κάναμε την πρώτη συνάντηση το Φθινόπωρο του 2004. Το 2005 υπογράφηκε το Μνημόνιο Συνεργασίας και μετά την ιστορική επίσκεψη του Προέδρου Πούτιν στην Αθήνα και του Προέδρου της Βουλγαρίας Παρβάνοφ ξεκίνησε μια διαδικασία η οποία βρίσκεται σε καλό δρόμο και ελπίζω τις επόμενες ημέρες να έχετε μετανιώσει για τον τρόπο, με τον οποίο τοποθετηθήκατε απέναντι σε αυτό το θέμα. 
      Άκουσα, όμως, κυρίες και κύριοι συνάδελφοι, να λέτε ότι αυτές τις ημέρες ή από αύριο ξημερώνει μια άλλη μέρα. Αυτή η φράση μου θύμισε το περίφημο μυθιστόρημα της Μάργκαρετ Μίτσελ: «Όσα παίρνει ο άνεμος», και την πρωταγωνίστρια, τη Σκάρλετ Ο’ Χάρα, που μετά από κάθε αποτυχία, μετά από κάθε καταστροφή χρησιμοποιούσε την παραπάνω φράση, για να δημιουργήσει την ψευδαίσθηση ότι δεν έχει συμβεί απολύτως τίποτα.
      Σας κατανοώ. Μετά την τριήμερη εμφάνισή σας είναι σίγουρο ότι ξημερώνει μια άλλη μέρα για εσάς, αλλά όχι αυτή την οποία περιμένετε. Εμείς είμαστε εδώ, προχωρούμε δυνατά, μπροστά για μια Ελλάδα που προοδεύει, για μια οικονομία ευκαιριών, για μια ανάπτυξη σε ολόκληρη την ελληνική περιφέρεια, για όλες τις Ελληνίδες, για όλους τους Έλληνες.
      (Χειροκροτήματα από την πτέρυγα της Νέας Δημοκρατίας)
      Θέλω, επίσης, για ένα λεπτό ακόμα, κυρία Πρόεδρε, να καταθέσω και δυο τρεις ακόμα σκέψεις που νομίζω ότι θα είναι εξαιρετικά χρήσιμες.
       Αναφερθήκατε πολλές φορές στο έργο το οποίο πραγματοποιεί η Κυβέρνηση του Κώστα Καραμανλή. Καταλαβαίνουμε ότι φθονείτε, γιατί εμείς πετυχαίνουμε εκεί που εσείς αποτυγχάνατε, γιατί εμείς ανοίγουμε νέες ευκαιρίες για τη χώρα και το διεθνή περίγυρο με σημαντικές επιτυχίες και όταν η Ελλάδα προήδρευε στον Οργανισμό Ηνωμένων Εθνών, αλλά και με κάθε ευκαιρία και στην περιοχή και στην Ευρώπη, αλλά και σε ολόκληρο τον κόσμο.
      Αυτά, κυρίες και κύριοι συνάδελφοι, είναι τα σημαντικά θέματα που προέκυψαν από την τριήμερη αυτή συζήτηση στην Εθνική Αντιπροσωπεία. Και θέλω, κλείνοντας αυτή την παρέμβαση, να χρησιμοποιήσω μια λέξη με την αγγλική ορολογία. Επί είκοσι χρόνια αρκετά γλεντήσατε τη διακυβέρνηση της χώρας και του τόπου και τα προβλήματα και τον πλούτο της χώρας, αλλά «the party is over»! Και πάρτε το και από τις δυο πλευρές. «Το γλέντι τελείωσε». Να το καταλάβετε. 
      (Χειροκροτήματα από την πτέρυγα της Νέας Δημοκρατίας)
      Αυτή η Κυβέρνηση, αυτό το κόμμα, θα κυβερνάει για πολλές τετραετίες. Τέρμα τα γλέντια από την πλευρά σας, κυρίες και κύριοι συνάδελφοι του ΠΑ.ΣΟ.Κ., αλλά διαβάστε και την άλλη εκδοχή για το πάρτι στην αγγλική ορολογία.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ, τον κύριο Σιούφα.
      Το λόγο έχει ο Πρόεδρος της Κυβερνήσεως κ. Κώστας Καραμανλής.
      (Στο σημείο αυτό  όρθιοι οι Βουλευτές της Νέας Δημοκρατίας χειροκροτούν ζωηρά και παρατεταμένα)
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Γιώργο είσαι εδώ γιατί θα έχανες. Έτσι; 
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελλήνιου Σοσιαλιστικού Κινήματος): Το πόσο θα  είστε εσείς στη θέση σας, είναι μεγάλο ερώτημα, κύριε Καραμανλή. Πάντα σας ακούμε. Αλλά εσείς κάποια στιγμή πρέπει να σταματήσετε τα χαμόγελα, γιατί τα χαμόγελα δεν τα έχει ο ελληνικός λαός. Να σταματήσετε την ειρωνεία και να ασχοληθείτε σοβαρά με την χώρα. Τελείωσαν τα αστεία, κύριε Καραμανλή. Τελείωσαν αυτά τα αστειάκια! Είστε Πρωθυπουργός της χώρας. Περιμένω να είσαστε πιο σοβαρός. Πιο σοβαρός! 
      (Χειροκροτήματα από την πτέρυγα του ΠΑ.ΣΟ.Κ.)
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Θα περίμενα να μην εκνευρίζεσαι τόσο πολύ. Εδώ είναι Αίθουσα διαλόγου, είναι Αίθουσα Κοινοβουλίου και όσοι καταφεύγουν στις κραυγές, στους θορύβους, το μόνο που δείχνουν  είναι ότι δεν έχουν επιχειρήματα. 
      (Θόρυβος διαμαρτυρίας από την πτέρυγα του ΠΑ.ΣΟ.Κ.)
      (Χειροκροτήματα από την πτέρυγα της Νέας Δημοκρατίας)
      Τον Ιούνιο του 2005 αναγγείλατε πρόταση δυσπιστίας. Όλοι θυμούνται ότι κατέληξε σε φιάσκο. Είκοσι μήνες μετά ξανακάνετε το ίδιο λάθος. Νέο φιάσκο. Δεν πειράζει. Δεν πειράζει  να κάνετε λάθη αρκεί να μαθαίνετε από αυτά. 
      (Χειροκροτήματα από την πτέρυγα της Νέας Δημοκρατίας)
      Το ανησυχητικό πρόβλημα μαζί σας είναι ότι δεν διδάσκεσθε από τα δικά σας λάθη. 
      Βέβαια, αυτή τη φορά πράγματι μαζέψατε τις υπογραφές που χρειάζονται για την πρόταση δυσπιστίας. Ξεχάσατε όμως το σπουδαιότερο, ότι πρέπει να έχει και θέμα, να έχει σκεπτικό, να έχει ουσία. Το κείμενο που κατατέθηκε δεν είχε τίποτε απ’ όλα αυτά, ούτε θέμα ούτε ουσία ούτε σκεπτικό.
      (Χειροκροτήματα από την πτέρυγα της Νέας Δημοκρατίας)
      Μία είναι η αλήθεια και αυτήν την αλήθεια, κυρίες και κύριοι συνάδελφοι, την καταλαβαίνουν όλοι, την ξέρουν όλοι, ότι η πρόταση δυσπιστίας είναι πρόσχημα και ότι το αίτημα περί εκλογών είναι πρόσχημα.
      (Θόρυβος από την πτέρυγα του ΠΑ.ΣΟ.Κ.)
      Και τα δύο είναι φθηνά προσχήματα, για να συγκαλυφθεί η πραγματικότητα. Και η πραγματικότητα είναι η σκηνοθεσία της άτακτης φυγής από τη διαδικασία της Αναθεώρησης και κυρίως η άτακτη φυγή από το άρθρο 16, η άτακτη φυγή από μία σημαντική μεταρρύθμιση. Αυτή είναι η αλήθεια, η μόνη αλήθεια και η αλήθεια αυτή, κυρίες και κύριοι συνάδελφοι, δεν κρύβεται.
      (Χειροκροτήματα από την πτέρυγα της Νέας Δημοκρατίας)
      ΑΠΟΣΤΟΛΟΣ ΚΑΚΛΑΜΑΝΗΣ: Από μια επιχείρηση αποπροσανατολισμού του λαού.
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Και επειδή σας αρέσουν τα λογοπαίγνια περί σοβαρότητας, θα σας πω μόνο τούτο. Πόσο σοβαρό είναι ένα κόμμα που παίζει με τους θεσμούς, για να κρύψει την αδυναμία του; Πόσο σοβαρός είναι ένας Αρχηγός που καταφεύγει σε ρητορεία του ’50 και του ’60, για να κρύψει τη δική του αδυναμία και να αποφύγει τις ευθύνες του;
      (Χειροκροτήματα από την πτέρυγα της Νέας Δημοκρατίας)
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελλήνιου Σοσιαλιστικού Κινήματος): Ποια σοβαρότητα, κύριε Καραμανλή; Κάνατε «πραξικόπημα» για την Αναθεώρηση. Αυτή είναι η σοβαρότητα η δική σας. Εσείς είστε μη σοβαρός!
      (Θόρυβος από την πτέρυγα του ΠΑ.ΣΟ.Κ.)
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Κυρίες και κύριοι συνάδελφοι, η απελπισία, ο πανικός, η πολιτική αδυναμία είναι κακοί σύμβουλοι.
      (Θόρυβος από την πτέρυγα του ΠΑ.ΣΟ.Κ.)
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελλήνιου Σοσιαλιστικού Κινήματος): Κάνατε το «πραξικόπημα»!
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Παρακαλώ, καθίστε κάτω, κύριε Παπανδρέου. Καθίστε κάτω και παρακολουθήστε, όπως με σεβασμό άκουσα εγώ τη δική σας ομιλία. Καθίστε κάτω λοιπόν.
      Επαναλαμβάνω, λοιπόν, ότι η απελπισία, ο πανικός, η πολιτική αδυναμία είναι κακοί σύμβουλοι. Παγιδεύουν, παρασύρουν, εκθέτουν. Αυτό έγινε και με τον Αρχηγό της Αντιπολίτευσης σήμερα. Κατέθεσε πρόταση δυσπιστίας, ζήτησε εκλογές και δήλωσε αποχώρηση από τη διαδικασία της Συνταγματικής Αναθεώρησης. Δεν μπόρεσε να βρει άλλη διέξοδο στο αδιέξοδο, όπου οδηγήθηκε. Αντί να αποκρούσει τις στάσεις πολιτικής οξύτητας, τα φαινόμενα φανατισμού, την εσωστρέφεια του κόμματός του, επέλεξε τη διχαστική τακτική έναντι της Κυβέρνησης, επέλεξε την οξύτητα, την πόλωση άλλων εποχών, την αντίδραση στις μεταρρυθμίσεις, τη φυγή από τις θεσμικές του ευθύνες. Ότι δεν βλάπτετε, έτσι, την Κυβέρνηση είμαι βέβαιος ότι το ξέρετε. Βλάπτετε όμως  το συμφέρον του τόπου και αυτό έπρεπε να το ξέρετε, όπως έπρεπε να ξέρετε ότι βλάπτετε και τον ίδιο τον εαυτό σας.
      (Χειροκροτήματα από την πτέρυγα της Νέας Δημοκρατίας)
      Όσοι σας παρέσυραν, όσοι σας οδήγησαν στον αδιέξοδο αυτόν τακτικισμό, κάκιστη υπηρεσία σας πρόσφεραν. Οι ηγέτες, κυρίες και κύριοι συνάδελφοι, παίρνουν αποφάσεις, αποφάσεις που κάποιες φορές μπορεί και να μην είναι αρεστές σε όλους τους συνεργάτες τους. Αποφασίζουν όμως και, όταν αποφασίζουν, τραβούν μπροστά, σταθερά, αταλάντευτα, αδιαπραγμάτευτα!
      (Χειροκροτήματα από την πτέρυγα της Νέας Δημοκρατίας)
      Εσείς έχετε κάνει λάβαρο την αλλαγή θέσεων, την παλινωδία. Στην αρχή υποστηρίζατε ενθουσιωδώς την αναθεώρηση του άρθρου 16. Μετά, αρχίσατε να μιλάτε για δημοψήφισμα. Τώρα, ζητάτε να μην προχωρήσει τίποτα. Δεν ξέρω αν πιστεύετε αυτά που λέτε. Δεν ξέρω αν, πράγματι, θέλετε εκλογές. Δεν ξέρω αν με αυτόν τον τρόπο ξορκίζετε τις εκλογές. 
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελλήνιου Σοσιαλιστικού Κινήματος): Δοκιμάστε.
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Δεν υπάρχει όμως κανείς πολίτης σε αυτήν τη χώρα που να πιστεύει ότι πράγματι θέλετε εκλογές. Αυτή είναι η αλήθεια.
      (Χειροκροτήματα από την πτέρυγα της Νέας Δημοκρατίας)
      ΧΑΡΑΛΑΜΠΟΣ ΚΑΣΤΑΝΙΔΗΣ: Κάντε το.
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Καταφεύγετε λοιπόν σε απεγνωσμένες, τακτικίστικες μεθοδεύσεις. Και ξέρετε καλά ότι δεν βοηθούν, αλλά βλάπτουν την Οικονομία. Δεν αναβαθμίζουν, αλλά υποβαθμίζουν το δημόσιο βίο. Δεν είναι σε όφελος αλλά σε βάρος του Τόπου. Εκείνο που αντιλαμβάνομαι είναι ότι παίζετε εκ του ασφαλούς. Εκμεταλλεύεστε την κυβερνητική ευθύνη για να αναπτύξετε αντιπολιτευτική ανευθυνότητα και μάλιστα ακραίου τύπου. Ξεπερνάτε κάθε όριο. Ζητήσατε εκλογές και συνδέσατε το αίτημά σας με τη Συνταγματική Αναθεώρηση. Προσπαθείτε να υπονομεύσετε την κορυφαία κοινοβουλευτική διαδικασία.
      (Ζωηρά χειροκροτήματα από την πτέρυγα της Νέας Δημοκρατίας)
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελλήνιου Σοσιαλιστικού Κινήματος): Εσείς την υπονομεύετε! 
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Συμφωνήσαμε στην ανάγκη Συνταγματικής Αναθεώρησης. Καταθέσατε τη δική σας πρόταση. Ξεκινήσαμε τη συζήτηση στην αρμόδια επιτροπή της Βουλής και τώρα αλλάζετε θέση. Ζητάτε να σταματήσουν όλα και το κάνετε επιστρατεύοντας προσχήματα και προφάσεις που δεν κρύβονται. Αφήσατε να εννοηθεί ότι αρνείστε να συμμετάσχετε στην Αναθεωρητική διαδικασία για ένα λόγο, για να μη δώσετε στην επόμενη Κοινοβουλευτική Πλειοψηφία τη δυνατότητα αυτοδύναμης αναθεώρησης. Δεν γίνεται, όμως, από τη μια να λέτε ότι δεν εμπιστεύεστε την Πλειοψηφία που θα προκύψει και από την άλλη να ζητάτε εκλογές. Δεν μπορεί να εμφανίζεστε σίγουροι για την Πλειοψηφία στην επόμενη Βουλή και ταυτόχρονα να θέλετε να μην έχει η Βουλή αυτή το πράσινο φως της Αναθεώρησης! Αυτή είναι η πραγματικότητα!
      (Ζωηρά χειροκροτήματα από την πτέρυγα της Νέας Δημοκρατίας)
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελλήνιου Σοσιαλιστικού Κινήματος): Δεν το καταλάβατε! 
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Και έπειτα, αν ίσχυαν όλα αυτά που λέτε, γιατί τα θυμηθήκατε μόλις τώρα; Τι συνέβη; Τι μεσολάβησε; Λέτε ότι θέλετε να προηγηθούν οι εκλογές για να αποφασίσουν οι πολίτες ποιο κόμμα θα έχει τη βασική ευθύνη της Αναθεώρησης. 
      Πρώτα απ’ όλα, κυρίες και κύριοι συνάδελφοι, το Σύνταγμα με τις διαδικασίες και τις πλειοψηφίες που ορίζει υπαγορεύει συνεννόηση, υπαγορεύει σύνθεση, συναίνεση, ει δυνατόν. Και δεύτερον, το ίδιο το Σύνταγμα συνδέει άμεσα την αναθεώρησή του με εκλογές. Το ίδιο το Σύνταγμα αναθέτει στους πολίτες να επιλέξουν αυτοί τη σύνθεση της Αναθεωρητικής Βουλής. Η Αναθεώρηση αποφασίζεται στη μία και ολοκληρώνεται στην επόμενη Βουλή. Θα έλεγα, λοιπόν, ότι παραβιάζετε ανοικτές πόρτες. Κάνετε, όμως, κάτι ακόμη χειρότερο. Επιχειρείτε υπονόμευση της κορυφαίας κοινοβουλευτικής διαδικασίας. Η φυγή σας είναι πράξη έσχατης ανευθυνότητας! 
      (Ζωηρά χειροκροτήματα από την πτέρυγα της Νέας Δημοκρατίας)
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελλήνιου Σοσιαλιστικού Κινήματος): Εσείς υπονομεύετε, κύριε Καραμανλή, την κορυφαία κοινοβουλευτική διαδικασία!
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Ενώ συμφωνήσατε στην ανάγκη αναθεώρησης, ενώ καταθέσατε προτάσεις, υπαναχωρείτε. Αντιπαλεύετε δημοκρατικές διαδικασίες που ως χθες, προχθές εκθειάζατε. Πανικόβλητοι βιάζεστε να φύγετε, πριν φθάσουμε στην Ολομέλεια! Αυτή είναι η αλήθεια και αυτήν την αλήθεια την ξέρουν οι πολίτες!
      (Ζωηρά χειροκροτήματα από την πτέρυγα της Νέας Δημοκρατίας)
      Δεν ωφελεί όμως, κυρίες και κύριοι συνάδελφοι, η υποκρισία, δεν ωφελούν τα προσχήματα. Δεν είναι δυνατόν να λέτε ότι μια άμεσα αναγκαία αναθεώρηση θα πάει δύο θητείες μετά. Είναι ανεύθυνο, εκκωφαντικά ανεύθυνο να επιχειρείτε να στείλετε την Αναθεώρηση δέκα χρόνια στις καλένδες. 
      ΑΠΟΣΤΟΛΟΣ ΚΑΚΛΑΜΑΝΗΣ: Να κάνουμε κάθε τέσσερα χρόνια Αναθεώρηση!
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Και αυτό μόνο και μόνο, γιατί δεν τολμάτε να σταθείτε συνεπείς στις δεσμεύσεις σας, δεν τολμάτε να υπερασπιστείτε τις θέσεις σας. Και μάλιστα να τις υπερασπιστείτε, όχι στους πολίτες, γιατί οι πολίτες στη μεγάλη τους πλειοψηφία συμφωνούν με αυτές τις θέσεις και εν προκειμένω με το άρθρο 16, αλλά έναντι κάποιων κομματικών κύκλων που επιμένουν να ζουν τριάντα ή σαράντα χρόνια πίσω. Κάντε ότι σας φωτίσει ο Θεός! Να ξέρετε, όμως, ότι με αυτήν σας την πράξη πήγατε και ο ίδιος τριάντα με σαράντα χρόνια πίσω! 
      (Ζωηρά χειροκροτήματα από την πτέρυγα της Νέας Δημοκρατίας)
      Δεν μπορεί να μην αντιλαμβάνεστε προς τα πού σας οδηγούν οι πρακτικές που υιοθετήσατε. Εναντιώνεστε σε κάθε μεταρρύθμιση. Πολεμάτε κάθε αλλαγή. Ταυτίζεστε με τη συντήρηση. Αυτοακυρώνεστε, αυτοαναιρείστε, αυτοδιαψεύδεστε. Οι πολίτες πολύ καλά αντιλαμβάνονται τι συμβαίνει. Κατασκευάσατε ένα άλλοθι υποχώρησης, μια πρόφαση υπαναχώρησης, ένα πρόσχημα φυγής από την τελική ψηφοφορία για το άρθρο 16.
      Φάνηκε από καιρό το πρόβλημά σας. Τον Οκτώβριο ζητήσατε εγγράφως να μη συζητηθεί το άρθρο 16 στη σειρά του, αλλά στο τέλος. Σας διευκολύναμε. Το Νοέμβριο ζητήσατε να συζητηθεί λίγο πριν τις γιορτές. Σας διευκολύναμε. Το Δεκέμβριο ζητήσατε να πάει μετά τις γιορτές. Και πάλι σας διευκολύναμε. Στο τέλος, πριν-μετά τις γιορτές!!! 
      Ό,τι ζητήσατε, το αποδεχθήκαμε. Κάναμε κάθε τι για να σας διευκολύνουμε. Πιστεύαμε ότι οι αναβολές θα σας βοηθούσαν. Δεν έγινε τελικά. Αντιθέτως μάλιστα, δεν τολμήσατε να συγκρουστείτε με τα εσωκομματικά σας προβλήματα. Υποχωρήσατε άτακτα μπροστά τους.
      (Χειροκροτήματα από την πτέρυγα της Νέας Δημοκρατίας)
      Εγκαταλείψατε όλα όσα λέγατε. Και όχι μόνο αυτό, αποφασίσατε τελικά να υπονομεύσετε ολόκληρη τη Συνταγματική Αναθεώρηση. Και επειδή δεν βρίσκατε τίποτα άλλο να πείτε, πήγατε στην πρόταση δυσπιστίας. Και από την πρόταση δυσπιστίας, φθάσατε σε αίτημα εκλογών. 
      Τελικά, για να καλύψετε μια εσωκομματική αδυναμία, καταφεύγετε σε μεθοδεύσεις που βλάπτουν το συμφέρον του Τόπου. Σας το λέω ευθέως. Δεν θα σας βοηθήσει ούτε και αυτό. Δεν είναι αυτό το πρόβλημά σας. Δεν ξέρω ανάμεσά σας ποιος ρυμουλκεί και ποιος παγιδεύει ποιον. Δεν με αφορά άλλωστε. Το ζήτημα είναι η αδυναμία σας να αρθρώσετε προτάσεις...
      ΑΠΟΣΤΟΛΟΣ ΚΑΚΛΑΜΑΝΗΣ: Μ' αυτό ασχολείστε.
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): ...η αδυναμία σας να διαμορφώσετε και να υποστηρίξετε ως το τέλος συγκεκριμένες θέσεις, η αδυναμία σας να μιλήσετε για λύσεις στα προβλήματα. Σχεδόν τρία χρόνια στην Αντιπολίτευση μόνο μία θέση αναπτύξατε. 
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Διαβάστε τις προτάσεις μας, δεκαπέντε προτάσεις.
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Ήταν αυτή για την αναθεώρηση του άρθρου 16. Και αυτή τελικά δεν την αντέξατε. Λέτε και ξε-λέτε. 
      (Χειροκροτήματα από την πτέρυγα της Νέας Δημοκρατίας)
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Δεν θέλετε να διαβάσετε τις προτάσεις μας.
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Μόνη συνέπειά σας είναι η ασυνέπεια. 
      Ο δρόμος που σας έδειξαν, ο δρόμος που τελικά επιλέξατε είναι αδιέξοδος. Λάθος σας πληροφορούν για ό,τι γίνεται στην Ελλάδα. Λάθος σας συμβουλεύουν. Δεν ωφελούν τα προσχήματα, δεν αλλάζουν τα πράγματα με πυροτεχνήματα. Δεν θα τα καταφέρετε με στείρα άρνηση. Άλλος είναι ο δρόμος που έχουμε όλοι μπροστά μας, ο δρόμος της ευθύνης, ο δρόμος της υπευθυνότητας.
      Ένα, λοιπόν, θα σας πω. Οι πολίτες απαιτούν ανταγωνισμό προσφοράς και όχι οξύτητας. Οι πολίτες απαιτούν να προχωρήσουμε με λύσεις στα προβλήματά τους. Απαιτούν θέσεις, δράσεις, αποτέλεσμα. Απαιτούν αλλαγές και μεταρρυθμίσεις. Ελάτε να ανταγωνιστούμε σ’ αυτά που έχουμε να δώσουμε στον τόπο μας και στους πολίτες. 
      ΜΙΛΤΙΑΔΗΣ ΕΒΕΡΤ: Μπράβο! Μπράβο!
      (Χειροκροτήματα από την πτέρυγα της Νέας Δημοκρατίας)
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Ελάτε να συνεχίσουμε όλοι μαζί τη διαδικασία Αναθεώρησης, όπως συμφωνήσαμε και όπως προβλέπει το Σύνταγμα. Η Ελλάδα δεν έχει καιρό για χάσιμο. 
      Κυρίες και κύριοι συνάδελφοι, καταθέσατε πρόταση δυσπιστίας και ζητάτε εκλογές. Δικαίωμά σας. Είναι άλλωστε μία κίνηση που όλοι γνωρίζουμε πως επαναλαμβάνεται δεκαετίες επί δεκαετιών σχεδόν από κάθε αντιπολίτευση. Σίγουρα, όμως, δεν είναι δείγμα σεβασμού στους θεσμούς. Δεν μπορεί να ξεκινάτε μία τέτοια ιστορία από την επομένη των εκλογών και να την κορυφώνετε σε μία κρίσιμη φάση της Συνταγματικής Αναθεώρησης. 
      Εν πάση περιπτώσει, όπως είπα, η πρόταση δυσπιστίας είναι μια τετριμμένη κίνηση τακτικής. Η απόπειρα, όμως, να δυναμιτίσετε τη Συνταγματική Αναθεώρηση είναι θεσμικό ατόπημα και μάλιστα βαρύτατο.
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Εσείς το κάνατε αυτό.
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Είναι επίθεση στους θεσμούς, είναι αντίθεση σε δημοκρατικές διαδικασίες, είναι έλλειμμα σεβασμού στους πολίτες. Αυτά κάνατε και αυτά αποδείξατε.
      (Χειροκροτήματα από την πτέρυγα της Νέας Δημοκρατίας)
      Ξέρετε ότι οι θεσμοί είναι πολύ σοβαρή υπόθεση. Είναι υπόθεση Δημοκρατίας, υπόθεση ύψιστης πολιτικής ευθύνης και σ’ αυτές τις υποθέσεις δεν χωρούν κομματικοί καιροσκοπισμοί. 
      Σας θυμίζω τι κάνατε με τους εκλογικούς νόμους. Τους αλλάζατε, όποτε και όπως σας βόλευε, λίγους μήνες πριν από τις εκλογές. Εγώ αρνούμαι να ανοίξω τέτοιο θέμα για ένα και μόνο λόγο, γιατί σέβομαι τους θεσμούς και τους βάζω πάνω από το κομματικό και το προσωπικό μου συμφέρον. 
      (Χειροκροτήματα από την πτέρυγα της Νέας Δημοκρατίας)
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Το είδαμε.
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Σας θυμίζω τι κάνατε με τους ομογενείς στις Εκλογές του 2000. Δεν θα πω περισσότερα, είναι γνωστά και αποδεδειγμένα. 
      Εμείς είπαμε δικαίωμα ψήφου στους εκτός επικρατείας Έλληνες. Είπαμε όμως και κάτι ακόμα. Η ρύθμιση θα ψηφιστεί από τη σημερινή Βουλή, αλλά θα εφαρμοστεί από τις μεθεπόμενες εκλογές. Και αυτό γιατί δεν θέλουμε να αιφνιδιάζουμε κανέναν. Σεβόμαστε την ουσία της Δημοκρατίας. Σεβόμαστε τους θεσμούς. Αυτό το χρέος μας αφορά όλους. Όλοι οφείλουμε να πηγαίνουμε μπροστά.
      (Χειροκροτήματα από την πτέρυγα της Νέας Δημοκρατίας)
      Κυρίες και κύριοι συνάδελφοι, επικαλέστηκε ανάμεσα στα άλλα η Αξιωματική Αντιπολίτευση –το επανέλαβε και ο Αρχηγός της σήμερα- τις συνήθεις αιτιάσεις για την Οικονομία και το Κράτος. Πρέπει να ξεκαθαρίσω ένα πράγμα. Ποτέ δεν ωραιοποιήσαμε τα πράγματα, δεν κρύψαμε και δεν κρύβουμε τα προβλήματα. Δεν είπαμε ποτέ ότι είμαστε ικανοποιημένοι. Άκουσα όμως μια ακατάσχετη κινδυνολογία. Παριστάνετε τις Κασσάνδρες. Δεν διδαχθήκατε τίποτε από τα λάθη σας, δεν είδατε πόσο σας εκθέτουν οι ανακρίβειές σας. Άκουσα να γίνεται λόγος για χώρα που θα μείνει χωρίς παραγωγικό ιστό, για χώρα στην οποία καλπάζει η ανεργία και ερωτώ: Σε ποια χώρα ζείτε εσείς; Πώς γίνεται εκείνοι που τετραπλασίασαν το δημόσιο χρέος και εκτίναξαν το έλλειμμα στα ύψη να καταγγέλλουν εκείνους που νοικοκυρεύουν τα δημόσια οικονομικά!
      (Χειροκροτήματα από την πτέρυγα της Νέας Δημοκρατίας)
      Πώς γίνεται να καταγγέλλουν άδικη αναδιανομή πλούτου – καταγγελία χωρίς αντίκρισμα- εκείνοι που προκάλεσαν την πιο εγκληματική αναδιανομή εισοδήματος καταστρέφοντας 1,5 εκατομμύριο επενδυτές στο Χρηματιστήριο!
      (Χειροκροτήματα από την πτέρυγα της Νέας Δημοκρατίας)
      Πώς γίνεται εκείνοι που διόγκωναν την ανεργία να καταγγέλλουν εκείνους που ξεκίνησαν να τη μειώνουν. Πώς γίνεται να ξεχνιέστε και να μιλάτε για «ψέματα»; Χρησιμοποιείτε επίμονα λέξεις συνώνυμες με τις πρακτικές σας, με τις πολιτικές σας, με τα είκοσι χρόνια παραμονής σας στην εξουσία, λέξεις ταυτισμένες με τις διαβεβαιώσεις σας για δήθεν κοινωνικό κράτος, για δήθεν δωρεάν παιδεία, για δήθεν πλεονασματικούς προϋπολογισμούς. 
      Πώς γίνεται να μιλάτε για κομματισμό όταν κομματικοποιήσατε το Κράτος και κρατικοποιήσατε το κόμμα σας. Είστε ή δεν είστε εσείς, κύριε Αρχηγέ της Αξιωματικής Αντιπολίτευσης, που διαπιστώνατε ότι το κόμμα σας είχε γίνει μέρος του κατεστημένου; Ομολογούσατε ναι ή όχι ότι στη διάρκεια των κυβερνήσεών σας οι πολίτες «αηδίαζαν» –δική σας ήταν η λέξη- για την έκταση της διαφθοράς; Ένα μόνο σας λέω: Κυρίες και κύριοι συνάδελφοι, έχουμε ώριμη κοινωνία. Έχουν και μνήμη και κρίση οι Ελληνίδες και οι Έλληνες. Δεν μπορείτε να παριστάνετε λοιπόν τους καταγγέλλοντες για όσα οι ίδιοι ευθύνεστε! 
      (Χειροκροτήματα από την πτέρυγα της Νέας Δημοκρατίας) 
      ΑΠΟΣΤΟΛΟΣ ΚΑΚΛΑΜΑΝΗΣ: Είμαστε τώρα κυβέρνηση και δεν το ξέρουμε; 
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Κυρίες και κύριοι συνάδελφοι, η Αξιωματική Αντιπολίτευση κατέθεσε μία πρόταση δυσπιστίας και ζητά εκλογές. Προσπαθεί να αμφισβητήσει τους στόχους και τις πολιτικές μας ασυνάρτητα, ατεκμηρίωτα, αόριστα. Η Κυβέρνηση από την πρώτη στιγμή έθεσε ξεκάθαρους στόχους: Δημοσιονομική εξυγίανση για να αντιμετωπίσουμε τα τρομακτικά ελλείμματα και τα χρέη του χθες. Αυτοτροφοδοτούμενη -και όχι κρατικοδίαιτη- ανάπτυξη. Ενίσχυση της ανταγωνιστικότητας και της εξωστρέφειας της οικονομίας. Νέες επενδύσεις και νέες θέσεις δουλειάς. Εξοικονόμηση πόρων για το κοινωνικό κράτος, την κοινωνική συνοχή, την καλυτέρευση της ζωής των πολιτών. Αυτοί είναι οι στόχοι μας. Και τους στόχους αυτούς τους προσεγγίζουμε σταθερά, υπεύθυνα, αποτελεσματικά, με τολμηρές μεταρρυθμίσεις σε όλο το φάσμα της Οικονομίας, της Διοίκησης, του ευρύτερου Δημόσιου Τομέα. Με γενναίες αλλαγές, με Πρόγραμμα και με Σχέδιο. Πετύχαμε, ήδη, τη μεγαλύτερη δημοσιονομική προσαρμογή στην Ευρωζώνη στο μικρότερο χρονικό διάστημα. Πάνω από πέντε μονάδες σε δύο χρόνια. Ο στόχος για αυτοδύναμη και ισχυρή ανάπτυξη γίνεται πράξη διαψεύδοντας για μία ακόμη φορά τις αντίθετες προβλέψεις. Η ανάπτυξη ξεπέρασε το 4% του Α.Ε.Π. χωρίς να στηρίζεται σε κρατικοδίαιτες συνταγές, σε ελλείμματα και χρέη. Γίνεται αυτοτροφοδοτούμενη. Το 1/3 προέρχεται από ελληνικές και ξένες επενδύσεις που αυξάνονται με πρωτόγνωρους ρυθμούς. Το 1/4 οφείλεται στις εξαγωγές που αυξάνονται επίσης σταθερά. Το ίδιο και το τουριστικό ρεύμα της χώρας.
      ΑΠΟΣΤΟΛΟΣ ΚΑΚΛΑΜΑΝΗΣ: Στο μισό των εξαγωγών!
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Η Ελλάδα ανακτά σταδιακά τη χαμένη ανταγωνιστικότητα, τις χαμένες αγορές, τις χαμένες ευκαιρίες. Τα αποτελέσματα της ανάπτυξης αποδίδουν ήδη τους πρώτους κοινωνικούς καρπούς. 
      (Χειροκροτήματα από την πτέρυγα της Νέας Δημοκρατίας)
      Μειώσαμε τους φορολογικούς συντελεστές στις επιχειρήσεις και στα φυσικά πρόσωπα. Αυξήσαμε, όπως δεσμευτήκαμε, το αφορολόγητο όριο των φυσικών προσώπων, το αφορολόγητο κληρονομιών και δωρεών, το επίδομα ανεργίας, τις συντάξεις των αγροτών, το Ε.Κ.Α.Σ.. 
      Η ανεργία μειώθηκε κατά τρεις ποσοστιαίες μονάδες. Τα έως τώρα αποτελέσματα δεν επιτρέπουν ούτε αμφισβητήσεις ούτε κινδυνολογίες. Οι διεθνείς οικονομικοί οργανισμοί, η ΚΟΜΙΣΙΟΝ, η EUROSTAT, καταγράφουν βελτίωση σε όλους τους οικονομικούς δείκτες. Δείχνουν ξεκάθαρα ότι είμαστε στο σωστό δρόμο. Συνιστούν να συνεχίσουμε και όχι να υπαναχωρήσουμε. Επιβεβαιώνουν την ορθότητα των επιλογών μας. 
      Τα αποτελέσματα αυτά, βεβαίως, δεν μας αρκούν. Κανένας δεν λέει ότι λύθηκαν όλα τα προβλήματα. Κανένας δεν λέει ότι είμαστε στο τέλος του δρόμου. Είναι, όμως, τα πρώτα θετικά βήματα. Είναι οι πρώτες αποδείξεις, χειροπιαστές αποδείξεις προόδου. Σίγουρα, όμως, η χώρα είναι σήμερα σε καλύτερο σημείο απ’ ό,τι ήταν πριν από τρία χρόνια. 
      Βεβαίως, έχουμε πολύ δρόμο μπροστά μας και ανηφορικό δρόμο, για να πετύχουμε όλους τους στόχους μας. Θα τους πετύχουμε όμως -να είστε βέβαιοι γι’ αυτό- μαζί με τους πολίτες, για τους πολίτες! 
      (Χειροκροτήματα από την πτέρυγα της Νέας Δημοκρατίας)
      ΜΙΛΤΙΑΔΗΣ ΕΒΕΡΤ: Μπράβο! 
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Κυρίες και κύριοι συνάδελφοι, η Αξιωματική Αντιπολίτευση κατέθεσε πρόταση δυσπιστίας και ζητάει εκλογές. Και ερωτώ: Με ποιο πρόγραμμα; Με ποιες θέσεις; Με ποιες πολιτικές; 
      (Χειροκροτήματα από την πτέρυγα της Νέας Δημοκρατίας)
      Οι Ηγεσίες πρέπει να ξέρουν πού βρίσκεται ο Τόπος. Να ξέρουν πού θέλουν να πάνε, να ξέρουν και πώς να πάνε. Τι ηγεσία είναι μια ηγεσία που δεν έχει θέσεις, που εγκαταλείπει αυτά που πιστεύει, που επιχειρεί άλλα αντ’ άλλων; 
      Αναλάβατε το κόμμα σας, υποσχόμενος στους πολίτες ότι θα το αλλάξετε. Το αλλάξατε ή σας άλλαξε; 
      (Χειροκροτήματα από την πτέρυγα της Νέας Δημοκρατίας)
      Αναλάβατε το κόμμα σας, υποσχόμενος σε όλους ότι θα αφήσετε πίσω σας το παλιό. Το αφήσατε ή σας παρέσυρε μαζί του; 
      (Χειροκροτήματα από την πτέρυγα της Νέας Δημοκρατίας)
      Εμείς επιλέγουμε τη δράση και όχι την απόδραση. Συνεχίζουμε σταθερά τις μεταρρυθμίσεις που εξαγγείλαμε. Συνεχίζουμε, με επιταχυνόμενους ρυθμούς, το έργο μας. Προχωρούμε με σίγουρα και σταθερά βήματα. Ζητήσαμε και ζητούμε, κυρίες και κύριοι συνάδελφοι της Αντιπολίτευσης, να είστε παρόντες στις αλλαγές και στις μεταρρυθμίσεις για την οικονομία και την ανάπτυξη, για το κράτος που αξίζουμε και μπορούμε να έχουμε, για τους δημοκρατικούς θεσμούς και το Σύνταγμα. 
      Αποφασίσατε να στρέψετε την πλάτη σας στην κοινωνία, να γυρίσετε στο παρελθόν, να δηλώσετε απόντες. Προσποιείστε άγνοια των ευθυνών σας, άγνοια του κοινωνικού κόστους που συνεπάγεται η συντήρηση, η στασιμότητα, η αδράνεια, άγνοια του οφέλους που εξασφαλίζουν οι μεταρρυθμίσεις στους πολίτες, στο κοινωνικό σύνολο, στην πατρίδα μας γενικότερα. Αντιδράτε σε κάθε αλλαγή. Στην αδυναμία σας, καταφεύγετε στα άκρα και στις ακρότητες. Δεν πρόκειται να λύσετε έτσι τα προβλήματά σας. Δεν πρόκειται να σας παρακολουθήσουμε σε μικροκομματικά παιχνίδια. Δεν πρόκειται να σας ακολουθήσουν πάνω απ’ όλα οι πολίτες. Σ’ αυτό το δρόμο θα είστε και θα μείνετε απελπιστικά μόνοι!
      (Χειροκροτήματα από την πτέρυγα της Νέας Δημοκρατίας)
      Οι αλλαγές και οι μεταρρυθμίσεις που εξαγγείλαμε δεν σταματούν, όποια εμπόδια και αν επιχειρείτε να ορθώσετε. Προχωρούμε μαζί με την κοινωνία. Έχουμε σύμμαχό μας την πλατιά κοινωνική πλειοψηφία των αλλαγών και των μεταρρυθμίσεων. Συνεχίζουμε τις μεταρρυθμίσεις για τη δημιουργία οικονομίας ευκαιριών, για τη βελτίωση της ανταγωνιστικότητας και της εξωστρέφειάς της, για τη δημιουργία νέων θέσεων εργασίας. Συνεχίζουμε μεθοδικά τις μεταρρυθμίσεις για τη μετάβαση σ’ ένα κράτος πραγματικά αποτελεσματικό, κοινωνικό, δίκαιο. Συνεχίζουμε τις μεταρρυθμίσεις για την Υγεία, για την Παιδεία, για το Περιβάλλον.
      Βασική μας προτεραιότητα είναι οι μεταρρυθμίσεις που οδηγούν στην αναγέννηση του Δημόσιου Πανεπιστημίου. Είναι η αναβάθμιση της Δημόσιας Ανώτατης Εκπαίδευσης. Πάρτε, επιτέλους, σταθερή και ξεκάθαρη θέση! Είναι ώρα ευθύνης για όλους! 
      Δεν μπορεί να κρύβεστε πάντα. Δεν μπορεί να κρύβεστε άλλο. Δεν μπορεί να είστε μονίμως απόντες. Δεν μπορεί να μην απαντάτε σε αμείλικτα ερωτήματα. 
      Χρειάζονται, ναι ή όχι, τα Πανεπιστήμιά μας αλλαγές; Είναι ή δεν είναι ανάγκη να αποκτήσουν τα Πανεπιστήμια μας νέες δυνατότητες; Θέλετε ή δεν θέλετε να συμπράξετε σε κάτι θετικό;
      Κυρίες και κύριοι συνάδελφοι, η εκπαιδευτική μεταρρύθμιση αφορά κάθε ελληνική οικογένεια, αφορά το μέλλον των παιδιών μας, το μέλλον της Πατρίδας μας. 
      Στόχος είναι να ανταποκρίνονται τα Πανεπιστήμιά μας πιο αποτελεσματικά στο ρόλο τους για την ανάπτυξη. Στόχος είναι να διασφαλίζουν την επαγγελματική, την κοινωνική καταξίωση των πτυχιούχων μας. Στόχος είναι να ενισχύουν ακόμα πιο πολύ την κοινωνική κινητικότητα. Και για τους στόχους αυτούς όλοι έχουμε ευθύνες, όλες οι πολιτικές δυνάμεις, όλοι οι φορείς της Πανεπιστημιακής Κοινότητας!
      Η νέα εποχή έχει αυξημένες απαιτήσεις. Η Ελλάδα έχει αυξημένες δυνατότητες. Είναι η ώρα να κοιτάξουμε μπροστά και στην ώρα αυτή δεν χωρούν μικροκομματικά παιχνίδια, δεν χωρούν υπεκφυγές. Να επενδύσουμε στο τρίπτυχο «εκπαίδευση-ανάπτυξη-απασχόληση». Αυτό συμφωνήσαμε με τους πολίτες. Αυτό κάνουμε και αυτό θα συνεχίσουμε να κάνουμε με ρεαλισμό, με αποτελεσματικότητα, με στέρεους άξονες πορείας: Αναβάθμιση της Δημόσιας Εκπαίδευσης, ψηφιακή σύγκλιση και καινοτομία, Περιβάλλον και Ποιότητα Ζωής, Δυναμική Περιφερειακή Ανάπτυξη. 
      Βελτιώνουμε διαρκώς το αναπτυξιακό πρότυπο που θεμελιώσαμε. Δημιουργούμε καινούρια εργαλεία ανάπτυξης, χωροταξικό σχέδιο για τις χρήσεις γης, ηλεκτρονικές διαδικασίες στις προμήθειες του δημοσίου, αναμόρφωση του Πτωχευτικού Δικαίου, απλοποίηση στις διαδικασίες ίδρυσης επιχειρήσεων. Καταρτίσαμε το μεγαλύτερο πρόγραμμα έργων που γνώρισε η χώρα και ξεκινήσαμε την κατασκευή των «Δρόμων της Ανάπτυξης».
      (Χειροκροτήματα από την πτέρυγα της Νέας Δημοκρατίας)
      Κυρίες και κύριοι συνάδελφοι, η Ελλάδα έχει ξεφύγει οριστικά από την αδράνεια, τη συντήρηση, τη στασιμότητα. Προχωρά με σίγουρα βήματα στο δρόμο της ανάπτυξης. Κερδίζει μάχες για την καλυτέρευση της ζωής των πολιτών, για την ενδυνάμωση της κοινωνικής συνοχής, για την ενίσχυση της κοινωνικής δικαιοσύνης.
      Η Ελλάδα καθιστά ανταγωνιστικά τα παραδοσιακά της πλεονεκτήματα. Ισχυροποιεί τον ηγετικό οικονομικό της ρόλο στην ευρύτερη περιοχή. Η Ελλάδα εμφανίζεται, πρώτη φορά, στο διεθνή επενδυτικό χάρτη. Επενδύει και αποκομίζει οφέλη. Αποκτά ισχυρή παρουσία στις αγορές του κόσμου. Κερδίζει την εμπιστοσύνη του διεθνούς οικονομικού συστήματος.
      Κυρίες και κύριοι συνάδελφοι, οι πολίτες ζητούν να συνεχίσει το έργο της η Κυβέρνηση. Υπάρχει μια τεράστια πρόκληση μπροστά μας. Είναι η πρόκληση για ρήξεις με τα προβλήματα, η πρόκληση για αλλαγές, η πρόκληση για μεταρρυθμίσεις μακριά από ιδεοληψίες και δογματισμούς, μακριά από τεχνητές οξύτητες και απόπειρες πόλωσης, με σεβασμό στους θεσμούς, με συναίσθηση ευθύνης προχωρούμε χωρίς αιφνιδιασμούς. Προχωρούμε με τους πολίτες στο πλευρό μας, με την Ελλάδα αισιόδοξη και δυνατή στον δρόμο των αλλαγών. 
      (Χειροκροτήματα από την πτέρυγα της Νέας Δημοκρατίας)
      Υπάρχουν, ξέρετε, δύο κόσμοι στην πολιτική. Ο πρώτος ενδιαφέρεται για την κοινωνία, ο δεύτερος για το μικροκομματισμό. Ο πρώτος νοιάζεται για το μέλλον του τόπου, ο δεύτερος για το δικό του μέλλον. Ο πρώτος εκφράζει θέσεις, ο δεύτερος εγκλωβίζεται στην άρνηση. Ο πρώτος τολμά, ο δεύτερος υποχωρεί. Ο πρώτος επιδιώκει τη συναίνεση, ο δεύτερος επενδύει στην πόλωση. Ο πρώτος προχωρά μπροστά, ο δεύτερος γυρίζει πίσω. Ο πρώτος απευθύνεται σε όλους τους πολίτες ενώ ο δεύτερος στο κομματικό του ακροατήριο.
      Με θλίβει, κύριε Αρχηγέ της Αντιπολίτευσης, που καταλήξατε στο δεύτερο και –σας το λέω ειλικρινά- ελπίζω να το ξαναδείτε σύντομα, θα είναι προς το συμφέρον σίγουρα το δικό σας, αλλά πάνω απ’ όλα του Τόπου.
      Κυρίες και κύριοι συνάδελφοι, η Αξιωματική Αντιπολίτευση κατέθεσε μία πρόταση δυσπιστίας. Ακούσαμε, απαντήσαμε διεξοδικά, συζητήσαμε. Με πλήρη συναίσθηση ευθύνης για το χρέος μας προς τους πολίτες, για το χρέος μας προς την πατρίδα, σας ζητώ να πούμε σήμερα ένα ηχηρό «όχι»!
      «Όχι» στη συντήρηση, «όχι» στον παλαιοκομματισμό, «όχι» στη στείρα αντίδραση. 
      (Χειροκροτήματα από την πτέρυγα της Νέας Δημοκρατίας)
       Ζητώ ένα δυναμικό «όχι» στην απόπειρα πόλωσης, «όχι» στην αναίτια ένταση, «όχι» στην πολιτική υποχώρηση, «όχι» στην πολιτική υπαναχώρηση. 
      (Χειροκροτήματα από την πτέρυγα της Νέας Δημοκρατίας)
       Ζητώ ψήφο συνέχισης των αλλαγών και των μεταρρυθμίσεων, ψήφο υπεύθυνης διακυβέρνησης, ψήφο συνέπειας και συνέχειας. 
      Ζητώ ψήφο σεβασμού στους θεσμούς, ψήφο ευθύνης απέναντι στους πολίτες, ψήφο ευθύνης απέναντι στη Χώρα, στο παρόν και το μέλλον της. 
      (Διαμαρτυρίες από την πτέρυγα του ΠΑ.ΣΟ.Κ. )
      (Όρθιοι οι Βουλευτές της Νέας Δημοκρατίας χειροκροτούν ζωηρά και παρατεταμένα)
      Ζητήσατε εκλογές. Δελεαστικό το αίτημά σας και θα ήταν δελεαστικότερο ...
      ΧΑΡΑΛΑΜΠΟΣ ΚΑΣΤΑΝΙΔΗΣ: Σας το είπαμε πριν αυτό. 
       ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): ... αν ψηφίζατε πρώτα τη Συνταγματική Αναθεώρηση και κυρίως το άρθρο 16.
      (Χειροκροτήματα από την πτέρυγα της Νέας Δημοκρατίας)
      Το εντυπωσιακό και ενδιαφέρον, όμως, κυρίες και κύριοι συνάδελφοι, είναι ότι το αίτημά σας συμπίπτει με τις εισηγήσεις που δέχομαι από πολλά στελέχη της παράταξής μας. Υποθέτω ότι αυτή η σύμπτωση οφείλεται στο γεγονός ότι κάνετε κοινή εκτίμηση των πραγμάτων και βέβαια ταυτόσημη πρόβλεψη του αποτελέσματος. 
      (Χειροκροτήματα από την πτέρυγα της Νέας Δημοκρατίας)
       Εγώ, κύριε Παπανδρέου, δεν αλλάζω τις αποφάσεις μου. Δεν βάζω ούτε το προσωπικό ούτε το κομματικό συμφέρον πάνω από το συμφέρον του τόπου. Οι εκλογές θα γίνουν στην ώρα τους.
      (Όρθιοι οι Βουλευτές της Νέας Δημοκρατίας χειροκροτούν ζωηρά και παρατεταμένα)
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Εσείς ζητάτε ψήφο από τους Βουλευτές. Εμείς ζητάμε ψήφο από τον ελληνικό λαό. 
      ΠΡΟΕΔΡΟΣ (Άννα Μπενάκη - Ψαρούδα): Κυρίες και κύριοι συνάδελφοι, κηρύσσεται περαιωμένη η συζήτηση επί της προτάσεως δυσπιστίας, η οποία υπεβλήθη από τον Πρόεδρο της Κοινοβουλευτικής Ομάδας του Πανελληνίου Σοσιαλιστικού Κινήματος κ. Γεώργιο Παπανδρέου και ογδόντα πέντε Βουλευτές του κόμματός του, σύμφωνα με τα άρθρα 84 του Συντάγματος και 142 του Κανονισμού της Βουλής. 
      Θα ακολουθήσει ονομαστική ψηφοφορία, σύμφωνα με το άρθρο 142 παράγραφος 5 σε συνδυασμό με το άρθρο 141 παράγραφος 5.
      Οι δεχόμενοι την πρόταση δυσπιστίας απαντούν «ΝΑΙ». 
      Οι μη δεχόμενοι την πρόταση δυσπιστίας απαντούν «ΟΧΙ».
      Οι αρνούμενοι ψήφο απαντούν «ΠΑΡΩΝ».
	Στο Προεδρείο έχουν έρθει, επίσης, σύμφωνα με το άρθρο 70Α΄ του Κανονισμού της Βουλής επιστολές συναδέλφων, οι οποίοι γνωστοποιούν την ψήφο τους. Οι ψήφοι αυτές θα συνυπολογιστούν στην καταμέτρηση που θα ακολουθήσει. 
      Οι συνάδελφοι κ. Σοφία Καλαντζάκου και κ. Άρης Σπηλιωτόπουλος δεν μπορούν να παραστούν στη σημερινή συνεδρίαση και με σχετικές επιστολές τους μας γνωστοποιούν ότι καταψηφίζουν την πρόταση δυσπιστίας, αλλά η ψήφος τους δεν θα καταμετρηθεί. 
      Καλούνται επί του καταλόγου οι συνάδελφοι Βουλευτές κ. Κωνσταντίνος Γκιουλέκας από τη Νέα Δημοκρατία και κ. Κωνσταντίνος Σπηλιόπουλος από το ΠΑ.ΣΟ.Κ..
      Παρακαλώ να αρχίσει η ανάγνωση του καταλόγου.
      (ΨΗΦΟΦΟΡΙΑ)
      (ΜΕΤΑ ΚΑΙ ΤΗ ΔΕΥΤΕΡΗ ΑΝΑΓΝΩΣΗ ΤΟΥ ΚΑΤΑΛΟΓΟΥ)
      ΠΡΟΕΔΡΟΣ (Άννα Μπενάκη-Ψαρούδα): Υπάρχει κάποιος συνάδελφος που δεν άκουσε το όνομά του; Κανείς.
      Κηρύσσεται περαιωμένη η ψηφοφορία και παρακαλώ τους κυρίους ψηφολέκτες να προβούν στην καταμέτρηση των ψήφων για την εξαγωγή του αποτελέσματος. 
      (ΚΑΤΑΜΕΤΡΗΣΗ)
      (ΜΕΤΑ ΤΗΝ ΚΑΤΑΜΕΤΡΗΣΗ)
      ΠΡΟΕΔΡΟΣ (Άννα Μπενάκη - Ψαρούδα): Κυρίες και κύριοι συνάδελφοι, έχω την τιμή να ανακοινώσω στο Σώμα το αποτέλεσμα της διεξαχθείσης ονομαστικής ψηφοφορίας επί της προτάσεως δυσπιστίας. 
      Ψήφισαν συνολικά 286 Βουλευτές. 
      Υπέρ της πρότασης δυσπιστίας, δηλαδή «ΝΑΙ», ψήφισαν 122 Βουλευτές. 
      Κατά της πρότασης δυσπιστίας, δηλαδή «ΟΧΙ», ψήφισαν 164 Βουλευτές, σύμφωνα με το παρακάτω πρωτόκολλο ονομαστικής ψηφοφορίας:
«Πρωτόκολλο ονομαστικής ψηφοφορίας επί της πρότασης δυσπιστίας
							        NAI                OXI
ΕΠΙΚΡΑΤΕΙΑΣΈβερτ Μιλτιάδης+Σουφλιάς Γεώργιος+Μπερνιδάκη- Άλντους Ελευθερία+Ρουσόπουλος Θεόδωρος+Βαληνάκης Ιωάννης+Καρύδη Χρυσή+Διαμαντοπούλου Άννα+Δαμανάκη Μαρία+Μάνος Στέφανος+Ανδρουλάκης Δημήτρης (Μίμης)+Κοσμίδης Σωκράτης+Βρεττού Αγαθή (Ρόζα)+Α΄ ΑΘΗΝΩΝ Αβραμόπουλος Δημήτριος+Βουλγαράκης Γεώργιος+Αλογοσκούφης Γεώργιος+Παυλόπουλος Προκόπιος+Γιαννάκου Mαριέττα+Μπενάκη-Ψαρούδα Άννα+Κωνσταντάρας Δημήτριος+Κουντουρά Έλενα+Κοντού Μάρω+Παπουτσής Χρήστος+Αλευράς Αθανάσιος (Νάσος)+Τσούρας Αθανάσιος+Ράπτη Αναστασία-Συλβάνα+Παπαντωνίου Ιωάννης (Γιάννος)+Αρσένης Γεράσιμος+Κανέλλη Γαρυφαλλιά (Λιάνα)-Κωνσταντόπουλος Νικόλαος+Β΄ ΑΘΗΝΩΝΤζαννετάκης Τζαννής+Μητσοτάκης Κυριάκος+Σπηλιωτόπουλος Αριστόβουλος (Άρης)-Καμμένος Παναγιώτης (Πάνος)+Μεϊμαράκης Ευάγγελος - Βασίλειος+Παναγιωτόπουλος Παναγιώτης (Πάνος)+Παπακώστα-Σιδηροπούλου Κατερίνα+Πολύδωρας Βύρων+Βαρβιτσιώτης Μιλτιάδης+Γιακουμάτος Γεράσιμος+Λιάπης Μιχάλης - Γιώργος+Βούλτεψη Σοφία+Πετραλιά-Πάλλη Φάνη+Ζαγορίτης Ελευθέριος (Λευτέρης)+Σταθάκης Αριστοτέλης (Άρης)+Παπαθανασίου Γιάννης+Κασσίμης Θεόδωρος+Ανδρεουλάκος Απόστολος+Καρράς Κώστας+Αποστολάκη Ελένη-Μαρία(Μιλένα)+Λοβέρδος Ανδρέας+Δημαράς Ιωάννης +Παπανδρέου Βασιλική (Βάσω)+Κακλαμάνης Απόστολος+Ευθυμίου Πέτρος+Παπαδόπουλος Αλέξανδρος (Αλέκος)+Χυτήρης Τηλέμαχος+Κουλούρης Κίμων+Γείτονας Κωνσταντίνος+Κούρκουλα Ελένη+Πρωτόπαπας Χρήστος+Ανωμερίτης Γεώργιος+Μπένος Σταύρος-Ιωάννης+Κατσέλη Ελεονώρα (Νόρα)+Παπαϊωάννου Μιλτιάδης+Τζουμάκας Στέφανος+Παπαρήγα Αλεξάνδρα-Κολοζώφ Ορέστης-Σκυλλάκος Αντώνιος-Αλαβάνος Αλέξανδρος+Κουβέλης Φώτιος-Φανούριος+Δραγασάκης Ιωάννης+ΝΟΜΟΣ ΑΙΤΩΛΙΑΣ ΚΑΙ ΑΚΑΡΝΑΝΙΑΣΣαλμάς Μάριος+Καραγκούνης Ανδρέας+Αγγελόπουλος Νικόλαος+Μαγγίνας Βασίλειος+Κωστόπουλος Απόστολος+Βερελής Χρίστος+Μωραΐτης Αθανάσιος(Θάνος)+Μακρυπίδης Ανδρέας+ΝΟΜΟΣ ΑΡΓΟΛΙΔΟΣ Μανώλης Ιωάννης+Παπαδημητρίου Ελισάβετ (Έλσα)+Μανιάτης Ιωάννης+ΝΟΜΟΣ ΑΡΚΑΔΙΑΣΤατούλης Πέτρος+Λυκουρέντζος Ανδρέας+Ρέππας Δημήτριος+ΝΟΜΟΣ ΑΡΤΗΣΚαραμπίνας Κωνσταντίνος+Παπαγεωργίου Γεώργιος+Κολιοπάνος Θεόδωρος+ΝΟΜΟΣ ΑΤΤΙΚΗΣΒλάχος Γεώργιος+Μπούρας Αθανάσιος+Δούκας Πέτρος+Κατσιγιάννης Αθανάσιος+Κατσίκης Θεόδωρος+Σταύρου Απόστολος+Πάγκαλος Θεόδωρος+Βρεττός Κωνσταντίνος (Ντίνος)+Χριστοφιλοπούλου Παρασκευή (Εύη)+Οικονόμου Βασίλειος+Παπαηλίας Ηλίας+Λεβέντης Αθανάσιος+ΝΟΜΟΣ ΑΧΑΪΑΣΣπηλιωτόπουλος Σπήλιος+Νικολόπουλος Νικόλαος+Βασιλείου Θεόφιλος+Μπεκίρης Μιχαήλ+Βέρρας Μιλτιάδης+Σπηλιόπουλος Κωνσταντίνος+Κατσιφάρας Απόστολος+Θωμά Μαρία+Κοσιώνης Παναγιώτης-ΝΟΜΟΣ ΒΟΙΩΤΙΑΣΜπασιάκος Ευάγγελος+Γιαννάκης Μιχαήλ+Ακριβάκης Αλέξανδρος+Τόγιας Βασίλειος+ΝΟΜΟΣ ΓΡΕΒΕΝΩΝ Φώλιας Χρήστος+ΝΟΜΟΣ ΔΡΑΜΑΣΔαϊλάκης Σταύρος+Τζίμας Μαργαρίτης+Αηδόνης Χρήστος+ΝΟΜΟΣ ΔΩΔΕΚΑΝΗΣΟΥ Παυλίδης Αριστοτέλης+Καραμάριος Αναστάσιος+Χρύσης Βασίλειος+Καΐσερλης Κωνσταντίνος+Παρασκευάς Ιωάννης+ΝΟΜΟΣ ΕΒΡΟΥΔερμεντζόπουλος Αλέξανδρος+Κελέτσης Σταύρος+Φωτιάδης Απόστολος+Ντόλιος Γεώργιος+ΝΟΜΟΣ ΕΥΒΟΙΑΣ Λιάσκος Αναστάσιος+Κεδίκογλου Συμεών (Σίμος)+Μαρκόπουλος Κωνσταντίνος+Περλεπέ-Σηφουνάκη Αικατερίνη+Παπαγεωργίου Γεώργιος+Πιπεργιάς Δημήτριος+ΝΟΜΟΣ ΕΥΡΥΤΑΝΙΑΣΤσιαμάκης Δημοσθένης+ΝΟΜΟΣ ΖΑΚΥΝΘΟΥΒαρβαρίγος Δημήτριος+ΝΟΜΟΣ ΗΛΕΙΑΣΑδρακτάς Παναγιώτης+Κοντογιάννης Γεώργιος+Κανελλοπούλου Κρινιώ+Κουτσούκος Γιάννης+Αντωνακόπουλος Παναγιώτης+Γεωργακόπουλος Δημήτριος+ΝΟΜΟΣ ΗΜΑΘΙΑΣΧαλκίδης Μιχαήλ+Φωτιάδης Ηλίας+Χρυσοχοΐδης Μιχαήλ+Σιδηρόπουλος Αναστάσιος+ΝΟΜΟΣ ΗΡΑΚΛΕΙΟΥ Κεφαλογιάννης Εμμανουήλ+Δεικτάκης Γεώργιος+Μπαντουβάς Κωνσταντίνος+Στρατάκης Εμμανουήλ+Φραγκιαδουλάκης Μάνος+Ματζαπετάκης Στυλιανός+Κεγκέρογλου Βασίλειος+Σκουλάς Ιωάννης+ΝΟΜΟΣ ΘΕΣΠΡΩΤΙΑΣΜπέζας Αντώνιος+Α΄ ΘΕΣΣΑΛΟΝΙΚΗΣΚαραμανλής Κωνσταντίνος+Γκιουλέκας Κωνσταντίνος+Ιωαννίδης Ιωάννης+Ορφανός Γεώργιος+Παπαθεμελής Στυλιανός- Άγγελος+Ράπτη Ελένη+Καλαφάτης Σταύρος+Σπηλιόπουλος Αναστάσιος+Παπανδρέου Γεώργιος+Καστανίδης Χαράλαμπος+Βενιζέλος Ευάγγελος+Αράπογλου Χρυσή+Τσοχατζόπουλος Απόστολος-Αθανάσιος+Μαγκριώτης Ιωάννης+Χουρμουζιάδης Γεώργιος-Ξηροτύρη-Αικατερινάρη Ασημίνα+Β΄ ΘΕΣΣΑΛΟΝΙΚΗΣ Ρεγκούζας Αδάμ+Σαλαγκούδης Γεώργιος+Καράογλου Θεόδωρος+Γαλαμάτης Δημήτριος+Γερανίδης Βασίλειος+Τσιόκας Θεοχάρης+Τζέκης Άγγελος-ΝΟΜΟΣ ΙΩΑΝΝΙΝΩΝΚαλογιάννης Σταύρος+Τασούλας Κωνσταντίνος+Φούσας Αντώνιος+Αργύρης Ευάγγελος+Παντούλας Μιχαήλ+ΝΟΜΟΣ ΚΑΒΑΛΑΣΚαλαντζής Γεώργιος+Χριστοφιλογιάννης Δημήτρης +Τσακλίδης Ιωάννης+Εμινίδης Σάββας+ΝΟΜΟΣ ΚΑΡΔΙΤΣΗΣ Σιούφας Δημήτριος+Ταλιαδούρος Σπυρίδων+Τσιάρας Κωνσταντίνος+Ρόβλιας Κωνσταντίνος+Σαλαγιάννης Νικόλαος+ΝΟΜΟΣ ΚΑΣΤΟΡΙΑΣΑγγελής Ανέστης+Πετσάλνικος Φίλιππος+ΝΟΜΟΣ ΚΕΡΚΥΡΑΣΓεωργιάδης Νικόλαος+Δένδιας Νικόλαος-Γεώργιος+Γκερέκου Αγγελική (Άντζελα)+ΝΟΜΟΣ ΚΕΦΑΛΛΗΝΙΑΣ Αλιβιζάτος Πέτρος -Παύλος+ΝΟΜΟΣ ΚΙΛΚΙΣΚιλτίδης Κωνσταντίνος+Τσιτουρίδης Σάββας +Φλωρίδης Γεώργιος+ΝΟΜΟΣ ΚΟΖΑΝΗΣΤσιαρτσιώνης Νικόλαος+Παπαδόπουλος Μιχάλης+Κασαπίδης Γεώργιος+Λωτίδης Λάζαρος+Βλατής Ιωάννης+ΝΟΜΟΣ ΚΟΡΙΝΘΙΑΣΠαπαληγούρας Αναστάσιος-Πέτρος+Κόρκα-Κώνστα Αθηνά+Μανωλάκης Άγγελος+Χωρέμης Αναστάσιος+ΝΟΜΟΣ ΚΥΚΛΑΔΩΝΧωματάς Ιωάννης+Μανούσου-Μπινοπούλου Αριάδνη+Ρήγας Παναγιώτης+ΝΟΜΟΣ ΛΑΚΩΝΙΑΣΣκανδαλάκης Παναγιώτης+Δαβάκης Αθανάσιος+Γρηγοράκος Λεωνίδας+ΝΟΜΟΣ ΛΑΡΙΣΗΣΖώης Χρήστος+Χαρακόπουλος Μάξιμος+Γαρουφαλιάς Γεώργιος+Αγοραστός Κωνσταντίνος+Έξαρχος Βασίλειος+Νασιώκας Έκτορας+Χατζημιχάλης Νικόλαος- Φώτιος+Τσιόγκας Δημήτριος-ΝΟΜΟΣ ΛΑΣΙΘΙΟΥΠλακιωτάκης Ιωάννης+Καρχιμάκης Μιχαήλ+ΝΟΜΟΣ ΛΕΣΒΟΥΓιαννέλης - Θεοδοσιάδης Ιωάννης+Καλογήρου Χριστιάνα+Σκοπελίτης Σταύρος -ΝΟΜΟΣ ΛΕΥΚΑΔΑΣΒεργίνης Ξενοφών+ΝΟΜΟΣ ΜΑΓΝΗΣΙΑΣΝάκος Αθανάσιος+Μακρή Ζωή (Ζέττα)+Σούρλας Γεώργιος+Ζήση Ροδούλα +Γκατζής Νικόλαος-ΝΟΜΟΣ ΜΕΣΣΗΝΙΑΣΣαμπαζιώτης Δημήτριος+Καλαντζάκου Σοφία-Λαμπρόπουλος Ιωάννης+Κουσελάς Δημήτριος+Κατσιλιέρης Πέτρος+ΝΟΜΟΣ ΞΑΝΘΗΣΚοντός Αλέξανδρος+Τσαλίδης Φίλιππος+Σγουρίδης Παναγιώτης+Α΄ ΠΕΙΡΑΙΩΣΜαντούβαλος Πέτρος+Μιχαλολιάκος Βασίλειος+Καλός Γεώργιος +Μελάς Παναγιώτης+Σημίτης Κωνσταντίνος+Παντελάκη Ελπίδα-Β΄ ΠΕΙΡΑΙΩΣΝεράντζης Αναστάσιος+Τραγάκης Ιωάννης+Βασιλείου Γεώργιος+Κουράκος Ιωάννης+Νιώτης Γρηγόριος +Λιντζέρης Δημήτριος+Διαμαντίδης Ιωάννης+Νικολαΐδου Βαρβάρα (Βέρα)-ΝΟΜΟΣ ΠΕΛΛΗΣΚαρασμάνης Γεώργιος+Τζαμτζής Ιορδάνης (Δάνης) +Φουντουκίδιου-Θεοδωρίδου Παρθένα+Τζάκρη Θεοδώρα+ΝΟΜΟΣ ΠΙΕΡΙΑΣΚωνσταντόπουλος Γεώργιος+Πολύζος Ευάγγελος+Καρπούζας Αντώνιος+Παπαγεωργίου Αθανάσιος+ΝΟΜΟΣ ΠΡΕΒΕΖΗΣΤσαντούλας Δημήτριος+Παπαχρήστος Ευάγγελος+ΝΟΜΟΣ ΡΕΘΥΜΝΗΣΚεφαλογιάννης Ιωάννης+Όθωνας Εμμανουήλ+ΝΟΜΟΣ ΡΟΔΟΠΗΣΣτυλιανίδης Ευριπίδης+Αχμέτ Ιλχάν+Μανωλιά Χρυσάνθη+ΝΟΜΟΣ ΣΑΜΟΥΘαλασσινός Θαλασσινός+ΝΟΜΟΣ ΣΕΡΡΩΝΧαϊτίδης Ευγένιος+Λεονταρίδης Θεόφιλος+Κόλλια - Τσαρουχά Μαρία+Τσιπλάκης Κωνσταντίνος+Καριπίδης Αναστάσιος+Μουσιώνης Αριστείδης+Μπόλαρης Μάρκος+ΝΟΜΟΣ ΤΡΙΚΑΛΩΝΛέγκας Νικόλαος+Σκρέκας Θεόδωρος+Χατζηγάκης Σωτήριος+Χάιδος Χρήστος+Μερεντίτη Αθανασία+ΝΟΜΟΣ ΦΘΙΩΤΙΔΑΣ Γιαννόπουλος Αθανάσιος+Καλλιώρας Ηλίας+Σταυρογιάννης Νικόλαος+Αντωνίου Αντωνία (Τόνια)+Παπαδήμας Λάμπρος+ΝΟΜΟΣ ΦΛΩΡΙΝΗΣΚορτσάρης Νικόλαος+Λιάνης Γεώργιος+ΝΟΜΟΣ ΦΩΚΙΔΟΣΜπούγας Ιωάννης+ΝΟΜΟΣ ΧΑΛΚΙΔΙΚΗΣ Βαγιωνάς Γεώργιος+Πάππας Βασίλειος+Δριβελέγκας Ιωάννης+ΝΟΜΟΣ ΧΑΝΙΩΝΜαρκογιαννάκης Χρήστος+Νικηφοράκης Στυλιανός+Χριστοδουλάκης Νικόλαος+Σκουλάκης Εμμανουήλ+ΝΟΜΟΣ ΧΙΟΥΠίττας Ιωάννης+Τσουρή Ελπίδα+
ΓΕΝΙΚΟ ΣΥΝΟΛΟ: «ΝΑΙ» 		122
     “              “          «ΟΧΙ»		164
ΣΥΝΟΛΟ ΨΗΦΙΣΑΝΤΩΝ		286
Η ΠΡΟΕΔΡΟΣ 					ΟΙ ΓΡΑΜΜΑΤΕΙΣ»
      ΠΡΟΕΔΡΟΣ (Άννα Μπενάκη - Ψαρούδα): Συνεπώς η πρόταση δυσπιστίας των Βουλευτών του ΠΑ.ΣΟ.Κ. κατά της Κυβέρνησης απορρίπτεται. 
    Κύριοι συνάδελφοι, δέχεστε στο σημείο αυτό να λύσουμε τη συνεδρίαση; 
    ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
    Με τη συναίνεση του Σώματος και ώρα 00.31΄ λύεται η συνεδρίαση για σήμερα ημέρα Δευτέρα 5 Φεβρουαρίου 2007 και ώρα 18.00΄ με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερώτησης, σύμφωνα με την ημερήσια διάταξη που έχει διανεμηθεί. 
    Η  ΠΡΟΕΔΡΟΣ 					ΟΙ ΓΡΑΜΜΑΤΕΙΣ 
ΟΛΟΜΕΛΕΙΑ 4-2-07	ΣΕΛ. 5




