      (Σημείωση: Ο παρακάτω Πίνακας Περιεχομένων δεν αποτελεί το τελικό κείμενο διότι εκκρεμούν ορθογραφικές και συντακτικές διορθώσεις)
      
      ΠΙΝΑΚΑΣ ΠΕΡΙΕΧΟΜΕΝΩΝ
      Η΄ ΑΝΑΘΕΩΡΗΤΙΚΗ ΒΟΥΛΗ
      ΠΕΡΙΟΔΟΣ ΙΒ΄
      ΣΥΝΟΔΟΣ Α΄
      ΣΥΝΕΔΡΙΑΣΗ ΠΔ΄
      Τρίτη 12 Φεβρουαρίου 2008 
      
      ΘΕΜΑΤΑ
      
      Α. ΕΙΔΙΚΑ ΘΕΜΑΤΑ
      1. Ειδική Ημερήσια Διάταξη
      Συζήτηση και λήψη απόφασης επί της προτάσεως που κατέθεσε ο Πρόεδρος της Κοινοβουλευτικής Ομάδας ρου Πανελληνίου Σοσιαλιστικού Κινήματος και Αρχηγός της Αξιωματικής Αντιπολίτευσης, κ. Γ. Παπανδρέου και εκατό Βουλευτές του Κόμματός του για την σύσταση εξεταστικής επιτροπής σχετικά με την  διερεύνηση πιθανής εμπλοκής κυβερνητικών παραγόντων και κρατικών στελεχών σε δραστηριότητες της γερμανικής εταιρείας  SIEMENS. σελ.
      2. Ονομαστική ψηφοφορία επί της Ειδικής Ημερήσιας Διάταξης. σελ
      3. Ανακοινώνονται συλλυπητήρια για το θάνατο των πρώην Βουλευτών Π. Κοσιώνη, Δ. Χονδροκούκη, Χ. Αντωνίου και Χ. Γραμματίδη. σελ.
      4. Επί Προσωπικού θέματος. σελ.
      
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών. σελ.
      2. Απαντήσεις Υπουργών σε ερωτήσεις Βουλευτών. σελ.
      
      Γ. ΝΟΜΟΘΕΤΙΚΗ ΕΡΓΑΣΙΑ
      Κατάθεση Σχεδίου Νόμου.
      Οι Υπουργοί Μεταφορών και Επικοινωνών και Οικονομίας και Οικονομικών, κατέθεσαν σχέδιο νόμου: « Κύρωση Σύμβασης για την τροποποίηση και συμπλήρωση της από 30.4.2001 οικονομικής συμφωνίας μεταξύ Ελληνικού Δημοσίου και ΟΑΣΘ ». σελ.
      
      ΟΜΙΛΗΤΕΣ
      
      Α. Επί της Ειδικής Ημερήσιας Διάταξης:
      ΑΛΑΒΑΝΟΣ Α. σελ.
      ΒΟΡΙΔΗΣ Μ. σελ.
      ΔΙΑΜΑΝΤΟΠΟΥΛΟΥ Α. σελ.
      ΔΡΑΓΑΣΑΚΗΣ Ι. σελ.
      ΚΑΚΛΑΜΑΝΗΣ Α. σελ.
      ΚΑΝΤΑΡΤΖΗΣ Α. σελ.
      ΚΑΡΑΤΖΑΦΕΡΗΣ Γ. σελ.
      ΚΑΣΤΑΝΙΔΗΣ Χ. σελ.
      ΚΟΥΒΕΛΗΣ Φ. σελ.
      ΜΑΡΚΟΓΙΑΝΝΑΚΗΣ Χ. σελ.
      ΠΑΝΑΓΙΩΤΟΠΟΥΛΟΣ Π. σελ.
      ΠΑΠΑΝΔΡΕΟΥ Γ. σελ.
      ΠΑΠΑΡΗΓΑ Α. σελ.
      ΠΑΠΟΥΤΣΗΣ Χ. σελ.
      ΠΑΥΛΟΠΟΥΛΟΣ Π. σελ.
      ΠΟΛΥΔΩΡΑΣ Β. σελ.
      ΠΛΕΥΡΗΣ Α. σελ.
      ΣΙΟΥΦΑΣ Δ. σελ.
      ΧΑΛΒΑΤΖΗΣ Σ. σελ.
      ΧΑΤΖΗΔΑΚΗΣ Σ. σελ.
      ΧΡΥΣΟΧΟΪΔΗΣ Μ. σελ.
      
      Β. Επί των συλλυπητηρίων για το θάνατο των πρώην Βουλευτών.
      ΔΡΑΓΑΣΑΚΗΣ Ι. σελ.
      ΚΑΝΤΑΡΤΖΗΣ Α. σελ.
      ΠΑΠΑΝΔΡΕΟΥ Γ. σελ.
      ΣΙΟΥΦΑΣ Δ. σελ.
      
      Γ. Επί προσωπικού θέματος:
      ΚΑΚΛΑΜΑΝΗΣ Α. σελ.
      ΝΕΡΑΝΤΖΗΣ Α. σελ.
      ΠΑΠΑΛΗΓΟΥΡΑΣ Α. σελ.
      ΧΑΤΖΗΓΑΚΗΣ Σ. σελ.
      
      
      ΠΡΑΚΤΙΚΑ ΒΟΥΛΗΣ
      Η΄ ΑΝΑΘΕΩΡΗΤΙΚΗ ΒΟΥΛΗ
      ΙΒ΄ ΠΕΡΙΟΔΟΣ
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Α΄
      ΣΥΝΕΔΡΙΑΣΗ ΠΔ΄
      Τρίτη 12 Φεβρουαρίου 2008
      Αθήνα, σήμερα στις 12 Φεβρουαρίου 2008, ημέρα Τρίτη και ώρα 18.31΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΔΗΜΗΤΡΙΟΥ ΣΙΟΥΦΑ.
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από τον κ. Νικόλαο Καντερέ, Βουλευτή Νομού Αττικής, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Β΄ Αθηνών κ. ΑΠΟΣΤΟΛΟΣ  ΚΑΚΛΑΜΑΝΗΣ  κατέθεσε αναφορά με την οποία  η κ. Μαρία - Ελισσάβετ Τσόνα - Τόγελου, κάτοικος Γαλατσίου Αττικής ζητεί να μην επιτραπεί η δημιουργία εμπορικού κέντρου σε κεντρικό σημείου του Γαλατσίου Αττικής.
      2) Ο Βουλευτής Λαρίσης κ. ΚΩΝΣΤΑΝΤΙΝΟΣ  ΑΓΟΡΑΣΤΟΣ  κατέθεσε αναφορά με την οποία  ο Δήμος Πλατύκαμπου Λάρισας ζητεί τη χρηματοδότηση της κατασκευής τεχνικών και αρδευτικών έργων στην περιοχή του Δημοτικού Διαμερίσματος  Μελίας Πλατύκαμπου.
      3) Ο Βουλευτής Β΄ Αθηνών κ. ΜΙΧΑΗΛ  ΧΡΥΣΟΧΟΪΔΗΣ  κατέθεσε αναφορά με την οποία  η Κοινότητα Πέρδικας Θεσπρωτίας ζητεί να μη δημιουργηθεί σταθμός συμπίεσης του φυσικού αερίου εντός των ορίων της περιοχής της.
      4) Οι Βουλευτές Α΄ Θεσσαλονίκης κ. ΙΩΑΝΝΗΣ ΖΙΩΓΑΣ και κ. ΣΟΦΙΑ ΚΑΛΑΝΤΙΔΟΥ κατέθεσαν αναφορά με την οποία  ο Σύλλογος Καρκινοπαθών Σερρών διαμαρτύρεται γιατί η Μονάδα Χημειοθεραπείας  του Νοσοκομείου Σερρών λειτουργεί χωρίς να προΐσταται γιατρός ογκολόγος-παθολόγος.
      5) Οι Βουλευτές Αχαΐας κ. ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ και Κερκύρας κ. ΧΑΡΑΛΑΜΠΟΣ ΧΑΡΑΛΑΜΠΟΥΣ κατέθεσαν αναφορά με την οποία  ο Δήμαρχος Σκιλλούντας  Ηλείας ζητεί τη λήψη μέτρων για την εύρυθμη λειτουργία του Γενικού Νοσοκομείου Κρεστένων.
      6) Ο Βουλευτής Δωδεκανήσου κ. ΑΡΙΣΤΟΤΕΛΗΣ  ΠΑΥΛΙΔΗΣ  κατέθεσε αναφορά με την οποία  ο Νομάρχης Δωδεκανήσσου ζητεί την ίδρυση Β΄ Δ.Ο.Υ. στη Ρόδο.
      7) Ο Βουλευτής Λακωνίας κ. ΛΕΩΝΙΔΑΣ  ΓΡΗΓΟΡΑΚΟΣ  κατέθεσε αναφορά με την οποία  Αγροτικοί Γιατροί του Κέντρου Υγείας Kυπαρισσίας ζητούν να παρευρίσκεται στις εφημερίες τους, ειδικευμένος γιατρός.
      8) Ο Βουλευτής Μαγνησίας κ. ΝΙΚΟΛΑΟΣ  ΓΚΑΤΖΗΣ και η Βουλευτής Α΄ Αθηνών κ. ΓΑΡΥΦΑΛΛΙΑ (ΛΙΑΝΑ) ΚΑΝΕΛΛΗ  κατέθεσαν αναφορά με την οποία  το Συντονιστικό Συμβούλιο της Περιφέρειας Κεντρικής και Νοτίου Αμερικής του Συμβουλίου Απόδημου Ελληνισμού ζητεί τη λήψη μέτρων για την επίλυση του Κυπριακού Ζητήματος.
      9) Οι Βουλευτές Αχαΐας κ. ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ και Β΄ Αθηνών κ. ΓΕΩΡΓΙΟΣ ΜΑΥΡΙΚΟΣ κατέθεσαν αναφορά με την οποία  το Νομαρχιακό Συμβούλιο  Ηλείας ζητεί να χορηγηθεί οικονομική ενίσχυση  στους συνταξιούχους των Οργανισμών Κύριας Ασφάλισης που διαμένουν μόνιμα σε πυρόπληκτες περιοχές του Νομού Ηλείας.
      10) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε αναφορά με την οποία  το Ίδρυμα Τεχνολογίας και Έρευνας ζητεί  τη δημιουργία νέου θεσμικού πλαισίου για την έρευνα.
      11) Η Βουλευτής Α΄ Πειραιώς κ. ΕΛΠΙΔΑ  ΠΑΝΤΕΛΑΚΗ και ο Βουλευτής Ευβοίας κ. ΓΕΩΡΓΙΟΣ ΜΑΡΙΝΟΣ κατέθεσαν αναφορά με την οποία  η Πανελλήνια Ένωση Μηχανικών Εμπορικού Ναυτικού καταγγέλλει ότι η Τράπεζα Κύπρου σε συνεννόηση με  τον Όμιλο Λούη υπεξαιρεί ,σημαντικό ποσό για το Ν.ΑΤ..
      12) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε αναφορά με την οποία  το Επιμελητήριο Λασιθίου  ζητεί την καθυστέρηση  εφαρμογής του μέτρου της εξίσωσης των φόρων  πετρελαίου θέρμανσης και κίνησης. 
      13) Ο Βουλευτής Λαρίσης κ. ΕΚΤΟΡΑΣ  ΝΑΣΙΩΚΑΣ  κατέθεσε αναφορά με την οποία  η Ένωση Συλλόγων Γονέων Μαθητών του Δήμου Ελασσόνας ζητεί την ίδρυση Τομέων και ειδικοτήτων στο ΕΠΑ.Λ. και  ΕΠΑ.Σ. Ελασσόνας.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 3657/21-12-07 ερώτηση του Βουλευτή κ. Κωνσταντίνου Βρεττού δόθηκε με το υπ’ αριθμ. 807Β/11-1-08 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση του ως άνω σχετικού, σας γνωρίζουμε στο πλαίσιο των αρμοδιοτήτων του ΥΠΕΧΩΔΕ ότι:
      Η τοποθέτηση των ηλιακών θερμοσιφώνων σε κτίρια στους παραδοσιακούς οικισμούς είναι δυνατή υπό προϋποθέσεις, σύμφωνα με τους κατά περίπτωση οριζόμενους όρους και περιορισμούς δόμησης που περιλαμβάνονται στα σχετικά προεδρικά διατάγματα με τα οποία οι εν λόγω οικισμοί χαρακτηρίσθηκαν ως παραδοσιακοί.
      Ο Υφυπουργός
      ΣΤΑΥΡΟΣ ΕΛ. ΚΑΛΟΓΙΑΝΝΗΣ»
      2. Στις με αριθμό 3836/7-1-08 και 4009/8-1-08 ερωτήσεις των Βουλευτών κυρίων Εμμανουήλ Στρατάκη και Ιωάννη Σκουλά δόθηκε με το υπ’ αριθμ. 841Β-862Β/23-1-08 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Απαντώντας στις παραπάνω σχετικές ερωτήσεις, σας γνωρίζουμε τα εξής:
      Έχοντας υπόψη την με αρ. πρακτικού 1/2007/10.7.2007 Απόφαση του Περιφερειακού Συμβουλίου Κρήτης, καθώς και την με αρ. 126/ πρακτ. 8 / 22.4.2003 προγενέστερη σχετική γνωμοδότηση του Νομαρχιακού Συμβουλίου Ηρακλείου, εκδόθηκε η με αρ. πρ. οικ 312/4.1.2008 Απόφαση του Υπουργού ΠΕΧΩΔΕ και ορίστηκαν τα κατ' αρχήν όρια της περιοχής μελέτη του Ρυθμιστικού Σχεδίου Ηρακλείου. Σύμφωνα με τα προβλεπόμενα στο άρθρο 2 του ν.2508/1997, η παραπάνω Απόφαση καθορισμού των ορίων του Ρυθμιστικού Σχεδίου αποτελεί το πρώτο βήμα προκειμένου στη συνέχεια η σχετική μελέτη να προκηρυχθεί προς ανάθεση.
      Στα όρια της περιοχής μελέτης του Ρυθμιστικού Σχεδίου Ηρακλείου, όπως ορίσθηκαν με τη παραπάνω Απόφαση, περιλαμβάνονται οι εδαφικές περιφέρειες των Δήμων Αγίας Βαρβάρας, Αρχανών, Γαζίου, Γοργολαϊνη, Γουβών, Επισκοπής, Ηρακλείου, Θραψανού, Καστελλίου, Κρουσώνα, Μαλίων, Νέας Αλικαρνασσού, Νίκου Καζαντζάκη, Παλιανής, Τεμένους, Τυλίσου και Χερσονήσου (πλήρης δηλαδή συμφωνία με την σχετική γνωμοδότηση του Νομαρχιακού Συμβουλίου Ηρακλείου).
      Στην παρούσα χρονική στιγμή κρίθηκε ότι δεν είναι πολεοδομικά αιτιολογημένο να περιληφθούν οι εδαφικές περιφέρειες των Δήμων Αρκαλοχωρίου και Βιάννου εντός των κατ' αρχήν ορίων του Ρυθμιστικού Σχεδίου Ηρακλείου, βάσει κυρίως των κατευθύνσεων με της με αριθμ. 25291/2003 Απόφασης Υπουργού ΠΕΧΩΔΕ (ΦΕΚ 1486/Β/10.10.2003) περί έγκρισης του Περιφερειακού Πλαισίου Χωροταξικού Σχεδιασμού και Αειφόρου Ανάπτυξης Κρήτης, αλλά και της θέσης των παραπάνω δήμων στην ενδοχώρα του νομού και σε σημαντική απόσταση από το Ηράκλειο.
      Σύμφωνα με τις ισχύουσες διατάξεις είναι δυνατόν να περιληφθούν στα τελικά και οριστικά όρια του Ρυθμιστικού Ηρακλείου και τμήματα της εδαφικής περιφέρειας των παραπάνω ή και άλλων δήμων, οι οποίοι δεν περιλαμβάνονται στην παραπάνω Υπ. Απόφαση περί καθορισμού των κατ' αρχήν ορίων, εφόσον από την ίδια την μελέτη του Ρυθμιστικού προκύψει ότι αυτά τα τμήματα σχετίζονται με την βιώσιμη ανάπτυξη του οικιστικού συγκροτήματος του Ηρακλείου.
      Ο Υφυπουργός
      ΣΤΑΥΡΟΣ ΕΛ. ΚΑΛΟΓΙΑΝΝΗΣ»
      3. Στην με αριθμό 3705/27-12-07 ερώτηση των Βουλευτών κυρίων Ιωάννη Δραγασάκη, Περικλή Κοροβέση, Αναστασίου Κουράκη και Άννας Φιλίνη δόθηκε με το υπ’ αριθμ. 1007881/495 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της με αριθ. πρωτ. 3705/27.12.2007 ερώτησης που κατέθεσαν οι Βουλευτές κύριοι, Δραγασάκης Γιάννης, Κοροβέσης Περικλής, Κουράκης Τάσος και Φιλίνη Άννα σχετικά με το ανωτέρω θέμα, σας γνωρίζουμε τα εξής:
      Με βάση 1) τις διατάξεις του ν.2843/2000 άρθρο 27 ΦΕΚ 219/Α/12.10.2000 και 2) τις διατάξεις του ν.2912/2001 άρθρο 41 ΦΕΚ 94/Α/9.5.2001, συστήθηκε ο Ειδικός Λογαριασμός «Κατάθεση Μερίσματος από τη συμμετοχή του Ελληνικού Δημοσίου στο Μετοχικό Κεφάλαιο του ΟΠΑΠ», με την με αριθμ. 2/1561/Α0024/10.1.2001 Απόφαση του Υπουργού Οικονομικών. Με την αριθμ. 28055/31.5.2001 ΦΕΚ 709/Β/6.6.2001 ΚΥΑ των Υπουργών Πολιτισμού και Οικονομικών καθορίστηκε η «Διάθεση του ποσού και λειτουργία του Ε.Λ. 234372/1» όπως τροποποιήθηκε αυτή με την με αριθμ. 2/45754/0020/7.8.2003 όμοια.
      Οι πόροι του εν λόγω λογαριασμού προέρχονται από α) τα ποσά που δικαιούται το Υπουργείο Πολιτισμού και η ΓΓΑ από τα κέρδη του ΟΠΑΠ ή τη διάθεση των μετοχών του και β) κάθε άλλο νόμιμο έσοδο ή επιχορήγηση.
      Τα έσοδα τα προερχόμενα από τα κέρδη του ΟΠΑΠ ή τη διάθεση των μετοχών του δεν δύναται βάσει της με αριθμ. 37515/24.8.2007 ΚΥΑ των Υπουργών Πολιτισμού και Οικονομίας και Οικονομικών να είναι λιγότερα των 205.554.000,00 ευρώ ετησίως.
      Οι δαπάνες αφορούν έξοδα κάλυψης της λειτουργία των δραστηριοτήτων του Υπ. Πολιτισμού και ΓΓΑ. Οι δαπάνες ειδικότερα αφορούν: Πληρωμές για Υπηρεσίες, Προμήθεια αγαθών και κεφαλαιακού εξοπλισμού, Μεταβιβαστικές πληρωμές (επιχειρήσεις σε Ν.Π.Δ.Δ., Ν.Π.Ι.Δ., Διεθνείς Οργανισμούς, Πρεσβείες, αθλητικά σωματεία κ.λπ.). Διάφορες κοινές ή σύνθετες δαπάνες (ανασκαφές, αναστηλώσεις, προγράμματα μαζικού Αθλητικού κ.λπ.).
      Η διαχείριση του Ειδικού λογαριασμού ασκείται από διαχειριστικό όργανο που συγκροτείται με απόφαση του Υπουργού Πολιτισμού.
      Σύμφωνα με τις διατάξεις του άρθρου 8 του ν. 2771/1999, «Περί ειδικών λογαριασμών και άλλες διατάξεις» οι Ειδικοί Λογαριασμοί συντάσσουν κάθε χρόνο Προϋπολογισμό και Απολογισμό, οι οποίοι συνυποβάλλονται προς έλεγχο και αξιολόγηση στο Υπουργείο Οικονομίας και Οικονομικών (Γ.Λ.Κ.).
      Οι Απολογισμοί μαζί με τα δικαιολογητικά των πληρωμών καθώς και αντίγραφο του Προϋπολογισμού, κατά συνταγματική επιταγή, αποστέλλονται στο Ελεγκτικό Συνέδριο για τον κατασταλτικό έλεγχο του λογαριασμού.
      Όπως αναφέρεται στην εισηγητική έκθεση του 2008 για τους Ειδικούς Λογαριασμούς (σελ. 161 - 163), στο Υπουργείο Οικονομίας και Οικονομικών έχουν ξεκινήσει διαδικασίες και έχει ολοκληρωθεί η καταγραφή των διατιθέμενων πόρων των ειδικών, εκτός προϋπολογισμού, λογαριασμών όσο και των σκοπών που εξυπηρετούν.
      Ήδη μελετάται από τις αρμόδιες Υπηρεσίες του Υπουργείου η ένταξή τους στον Κρατικό Προϋπολογισμό ή η διατήρηση των αναγκαίων εξ αυτών, ως λογαριασμών εκτός Προϋπολογισμού, με πλήρη και διαφανή αποτύπωση της διαχείρισής τους.
      Αναφορικά με το ποιοι αθλητικοί ή πολιτιστικοί φορείς και με ποια ποσά χορηγήθηκαν, αρμόδιος να απαντήσει είναι ο Υπουργός Πολιτισμού, στον οποίο έχει αποσταλεί η σχετική ερώτηση καθώς και για τα θέματα που σχετίζονται με την κίνηση του λογαριασμού των ετών 2005, 2006 και 2007 και των Απολογισμών αυτού.
      Ο Υφυπουργός
      Ν. ΛΕΓΚΑΣ»
      4. Στην με αριθμό 3719/28-12-07 ερώτηση του Βουλευτή κ. Σπυρίδωνα-Άδωνι Γεωργιάδη δόθηκε με το υπ’ αριθμ. 65/22-1-08 έγγραφο από τον Υπουργό Μακεδονίας –Θράκης η ακόλουθη απάντηση:
      «Απαντώντας στην με αριθμό 3719/28-12-2007 ερώτηση, που κατέθεσε στη Βουλή ο Βουλευτής κ. Σπυρίδων - Άδωνις Γεωργιάδης, σας γνωρίζουμε τα εξής:
      Η Εγκατάσταση Επεξεργασίας Λυμάτων Θεσσαλονίκης (ΕΕΛΘ) βρίσκεται σε συνεχή 24ωρη λειτουργία, επιτελώντας ικανοποιητικά το έργο της που είναι η επεξεργασία των αστικών λυμάτων του πολεοδομικού συγκροτήματος της Θεσσαλονίκης.
      Η ορθή λειτουργία της, ως προς την ποιότητα εκροής, ελέγχεται καθημερινά με σειρά χημικών και βιολογικών παραμέτρων, τα όρια των οποίων είναι διεθνώς αποδεκτά και καθορισμένα. Οι έλεγχοι διενεργούνται τόσο από τον ανάδοχο λειτουργό της εγκατάστασης στο σύγχρονο εργαστήριο που διαθέτει επί τόπου η ΕΕΛΘ, όσο και από την Επιτροπή Ελέγχου και Παραλαβής και το αρμόδιο πιστοποιημένο εργαστήριο της Ε.Υ.Α.Θ. Α.Ε.. Επιπροσθέτως, αιφνιδιαστικοί έλεγχοι της Διεύθυνσης Περιβάλλοντος της Νομαρχιακής Αυτοδιοίκησης Θεσσαλονίκης επιβεβαιώνουν την εντός των ορίων ποιότητα των επεξεργασμένων εκροών στο Θερμαϊκό. Έκτακτους ελέγχους διενεργεί και η επιτροπή παρακολούθησης σε Σαββατοκύριακα, αργίες ή απογεύματα για τη σωστή λειτουργία των εγκαταστάσεων και τον έλεγχο αυτών. Όλα τα ανωτέρω στοιχεία είναι στη διάθεση οποιουδήποτε αρμόδιου ελεγκτικού μηχανισμού.
      Η επιτροπή παρακολούθησης των Εγκαταστάσεων Επεξεργασίας Λυμάτων Θεσσαλονίκης (ΕΕΛΘ) με συνεχείς και περιεκτικές αναφορές ενημερώνει για την κατάσταση του εξοπλισμού στις εγκαταστάσεις της ΕΕΛΘ και εισηγείται για την επίλυση των προβλημάτων στις ΕΕΛ με το βέλτιστο τεχνικά και οικονομικά τρόπο (εισηγήσεις στο Δ.Σ. της Ε.Υ.Α.Θ. Α.Ε., προεγκρίσεις δαπανών μικρού κόστους, σημειώματα στη Δ/νση Έργων ΕΥΑΘ για επισκευές/κατασκευές, σημειώματα στο Τμήμα Προμηθειών ΕΥΑΘ για δαπάνες μεγαλύτερου κόστους, έγγραφα προς ΕΥΔΕ/ΥΠΕΧΩΔΕ κλπ).
      Εξάλλου, τα εργαστηριακά αποτελέσματα από τον ανάδοχο-λειτουργό και τα αποτελέσματα των αναλύσεων από το πιστοποιημένο Εργαστήριο Αποχέτευσης της Ε.Υ.Α.Θ. Α.Ε., δείχνουν ότι η εκροή της ΕΕΛΘ στον αποδέκτη είναι εντός των προδιαγραφών που προβλέπονται από την σχετική νομοθεσία. Επί καθημερινής βάσης, υπάλληλοι του αρμόδιου τμήματος διενεργούν ανεξάρτητα από τον ανάδοχο-λειτουργό επιπρόσθετους επιτόπιους ελέγχους στα διάφορα τμήματα της εγκατάστασης, προκειμένου να διαπιστωθούν τυχόν ελλείψεις και δυσλειτουργίες.
      Ενδεικτικά, αναφέρονται ορισμένα από τα βασικότερα έγγραφα καταγραφής που συμπληρώνονται καθημερινά στην ΕΕΛΘ, τα οποία βρίσκονται και επί τόπου στην Εγκατάσταση, βάσει των οποίων γίνεται η παρακολούθηση των μονάδων βιολογικού καθαρισμού:
      1. Μηνιαίο πρόγραμμα προσωπικού με έγκριση από την Επιθεώρηση Εργασίας.
      2. Μηνιαία δελτία συντήρησης βάσει των ημερήσιων αναφορών.
      3. Ημερήσιες ωρομετρήσεις από τις διάφορες μονάδες του βιολογικού. 
      4. Πρόγραμμα ελέγχων βάρδιας Ηλεκτρολόγων-Μηχανοτεχνιτών.
      5. Ημερήσιο δελτίο παροχών από τις διάφορες μονάδες του βιολογικού. 
      6. Αναλύσεις αερίων (υδρόθειο κ.λπ.) σε διάφορα σημεία της ΕΕΛΘ.
      7. Μηνιαίες τεχνικές εκθέσεις που περιλαμβάνουν τις καθημερινές εργαστηριακές αναλύσεις και τις αναφορές για τη λειτουργία και συντήρηση του Η/Μ εξοπλισμού κ.λπ..
      Συνεπώς, δεν τίθεται θέμα ρύπανσης του θαλάσσιου αποδέκτη (Θερμαϊκού κόλπου).
      Για την άρση δε οποιωνδήποτε αμφιβολιών σχετικά με την ορθή λειτουργία της εγκατάστασης εντός των απαιτούμενων ορίων, το Δ.Σ. της Ε.Υ.Α.Θ. Α.Ε. αποφάσισε, παράλληλα με τους συνεχείς ελέγχους που πραγματοποιεί ούτως ή άλλως η εταιρία, τη διενέργεια ελέγχου της λειτουργίας της ΕΕΛΘ και από ανεξάρτητο φορέα.
      Όσον αφορά στην υγεία των εργαζομένων στις εγκαταστάσεις, στην ΕΕΛΘ υπάρχει υπεύθυνος ασφάλειας και τηρούνται όλοι οι όροι που προβλέπονται από τη νομοθεσία και επιβάλλονται από την επιθεώρηση Εργασίας για την εξασφάλιση των συνθηκών υγιεινής και ασφάλειας για τους εργαζόμενους.
      Επίσης, θα πρέπει να επισημανθεί ότι βρίσκεται σε τελική φάση διεθνής διαγωνισμός για πενταετή λειτουργία των εγκαταστάσεων και επενδύσεων στο σύστημα .
      Από τα ανωτέρω προκύπτει χωρίς αμφιβολία ότι οι προσπάθειες που καταβάλλονται, για την όσο το δυνατό μικρότερη επιβάρυνση του περιβάλλοντος χώρου και για την προστασία της υγείας των κατοίκων της περιοχής από τη λειτουργία της ΕΕΛΘ, καθώς και των εργαζομένων σε αυτή, είναι συνεχείς, τα μέτρα που λαμβάνονται προς αυτή την κατεύθυνση είναι τα δέοντα και οι οποιεσδήποτε αιτιάσεις δεν αντιστοιχούν στην πραγματικότητα.
      Ο Υπουργός
      ΜΑΡΓΑΡΙΤΗΣ ΤΖΙΜΑΣ»
      5. Στην με αριθμό 1396/1-11-07 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 330Β/21-11-07 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Απαντώντας στην ανωτέρω σχετική ερώτηση, και αφορά στη μέριμνα για τη διάσωση-συντήρηση των διατηρητέων κτιρίων σας γνωρίζουμε τα ακόλουθα:
      Στις υποχρεώσεις της Πολιτείας που προκύπτουν από το άρθρο 24 του Συντάγματος περιλαμβάνεται η ανάδειξη και προστασία της πολιτιστικής μας κληρονομιάς. Η μέριμνα για την προστασία και διάσωση των διατηρητέων κτιρίων εκδηλώνεται με την θέσπιση σχετικού νομικού πλαισίου προστασίας αλλά και κινήτρων για την επισκευή, αποκατάσταση η ανακατασκευή διατηρητέων κτιρίων ή παραδοσιακών κτιρίων που βρίσκονται σε παραδοσιακούς οικισμούς.
      Ειδικότερα:
      1) Σύμφωνα με την παράγραφο 4 του άρθρου 32 του ν.1337/83 προβλέπεται η υποχρέωση των ιδιοκτητών και νομέων διατήρησης και αποκατάστασης των αρχιτεκτονικών, καλλιτεχνικών και στατικών στοιχείων των κτιρίων δίνοντας την δυνατότητα επέμβασης στο Δημόσιο η τον οικείο ΟΤΑ στην περίπτωση παράλειψης της υποχρέωσης αυτής από τους ιδιοκτήτες η τους νομείς με την πρόβλεψη σχετικού εκτελεστικού ΠΔ.
      Σε εκτέλεση των ανωτέρω προβλεπομένων εκδόθηκε το Προεδρικό Διάταγμα της 15.4.1988 (ΦΕΚ /Δ/317/1988) με το οποίο προβλέπονται ο τρόπος και οι διαδικασίες επέμβασης.
      2) Επίσης οι παράγραφοι 5,6, και 7 του άρθρου 22 του ν.2831/2000 (ΦΕΚ140/Α/200) περί ΓΟΚ με τις οποίες τροποποιήθηκαν διατάξεις του ν.1577/1985 (ΓΟΚ) παρέχουν την δυνατότητα επέμβασης στο Δημόσιο και του κατά περίπτωση δήμους για εργασίες αποκατάστασης η αποπεράτωσης εγκαταλειμμένων κτηρίων.
      3) Με την υπ’ αριθμ.27124/27.7.2007(ΦEΚ/Β/1358/1.8/2007) Κοινή Υπουργική Απόφαση των υπουργών ΠΕΧΩΔΕ και Οικονομίας και Οικονομικών, με την οποία καθορίστηκε η διαδικασία κήρυξης περιοχής ως περιοχής «αισθητικής αναβάθμισης » δίδεται η δυνατότητα να υπαχθούν σε προγράμματα αναβάθμισης του αστικού περιβάλλοντος μεταξύ άλλων, και κτίρια της κατηγορίας αυτής που βρίσκονται σε ιστορικά κέντρα πόλεων.
      4) Σε ό,τι αφορά τα κίνητρα, οι ιδιοκτήτες των εν λόγω κτιρίων μπορούν να επωφεληθούν από τα Πολεοδομικά και Οικονομικά κίνητρα που έχει θεσπίσει η πολιτεία όπως:
      - Δάνεια για την επισκευή και αποκατάστασή τους, σύμφωνα με την από 24.6.91 Κοινή Υπουργική Απόφαση Υπουργών Οικονομίας και Οικονομικών και Αγροτικής Ανάπτυξης και Τροφίμων.
      Προκειμένου μάλιστα τα δάνεια αυτά να εξακολουθήσουν να αποτελούν αποτελεσματικό κίνητρο για την προστασία διατήρησης της πολιτιστικής κληρονομιάς με την υπ’ αριθμ 23886/31.5.2007 (ΦΕΚ /Β/964/2007) αυξήθηκε το ύψος και βελτιώθηκαν οι όροι  χορήγησης δανείων για τα κτίρια αυτής της κατηγορίας.
      - Μεταφορά του τυχόν εναπομείναντα συντελεστή δόμησης.
      - Ειδικές ρυθμίσεις για ανέγερση νέων κτηρίων στον ακάλυπτο χώρο του οικοπέδου ή προσθηκών και της αλλαγής χρήσεων που δεν βλάπτουν το κτήριο.
      - Φορολογικές ελαφρύνσεις στις περιπτώσεις μεταβίβασης ή δωρεάς των κτηρίων.
      Σε ό,τι αφορά στην ασφάλεια των πολιτών από ενδεχόμενη κατάρρευση των κτιρίων, διευκρινίζουμε ότι η κρίση της επικινδυνότητας, καθώς και οι τρόποι άρσης αυτής, ως αποτέλεσμα της δομικής κατάστασης των κτιρίων εν γένει αλλά και των κτιρίων της κατηγορίας αυτής, αρμόδιες είναι οι κατά τόπους αρμόδιες Πολεοδομικές Υπηρεσίες των Νομαρχιακών Αυτοδιοικήσεων οι οποίες έχουν την ευθύνη εφαρμογής των διατάξεων του π.δ. της 13.4.1929 περί επικινδύνων οικοδομών.
      Ο Υφυπουργός
      ΣΤΑΥΡΟΣ Ελ. ΚΑΛΟΓΙΑΝΝΗΣ»
      6. Στην με αριθμό 76/1-10-07 ερώτηση του Βουλευτή κ. Μιλτιάδου Βέρρα δόθηκε με το υπ’ αριθμ. 112/21-11-07 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της ανωτέρω σχετικής ερώτησης και σύμφωνα με τα στοιχεία των αρμόδιων Υπηρεσιών, σας ενημερώνουμε για τα εξής:
      1. Σύμφωνα με την με αρ.πρ. οικ/5645/12.9.07 ΚΥΑ οριοθετήθηκαν οι περιοχές για την αποκατάσταση των ζημιών σε κτίρια από τις πυρκαγιές του lουνίου, lουλίου και Αυγούστου 2007, των Νομών Ηλείας, Μεσσηνίας, Λακωνίας, Αρκαδίας, Κορινθίας, Ευβοίας, Αττικής και Αιτωλοακαρνανίας. Για το Νομό Αχαΐας η οριοθέτηση αφορούσε στα Δημοτικά Διαμερίσματα:
      Κουνινάς, Μαυρικίου, Μελισσίων, Πτέρης και Σελινούντος, του Δήμου Αιγίου Βουτσίμου και Καλαμιάς, του Δήμου Ακράτας.
      Άνω Διακοπτού, Διακοπτού, Καθολικού, Κερύνειας και Μαμουσιάς του Δήμου Διακοπτού.
      2. Στις 10.10.2007 ο Υπουργός ΠΕΧΩΔΕ υπέγραψε την Κοινή Υπουργική Απόφαση για τη συμπληρωματική οριοθέτηση περιοχών για την αποκατάσταση των ζημιών σε κτήρια από τις πυρκαγιές του Ιουνίου, Ιουλίου και Αυγούστου 2007, σε περιοχές των Νομών Ηλείας, Αρκαδίας, Κορινθίας, Αργολίδας, Μεσσηνίας, Αχαΐας, Λάρισας, Άρτας, Ευβοίας, Βοιωτίας, Θεσπρωτίας, Κεφαλληνίας, Ζακύνθου, Φθιώτιδας και Αττικής. Στην απόφαση αυτή για το Ν. Αχαΐας περιλαμβάνονται τα Δημοτικά Διαμερίσματα Πορτών του Δήμου Ωλενίας και Βελιτσών του Δήμου Λαρισσού και έτσι καλύπτονται όλες οι πληγείσες περιοχές του Ν. Αχαΐας.
      3. Επίσης στις 31.10.2007, υπεγράφη η με αρ. πρωτ. οικ/6996/Α32 ΚΥΑ των Υπουργών Οικονομίας & Οικονομικών και ΠΕΧΩΔΕ, για την παροχή πιστωτικών διευκολύνσεων στις προαναφερθείσες πληγείσες περιοχές αμέσως μετά τη δημοσίευση της οποίας στην Εφημερίδα της Κυβερνήσεως, οι ιδιοκτήτες των κτηρίων τα οποία έχουν υποστεί βλάβες από τις πυρκαγιές, μπορούν να υποβάλλουν αίτηση με τα απαιτούμενα δικαιολογητικά στην αρμόδια Υπηρεσία του ΥΠΕΧΩΔΕ (Τομέας Αποκατάστασης Σεισμοπλήκτων Πατρών), προκειμένου να τους χορηγηθεί αποζημίωση για την αποκατάσταση των κτισμάτων τους.
      4. Αναλυτικότερα στην παραπάνω απόφαση καθορίζονται οι όροι και οι προϋποθέσεις για τη δωρεάν ανακατασκευή ή επισκευή των κτιρίων που υπέστησαν ζημιές από τις πυρκαγιές του φετινού καλοκαιριού, χωρίς την ανάγκη λήψης άτοκου δανείου όπως ίσχυε παλαιότερα.
      Η δωρεάν ανακατασκευή και επισκευή όλων των κτηρίων που υπέστησαν ζημιές αποτελεί βασικό πυλώνα του προγράμματος ανασυγκρότησης των πυρόπληκτων περιοχών. Το πρόγραμμα αυτό είναι τεράστιο και περιλαμβάνει την πλήρη ανακατασκευή περίπου 2.100 κτηρίων εκ των οποίων περισσότερα από 1.000 είναι κατοικίες και την επισκευή άλλων 1.500 εκ των οποίων περισσότερα από 800 είναι κατοικίες.
      Το συνολικό κόστος του προγράμματος ανέρχεται σε περίπου 150 εκατ. ευρώ και θα χρηματοδοτηθεί από το Ειδικό Ταμείο Αντιμετώπισης Εκτάκτων Αναγκών.
      Η κατασκευή των κτηρίων δεν θα γίνει κεντρικά από το ΥΠΕΧΩΔΕ, αλλά από τους ίδιους τους ιδιοκτήτες και για αυτό θα δίνεται δωρεάν κρατική αρωγή σε χρήματα.
      Η παροχή της δωρεάν κρατικής αρωγής προβλέπεται για όλες τις πυρόπληκτες περιοχές των Νομών Ηλείας, Μεσσηνίας, Λακωνίας, Αρκαδίας, Κορινθίας, Ευβοίας, Αττικής, Αιτωλοακαρνανίας, Μαγνησίας, Αχαΐας, Αργολίδας, Λάρισας, Άρτας, Θεσπρωτίας, Ζακύνθου, Φθιώτιδας, Κεφαλληνίας και Βοιωτίας.
      Επίσης, δικαιούχοι της δωρεάν κρατικής αρωγής είναι όλοι οι ιδιοκτήτες n ψιλοί κύριοι κάθε είδους κτηρίου (πρώτη και δευτερεύουσα κατοικία, επαγγελματικοί χώροι, ναοί κλπ) που βρίσκεται σε πυρόπληκτη περιοχή, με μόνη προϋπόθεση το κτίριο αυτό να μην ήταν εγκαταλελειμμένο.
      Το ποσό της κρατικής αρωγής για κάθε είδος κτιρίου είναι τέτοιο που διασφαλίζει πραγματικά την δωρεάν ανακατασκευή ή επισκευή του. Αναφέρεται ενδεικτικά ότι για τις κατοικίες το ποσό της δωρεάν κρατικής αρωγής έχει οριστεί στα 750 ευρώ/τ.μ. και μάλιστα για εμβαδό ίσο με αυτό της κατοικίας που καταστράφηκε και μέχρι τα 120 τ.μ.. Αξίζει να σημειωθεί ότι το ποσό αυτό αυξάνεται στα 950 ευρώ/τ.μ. για διατηρητέες κατοικίες και για όσες βρίσκονται εντός παραδοσιακών οικισμών.
      Εξαιρετικά ευνοϊκές είναι και οι ρυθμίσεις για την πραγματική βελτίωση των συνθηκών κατοικίας στις πυρόπληκτες περιοχές. Ειδικότερα:
      α) για διμελείς οικογένειες και για καταστραφείσα κατοικία μικρότερη των 65 τ.μ., η δωρεάν κρατική αρωγή υπολογίζεται για εμβαδόν 65 τ.μ..
      β) για τριμελείς οικογένειες και για καταστραφείσα κατοικία μικρότερη των 80 τ.μ., η δωρεάν κρατική αρωγή υπολογίζεται για εμβαδόν 80 τ.μ..
      γ) για τετραμελείς οικογένειες και άνω και για καταστραφείσα κατοικία μικρότερη των 95 τ.μ., η δωρεάν κρατική αρωγή υπολογίζεται για εμβαδόν 95 τ.μ..
      Θεσπίζονται γενικές αρχές που θα πρέπει να ακολουθούνται για την ανακατασκευή και επισκευή των κατοικιών, με στόχο την διατήρηση και βελτίωση της αρχιτεκτονικής φυσιογνωμίας των οικισμών που επλήγησαν και την οργανωμένη ανοικοδόμησή τους. Ενδεικτικά αναφέρονται τα παρακάτω:
      α) Όλες οι κατοικίες θα έχουν το πολύ δύο ορόφους και θα διαθέτουν υποχρεωτικά κεραμοσκεπή.
      β) Αυστηρή εφαρμογή κανονισμού θερμομόνωσης (διπλά τζάμια, διπλούς δρομικούς τοίχους με θερμομόνωση, κ.λπ.)
      γ) Απαγόρευση κατασκευής PILOTlS.
      δ) Ξύλινα κουφώματα ή από άλλο υλικό, ώστε να μοιάζουν με ξύλινα.
      ε) Οι ηλιακοί συλλέκτες να τοποθετούνται στον περιβάλλοντα χώρο.
      στ) Διατήρηση της μορφολογίας της περιοχής (όγκοι κτιρίων, υψίκορμα ανοίγματα, σύμφωνα με τα παραδοσιακά πρότυπα).
      ζ) Σε όλους τους παραδοσιακούς οικισμούς θα εφαρμόζονται οι όροι των αντίστοιχων Π.Δ..
      5. Επίσης, οι μελέτες για την επισκευή και ανακατασκευή των βλαβέντων κτηρίων καθώς και η έκδοση των οικοδομικών αδειών απαλλάσσονται από κάθε φόρο, τέλος χαρτοσήμου, δικαίωμα κρατήσεως ή εισφοράς εν γένει του δημοσίου ή Οργανισμού Τοπικής Αυτοδιοίκησης ή οποιουδήποτε τρίτου, ενώ η αμοιβή μηχανικού για μελέτη - επίβλεψη μειώνεται στο 50% της αμοιβής που καθορίζεται με τις ισχύουσες διατάξεις περί αμοιβών Μηχανικών.
      Για τη διασφάλιση της διαφάνειας της διαδικασίας, η κρατική αρωγή θα χορηγείται σε τρεις δόσεις, ανάλογα με την πορεία των εργασιών ανακατασκευής.
      6. Για την πληρέστερη ενημέρωσή σας σχετικά με επείγουσες εργασίες κατασκευής αντιδιαβρωτικών - αντιπλημμυρικών έργων στο Ν. Αχαΐας, επισυνάπτεται το με αρ. πρωτ. 5282/29-10-2007 έγγραφο της Περιφέρειας Δυτικής Ελλάδος.
      Ο Υφυπουργός
      Θ. ΞΑΝΘΟΠΟΥΛΟΣ»
      7. Στην με αριθμό 3205/12.12.07 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 143471/ΙΗ/24.12.07 έγγραφο από τον Yπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 3205/12-12-07, την οποία κατέθεσε ο Βουλευτής κ. Μανόλης Σοφ. Σρατάκης  σας γνωρίζoυμε τα ακόλουθα:
      Η εκπαιδευτική πολιτική του ΥΠ.Ε.Π.Θ. συνίσταται αφ’ ενός στη διασφάλιση του δικαιώματος του κάθε. μαθητή να έχει ανεμπόδιστη και ελεύθερη πρόσβαση στη γνώση, ανεξάρτητα από φύλο και καταγωγή, και αφ’ ετέρου στην ανάδειξη της εκπαίδευσης ως αγαθού που όλοι οι νέοι μπορούν να απολαμβάνουν.
      Το ΥΠ.Ε.Π.Θ. έχει θεσπίσει σειρά μέτρων που συμβάλλουν στην ποιοτική αναβάθμιση της παρεχομένης υποχρεωτικής εκπαίδευσης. Ενδεικτικά επισημαίνουμε:
      Με τις διατάξεις του άρθρου 73 του ν.3518/2006 (ΦΕΚ 272/2006, τ. Α΄) την καθιέρωση της υποχρεωτικής φοίτησης στην Προσχολική Αγωγή των νηπίων που συμπληρώνουν την 31η Δεκεμβρίου του έτους εγγραφής, ηλικία πέντε ετών.
      Την αναμόρφωση των Αναλυτικών και Ωρολογίων Προγραμμάτων στο Δημοτικό Σχολείο συμπεριλαμβανομένου και του Ολοήμερου προγράμματος. Την πιλοτική εισαγωγή της 2ης ξένης γλώσσας στο κανονικό πρόγραμμα των Ε΄ και ΣΤ΄ τάξεων του Δημοτικού Σχολείου στα 6/θέσια και άνω σχολεία..
      Ο θεσμός των Ολοήμερων Σχολείων κατά την τελευταία τετραετία ενισχύθηκε και επεκτάθηκε σε όλες τις περιοχές της χώρας μας καθώς και σε όλους τους τύπους των σχολείων μας.
      Από το σχολικό έτος 2005-2006 ο θεσμός των Ολοήμερων Σχολείων επεκτάθηκε και στα Δημοτικά Σχολεία και :Νηπιαγωγεία Ειδικής Αγωγής.
      Με βάση τα νέα Αναλυτικά Προγράμματα ολοκληρώθηκε η συγγραφή/ δημιουργία των βιβλίων πακέτων και του υποστηρικτικού εκπαιδευτικού υλικού για όλα τα μαθήματα της υποχρεωτικής εκπαίδευσης. Το σχολικό έτος 2006-2007 εκτυπώθηκαν 30 νέα βιβλία. Το σχολικό έτος 2007-2008 εκτυπώθηκαν 14 νέα βιβλία και 2 λεξικά για τους μαθητές του δημοτικού. Για το σχολικό έτος 2008-2009 προωθείται η αναπαραγωγή εκπαιδευτικού υλικού(CD-ROM, DVD) για όλα τα βιβλία του δημοτικού σχολείου.
      Η έγκριση και για τη φετινή χρονιά της λειτουργίας του Προγράμματος Πρόσθετης Διδακτικής Στήριξης για τους μαθητές των Γενικών Λυκείων, και Ενισχυτικής Διδασκαλίας για τους μαθητές των Γυμνασίων που υστερούν σε συγκεκριμένους τομείς γνώσης με συνέπεια να μη μπορούν να παρακολουθούν και να μη συμμετέχουν αποδοτικά στη διαδικασία της μάθησης στο σχολείο.
      Η επέκταση των Κέντρων Διάγνωσης, Αξιολόγησης και Υποστήριξης (Κ-Δ.Α.Υ.) για την έγκαιρη διάγνωση και αντιμετώπιση των μαθησιακών δυσκολιών.
      Σε κάθε περίπτωση, με την εκπαιδευτική μεταρρύθμιση που υλοποιείται σε κάθε βαθμίδα της εκπαίδευσης, γίνεται προσπάθεια έτσι ώστε να δοθεί η καλύτερη δυνατή ποιοτική διάσταση στην Εκπαίδευση.
      Ο Υπουργός
      ΕΥΡΙΠΙΔΗΣ ΣΤΥΛΙΑΝΙΔΗΣ»
      8. Στην με αριθμό 2484/27.11.07 ερώτηση της Βουλευτού κ. Θάλειας Δραγώνα δόθηκε με το υπ’ αριθμ. 369/21.12.07 έγγραφο από την Υπουργό Απασχόλησης και Κοινωνικής Προστασίας η ακόλουθη απάντηση:
      «Σε απάντηση της με αρ. πρωτ. 2484/27-11-2007 ερώτησης, που κατατέθηκε στη Βουλή από τη Βουλευτή κ. Θ. Δραγώνα, σχετικά με το ανωτέρω θέμα, σας επισυνάπτουμε το με αρ. πρωτ. 668/13-12-2007 Έγγραφο της Ειδικής Υπηρεσίας Διαχείρισης του Ε. Π. «Απασχόληση & Επαγγελματική Κατάρτιση» του Υπουργείου μας.
      Η Υπουργός
      ΦΑΝΗ ΠΕΤΡΑΛΙΑ-ΠΑΛΛΗ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      9. Στην με αριθμό 2827/4.12.07 ερώτηση του Βουλευτή κ. Αχμέτ-Χατζή Οσμάν δόθηκε με το υπ’ αριθμ. 1117617/9602-19/0016/21.12.07 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της 2827/4.12.07 ερώτησης , που κατέθεσε στη Βουλή των Ελλήνων ο Βουλευτής κ. Αχμέτ-Χατζή Οσμάν, σχετικά με το αναφερόμενο στο θέμα αίτημα, σας γνωρίζουμε τα εξής:
      Οι κατά τις διατάξεις του άρθρου 7 του ν. 3554/2007 (ΦΕΚ 80 τ.Α) διαγραφές βεβαιωμένων οφειλών των Νομικών Προσώπων του ν. 1091/1980 (στα οποία συμπεριλαμβάνεται και η Διαχειριστική Επιτροπή Μουσουλμανικής Περιουσίας Ν. Ροδόπης), πραγματοποιήθηκαν από την αρμόδια Δ.Ο.Υ. (Κομοτηνής), όπως σας είχαμε γνωρίσει και με την από 29/11/2007 απάντησή μας, στην ερώτηση 1634/7-11-2007, με αίτημα την καθυστέρηση διαγραφής των χρεών της Διαχειριστικής Επιτροπής Μουσουλμανικής Περιουσίας Ν. Ροδόπης.
      Ωστόσο, από το 21805/11/12/2007 σχετικό έγγραφο της Δ.Ο.Υ. Κομοτηνής προκύπτει, ότι το ληξιπρόθεσμο υπόλοιπο της Διαχειριστικής Επιτροπής Μουσουλμανικής Περιουσίας Ν. Ροδόπης, όπως αυτό διαμορφώθηκε μετά τη διαγραφή των χρεών αυτής κατά τις διατάξεις του ν. 3554/2007, ανέρχεται στο ποσό των 520.744,87 Ευρώ (Κεφάλαιο 235.287,90 Ευρώ και προσαυξήσεις και τόκοι 285.456,97 Ευρώ), προέρχεται δε από τέλη χαρτοσήμου μισθωμάτων, πρόστιμο πολεοδομίας και φόρο κληρονομίας.
      Η ύπαρξη των εν λόγω οφειλών δεν επιτρέπουν τη χορήγηση αποδεικτικού ενημερότητας στην παραπάνω Επιτροπή (που απαιτείται για την είσπραξη χρημάτων από το Ταμείο Παρακαταθηκών και Δανείων).
      Στην περίπτωση όμως που υφίσταται οικονομική αδυναμία για την εξόφλησή τους και προκειμένου να χορηγηθεί το αποδεικτικό ενημερότητας, προβλέπεται, από τις διατάξεις των άρθρων 13-21 ν. 2648/98 (ΦΕΚ 238 τ.Α), σε συνδυασμό με τις διατάξεις της 1109793/6134-11/0016/24-11-1999 (ΦΕΚ 2134 τ.Β) Υπουργικής Απόφασης, όπως ισχύει, δυνατότητα τμηματικής καταβολής των οφειλών αυτών σε μηνιαίες δόσεις, μετά την έκδοση απόφασης από τον Προϊστάμενο της Δ.Ο.Υ. Κομοτηνής, εφόσον βέβαια υποβληθεί σχετικό αίτημα.
      Ο Υφυπουργός
      ΑΝΤΩΝΙΟΣ ΜΠΕΖΑΣ»
      10. Στην με αριθμό 2012/16-11-07 ερώτηση του Βουλευτή κ. Κωνσταντίνου Ρόβλια δόθηκε με το υπ’ αριθμ. 611/7-12-07 έγγραφο από τον Υπουργό Εμπορικής Ναυτιλίας, Αιγαίου και Νησιωτικής Πολιτικής η ακόλουθη απάντηση:
      «Σε απάντηση του με αριθ. πρωτ. 2012/16-11-2007 εγγράφου σας, με το οποίο μας διαβιβάσθηκε ερώτηση του Βουλευτή κ. Ν. Ρόβλια, που κατατέθηκε στη Βουλή των Ελλήνων, αναφορικά με τις εκκρεμότητες ενσωμάτωσης οδηγιών και άλλων ευρωπαϊκών νομοθετικών κειμένων στο εθνικό μας δίκαιο, σας γνωρίζουμε τα ακόλουθα:
      1. Οδηγία 2005/65/ΕΚ, «για την ενίσχυση της ασφάλειας των λιμένων» (καταληκτική ημερομηνία ενσωμάτωσης η 15-6-2007). Με την 37743.0/45/06/27.01.2006 απόφαση του ΥΕΝ συγκροτήθηκε Νομοπαρασκευαστική Επιτροπή με αντικείμενο την επεξεργασία και την κατάρτιση σχετικού σχεδίου νόμου, το οποίο κατόπιν της συνυπογραφής του από τα συναρμόδια Υπουργεία, κατατέθηκε στη Βουλή την 24-7-2007. Λόγω των εθνικών εκλογών της 16ης Σεπτεμβρίου του 2007 το εν λόγω σχέδιο νόμου ψηφίσθηκε τελικώς στο σύνολό του στην Ολομέλεια της Βουλής των Ελλήνων την 04-12-2007.
      2. Οδηγία 2005/35/ΕΚ, «Ρύπανση από τα πλοία και θέσπιση κυρώσεων για παραβάσεις» (Καταληκτική ημερομηνία ενσωμάτωσης η 01-4-2007). Επιδιωκόμενος στόχος της Οδηγίας 2005/35/ΕΚ είναι η ενσωμάτωση στο κοινοτικό δίκαιο των διεθνών προτύπων περί ρύπανσης από πλοία, η εναρμόνιση των διαδικασιών εφαρμογής της Διεθνούς Σύμβασης MARPOL '73 (όπως έχει τροποποιηθεί και ισχύει) σε κοινοτικό επίπεδο και η επιβολή ενδεδειγμένων κυρώσεων στα πρόσωπα που ευθύνονται για ρυπάνσεις από πλοία. Στο πλαίσιο αυτό, σημειώνεται ότι, η χώρα μας έχει κυρώσει την Δ.Σ. MARPOL 1973, όπως τροποποιήθηκε και ισχύει, με τον ν. 1269/1982 (Α' 89), ενώ συμμετέχει ενεργά στις Επιτροπές και Υποεπιτροπές του ΙΜΟ και προβαίνει σε άμεση κύρωση των τροποποιήσεων επί των Παραρτημάτων της MARPOL '73/78.
      Η ισχύουσα εθνική νομοθεσία και ειδικότερα το π.δ. 55/1998 «περί προστασίας του θαλασσίου περιβάλλοντος» (με το οποίο κωδικοποιήθηκε ο νόμος 743/1977), προβλέπει την επιβολή ενδεδειγμένων κυρώσεων (ποινικών-διοικητικών) στα πρόσωπα που ευθύνονται για παραβιάσεις των διεθνών προτύπων περί ρύπανσης από πλοία.
      Το ανωτέρω πλέγμα της εθνικής μας νομοθεσίας καλύπτει τις απαιτήσεις και τους στόχους της Οδηγίας 2005/35/ΕΚ, στοιχείο που γνωστοποιήθηκε στην Ευρωπαϊκή Επιτροπή με το Α.Π. 1151.87/07/07-8-2007 έγγραφο της αρμόδιας Υπηρεσίας του ΥΕΝΑΝΠ. Το ΥΕΝΑΝΠ αναμένει τη διατύπωση τυχόν σχολίων της Ευρωπαϊκής Επιτροπής επί του θέματος. Σημειώνεται ότι, το Δικαστήριο Ευρωπαϊκών Κοινοτήτων (Δ.ΕΚ.), πρόσφατα ακύρωσε την συμπληρωματική της Οδηγίας Απόφαση-Πλαίσιο 2005/667/ΔΕΥ, στην οποία εξειδικεύονταν οι επιβλητέες ποινές, οπότε αναμένεται πρόταση της Ευρωπαϊκής Επιτροπής περί τροποποίησης και της Οδηγίας 2005/35/ΕΚ.
      Ο Υπουργός
      ΓΕΩΡΓΙΟΣ Α. ΒΟΥΛΓΑΡΑΚΗΣ»
      11. Στην με αριθμό 2082/19-11-07 ερώτηση της Βουλευτού κ. Αθανασίας Μερεντίτη δόθηκε με το υπ’ αριθμ. Β13-569/5-12-07 έγγραφο από τον Υφυπουργό Ανάπτυξης η ακόλουθη απάντηση:
      «Aπαντώντας στην παραπάνω ερώτηση, που κατέθεσε στη Βουλή των Ελλήνων η Βουλευτής κ. Αθ. Μερεντίτη, με θέμα «Καθεστώς χορήγησης αδειών λαϊκών αγορών», σας γνωστοποιούμε τα ακόλουθα:
      Όπως ρητά ορίζεται στο άρθρο 7 του ν. 2323/1995, όπως αντικαταστάθηκε από το άρθρο 4 του ν.3377/05, αποφασιστική αρμοδιότητα για την ίδρυση, μετακίνηση ή την κατάργηση των λαϊκών αγορών έχει για μεν τις Ν.Α. Αθηνών-Πειραιώς και Θεσσαλονίκης ο Γενικός Γραμματέας Περιφέρειας, ύστερα από πρόταση του Δ.Σ. του οικείου Οργανισμού Λαϊκών Αγορών και γνώμη του οικείου δημοτικού συμβουλίου και της υπηρεσίας Τροχαίας, για δε τις υπόλοιπες Ν.Α. αρμοδιότητα έχουν τα οικεία Νομαρχιακά Συμβούλια. Οι αποφάσεις των Νομαρχιακών Συμβουλίων για ίδρυση, μετακίνηση ή κατάργηση λαϊκών αγορών στις περιφέρειες των οικείων νομών εκδίδονται μετά από γνώμη της αντιπροσωπευτικής επιτροπής που συγκροτείται με απόφαση του αρμοδίου νομαρχιακού συμβουλίου με τις πρόσφατες προσθήκες του ν. 3557/07 (ΦΕΚ 100 Α'), άρθρο 12 παράγραφος 8 και μετά από προαπαιτούμενη πρόταση του οικείου δήμου με την οποία καθορίζεται ο ακριβής χώρος λειτουργίας της αγοράς και ο ανώτατος αριθμός των αδειών που θα χορηγηθούν. Το δε Νομαρχιακό Συμβούλιο μπορεί, με την απόφασή του, να αποδεχθεί ή να απορρίψει στο σύνολό της, την υποβαλλόμενη πρόταση του Δήμου. Αν η πρόταση απορριφθεί, ο Δήμος μπορεί να επανέλθει με νέα τροποποιημένη πρόταση. Η αντιπροσωπευτική σύνθεση, της εν λόγω επιτροπής έχει στόχο την επίτευξη της μεγαλύτερης δυνατής συναίνεσης όλων των εμπλεκόμενων φορέων για καλύτερη εξυπηρέτηση των καταναλωτών και των πωλητών. Το αίτημα για δημιουργία λαϊκής αγοράς ή μετακίνηση της ή κατάργησή της, μπορεί να τεθεί από οποιονδήποτε φορέα της περιοχής. Τα κριτήρια για τη ικανοποίηση του αιτήματος θα πρέπει να υπακούουν στους κανόνες της χρηστής διοίκησης και η όποια απόφαση να είναι τεκμηριωμένη και να εξυπηρετεί ουσιαστικές ανάγκες και προφανώς και την ανάπτυξη του θεσμού των Λαϊκών Αγορών.
      Ωστόσο, σημειώνουμε ότι το αποφασίζον όργανο, στη συγκεκριμένη περίπτωση το Νομαρχιακό Συμβούλιο, έχει τη δυνατότητα, είτε να αποκρούσει και να απορρίψει την πρόταση του Δήμου με ειδική αιτιολογία, είτε να δεχθεί την πρόταση, όπως έχει υποβληθεί από τον Δήμο, χωρίς τροποποιήσεις. Το Νομαρχιακό Συμβούλιο δεν έχει τη νομική δυνατότητα να διαφοροποιείται από την πρόταση του οικείου Δήμου, αλλά απλώς μπορεί, ως αποφασίζον όργανο, είτε να απορρίπτει αιτιολογημένα την πρόταση και να απέχει από την έκδοση της πράξεως (ίδρυση ή μετακίνηση λαϊκής αγοράς), είτε να δέχεται την πρόταση και να εκδίδει πράξη ομοίου, προς την πρόταση του Δήμου, περιεχομένου.
      Δεδομένου ότι, οι λαϊκές αγορές λειτουργούν σε Δήμους ή Κοινότητες προς εξυπηρέτηση των πωλητών λαϊκών αγορών, αλλά και κυρίως των Δημοτών-καταναλωτών τους, καθορίζουν και παραχωρούν τους χώρους στους οποίους λειτουργούν οι λαϊκές αγορές, έχουν συγχρόνως υποχρέωση να καθορίσουν τους κανόνες λειτουργίας των λαϊκών αγορών έναντι των τρίτων. Τούτο σημαίνει ότι οι Δήμοι λαμβάνουν μέριμνα ώστε στους χώρους λειτουργίας των λαϊκών αγορών να υπάρχει προσβασιμότητα, απομάκρυνση αυτοκινήτων σε συνεργασία με την τροχαία, αποφυγή δυσλειτουργιών στους περίοικους και κυρίως μεριμνούν ως αποκλειστικά αρμόδιοι για την καθαριότητα και αποκομιδή των απορριμμάτων, στους χώρους λειτουργίας των λαϊκών αγορών (άρθρο 27 παράγραφος 12 του ν. 2130/93, όπως ισχύει).
      Μετά τον εν λόγω καθορισμό, ο οποίος υπέχει θέση παραχώρησης από τους Δήμους του συνολικού χώρου, την καθορισμένη ημέρα λειτουργίας των Λαϊκών Αγορών, κάθε είδους διευθετήσεις εντός του χώρου αυτού, ως προς τον αριθμό, τη σύνθεση (παραγωγοί-επαγγελματίες), τις θέσεις των πωλητών Λαϊκών Αγορών είναι αποκλειστικής αρμοδιότητας των Οργανισμών Λ.Α. για τις Ν.Α. Αθηνών-Πειραιώς και Θεσσαλονίκης και των αρμοδίων υπηρεσιών (Διευθύνσεις Εμπορίου κ.λπ.) των άλλων Ν.Α. της χώρας. Η τοποθέτηση των πωλητών Λαϊκών Αγορών, σχετίζεται άμεσα με την αδειοδότηση των πωλητών Λαϊκών Αγορών, όπου οι ανωτέρω φορείς είναι αποκλειστικά αρμόδιοι για την υλοποίηση του ν. 2323/95, όπως ισχύει και του π.δ. 51/06 «όροι και προϋποθέσεις λειτουργίας των Λαϊκών Αγορών».
      Η διατύπωση σχετικά με τις αρμοδιότητες των Δήμων και Κοινοτήτων για τις Λαϊκές Αγορές είναι περιοριστική και αφορά μόνο τον καθορισμό του συνολικού χώρου (οδούς -πλατείες) λειτουργίας των Λαϊκών Αγορών. Η υλοποίηση του εν λόγω όρου από τους Δήμους και τις Κοινότητες, αφορά την «τεχνική υποστήριξη» από μέρους τους, στους αρμόδιους φορείς (Ο.Λ.Α.Α.Π., Ο.Λ.Α.Θ., Υπηρεσίες Εμπορίου Ν.Α.) για την εύρυθμη λειτουργία των λαϊκών αγορών.
      Επιπλέον σημειώνουμε και τα εξής: στο τρίτο μέρος, άρθρα 75 έως 85 του Κ.Δ.Κ (ν.3463/06), που αφορά τις αρμοδιότητες και την άσκηση των αρμοδιοτήτων Δήμων και Κοινοτήτων, αναφέρεται με σαφήνεια στο άρθρο 75 παράγραφος. 1 ότι, «οι δημοτικές και κοινοτικές αρχές διευθύνουν και ρυθμίζουν όλες τις τοπικές υποθέσεις, σύμφωνα με τις αρχές της επικουρικότητας και της εγγύτητας ... ». Η εν λόγω διατύπωση, η οποία αφορά όλο το τρίτο μέρος του Κ.Δ.Κ., διασαφηνίζει πλήρως ότι οι αρμοδιότητες των Δήμων και Κοινοτήτων δεν υποκαθιστούν, σε καμία περίπτωση, τους αρμόδιους φορείς που «κατά τη σχετική νομοθεσία τους», (ειδικό νομικό καθεστώς), αλλά και του άρθρου287 του Κ.Δ.Κ., έχουν την καθ' ύλη αποκλειστική αρμοδιότητα για τους όρους και προϋποθέσεις λειτουργίας των Λαϊκών Αγορών, αλλά επικουρικά μεριμνούν για την εύρυθμη λειτουργία αυτών. Η αναγνώριση της επικουρικότητας και της εγγύτητας ως βασικών αρχών αποσαφηνίζει το εύρος των αρμοδιοτήτων των Δήμων και Κοινοτήτων.
      Τέλος, διευκρινίζεται ότι οι αρμοδιότητες στους χώρους λειτουργίας των Λαϊκών Αγορών, δεν θα πρέπει να συγχέονται με τις αρμοδιότητες και τους φορείς που ορίζονται για την ευθύνη τήρησης της Νομοθεσίας για τις Λαϊκές Αγορές.
      Από τα παραπάνω, συνάγεται ευκόλως το συμπέρασμα ότι είναι διακριτοί οι ρόλοι και οι συνεισφορές των Δήμων και Κοινοτήτων, καθώς και των αρμόδιων Νομαρχιακών Συμβουλίων, όπου στην περιφέρεια τους λειτουργούν λαϊκές αγορές.
      Ο Υφυπουργός
      ΓΕΩΡΓΙΟΣ ΒΛΑΧΟΣ»)
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, εισερχόμεθα στην 
      ΕΙΔΙΚΗ ΗΜΕΡΗΣΙΑ ΔΙΑΤΑΞΗ
      Συζήτηση και λήψη απόφασης σύμφωνα με τις διατάξεις του άρθρου 144 του Κανονισμού της Βουλής, επί της προτάσεως που κατέθεσε ο Πρόεδρος της Κοινοβουλευτικής Ομάδας του Πανελληνίου Σοσιαλιστικού Κινήματος και Αρχηγός της Αξιωματικής Αντιπολίτευσης, κ. Γεώργιος Παπανδρέου και εκατό Βουλευτές του Κόμματός του για την σύσταση Εξεταστικής Επιτροπής σχετικά με την διερεύνηση πιθανής εμπλοκής Κυβερνητικών παραγόντων και Κρατικών στελεχών σε δραστηριότητες της γερμανικής εταιρείας «SIEMENS». 
      Η συζήτηση της πρότασης θα διεξαχθεί σύμφωνα με τις διατάξεις των άρθρων 137 και 144 του Κανονισμού της Βουλής. 
      Έχω την τιμή να θέσω υπ’ όψιν του Σώματος την απόφαση της Διάσκεψης των Προέδρων για την οργάνωση της συζήτησης σύμφωνα με τη διαδικασία που ακολουθήσαμε σε προηγούμενες συζητήσεις ανάλογες με την σημερινή. Δηλαδή, κατ’ εφαρμογή της διάταξης της παραγράφου 5 του άρθρου 65 του Κανονισμού της Βουλής να υπάρξει κατάλογος, κατά προτεραιότητα ομιλητών, που θα οριστούν από τα κόμματα ως εξής. Τρεις Βουλευτές από το κόμμα της Νέας Δημοκρατίας, τρεις Βουλευτές από το Πανελλήνιο Σοσιαλιστικό Κίνημα και ανά ένας συνάδελφος Βουλευτής από τα τρία άλλα κόμματα. Εκτός από τους Προέδρους των Κοινοβουλευτικών Ομάδων και τους Κοινοβουλευτικούς Εκπροσώπους, όποιος άλλος συνάδελφος θέλει να μιλήσει, θα εγγραφεί με το ηλεκτρονικό σύστημα μέχρι το τέλος της ομιλίας του δεύτερου ομιλητή. Επαναλαμβάνω, όποιος άλλος συνάδελφος θέλει να μιλήσει, θα εγγραφεί με το ηλεκτρονικό σύστημα μέχρι το τέλος της ομιλίας του δεύτερου ομιλητή. 
      Οι πέντε πρώτοι ομιλητές, ένας από κάθε κόμμα, θα μιλήσουν μέχρι δεκαπέντε λεπτά και οι υπόλοιποι τέσσερις μέχρι δέκα λεπτά. Σύμφωνα με τον Κανονισμό οι συνάδελφοι, οι οποίοι θα εγγραφούν στον κατάλογο με το ηλεκτρονικό σύστημα θα μιλήσουν από πέντε λεπτά. 
      Οι ομιλητές θα λάβουν το λόγο εναλλάξ και δεν θα υπάρχουν δευτερολογίες. 
      Οι αναπληρωτές των Προέδρων των Κοινοβουλευτικών Ομάδων θα μιλήσουν μέχρι δεκαπέντε λεπτά, όπως προβλέπει ο Κανονισμός, εάν, όμως προηγηθεί η ομιλία του Προέδρου της Κοινοβουλευτικής Ομάδας, ο αναπληρωτής που θα μετάσχει στη συζήτηση, σύμφωνα με τους ορισμούς του άρθρου 167, παράγραφος 2 του Κανονισμού της Βουλής, μιλά το μισό χρόνο. Οι Υπουργοί μπορούν να συμμετάσχουν στη συζήτηση κατά τις διατάξεις του άρθρου 97, παράγραφος 1 έως 3 του Κανονισμού.
      Αποδέχεται η Βουλή την πρόταση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΟΣ (Δημήτριος Σιούφας): Συνεπώς η πρόταση έγινε δεκτή ομόφωνα.
      Κατόπιν τούτου, σας ενημερώνω ότι οι συνάδελφοι Βουλευτές που προτάθηκαν από τα κόμματα, είναι οι ακόλουθοι. Από τη Νέα Δημοκρατία οι συνάδελφοι Χρήστος Μαρκογιαννάκης, Βύρωνας Πολύδωρας και Αναστάσιος Καραμάριος. Από το Πανελλήνιο Σοσιαλιστικό Κίνημα οι συνάδελφοι Βουλευτές Χρήστος Παπουτσής, Άννα Διαμαντοπούλου και Γεώργιος Παπαδημητρίου. Από το Κομμουνιστικό Κόμμα Ελλάδας ο συνάδελφος Αχιλλέας Κανταρτζής. Από το Συνασπισμό Ριζοσπαστικής Αριστεράς ο συνάδελφος Ιωάννης Δραγασάκης και από το Λαϊκό Ορθόδοξο Συναγερμό ο συνάδελφος Αθανάσιος Πλεύρης.
      Τέλος, προτείνω η συζήτηση να ολοκληρωθεί τη δωδεκάτη νυχτερινή. Αμέσως μετά, θα ακολουθήσει ονομαστική ψηφοφορία για την αποδοχή ή όχι της πρότασης.
      Το Σώμα συμφωνεί;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΟΣ (Δημήτριος Σιούφας): Το Σώμα συνεφώνησε ομοφώνως.
      Επίσης, κυρίες και κύριοι συνάδελφοι, θέλω να σας επισημάνω για να μπορέσουν να μιλήσουν όσο το δυνατόν περισσότεροι Βουλευτές να τηρήσουμε επακριβώς το χρόνο.
      Κατόπιν τούτου, το λόγο έχει από την πλευρά των προτεινόντων συναδέλφων Βουλευτών, της σημερινής συζήτησης, για τη σύσταση Εξεταστικής Επιτροπής ο συνάδελφος κ. Χρήστος Παπουτσής.
      ΧΡΗΣΤΟΣ ΠΑΠΟΥΤΣΗΣ: Κυρίες και κύριοι συνάδελφοι, η χώρα μας βιώνει μία γενικευμένη κρίση αξιών, απαξίωσης των θεσμών, αλλά και των πολιτικών προσώπων. Ιδιαίτερα στην εποχή μας, στην εποχή των παγκοσμιοποιημένων οικονομικών σχέσεων, των αλληλεξαρτήσεων οικονομικής και εξωτερικής πολιτικής, είναι μεγάλο ολίσθημα όταν κάνουμε πως δεν καταλαβαίνουμε και επιτρέπουμε να χρησιμοποιούνται οι πολιτειακές λειτουργίες του κράτους, οι κοινοβουλευτικές διαδικασίες και ενίοτε ο ίδιος ο πολιτικός κόσμος ως πεδίο σύγκρουσης των επιδιώξεων των πάσης φύσεως προμηθευτών και ανταγωνιστριών εταιρειών προμηθευτών του Δημοσίου. 
      Δεν ταιριάζει στη Βουλή των Ελλήνων να παραμένει αδρανής, αμέτοχος παρατηρητής. Δεν αξίζει σε εμάς, κυρίες και κύριοι συνάδελφοι, να εμφανιζόμαστε ως άβουλα φερέφωνα, ως διαμεσολαβητές, ως μιζαδόροι, ως μαριονέτες συμφερόντων. Δεν δεχόμαστε αυτό το θέατρο του παραλόγου, τις συνεχείς παλινωδίες, την έλλειψη θάρρους και παρρησίας να αντιμετωπίσουμε με αποφασιστικότητα το φαύλο κύκλο της διαφθοράς, της κατάχρησης εξουσίας, της διαπλοκής, αλλά και της προσβολής της έννοιας του δημοσίου συμφέροντος.
       Δεν αποδεχόμαστε την ισοπεδωτική λογική του: «Όλοι το ίδιο είναι», γιατί δεν είμαστε ίδιοι, ούτε στην πολιτική ούτε στα πολιτικά κόμματα ούτε εμείς οι ίδιοι μέσα στα κόμματά μας ούτε καν στις οικογένειές μας, αλλά και στην κοινωνία. Και δεν μας ταιριάζει αυτή η κατάσταση. Δεν ταιριάζει στη δημοκρατία μας. Δεν ταιριάζει στο αξιακό, πολιτικό και συνταγματικό πλαίσιο που εκπροσωπεί ο καθένας μας.
      Κυρίες και κύριοι συνάδελφοι, η κρίση επιβαρύνεται τις τελευταίες ημέρες από τις αναφορές που γίνονται στα Μέσα Μαζικής Ενημέρωσης, σχετικά με το παγκόσμιο σκάνδαλο της πολυεθνικής εταιρείας «SIEMENS». Το κύρος της χώρας μας, το κύρος του Κοινοβουλίου, το κύρος των πολιτικών κομμάτων, αλλά και των πολιτικών πλήττεται καίρια. Διαβάζουμε στις εφημερίδες πληροφορίες και στοιχεία από τις καταθέσεις των κατηγορουμένων στη Γερμανία, όπου αναφέρονται σε διακίνηση μαύρου χρήματος από ειδικούς λογαριασμούς δορυφορικών εταιρειών της «SIEMENS».
      Αναφέρονται σε παλαιές εκκρεμότητες προώθησης μεγάλων συμβάσεων-πλαίσιο στον τομέα των τηλεπικοινωνιών, στο σύστημα ασφάλειας των Ολυμπιακών Αγώνων, υπάρχουν αναφορές για πληρωμές με «μαύρο» χρήμα για την είσπραξη καθυστερούμενων απαιτήσεων της Κοινοπραξίας «SAIC-SIEMENS» για την ασφάλεια των Ολυμπιακών Αγώνων. Γίνονται αναφορές επίσης για χρηματοδότηση κομμάτων εν όψει των εκλογών.
      Κυρίες και κύριοι συνάδελφοι, δεν έχουμε κανένα απολύτως δικαίωμα να αδιαφορούμε. Δεν έχουμε το δικαίωμα να επιτρέψουμε να καταστεί η Βουλή των Ελλήνων όμηρος ούτε του αθέμιτου ανταγωνισμού των πολυεθνικών κολοσσών, ούτε όμηρος των χρυσοκάνθαρων στελεχών των επιχειρήσεων, ούτε της βιομηχανικής κατασκοπείας ούτε των μυστικών υπηρεσιών.
      Κυρίες και κύριοι συνάδελφοι, η κυβέρνηση του ΠΑ.ΣΟ.Κ. με αυστηρή εντολή του Πρωθυπουργού Κώστα Σημίτη, με συνεχή εποπτεία, με τρόπο επίμονο, σχολαστικό και ενίοτε γραφειοκρατικό, ακολούθησε απόλυτα νόμιμες διαδικασίες.
      Μόνιμη και σταθερή επιδίωξη των κυβερνήσεών μας ήταν η εξυπηρέτηση του δημοσίου συμφέροντος, η αξιοποίηση των νέων τεχνολογιών για τον εκσυγχρονισμό και την ενίσχυση της ανταγωνιστικότητας των δημοσίων οργανισμών της χώρας μας, η διαρκής δημιουργία ελληνικής προστιθέμενης αξίας στην οικονομική και παραγωγική δραστηριότητα, στη δημιουργία νέων θέσεων εργασίας, η απόλυτα ασφαλής και επιτυχής διεξαγωγή των Ολυμπιακών Αγώνων.
      Και με αυτόν το γνώμονα, με αυτές τις επιδιώξεις ελήφθησαν όλες οι αποφάσεις και οι κεντρικές επιλογές σε όλους τους τομείς, ιδιαίτερα για εκείνους που γίνεται αυτή την περίοδο ευρύτερη αναφορά, τις τηλεπικοινωνίες και την ασφάλεια των Ολυμπιακών Αγώνων, σε όλους τους τομείς, με απόλυτα σύννομες αποφάσεις της διοίκησης, της Κυβέρνησης, του ΚΥ.Σ.Ε.Α. και στα θέματα που αφορούν τους Ολυμπιακούς Αγώνες, σε συνεργασία πάντοτε με τα θεσμοθετημένα και εξουσιοδοτημένα όργανα της Διεθνούς Οργανωτικής Επιτροπής των Ολυμπιακών Αγώνων.
      Αλλά, ας έρθουμε, κυρίες και κύριοι συνάδελφοι, στην παρούσα φάση, για να εξετάσουμε πιο συγκεκριμένα τα ερωτήματα που προκύπτουν από τη λογική και τη διοικητική πρακτική, τη δράση ή τη σκόπιμη αδράνεια της ελεγχόμενης σήμερα Κυβέρνησης της Νέας Δημοκρατίας.
      Ας πάρουμε ένα παράδειγμα, στον Ο.Τ.Ε., σχετιζόμενο με την υπόθεση «SIEMENS». Το Νοέμβριο του 2004 η Διεύθυνση Διαχείρισης Δικτύου και Συντήρησης του Ο.Τ.Ε. δηλώνει αδυναμία να αιτιολογήσει τις απαιτήσεις της «SIEMENS» και της «INTRACOM», οι οποίες διεκδικούνται από τον Ο.Τ.Ε. για το θέμα της τεχνικής υποστήριξης των ετών 2003 και 2004.
      Καταθέτω στη Βουλή το σχετικό έγγραφο με ημερομηνία 8 Νοεμβρίου 2004.
      (Στο σημείο αυτό ο Βουλευτής κ. Χρήστος Παπουτσής καταθέτει για τα Πρακτικά το προαναφερθέν έγγραφο, το οποίο έχει ως εξής:
      (Να μπουν οι σελ. 12-13)
      ΧΡΗΣΤΟΣ ΠΑΠΟΥΤΣΗΣ: Ενώ τις επίσημες διαπραγματεύσεις με τη «Siemens» πραγματοποιεί η αρμόδια Διεύθυνση, την ίδια στιγμή και παράλληλα πραγματοποιούνται άλλες διαπραγματεύσεις, όπως προκύπτει από επιστολή του Γενικού Διευθυντή Τηλεπικοινωνιών της «SIEMENS» κ. Μαυρίδη προς τον Πρόεδρο του Διοικητικού Συμβουλίου του Ο.Τ.Ε. κ. Βουρλούμη, με την οποία εκφράζεται η συμφωνία στην καταβολή 18.000.000 ευρώ, δηλαδή 6.000.000 ευρώ πέραν αυτών των οποίων δικαιολογούσε ή δεχόταν να δικαιολογήσει η αρμόδια υπηρεσία.
      Καταθέτω επίσης τη σχετική επιστολή του κ. Μαυρίδη προς τον κ. Βουρλούμη.
      (Στο σημείο αυτό ο Βουλευτής κ. Χρήστος Παπουτσής καταθέτει για τα Πρακτικά την προαναφερθείσα επιστολή, η οποία έχει ως εξής:
      (Να μπει η σελ. 15)
      ΧΡΗΣΤΟΣ ΠΑΠΟΥΤΣΗΣ: Ξέρετε ποια είναι η συνέχεια; Ο κ. Βουρλούμης και η Διοίκηση του Ο.Τ.Ε. υιοθετεί τις προτάσεις της «SIEMENS», η διεύθυνση συνεχίζει να αντιστέκεται, ο διευθυντής εκπαραθυρώνεται, εμπλέκεται η δικαιοσύνη, επεμβαίνει ο εισαγγελέας, η Διοίκηση του Ο.Τ.Ε. θορυβείται, ανακαλεί την απόφαση του διοικητικού συμβουλίου, αναθέτει σε οίκο ξένο την κοστολόγηση των υπηρεσιών τεχνητής υποστήριξης που έχει ανάγκη ο Ο.Τ.Ε. και μετά από έξι-επτά μήνες, στις 29 Ιουλίου 2005 ανακαλεί την απόφαση για τον ορισμό εξωτερικού συμβούλου κοστολογικού ελέγχου και προχωρά στην απόφαση, όπως είχε συμφωνήσει, με τον κ. Μαυρίδη της «SIEMENS ΕΛΛΑΣ».
      Καταθέτω όλα τα σχετικά Πρακτικά, τα έγγραφα με τις εισηγήσεις των υπηρεσιών Γενικής Διεύθυνσης και Τεχνικών Θεμάτων τις 15 Δεκεμβρίου 2004, τις 19 Ιανουαρίου 2005, τις 22 Ιουλίου 2005, καθώς και τις αποφάσεις του διοικητικού συμβουλίου τις 17 Δεκεμβρίου 2004, τις 29 Ιουλίου 2005, την επίσημη ανακοίνωση του Ο.Τ.Ε. τις 27 Ιανουαρίου 2005 και την απόφαση ανάκλησης του Προϊσταμένου Διεύθυνσης Διαχείρισης Δικτύου και Συντήρησης κ. Νικήτα Μπαριτάκη.
      (Στο σημείο αυτό ο Βουλευτής κ. Χρήστος Παπουτσής καταθέτει για τα Πρακτικά τα προαναφερθέντα έγγραφα, το οποίο έχει ως εξής:
      (Να μπουν οι σελ. 17-36)
      ΧΡΗΣΤΟΣ ΠΑΠΟΥΤΣΗΣ: Δεν θα προχωρήσω σε συμπεράσματα. Τονίζω, όμως, ότι δημιουργούνται πολλά ερωτήματα από αυτήν την πρακτική, πολύ περισσότερο μάλιστα τώρα υπό το φως των αποκαλύψεων από τη γερμανική δικαιοσύνη, σχετικά με τη διακίνηση την ίδια ακριβώς χρονική περίοδο ποσών και κονδυλίων από τους λογαριασμούς σε off-shore εταιρείες του κ. Μαυρίδη προς την Αθήνα.
      Όσον αφορά τώρα την ασφάλεια των Ολυμπιακών Αγώνων, υπενθυμίζω ότι οι τεχνικές προδιαγραφές των συστημάτων C4I καταρτίστηκαν με βάση τη μελέτη της εξειδικευμένης διεθνούς εταιρείας «BOARTES», στην οποία ανατέθηκε από την Οργανωτική Επιτροπή των Ολυμπιακών Αγώνων τον Απρίλιο του 2002. Στη συνέχεια, πραγματοποιήθηκε διαγωνισμός από το Υπουργείο Εθνικής Άμυνας με τη διαδικασία της διαπραγμάτευσης από περιορισμένο κατάλογο εταιρειών, πάντοτε με τη συνεχή αξιολόγηση της διαδικασίας και με την παρακολούθηση των αρμοδίων επιτροπών, με τεχνικές και συντονιστικές αρμοδιότητες. Οι δε οριστικές αποφάσεις εγκρίθησαν από το ΚΥ.Σ.Ε.Α.. Με βάση αυτές τις αποφάσεις υπεγράφη Σύμβαση «SAIC-SIEMENS», μία σύμβαση η οποία περιελάμβανε τριάντα υποσυστήματα, αλλά και την προϋπόθεση παραλαβής του συνόλου σε πακέτο «με το κλειδί στο χέρι» και των τριάντα υποσυστημάτων.
      Η κυβέρνηση του ΠΑ.ΣΟ.Κ. με απόλυτα νόμιμες διαδικασίες –το τονίζω αυτό- και με ανοιχτές και διαφανείς διαπραγματεύσεις πέτυχε τίμημα χαμηλότερο κατά 161.000.000 ευρώ της αρχικής προσφοράς. Η αρχική προσφορά ήταν 416.000.000 ευρώ, κηρύχθηκε άγονος ο διαγωνισμός, άγονη η διαπραγμάτευση, κατέληξαν στα 225.000.000 ευρώ, χωρίς να περιοριστεί το έργο στο σύνολό του. 
      Η Νέα Δημοκρατία πέτυχε, όπως υποστηρίζει, περαιτέρω μείωση κατά 13.000.000 ευρώ. Όμως, τι παρέλαβε; Τι λειτουργεί σήμερα και τι βρίσκεται στις αποθήκες; Πόσο θα στοίχιζε το έργο στην πραγματικότητα, εάν κατέπιπταν οι προβλεπόμενες από την αρχική σύμβαση εγγυητικές επιστολές, οι οποίες ουσιαστικά χαρίστηκαν; Ή, ακόμη, πόσο θα στοίχιζε συνολικά το έργο, εάν επεστρέφετο το άχρηστο υλικό, αντί να παραληφθεί και να πληρωθεί κατόπιν εορτής, όπως και πραγματικά έγινε; Ποιος ωφελήθηκε, λοιπόν, κυρίες και κύριοι συνάδελφοι, από αυτή την πρακτική; Το ελληνικό δημόσιο, η «SAIC» ή η «SIEMENS»; 
      Ας θυμηθούμε, επίσης, τις αναφορές των Γερμανών κατηγορουμένων στη δικογραφία της γερμανικής δικαιοσύνης για την περίοδο Μαΐου-Ιουνίου 2004. Γίνεται λόγος για πληρωμές με «μαύρο χρήμα», που απαιτούνται από κάποιους στην Ελλάδα, προκειμένου να ξεκινήσει η αποπληρωμή του συστήματος C4I. 
      Θέτω, λοιπόν, τα εξής ερωτήματα. Ποια ήταν η συμπεριφορά της Κυβέρνησης του κ. Καραμανλή προς τη «SAIC» και τη «SIEMENS», όταν στις 28 Μαΐου του 2004 έληγε η προθεσμία παράδοσης του συνόλου του έργου και υπήρχαν σοβαρές εκκρεμότητες; Κυβερνητικά στελέχη και ιδιαίτερα ο Υφυπουργός εκείνη την εποχή Δημόσιας Τάξης κ. Μαρκογιαννάκης, τον οποίο σπεύδω να πω ότι τιμώ προσωπικά τον ίδιο για τη στάση και τη δράση του, αντί να θέτουν αυτές τις εταιρείες προ των ευθυνών τους, χαρακτήριζαν την κατάσταση εκείνη την εποχή «καραμπάχαλο» και επιχειρούσαν να στρέψουν τις ευθύνες προς την κυβέρνηση του ΠΑ.ΣΟ.Κ.. Ακόμη, μάλιστα, και μέχρι χθες το βράδυ σε τηλεοπτικές εκπομπές επιχειρούσαν να πράξουν ακριβώς το ίδιο, υιοθετώντας πλήρως την επιχειρηματολογία των δύο εταιρειών, «SAIC» και «SIEMENS», επιχειρηματολογία η οποία περιελήφθη στο σύνολό της σε μία εξώδικη διαμαρτυρία τους, των εταιρειών δηλαδή, προς το ελληνικό δημόσιο, στις 9 Νοεμβρίου 2004, έγγραφο το οποίο καταθέτω στη Βουλή.
      (Στο σημείο αυτό ο Βουλευτής κ. Χρήστος Παπουτσής καταθέτει για τα Πρακτικά το προαναφερθέν έγγραφο, το οποίο έχει ως εξής:
      (Να μπουν οι σελ. 40-52)
      ΧΡΗΣΤΟΣ ΠΑΠΟΥΤΣΗΣ: Επιχειρήματα, όμως, τα οποία, βεβαίως, αντικρούστηκαν στο σύνολό τους και με αυστηρό τρόπο ευθύς αμέσως με αντίστοιχη εξώδικη διαμαρτυρία της Διεύθυνσης Ασφάλειας Ολυμπιακών Αγώνων αργότερα, στις 26 Νοεμβρίου 2004, κείμενο το οποίο επίσης καταθέτω στη Βουλή.
      (Στο σημείο αυτό ο Βουλευτής κ. Χρήστος Παπουτσής καταθέτει για τα Πρακτικά το προαναφερθέν έγγραφο, το οποίο έχει ως εξής: 
      (Να μπουν οι σελ. 54-65)
      ΧΡΗΣΤΟΣ ΠΑΠΟΥΤΣΗΣ: Είναι απορίας άξιο, βέβαια, πώς γίνεται ο Υπουργός να μη χρησιμοποιεί τα επιχειρήματα τα οποία προτείνει η ίδια του η υπηρεσία και να υιοθετεί τα επιχειρήματα των εταιρειών, οι οποίες στην πραγματικότητα διεκδικούν από το ελληνικό κράτος. 
      Εν τω μεταξύ, στις 21/7/2004, με απόφαση του ΚΥ.Σ.Ε.Α. και ύστερα από πρόταση των αρμοδίων Υπουργών, δηλαδή προφανώς και του Υπουργού Δημόσιας Τάξης καθώς υπογράφει ο κ. Βουλγαράκης, παρελήφθη το C4I για προσωρινή χρήση. Καταθέτω την απόφαση του ΚΥ.Σ.Ε.Α. για τα Πρακτικά.
      (Στο σημείο αυτό ο Βουλευτής κ. Χρήστος Παπουτσής καταθέτει για τα Πρακτικά την προαναφερθείσα απόφαση, η οποία έχει ως εξής: 
      (Να μπουν οι σελ. 67-71)
      ΧΡΗΣΤΟΣ ΠΑΠΟΥΤΣΗΣ: Βεβαίως, είχε προηγηθεί στις 7 Ιουλίου 2004 η υπογραφή σχετικού μνημονίου, το οποίο επίσης καταθέτω στη Βουλή, ανάμεσα στο ελληνικό δημόσιο και την κοινοπραξία «SAIC»-«SIEMENS», από τον τότε Υφυπουργό Δημόσιας Τάξης, κ. Μαρκογιαννάκη και τους άλλους επιτελείς.
      Βεβαίως ήταν μια περίοδος όπου ο κ. Ζορμπάς, Γενικός Γραμματέας του Υπουργείου Εθνικής Άμυνας, εκείνη την εποχή αρνήθηκε να παραστεί και να υπογράψει το σχετικό μνημόνιο.
      (Στο σημείο αυτό ο Βουλευτής κ. Χρήστος Παπουτσής καταθέτει για τα Πρακτικά το προαναφερθέν  μνημόνιο, το οποίο έχει ως εξής: 
      (Να μπουν οι σελ. 73-82)
      ΧΡΗΣΤΟΣ ΠΑΠΟΥΤΣΗΣ: Συνεχίζω τα ερωτήματα: Γιατί την 1η Οκτωβρίου 2004 δεν έγινε ποτέ η γενική δοκιμή του C4I, που είχε απαιτήσει το ΚΥ.Σ.Ε.Α., υπό την Προεδρία του κ. Καραμανλή; Γιατί δεν αντέδρασε τότε η πολιτική ηγεσία του Υπουργείου Δημόσιας Τάξης; Γιατί αντέδρασε μόνο η πολιτική ηγεσία του Υπουργείου Εθνικής Άμυνας; Γιατί στις 28/11/2004 δεν κηρύχθηκε έκπτωτη η εταιρεία «SAIC»-«SIEMENS», όπως προεβλέπετο από τη σύμβαση και όπως είχε προταθεί από την αρμόδια επιτροπή παραλαβής στις 26 Νοεμβρίου 2004, με κείμενο το οποίο επίσης καταθέτω στη Βουλή; 
      (Στο σημείο αυτό ο Βουλευτής κ. Χρήστος Παπουτσής καταθέτει για τα Πρακτικά το προαναφερθέν  κείμενο, το οποίο έχει ως εξής: 
      (Να μπουν οι σελ. 84-85)
      ΧΡΗΣΤΟΣ ΠΑΠΟΥΤΣΗΣ: Γιατί ο Υφυπουργός κ. Μαρκογιαννάκης, με εμπιστευτική του επιστολή στις 28 Νοεμβρίου 2004 ζήτησε από τον Υπουργό Εθνικής Άμυνας εξάμηνη παράταση, με επιστολή και κείμενα που επίσης καταθέτω στη Βουλή; 
      (Στο σημείο αυτό ο Βουλευτής κ. Χρήστος Παπουτσής καταθέτει για τα Πρακτικά τα προαναφερθέντα  έγγραφα, τα οποία έχουν ως εξής:
      (Να μπουν οι σελ. 87-95)
      ΧΡΗΣΤΟΣ ΠΑΠΟΥΤΣΗΣ: Γιατί αντέδρασε ο Υπουργός Άμυνας κ. Σπηλιοτόπουλος, την εποχή εκείνη, με εξαιρετικά επείγουσα επιστολή του στις 6/12/2004, προτρέποντας τον Υπουργό Δημόσιας Τάξης κ. Βουλγαράκη να ζητήσει νέο ΚΥ.Σ.Ε.Α., με επιστολή την οποία επίσης καταθέτω στη Βουλή;
      (Στο σημείο αυτό ο Βουλευτής κ. Χρήστος Παπουτσής καταθέτει για τα Πρακτικά την προαναφερθείσα  επιστολή, η οποία έχει ως εξής: 
      (Να μπουν οι σελ. 97-98)
      ΧΡΗΣΤΟΣ ΠΑΠΟΥΤΣΗΣ: Γιατί η Κυβέρνηση και η πολιτική ηγεσία στο Υπουργείο Δημόσιας Τάξης την άνοιξη του 2005 ανέχθηκαν και πάλι τη «SAIC» και τη «SIEMENS», όπου ενώ είχε λήξει η σύμβαση συνέχιζαν τις δοκιμές στα υποσυστήματα και τα  βρήκαν όλες οι επιτροπές με σοβαρές παραλείψεις και αποκλίσεις; 
      Γιατί δεν έγιναν οι απαραίτητοι νομικοί χειρισμοί όταν η «SAIC» προσέφυγε το 2006 στο Διαιτητικό Δικαστήριο του Διεθνούς Εμπορικού Επιμελητηρίου με αίτηση διαιτησίας, την οποία επίσης καταθέτω στη Βουλή;
      (Στο σημείο αυτό ο Βουλευτής κ. Χρήστος Παπουτσής καταθέτει για τα Πρακτικά την προαναφερθείσα  αίτηση, η οποία έχει ως εξής: 
      (Να μπουν οι σελ. 100-132)
      ΧΡΗΣΤΟΣ ΠΑΠΟΥΤΣΗΣ: Υπήρχαν δεσμεύσεις που εκμεταλλεύτηκε η «SAIC» και παραλήψεις της Κυβέρνησης του κ. Καραμανλή; Από πού αντλούσε η «SAIC» το δικαίωμα και είχε μάλιστα και την άνεση να υπαγορεύει προς τον Υπουργό Δημόσιας Τάξης, κ. Πολύδωρα πλέον, με μια σκληρή και σχεδόν εκβιαστική επιστολή, απαιτώντας νέο ΚΥ.Σ.Ε.Α. ώστε να τροποποιηθεί η σύμβαση; Και είμαι βέβαιος ότι θα αντέδρασε με μήνιν ο κύριος Υπουργός. Καταθέτω την επιστολή της «SAIC» προς τον κύριο Υπουργό.
      (Στο σημείο αυτό ο Βουλευτής κ. Χρήστος Παπουτσής καταθέτει για τα Πρακτικά την προαναφερθείσα  επιστολή, η οποία έχει ως εξής: 
      (Να μπει η σελ. 134)
      ΧΡΗΣΤΟΣ ΠΑΠΟΥΤΣΗΣ: Γιατί αρνήθηκε το Υπουργείο Εθνικής Άμυνας να συμπράξει στην τροποποίηση της σύμβασης και έτσι η Κυβέρνηση αναγκάστηκε να φέρει τροπολογία στη Βουλή, σε άσχετο νόμο, με το άρθρο 19 του νόμου ν. 3483/2006 προκειμένου να περάσει η διαπραγμάτευση της σύμβασης, αλλά και των αντισταθμιστικών ωφελημάτων –προσέξτε- από το Υπουργείο Εθνικής Άμυνας στο Υπουργείο Δημόσιας Τάξης;
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, παρακαλώ την ανοχή σας για λίγο μέχρι να ολοκληρώσω.
      Γιατί ο Υπουργός Δημόσιας Τάξης κ. Βύρων Πολύδωρας την 11η Σεπτεμβρίου 2006, με απόρρητη απόφασή του, την οποία επίσης καταθέτω στη Βουλή, υπαγόρευσε τους όρους τροποποίησης της σύμβασης, υιοθετώντας επακριβώς τις θέσεις της «SAIC»-«SIEMENS», ώστε το C4I να παραληφθεί ανά υποσύστημα και όχι στο σύνολό του, πακέτο δηλαδή, με το κλειδί στο χέρι, όπως προέβλεπε η αρχική σύμβαση; 
      (Στο σημείο αυτό ο Βουλευτής κ. Χρήστος Παπουτσής καταθέτει για τα Πρακτικά το προαναφερθέν  έγγραφο, το οποίο έχει ως εξής: 
      (Να μπουν οι σελ. 136-142)
      ΧΡΗΣΤΟΣ ΠΑΠΟΥΤΣΗΣ: Τέλος, η νέα σύμβαση υπεγράφη πανηγυρικά στις 29 Απριλίου 2007 από τον Υπουργό κ. Πολύδωρα, παρουσία του Αμερικανού πρέσβη στην Ελλάδα.
      Εν τω μεταξύ σε όλους τους παροικούντες και γνωρίζοντες στο Υπουργείο Δημόσιας Τάξης, υπήρχαν πολλά ερωτηματικά γιατί παραλήφθηκαν τα συστήματα αυτά και γιατί δεν είχαν εγκριθεί τα πρόσθετα έργα ύψους 3,5 εκατομμυρίων ευρώ, για τα οποία από ό,τι φαίνεται πιέστηκε η επιτροπή παραλαβής να τα παραλάβει. 
      Και το σοβαρότερο: Σήμερα, που πραγματοποιείται αυτή η συζήτηση, ενώ οι πληρωμές της «SIEMENS» και της «SAIC» γίνονται κανονικά, το σύστημα C4I  λειτουργεί; Η απάντηση είναι όχι, κυρίες και κύριοι συνάδελφοι. Ξέρετε πού βρίσκονται τα μηχανήματα, τα οποία προμηθεύτηκε και πλήρωσε η Κυβέρνηση της Νέας Δημοκρατίας; Στις αποθήκες της Αμυγδαλέζας. 
      Εν τω μεταξύ το Φεβρουάριο του 2006 διεβιβάσθη στη Βουλή έγγραφο του εισαγγελέα του Αρείου Πάγου με συνημμένη δικογραφία, η οποία αφορά τον Υφυπουργό Δημόσιας Τάξης κ. Χρήστο Μαρκογιαννάκη για θέματα σχετικά με την ασφάλεια των Ολυμπιακών Αγώνων. Το καταθέτω επίσης στα Πρακτικά.
      (Στο σημείο αυτό ο Βουλευτής κ. Χρήστος Παπουτσής καταθέτει για τα Πρακτικά το προαναφερθέν  έγγραφο, το οποίο έχει ως εξής: 
      (Να μπουν οι σελ. 144-147)
      ΧΡΗΣΤΟΣ ΠΑΠΟΥΤΣΗΣ: Στο μεταξύ, εδώ και περίπου δυο χρόνια, αρχίζει να αποκαλύπτεται το παγκόσμιο σκάνδαλο της «SIEMENS» και να υπάρχουν οι αναφορές σε υψηλά διευθυντικά στελέχη της «SIEMENS HELLAS», να δημοσιεύονται οι ροές μαύρου χρήματος προς την Ελλάδα, ενώ στη χώρα μας είχε οριστεί εισαγγελέας, ήδη από το 2005, ερευνώντας την υπόθεση C4I. Και έτσι, προκύπτουν και άλλα ερωτήματα. Γιατί ο εισαγγελέας δεν ζήτησε την άρση του απορρήτου των λογαριασμών για τα πρόσωπα που αναφέρονται συγκεκριμένα στη γερμανική δικογραφία; Τι έκανε ο Σ.Δ.Ο.Ε. και οι ελεγκτικοί μηχανισμοί του τραπεζικού συστήματος, μετά την αποκάλυψη της κίνησης τεραστίων ποσών στους τραπεζικούς λογαριασμούς; Είναι αληθής η πληροφορία ότι το αίτημα δικαστικής συνδρομής της ελληνικής πλευράς καθυστέρησε τέσσερις μήνες στην εισαγγελία και στο γραφείο του Υπουργού Δικαιοσύνης, κ. Παπαληγούρα;
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ακούσαμε τον κύριο Υπουργό χθες να λέει, «τώρα διέταξα κατεπείγουσα εντολή.» Τόσον καιρό γιατί δεν έδιναν κατεπείγουσα εντολή; Και αληθεύουν οι δηλώσεις του εκπροσώπου της εισαγγελίας Μονάχου κ. Άντον Βίγκλερ στην εφημερίδα «Ο ΚΟΣΜΟΣ ΤΟΥ ΕΠΕΝΔΥΤΗ» το προηγούμενο Σάββατο, ότι έχουν διαβιβαστεί στην ελληνική δικαιοσύνη όλα τα στοιχεία από τον Ιούλιο του 2007; Άραγε έπαιξε κάποιο ρόλο σ’ αυτή την εξέλιξη, η ξαφνική τότε απόφαση του Πρωθυπουργού για πρόωρες εκλογές το Σεπτέμβριο, δυο μήνες μετά; 
      ΠΡΟΕΔΡΟΣ (Δημήτριος Σιούφας): Να ολοκληρώνετε, κύριε Παπουτσή.
      ΧΡΗΣΤΟΣ ΠΑΠΟΥΤΣΗΣ: Φοβήθηκε κανείς την καταιγίδα των εξελίξεων και των αποκαλύψεων;
      Η αλήθεια είναι, κυρίες και κύριοι συνάδελφοι, ότι υπάρχει μία προφανής εξήγηση. Η Νέα Δημοκρατία φοβήθηκε, αλλά το πολιτικό σύστημα στην Ελλάδα, ο πολιτικός κόσμος στην Ελλάδα, δε δικαιούται να φοβάται. Γι’ αυτό και το ΠΑ.ΣΟ.Κ., ο Πρόεδρός του και το σύνολο της Κοινοβουλευτικής Ομάδας καταθέσαμε την πρόταση για εξεταστική επιτροπή στη Βουλή, προκειμένου να έρθουν όλα στο φως, να συζητήσουμε και να αναλύσουμε, να προστατεύσουμε τον πολιτικό κόσμο της χώρας, κυρίως το Κοινοβούλιο και τη χώρα μας και πάνω απ’ όλα, να διερευνήσουμε όλες αυτές τις πτυχές, αποτρέποντας τον όποιον Γερμανό υπάλληλο ή οποιονδήποτε άλλον να επιχειρεί να προσβάλλει το πολιτικό σύστημα στην Ελλάδα και τη δημοκρατία μας. Να προσβάλλει εμάς τους ίδιους. Γι’ αυτό το λόγο ζητούμε τη σύσταση εξεταστικής επιτροπής. Και σε κάθε περίπτωση, κάνουμε έκκληση στη συνείδηση όλων των συναδέλφων, απευθυνόμαστε σε όλους τους συναδέλφους της Νέας Δημοκρατίας,  φυσικά του ΠΑ.ΣΟ.Κ.  και των άλλων κομμάτων, της Αριστεράς και του ΛΑ.Ο.Σ., προκειμένου σήμερα η ελληνική Βουλή να δώσει μια ηχηρή απάντηση, υιοθετώντας την εξεταστική επιτροπή και διερευνώντας τις υποθέσεις, τις όποιες τυχόν πολιτικές προεκτάσεις, όποιες και αν είναι αυτές, για όποια περίοδο θέλετε. 
      ΠΡΟΕΔΡΟΣ (Δημήτριος Σιούφας): Ολοκληρώσατε, κύριε συνάδελφε.
      ΧΡΗΣΤΟΣ ΠΑΠΟΥΤΣΗΣ: Εάν θέλετε και στο παρελθόν, από το ’90 μέχρι σήμερα. Όποτε θέλετε.
      Σας ευχαριστώ, κύριε Πρόεδρε, για την ανοχή σας.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, με θλίψη σας  κάνω γνωστό ότι σήμερα απεβίωσε ο πρώην συνάδελφος, ο γιατρός Παναγιώτης Κοσιώνης, Βουλευτής του Κομμουνιστικού Κόμματος Ελλάδος και Αντιπρόεδρος της Βουλής, επί σειρά ετών.
       Εκφράζοντας όλους σας, συλλυπητήρια στην οικογένειά του.
      Και επίσης, θέλω να σας γνωρίσω ότι το προηγούμενο διάστημα απεβίωσαν οι πρώην συνάδελφοί μας, Δημήτρης Χονδροκούκης, Χρήστος Αντωνίου και Χρήστος Γραμματίδης. 
      Για όλους αυτούς τους συναδέλφους, μετά από συνεννόηση της Διάσκεψης των Προέδρων, θα κάνουμε πολιτικό μνημόσυνο. 
      Αιωνία τους η μνήμη!
      ΑΝΑΣΤΑΣΗΣ ΠΑΠΑΛΗΓΟΥΡΑΣ: Κύριε Πρόεδρε, παρακαλώ μπορώ να έχω το λόγο επί προσωπικού;
      ΠΡΟΕΔΡΟΣ (Δημήτριος Σιούφας): Βεβαίως, κύριε Παπαληγούρα, το δικαιούσθε. Θα πείτε, όμως, σε τι συνίσταται το προσωπικό θέμα και για μένα και για τους συναδέλφους.
      ΑΝΑΣΤΑΣΗΣ ΠΑΠΑΛΗΓΟΥΡΑΣ: Αμέσως.
      Ακούστηκε μόλις πριν, με περισσή ελαφρότητα, ότι τάχα υπήρξε ολιγωρία από πλευράς του Υπουργείου Δικαιοσύνης, στη διαβίβαση του αιτήματος δικαστικής συνδρομής από τη Γερμανία.
       Θα ήθελα μόλις για δυο λεπτά να θέσω υπ’ όψιν της Βουλής, ότι το ακριβές είναι ότι στις 7 Δεκεμβρίου 2006 πράγματι περιέρχεται στο Υπουργείο Δικαιοσύνης, προς διαβίβαση στις ανάλογες αρχές της Γερμανίας, αίτηση δικαστικής συνδρομής από τον εισαγγελέα εφετών Αθηνών. 
      Επαναλαμβάνω, στις 7 Δεκεμβρίου 2006. Και αυτό για τη διερεύνηση ενδεχομένων αξιόποινων πράξεων σχετικά με την προμήθεια του συστήματος ασφαλείας C4I. Μία εβδομάδα αργότερα διαβιβάζεται το έγγραφο από το Υπουργείο Δικαιοσύνης προς τις δικαστικές αρχές της Γερμανίας. Έξι μήνες αργότερα, στις 18 Ιουνίου 2007, περιέρχεται πλέον στο Υπουργείο Δικαιοσύνης έγγραφο –ακριβέστερα τόμος ολόκληρος διακοσίων περίπου σελίδων- με την απάντηση των γερμανικών δικαστικών αρχών που ικανοποιούν κατ’ αρχάς το ελληνικό το αίτημα και αμέσως αποστέλλεται το σχετικό αυτό έγγραφο, ο τόμος εκατόν ογδόντα επτά σελίδων, στο Υπουργείο Εξωτερικών προς μετάφραση. Στις 2 Αυγούστου 2007 περιέρχεται στο Υπουργείο Δικαιοσύνης η μετάφραση αυτού του τόμου, που στο τέλος του ιδίου μήνα, του Αυγούστου δηλαδή, στις 31 Αυγούστου 2006, αποστέλλεται στον εισαγγελέα Αθηνών.
      Αυτά, λοιπόν, για να μην ακουστεί ξανά αυτή η συκοφαντική ανακρίβεια, την οποία τα ίδια τα στοιχεία, αλλά και το ήθος μου, κύριοι συνάδελφοι, διαψεύδουν. Να μην ξανακουστεί. 
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, το λόγο έχει ο κ. Χρήστος Μαρκογιαννάκης από τη Νέα Δημοκρατία .
      ΧΡΗΣΤΟΣ ΜΑΡΚΟΓΙΑΝΝΑΚΗΣ: Αγαπητοί συνάδελφοι, θα συμφωνήσω με το πρώτο δίλεπτο της τοποθέτησης του εκλεκτού συναδέλφου κ. Παπουτσή, ο οποίος κατήλθε του Βήματος, λέγοντας και εγώ ότι πράγματι η ατμόσφαιρα η οποία υπάρχει αυτήν τη στιγμή επιβάλλει σε όλους μας να κάνουμε ό,τι μπορούμε, προκειμένου το ταχύτερο δυνατόν ασφαλώς να εξιχνιαστούν αυτές οι υποθέσεις. Δεν θα πάμε σε εξεταστική επιτροπή και δεν πρέπει να πάμε σε εξεταστική επιτροπή. Όσοι την επιδιώκουν δεν θέλουν το ξεκαθάρισμα, θέλουν το κουκούλωμα. Εάν θέλετε, αγαπητοί συνάδελφοι, να έχουμε αποτέλεσμα, εάν θέλετε πραγματικά να λάμψει η αλήθεια, τότε ας ενισχύσουμε όσο μπορούμε όλοι μας το ρόλο της δικαιοσύνης, το έργο της δικαιοσύνης. Και εγώ αυτήν τη στιγμή απευθύνομαι….
      (Θόρυβος στην Αίθουσα)
      ΠΡΟΕΔΡΟΣ (Δημήτριος Σιούφας): Παρακαλώ, κύριοι συνάδελφοι. Ακούστηκε ο προηγούμενος ομιλητής με θρησκευτική ευλάβεια. Σας παρακαλώ πάρα πολύ, κύριοι συνάδελφοι του ΠΑ.ΣΟ.Κ..
      ΧΡΗΣΤΟΣ ΜΑΡΚΟΓΙΑΝΝΑΚΗΣ: Κύριε Πρόεδρε, να μου κρατάτε το χρόνο και επειδή έγινε και προσωπική αναφορά σ’ εμένα και το θέμα είναι πολύ λεπτό, θα ήθελα στο τέλος να μου δώσετε λίγο χρόνο ακόμα περισσότερο. 
      ΠΡΟΕΔΡΟΣ (Δημήτριος Σιούφας):  Θα τον έχετε, όπως είχε πέντε λεπτά και ο κ. Παπουτσής, κύριε Μαρκογιαννάκη.
      ΧΡΗΣΤΟΣ ΜΑΡΚΟΓΙΑΝΝΑΚΗΣ: Η δικαστική διερεύνηση αυτήν τη στιγμή βρίσκεται σε μία ιδιαίτερα λεπτή φάση, που είναι ενδεχόμενο μετά από λίγες μέρες να έχουμε συγκεκριμένες πράξεις και μπορεί να έχουμε και ονόματα. Τότε, αγαπητοί συνάδελφοι, δεν θα χρειαστεί καν να κάνουμε εξεταστική επιτροπή, είναι ενδεχόμενο να πάμε απευθείας στην προανακριτική επιτροπή και τότε θα γελάσει κάθε πικραμένος. Τότε θα δείτε ποιοι είναι εκείνοι οι οποίοι φάνηκαν…
      (Θόρυβος στην Αίθουσα)
      ΜΑΡΚΟΣ ΜΠΟΛΑΡΗΣ: Τους ξέρετε;
      ΠΡΟΕΔΡΟΣ (Δημήτριος Σιούφας):  Κύριε συνάδελφε, σας παρακαλώ πάρα πολύ. 
      Κύριοι συνάδελφοι, σας παρακαλώ πάρα πολύ!
      ΧΡΗΣΤΟΣ ΜΑΡΚΟΓΙΑΝΝΑΚΗΣ: Άκουσα με μεγάλη υπομονή τον αγαπητό συνάδελφο. Θα μπορούσα να ξεκινήσω την τοποθέτησή μου: «Λάθος γήπεδο, λάθος μπάλα, κακό σύστημα, κακός προπονητής», αλλά δεν το λέω, θα το ακούσετε στη συνέχεια.
      (Θόρυβος στην Αίθουσα)
      Αγαπητοί συνάδελφοι, ας ενισχύσουμε όλοι τη δικαιοσύνη. Εγώ απευθύνω έκκληση προς όλους μας: Η μεν Κυβέρνηση όσο μπορεί περισσότερο, όχι να πιέσει, αλλά να συνδράμει την ελληνική δικαιοσύνη να κάνει τη δουλειά της και εσείς της Αντιπολίτευσης κάντε λίγο κράτει, όχι με το παραμικρό ύβρεις, όχι με το παραμικρό απειλές, όχι με το παραμικρό αυτές οι κουβέντες, οι οποίες γίνονται.
      Κύριοι συνάδελφοι, απ’ ότι ελέχθη προηγουμένως και είναι αληθές, όλη η φημολογία και όλη η δημοσιογραφία δεν αναφέρεται μόνο στα συστήματα ασφάλειας των Ολυμπιακών αγώνων. Έχουμε προϊστορία βάθους δεκαεπτά-δεκαοκτώ ετών με τις περίφημες προγραμματικές συμβάσεις του Ο.Τ.Ε. για τις οποίες δεν άκουσα να λεχθεί τίποτα. 
      (Στο σημείο αυτό την Προεδρική Έδρα  καταλαμβάνει ο  Α’ Αντιπρόεδρος της Βουλής κ.  ΓΕΩΡΓΙΟΣ ΣΟΥΡΛΑΣ)
      Βεβαίως έχετε φροντίσει –των φρονίμων τα παιδιά πριν πεινάσουν μαγειρεύουν- και μετατρέψατε για ένα μικρό χρονικό διάστημα την απιστία σε πλημμέλημα και όλα αυτά έχουν παραγραφεί. Όμως κάποια στιγμή θα αποκαλυφθούν αυτά τα πράγματα. 
      Θα έρθω όμως στο θέμα των συστημάτων ασφαλείας των Ολυμπιακών αγώνων. Η μισή γνώση είναι χειρότερη από την άγνοια, διότι άκουσα προηγουμένως τον συνάδελφο που ετοποθετείτο και ήταν προφανές ότι δεν ξέρει το ζήτημα. Εγώ θα σας πω εν τάχει, κύριοι συνάδελφοι, τι συνέβη στην πραγματικότητα και θα σας το αποδείξω με χαρτιά. Και μη λέτε ότι εμείς επιχειρηματολογούμε με το να δίνουμε στοιχεία ή επιχειρήματα στην αντίδικο εταιρεία ή την αντισυμβαλλόμενη, διότι έχει τελειώσει πλέον, έχει κλείσει αυτή η υπόθεση. 
      Θα σας πω το εξής: Έγινε μια σύμβαση το 2003 και όλα τα δημοσιεύματα προς εκεί κατευθύνονται, αυτό δείχνουν. Γι’ αυτό και έσπευσαν κάποιοι από τη δική σας πλευρά να φροντίσουν να τα ρίξει ο ένας στον άλλον και μίλησαν για Ιφιγένειες και όλα τα σχετικά που τα ξέρουμε όλοι μας.
      Όταν πήγα  στο Υπουργείο Δημόσιας Τάξης αγαπητοί συνάδελφοι και ενημερώθηκα είδα κάποια περίεργα πράγματα γύρω απ’ αυτή την περίφημη σύμβαση το C4I. Πρώτα απ’ όλα ένα απίστευτο μέγεθος πρωτοποριακής τεχνολογίας. Ποτέ στον κόσμο δεν είχε ξαναγίνει αυτό. Στους Ολυμπιακούς του Σίδνεϋ  της Αυστραλίας ήταν το C3I. Στο Solt Lake City ήταν ένα μικρό σύστημα. Επιχειρήθη να είναι C4I αλλά απέτυχε. Και έρχεστε και δίνετε στην ίδια εταιρεία την ίδια δουλειά σε ένα απίστευτα μικρό χρονικό διάστημα και με αγνώστου πατρότητος προδιαγραφές. Η «PLANET» ήταν; H «BORDES» ήταν; Οι ίδιοι προμηθευτές ήταν; Κανείς δεν γνωρίζει. Οι στρατηγοί πάντως του Υπουργείου Δημόσιας Τάξης, δεν γνωρίζουν ποιος έφτιαξε τις προδιαγραφές του συστήματος. Σε ένα απίστευτα μικρό χρονικό διάστημα, μέσα σε ένα χρόνο όχι να κατασκευαστεί αγαπητοί συνάδελφοι το έργο, αλλά μέσα σε αυτό το χρονικό διάστημα, να γίνουν οι διαδικασίες παραλαβής, τα τεστς, η γενική δοκιμή, η εκπαίδευση του προσωπικού. 
      Και συνέβη το εξής απίστευτο: Η προμήθεια υπήχθη στη διαδικασία των προμηθειών των Ενόπλων Δυνάμεων, των εξοπλιστικών συστημάτων. Το αποτέλεσμα ήταν όταν ήρθε η ώρα να εγκριθούν τα χρηματικά εντάλματα πληρωμών που είχαν γίνει, το Ελεγκτικό Συνέδριο να απορρίψει αρχήθεν την πληρωμή και εν συνεχεία μετά από προσφυγή κατά πλειοψηφία να αποδεχθεί ότι υπήρχε πλάνη. Στην πλάνη στηριχθήκατε, αγαπητοί συνάδελφοι, για να δικαιολογήσετε τα αδικαιολόγητα.
      ΑΡΙΣΤΟΤΕΛΗΣ ΠΑΥΛΙΔΗΣ: Πότε έγινε αυτό;
      (Θόρυβος στην Αίθουσα) 
      ΒΑΣΙΛΕΙΟΣ ΚΕΓΚΕΡΟΓΛΟΥ: Το 2005 έγινε. 
      ΠΡΟΕΔΡΕΥΩΝ (Γεώργιος Σούρλας): Σας παρακαλώ κύριοι συνάδελφοι.
      ΧΡΗΣΤΟΣ ΜΑΡΚΟΓΙΑΝΝΑΚΗΣ: Το 2003 έγινε η σύμβαση. Όταν στη συνέχεια αγαπητοί συνάδελφοι, ήρθε η ώρα να εγκρίνει το Ελεγκτικό Συνέδριο την πληρωμή είπε όχι, διότι είτε το 2004, είτε το 2005 δεν έχει σημασία. 
      (Θόρυβος από την πτέρυγα του ΠΑ.ΣΟ.Κ. )
      Θα τα πω όλα είτε θέλετε είτε δεν θέλετε. Ήρθε λοιπόν το Ελεγκτικό Συνέδριο και είπε όχι. Προσέφυγαν στο Τμήμα και εδέχθη το τμήμα πλάνη. Είναι μνημείο στο οποίο καταγράφονται οι αυθαιρεσίες σας. 
      (Θόρυβος από την πτέρυγα του ΠΑ.ΣΟ.Κ. )
      ΠΡΟΕΔΡΕΥΩΝ (Γεώργιος Σούρλας): Σας παρακαλώ κύριοι συνάδελφοι, ησυχία.
      ΧΡΗΣΤΟΣ ΜΑΡΚΟΓΙΑΝΝΑΚΗΣ: Κύριε Πρόεδρε, δεν μπορώ να μιλήσω. Είναι μνημείο στο οποίο καταγράφονται οι παρανομίες και χώρος στον οποίο αφήνονται να αναπτυχθούν σκέψεις πολλές. Το καταθέτω για τα Πρακτικά. 
      (Στο σημείο αυτό ο Βουλευτής κ. Χρήστος Μαρκογιαννάκης, καταθέτει για τα Πρακτικά τα προαναφερθέντα έγγραφα , τα οποία έχουν ως εξής:
      (Να μπουν οι σελ. 159-169 )
      ΧΡΗΣΤΟΣ ΜΑΡΚΟΓΙΑΝΝΑΚΗΣ: Για να κάνει λέει τις προδιαγραφές η «BORDES» πήρε 10.000.000 ευρώ κατ’ ανάθεση αφού είχε προηγηθεί η «PLANET» και δεν ξέρουμε πόσα έχει πάρει. Και εν τέλει δεν ξέρουμε ποιος έκανε τις προδιαγραφές. Ασάφειες στη σύμβαση. Απίστευτα πράγματα. Αναγκάστηκαμε να γίνουν τόσες και τόσες τροποποιήσεις. Σας καταθέτω αγαπητοί συνάδελφοι, την επιστολή παραίτησης του Αλέξανδρου Πολυμενόπουλου ο οποίος ήταν ειδικός σύμβουλος του Υπουργού Εθνικής Άμυνας και του Υφυπουργού Δημόσιας Τάξης. Διαβάστε κύριοι συνάδελφοι, να δείτε τι λέει ο άνθρωπος για το πώς έγινε η σύμβαση, για τις διαμαρτυρίες του. Και εν τέλει παραιτήθη φοβούμενος προφανώς να μην του καταλογιστούν στη συνέχεια ευθύνες. 
      (Στο σημείο αυτό ο Βουλευτής κ.Χρήστος Μαρκογιαννάκης, καταθέτει για τα Πρακτικά την προαναφερθείσα επιστολή, η οποία έχει ως εξής:
      (Να μπουν οι σελ. 171-174)
      ΧΡΗΣΤΟΣ ΜΑΡΚΟΓΙΑΝΝΑΚΗΣ: Αλλά θα έρθω τώρα σ’ εκείνα που έζησα, αυτά τα δραματικά που έζησα. Με το Γιώργο Βουλγαράκη πήγαμε να δουλέψουμε, να υπηρετήσουμε τον τόπο να γίνουν Ολυμπιακοί αγώνες, να μη διασυρθεί η χώρα, γιατί κινδύνευε να συμβεί, αγαπητοί συνάδελφοι, ένα τέτοιο γεγονός.
      Θα σας καταθέσω κύριοι συνάδελφοι, έγγραφα από τα οποία αποδεικνύονται –του κ. Πολυμενόπουλου την παραίτηση, την κατάθεση, στον ανακριτή- σε ποια κατάσταση βρισκόμασταν. 
      (Στο σημείο αυτό ο Βουλευτής κ. Χρήστος Μαρκογιαννάκης καταθέτει για τα Πρακτικά τα προαναφερθέντα έγγραφα, τα οποία έχουν ως εξής:
      (Να μπουν οι σελ. 177-181)
      ΧΡΗΣΤΟΣ ΜΑΡΚΟΓΙΑΝΝΑΚΗΣ: Θα μνημονεύσω δύο-τρία, τα υπόλοιπα διαβάστε τα από τα Πρακτικά. Έπρεπε να έχουν παραδοθεί ενενήντα τέσσερις κτηριακές εγκαταστάσεις επί των οποίων ή εντός των οποίων θα έπρεπε να ξεκινήσει η «SAIC» να τοποθετεί μέρη των συστημάτων. Ξέρετε πόσα ήταν έτοιμα στις 23 Μαρτίου 2004, όταν δέχθηκα έγγραφη ενημέρωση; Οι τέσσερις. Οι τέσσερις, κύριοι συνάδελφοι, όταν θα έπρεπε το έργο ως έργο «corpore» να έχει εκτελεστεί μέχρι τις 10 Μαρτίου και από τις 10 Μαρτίου και μετά να γίνονται οι δοκιμές και τα υπόλοιπα. Από τους εκατό σταθμούς, βάσεις του συστήματος «ΤERTA», στις 22 Μαρτίου ήταν έτοιμοι οι δέκα και οι υπόλοιποι ενενήντα περίμεναν. Και είχαμε χίλια προβλήματα. Τους Δημάρχους να μη θέλουν, τον κόσμο να διαμαρτύρεται, ασφαλιστικά μέτρα και όλα τα άλλα.
      Καταθέτω, αγαπητοί συνάδελφοι, τα σχετικά έγγραφα, τα οποία μπορείτε στη συνέχεια να λάβετε γνώση.
      (Στο σημείο αυτό ο Βουλευτής κ. Χρήστος Μαρκογιαννάκης καταθέτει για τα Πρακτικά τα προαναφερθέντα έγγραφα, τα οποία έχουν ως εξής: 
      (Να μπουν οι σελ. 183-185)
      ΧΡΗΣΤΟΣ ΜΑΡΚΟΓΙΑΝΝΑΚΗΣ: Ακόμη και τη Γ.Α.Δ.Α., στη Γενική Αστυνομική Διεύθυνση η οποία έπρεπε να δεχθεί κάποιες παρεμβάσεις για να υποδεχθεί το σύστημα και ιδιαίτερα το CDSS την είχαν ξεχάσει οι άνθρωποι. Τους ενδιάφερε μόνο η σύμβαση. Μου δόθηκε η εντύπωση, όταν έλαβαν γνώση, ότι τους ενδιέφερε μόνο η υπογραφή της σύμβασης και όχι η εκτέλεσή της. Τους ενδιέφερε η υπογραφή και τα εξ αυτής ωφελήματα, ενδεχομένως και όχι η εκτέλεση της συμβάσεως. Οι παρεμβάσεις στη Γ.Α.Δ.Α., αφού έγινε διαπραγμάτευση, μετά που πήγα στο Υπουργείο, ανετέθη στην ίδια εταιρεία. Δεν μπορούσαμε να πάμε αλλού. Στο Ολυμπιακό Χωριό δεν είχε γίνει απολύτως τίποτα. Απολύτως τίποτα. Το καταλαβαίνετε αυτό; Μιλάμε για το νούμερο ένα, στόχο, στην περίπτωση τρομοκρατικής ενέργειας, το Ολυμπιακό Χωριό. Ούτε περίφραξη ούτε αισθητήρες ούτε φωτισμός ούτε κάμερες ούτε το κέντρο διοίκησης, τίποτα απολύτως δεν υπήρχε. Και έπρεπε όλα αυτά, συνάδελφοι, να γίνουν μέσα σε χρονικό διάστημα τριών-τεσσάρων μηνών.
      Μεταβληθήκαμε σε εργοδηγούς. Πιέζαμε, κάναμε συσκέψεις, παρακαλούσαμε, στέλναμε εξώδικα, θέταμε χρονοδιαγράμματα. 
                  (Θόρυβος-διαμαρτυρίες από την πτέρυγα του ΠΑ.ΣΟ.Κ.)
      Λάθος γήπεδο βρήκατε να παίξετε σας είπα!
      ΠΡΟΕΔΡΕΥΩΝ (Γεώργιος Σούρλας): Σας παρακαλώ!
      ΧΡΗΣΤΟΣ ΜΑΡΚΟΓΙΑΝΝΑΚΗΣ: Εν τέλει, το μήνα Ιούνιο ο κ. Σπανουδάκης, Διευθύνων Σύμβουλος του 2004 τον οποίο διορίσατε εσείς, αγαπητοί συνάδελφοι, και δεν τον διόρισα εγώ –ο κ. Σπανουδάκης διορίστηκε από το ΠΑ.ΣΟ.Κ.- βλέποντας τη δραματική κατάσταση που υπάρχει, βλέποντας ότι έχει προχωρήσει μεν το έργο και φτάναμε σχεδόν στο τέλος, μας λέει ότι είναι αδύνατον να κάνουμε τις διαδικασίες δοκιμών, αποδοχής και όλα τα άλλα. Τι θέλατε δηλαδή να κάνω, αγαπητέ, κύριε Παπουτσή; Να καταγγείλω τότε τη σύμβαση; Θυμάστε τι έγραφαν τότε οι εφημερίδες στο εξωτερικό για τις δυνατότητες ασφαλούς διεξαγωγής των αγώνων στην Ελλάδα; Προμετωπίδα είχαμε κάνει, αγαπητοί συνάδελφοι, το C4I. Να βγω να καταγγείλω τη σύμβαση και να πω ότι τα συντρίμμια του ΠΑ.ΣΟ.Κ. δεν μπορέσαμε να τα συμμαζέψουμε σε τέτοιο σημείο που να κάνουμε έργο; Αυτό θέλατε να κάνω; 
      (Χειροκροτήματα από την πτέρυγα της Νέας Δημοκρατίας)
      Αν θέλατε να το κάνω, να μου το πείτε. Υπήρχε κατάσταση ανάγκης και αποφασίσαμε το πιο απλό που ήταν και εισήγηση του κ. Σπανουδάκη και των άλλων υπηρεσιακών παραγόντων. 
      (Στο σημείο αυτό ο Βουλευτής κ. Χρήστος Μαρκογιαννάκης καταθέτει για τα Πρακτικά τα προαναφερθέντα έγγραφα, τα οποία έχουν ως εξής:
      (Να μπουν οι σελ. 188-202)
      ΧΡΗΣΤΟΣ ΜΑΡΚΟΓΙΑΝΝΑΚΗΣ: Είπαμε να το παραλάβουμε. Δεν γίνεται. Γιατί παραλαμβάνουμε γουρούνι στο σακί. Το παίρνουμε, κατά χρήση, για ένα δίμηνο, αφού μας διαβεβαίωσαν οι υπηρεσιακοί παράγοντες ότι αυτό που είχε κατασκευαστεί ήταν σε κατάσταση που μπορούσε να βοηθήσει απολύτως. Και τι θα λέγαμε στον Αρχηγό της Αστυνομίας; Πού να βρει 20.000 αστυνομικούς να αναπληρώσει την υπηρεσία την οποία θα προσέφερε το C4I; Πού θα τους έβρισκε ο άνθρωπος; 
      Πήραμε τη χρήση! Έγιναν Ολυμπιακοί Αγώνες ασφαλείς –είμαστε περήφανοι γι’ αυτό, δεν άνοιξε μύτη, πλήρης ασφάλεια- και στη συνέχεια, αγαπητέ, κύριε Παπουτσή, θέλατε να κάνουμε γενική δοκιμή την 1η Οκτωβρίου. Πώς να κάνουμε γενική δοκιμή, χωρίς να κάνουμε τα τεστ αποδοχής του κάθε υποσυστήματος που είχατε βάλει εσείς δεκαπέντε μέρες μόνο και εμείς χρειαστήκαμε έξι ολόκληρους μήνες, γιατί είπαμε στους τεχνικούς συμβούλους ότι και η στραβή βίδα θα αποτυπωθεί; 
      Εξακόσιες περίπου σελίδες είναι κατά μέσο όρο οι παρατηρήσεις για κάθε υποσύστημα. Και αν θέλετε να δείτε, αγαπητοί συνάδελφοι, πώς λειτουργήσαμε, επειδή ούτε λίγο ούτε πολύ πάτε να μας πείτε και κλέφτες, ως και εάν δεν υπάρχουν χώροι που δεν υπάρχουν κλέφτες. Δηλαδή, κατά κάποιο τρόπο, πρέπει όλοι να είμαστε κλέφτες. 
      Όμως, αν θέλετε κλέφτες, μην τους αναζητάτε στη Νέα Δημοκρατία. Ρωτήστε την κ. Βάσω Παπανδρέου, η οποία κάθε μέρα τους μνημονεύει. Και λέτε ότι τους διώξατε. Εκεί να τους αναζητήσετε. 
      (Χειροκροτήματα από την πτέρυγα της Νέας Δημοκρατίας)
      Αν θέλετε να δείτε με ποιο τρόπο, αγαπητοί συνάδελφοι, μιλούσαμε εμείς, οι «θωπεύοντες» τις εταιρείες, μπείτε στον κόπο και διαβάστε το έγγραφο-επιστολή που έστειλα στη «SAIC». Την καταθέτω και παρακαλώ, ει δυνατόν, να το πάρουν όλοι οι συνάδελφοι, να δείτε με ποια αυστηρότητα και πόσο τηλεγραφικά τους μιλούσαμε. 
      (Στο σημείο αυτό ο Βουλευτής κ. Χρήστος Μαρκογιαννάκης καταθέτει τα προαναφερθέντα έγγραφα, τα οποία έχουν ως εξής:
      (Να μπουν οι σελ. 205-215)
      ΧΡΗΣΤΟΣ ΜΑΡΚΟΓΙΑΝΝΑΚΗΣ: Να κάναμε καταγγελία της σύμβασης τον Οκτώβριο του 2004. Όταν θα ερχόταν η εταιρεία, θα έλεγε: «Πού θέλατε, αγαπητοί κύριοι, να τοποθετήσω τα μηχανήματα από τη στιγμή που δεν είχατε καμμία υποδομή έτοιμη;» 
      Ξέρετε με τι μοιάζετε; Σαν εκείνον που παραγγέλνει και αγοράζει ένα θερμοσίφωνο και λέει: «Σε ένα μήνα, πρέπει να μου τον έχεις τοποθετήσει στην ταράτσα της πολυκατοικίας» και δεν έχει βγάλει ακόμα την άδεια. Εκεί είχατε οδηγήσει τα πράγματα. 
      Ξέρετε τι έκανα; Απλά, με τον Υπουργό κάναμε το εξής σχεδιασμό: Από τη στιγμή που απορρίψαμε το σύστημα -γιατί το απορρίψαμε το σύστημα, τον Απρίλιο του 2005 μετά από ενδελεχή έλεγχο- ήρθαν και πρότειναν επαναδιαπραγμάτευση και εναλλακτικό σχέδιο. Δεν θελήσαμε να πάμε στη διαιτησία, για τους λόγους που σας είπα προηγουμένως. 
      Όμως, κάναμε κάτι που ήταν πάρα πολύ ωφέλιμο. Πρώτα απ’ όλα ζητήσαμε συγκεκριμένη πρόταση για το τι είχαν πρόθεση να κατασκευάσουν. Δεύτερον, τους είπαμε «θα μας πληρώνετε τους τεχνικούς συμβούλους, 100.000 το μήνα». Και αυτό ήταν και για τις 100.000 αλλά και για έναν άλλο, πρόσθετο λόγο, αν εν τέλει οδηγούμεθα στη διαιτησία, να έχω δηλαδή ένα πρόκριμα, με την έννοια ότι θα είχαν ομολογήσει υπαιτιότητα από τη στιγμή που θα απεδέχοντο να πληρώνουν τεχνικούς συμβούλους. Και το απεδέχθησαν, αγαπητοί συνάδελφοι, διότι τους πιέσαμε, διότι έτσι διαπραγματευόμασταν εμείς και φτάσαμε στο να γίνει η επαναδιαπραγμάτευση. 
      ΙΩΑΝΝΗΣ ΤΡΑΓΑΚΗΣ: Το συνολικό όφελος από αυτός ποιο ήταν;
      ΧΡΗΣΤΟΣ ΜΑΡΚΟΓΙΑΝΝΑΚΗΣ: Απ’ αυτήν την ιστορία γλυτώσαμε 2.900.000 ευρώ. 
      Έγινε η επαναδιαπραγμάτευση επιτυχώς. Ξεκίνησε από εμένα και τελείωσε από τον κ. Πολύδωρα. Είχαμε μία απόλυτα επιτυχή έκβαση. Μειώθηκε το τίμημα. Προσετέθησαν πολλά πράγματα τα οποία δεν προβλέπονταν από τη σύμβαση. Λέτε για ποιο λόγο επετράπη να γίνεται τμηματική παράδοση; 
      Γιατί έτσι όπως είχε γίνει η σύμβαση, αγαπητοί συνάδελφοι, δεν ήταν δυνατόν να πληρώνουν εκείνοι στους οποίους οφείλαμε χρήματα. Και λέτε ότι κάποιοι έλεγαν, πώς κάποιοι άλλοι ζητούσαν χρήματα, για να τους δώσουν τα οφειλόμενα. Γι’ αυτό το λόγο και επετράπη αυτό. 
      Έρχομαι τώρα, κύριοι συνάδελφοι, σ’ αυτά που είπε ο κ. Παπουτσής σχετικά με το όνομά μου. Ντρέπομαι ειλικρινά! Ντρέπομαι που βρήκατε το θράσος να μιλήσετε μετά από δύο χρόνια από τότε που κατετέθη, που ήρθε από την Εισαγγελία του Αρείου Πάγου ο σχετικός φάκελος, τον οποίο είδατε, τον ελέγξατε και δεν δώσατε καμμία σημασία. Ήρθατε μετά από δύο ολόκληρα χρόνια να λασπολογήσετε. Ε, λοιπόν, οι λάσπες δεν ακουμπάνε σε μας. Λυπάμαι πάρα πολύ γι’ αυτό που κάνετε. Απύθμενο θράσος, ύβρις, συκοφαντία. 
      Τι κάνατε δύο χρόνια; Νομίζετε ότι υπάρχει πρόβλημα; Υπάρχει πρόβλημα λοιπόν. Αύριο το πρωί, αν έχετε το ηθικό ανάστημα και αν έχετε τη λεβεντιά, σας προκαλώ, πάρτε τριάντα υπογραφές και καταθέστε πρόταση προανακριτικής επιτροπής. Εδώ είμαστε!
      (Χειροκροτήματα από την πτέρυγα της Νέας Δημοκρατίας)
      Εδώ είμαστε. Ιδού η Ρόδος. Το πήδημα αργότερα. Εδώ η Ρόδος. Κάντε, λοιπόν, αν θέλετε. 
      (Χειροκροτήματα από την πτέρυγα της Νέας Δημοκρατίας)
      Λοιπόν, σας λέω για άλλη μία φορά, σε λάθος γήπεδο βρήκατε να παίξετε. Αγαπητοί συνάδελφοι, τα πράγματα είναι ξεκάθαρα. Έγινε μία σύμβαση, η οποία ήταν πάρα πολύ περίεργη. Ζημιώθηκε το ελληνικό δημόσιο αναμφισβήτητα. Περισώσαμε ό,τι μπορούσαμε να περισώσουμε. Τα δικά σας συντρίμμια μαζέψαμε και στήσαμε σύστημα για Ολυμπιακούς Αγώνες!
      Και έρχεστε τώρα και επιχειρηματολογείτε και λέτε ότι αυτός είναι λόγος για να ελεγχθούμε εμείς. Να ελεγχθούμε όσο θέλετε. Ουρανός καθαρός αστραπές δεν φοβάται! Ασφαλώς θα γίνει έρευνα, αλλά θα γίνει από την Ελληνική Δικαιοσύνη. 
      	Πρώτος απ’ όλους εγώ θέλω να ξεκαθαρίσει αυτή η υπόθεση, διότι για μένα αυτή η ιστορία δεν έχει άσπρο, γκρίζο και μαύρο. Έχει μόνο άσπρο και μαύρο. Γκρίζο δεν θέλω να έχει. Και δεν θέλω να έχει, διότι εγώ δεν θέλω να κυκλοφορώ και να βλέπω στα περίπτερα κρεμασμένες εφημερίδες μ’ αυτό τον τίτλο: «Γυναίκα υφυπουργού έπαιρνε με «βαλίτσες» τα χρήματα».
      Γι’ αυτό, λοιπόν, θα πρέπει να ξεκαθαρίσει η υπόθεση. Όμως, για να ξεκαθαρίσει θα πρέπει να συνεισφέρουμε όλοι κι όχι να προσπαθούμε να κάνουμε αυτό το οποίο κάνετε τώρα εσείς εδώ σήμερα. 
      Ποια εξεταστική επιτροπή; Από την ώρα που εκείνο που ερευνάται από την Ελληνική Δικαιοσύνη είναι ποινικά αδικήματα –γιατί η Δικαιοσύνη ερευνά ποινικά αδικήματα- δεν μπορούμε να ερχόμαστε εμείς και να δημιουργούμε προσκόμματα. Δεν μπορούμε να ερχόμαστε εδώ σε μία επιτροπή και να βγαίνουμε συνέχεια έξω και ό,τι λέγεται, ό,τι ακούγεται να τα μεταδίδουμε στα μέσα μαζικής ενημέρωσης και κατ’ αυτόν τον τρόπο η Δικαιοσύνη να μην μπορεί να κάνει τη δουλειά της. 
      Το «ποτήριον» θα το πιείτε. Θα είναι πικρό, αλλά θα το πιείτε! 
      (Χειροκροτήματα από την πτέρυγα της Νέας Δημοκρατίας)
      Και θα δείτε ποιοι ήταν εκείνοι οι οποίοι εστόχευσαν σε δύο στόχους: Ο ένας στόχος ήταν να κάνουμε επιτυχείς Ολυμπιακούς Αγώνες. Να μην ντροπιαστεί η χώρα μας. Διότι υπήρχε ο άμεσος κίνδυνος, εάν εδημοσιοποιείτο ότι αποτύγχανε η προμετωπίδα των συστημάτων ασφαλείας να έχουμε απόσυρση ομάδων αθλητών από κάποιες χώρες. Θα κατέρρεαν οι Ολυμπιακοί Αγώνες.
      Και ο δεύτερος στόχος ήταν να διαφυλάξουμε, αγαπητοί συνάδελφοι, το δημόσιο χρήμα. Και το διαφυλάξαμε «ως κόρην οφθαλμού», γιατί έτσι μας επιβάλλει η οικογενειακή μας αγωγή, το πολιτικό μας ήθος, η Παράταξή μας, γενικά η συμπεριφορά μας. 
      (Ζωηρά χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Μαρκογιαννάκη.
      ΒΑΣΩ ΠΑΠΑΝΔΡΕΟΥ: Κύριε Πρόεδρε, παρακαλώ το λόγο επί προσωπικού.
      ΠΡΟΕΔΡΕΥΩΝ (Γεώργιος Σούρλας): Η κ. Βάσω Παπανδρέου ζητάει το λόγο επί προσωπικού. Έχετε ένα λεπτό στη διάθεσή σας για να μας εξηγήσετε εις τι συνίσταται το προσωπικό θέμα. 
      ΒΑΣΩ ΠΑΠΑΝΔΡΕΟΥ: Ο κ. Μαρκογιαννάκης αναφέρθηκε σ’ εμένα που κάτι είχα πει και θα ήθελα να πω ότι είναι ντροπή του που συμμετείχε και στηρίζει μία Κυβέρνηση που μέσα σε τέσσερα χρόνια έχει αποπέμψει εβδομήντα στελέχη, χωρίς ποτέ να μάθουμε το γιατί,…
      ΠΡΟΕΔΡΕΥΩΝ (Γεώργιος Σούρλας): Δεν είναι προσωπικό αυτό, κυρία Παπανδρέου. Σας παρακαλώ πάρα πολύ!
      ΒΑΣΩ ΠΑΠΑΝΔΡΕΟΥ: Με συγχωρείτε. Προσωπικό είναι.
      Συμμετέχει σε μία Κυβέρνηση, η οποία έχει θέσει τα σκάνδαλα στο αρχείο…
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, κυρία Παπανδρέου! Πείτε εις τι συνίσταται το προσωπικό. Ο Κανονισμός θα εφαρμοστεί.
      ΒΑΣΩ ΠΑΠΑΝΔΡΕΟΥ:…και πιάνεται από μία αναφορά που έχω κάνει στην γενική εικόνα του ΠΑ.ΣΟ.Κ., για να καταφερθεί ενάντια στο ΠΑ.ΣΟ.Κ. Είναι ντροπή του και θα πρέπει να ανησυχεί για την Κυβέρνηση των σκανδάλων…
      ΠΡΟΕΔΡΕΥΩΝ (Γεώργιος Σούρλας): Αυτό είναι προσωπικό; Αυτό είναι ύβρις στον κ. Μαρκογιαννάκη!
      ΒΑΣΩ ΠΑΠΑΝΔΡΕΟΥ:...και να αφήσει το ΠΑ.ΣΟ.Κ., που μόνο του βρίσκει το δρόμο όχι μόνο προς την ενότητα, αλλά και προς την πορεία και την εξέλιξη αυτής της χώρας. 
      (Θόρυβος από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Κυρία Παπανδρέου, λυπάμαι!
      Κύριοι συνάδελφοι, να σεβαστούμε λίγο τον Κανονισμό, που μας καθοδηγεί όλους. Αυτό δεν είναι αναφορά επί προσωπικού. Είναι ύβρις στον κ. Μαρκογιαννάκη. Να πείτε, εις τι συνίσταται το προσωπικό ζήτημα και θα σας δώσω πέντε λεπτά να το εξηγήσετε. Σας παρακαλώ πάρα πολύ! Να αποκατασταθεί και πάλι η ηρεμία!
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι οι Υπουργοί Μεταφορών και Επικοινωνιών και Οικονομίας και Οικονομικών κατέθεσαν σχέδιο νόμου: «Κύρωση σύμβασης για την τροποποίηση και συμπλήρωση της από 30.4.2001 οικονομικής συμφωνίας μεταξύ Ελληνικού Δημοσίου και Ο.Α.Σ.Θ.».  
      Παραπέμπεται στην αρμόδια Διαρκή Επιτροπή.
      Το λόγο έχει ο κ. Αχιλλέας Κανταρτζής.
      (Θόρυβος στην Αίθουσα, κωδωνοκρουσίες)
      Κύριοι συνάδελφοι, παρακαλώ να μην μιλάτε. Θα πρέπει να αποκατασταθεί πλήρως η ησυχία και μετά θα ξεκινήσει ο ομιλητής. Θα μηδενιστεί ο χρόνος και θα περιμένουμε. Σας παρακαλώ πάρα πολύ! Ή καθίστε ή αποχωρήστε! Η συνεδρίαση θα γίνει σε πλήρη τάξη. Παρακαλώ, να επισπεύσετε την αποχώρησή σας από τη Βουλή, όσοι το επιθυμείτε. 
      Ορίστε, κύριε Κανταρτζή, έχετε το λόγο. 
      ΑΧΙΛΛΕΑΣ ΚΑΝΤΑΡΤΖΗΣ: Θα μου επιτρέψετε, κύριε Πρόεδρε, πριν αναφερθώ στο θέμα μας, να αναφερθώ για λίγο στην απώλεια του συντρόφου μας, του πρώην Βουλευτή μας και Αντιπροέδρου της Βουλής Παναγιώτη Κοσιώνη. 
      Από μικρό παιδί ο Παναγιώτης ο Κοσιώνης συνέδεσε τη ζωή του με τους αγώνες των εργαζομένων για έναν καλύτερο κόσμο χωρίς καταπίεση και εκμετάλλευση ανθρώπου από άνθρωπο, για την κοινωνική προκοπή και το σοσιαλισμό.
      Θα τον θυμόμαστε πάντα για το ήθος του, για τη σεμνότητά του, για τη μεγάλη του ευαισθησία σε κάθε ανθρώπινο πρόβλημα, σε κάθε ανθρώπινο πόνο. Θα θυμόμαστε πάντα τον αγωνιστή, το σύντροφο, το γιατρό, το φίλο Παναγιώτη Κοσιώνη.
      (Χειροκροτήματα από όλες τις πτέρυγες της Βουλής)
      Κυρίες και κύριοι Βουλευτές, λέμε «ναι» στη συγκρότηση της εξεταστικής επιτροπής για τη διερεύνηση της υπόθεσης της «SIEMENS». Το Κομμουνιστικό Κόμμα Ελλάδας από την αρχή τοποθετήθηκε, από την αρχή ξεκαθάρισε τις θέσεις του, από την αρχή δήλωσε ότι η υπόθεση αυτή θα πρέπει να διερευνηθεί με όλους τους δυνατούς τρόπους και με τη συγκρότηση εξεταστικής επιτροπής. 
      Δεν πετάμε στα σύννεφα ούτε τρέφουμε αυταπάτες. Έχουμε την εμπειρία από το πώς λειτούργησαν οι εξεταστικές επιτροπές τις προηγούμενες φορές, πώς προχώρησαν στη διερεύνησή τους. Παρά το γεγονός ότι η εμπειρία του παρελθόντος δεν μας αφήνει να είμαστε αισιόδοξοι, καθώς δεν είναι ενθαρρυντική, λέμε «ναι» στη συγκρότησή της, για να προχωρήσει όσο είναι δυνατόν η διερεύνηση αυτής της υπόθεσης, όπως έχουμε πει «ναι» και κατά το παρελθόν σε ανάλογες περιπτώσεις που είχαν δει το φως της δημοσιότητας, είτε με διακυβέρνηση του ΠΑ.ΣΟ.Κ., είτε με διακυβέρνηση της Νέας Δημοκρατίας. Θυμίζω τις περιπτώσεις για το σκάνδαλο του Χρηματιστηρίου, για τις υποκλοπές, για τα εξοπλιστικά προγράμματα και για μία σειρά από άλλα θέματα. Πρέπει να γίνει ό,τι είναι δυνατόν για να διερευνηθεί αυτή η υπόθεση και να αξιοποιηθεί κάθε δυνατότητα. 
      Λίγο-πολύ είναι γνωστό το ιστορικό και δεν θα μπω σε λεπτομέρειες. Υπάρχουν δημοσιεύματα που μιλάνε για δωροδοκίες, για μίζες πολιτικών προσώπων, για πολιτικό χρήμα που κατευθύνθηκε σε κομματικά ταμεία, στα ταμεία κομμάτων που διαχειρίστηκαν τις υποθέσεις της χώρας την τελευταία δεκαπενταετία. Τα όσα καταγγέλλονται αναφέρονται σε δωροδοκίες και μίζες για τις προγραμματικές συμβάσεις της περιόδου 1997-1998, καθώς επίσης και για τα συστήματα ασφάλειας των Ολυμπιακών Αγώνων. Θυμίζω ότι είναι το διαβόητο σύστημα C4 I, οι γνωστές κάμερες. Τότε, το πρόσχημα για την αγορά τους ήταν η ασφαλής τέλεση των Ολυμπιακών Αγώνων. Αυτό επικαλούνταν και η Κυβέρνηση του ΠΑ.ΣΟ.Κ., αλλά και η Κυβέρνηση της Νέας Δημοκρατίας, που τη διαδέχτηκε και τις έβαλε σε λειτουργία. 
      Στη συνέχεια, ακούγαμε τις διαβεβαιώσεις των κυβερνώντων ότι δήθεν, προς Θεού, δεν πρόκειται να χρησιμοποιηθούν οι κάμερες αυτές για την παρακολούθηση των πολιτών, για την παρακολούθηση των διαδηλώσεων. Θα χρησιμοποιηθούν μόνο για τη διευκόλυνση της κυκλοφορίας, για τη ρύθμιση της κυκλοφορίας στους δρόμους της Αθήνας. Και φθάσαμε, τέλος, στην ψήφιση της γνωστής τροπολογίας, με την οποία νομιμοποιούνταν αυτό το οποίο παράνομα γινόταν όλο το προηγούμενο διάστημα, δηλαδή η χρησιμοποίηση των καμερών για την παρακολούθηση των διαδηλώσεων. Εδώ έχουμε να κάνουμε με ένα κυριολεκτικά διπλό σκάνδαλο, διπλή και τριπλή επιβάρυνση του λαού, με σκοπό να τον παρακολουθούν πιο αποτελεσματικά οι υπηρεσίες παρακολούθησης. 
      Γι’ αυτές, αλλά και γι’ άλλες αγορές γίνεται λόγος. Και το ερώτημα είναι το εξής: Πρέπει ή δεν πρέπει να διερευνηθούν όλες αυτές οι καταγγελίες, κατά πόσο είναι βάσιμες, δηλαδή; Τι άλλο μπορεί να βρίσκεται πίσω απ’ αυτά που σήμερα ακόμα δεν φαίνεται; Εμείς λέμε «ναι», πρέπει να διερευνηθούν. Και πρέπει να διερευνηθούν με όλους τους τρόπους, και με τη δικαστική διερεύνηση και με τη συγκρότηση εξεταστικής επιτροπής και με κάθε άλλο δυνατό τρόπο. 
      Η Κυβέρνηση αρνείται τη συγκρότηση εξεταστικής επιτροπής με το πρόσχημα της δικαστικής διερεύνησης. Όμως, είναι γνωστό από το παρελθόν ότι κανένας νόμος, κανένα άρθρο, κανένα Σύνταγμα δεν απαγορεύει την παράλληλη έρευνα. Κανένας νόμος δεν απαγορεύει τη συγκρότηση εξεταστικής επιτροπής, όσο διαρκεί η δικαστική διερεύνηση. Και είχαμε και κατά το παρελθόν τέτοιες περιπτώσεις παράλληλης διερεύνησης. Άλλωστε, το αντικείμενό της δεν ταυτίζεται. Άλλο διερευνά η δικαστική έρευνα για την απόδοση των ποινικών ευθυνών, άλλο είναι το αντικείμενο της εξεταστικής επιτροπής, η οποία ασχολείται και με τις ποινικές ευθύνες, αλλά δεν σταματάει εκεί. 
      Αναζητά και τις αιτίες μέσα στις οποίες ανθίζουν, ευδοκιμούν τέτοιου είδους φαινόμενα σήψης και διαφθοράς, με άλλα λόγια αναζητά και τις πολιτικές ευθύνες για να αποδοθούν εκεί που υπάρχουν. 
      Το επιχείρημα ότι δήθεν η έρευνα της Βουλής θα εμποδίσει τη δικαστική έρευνα, δεν στέκει. Δεν θα επαναλάβω ότι υπάρχει ανάλογη εμπειρία από το παρελθόν. Με ποια λογική, δηλαδή, μπορούν να δημοσιεύονται, να διοχετεύονται επιλεκτικά στα Μέσα Μαζικής Ενημέρωσης διάφορα υλικά από την προανάκριση, από την προκαταρκτική εξέταση και οι εκπρόσωποι του λαού, η Βουλή, να είναι στο σκοτάδι;
      Πριν από λίγο, ακούσαμε τον εισηγητή της Νέας Δημοκρατίας να λέει ότι η Κυβέρνηση θέλει τη δικαστική διερεύνηση και ότι η Κυβέρνηση είναι εδώ, να προχωρήσουμε, λέει, ακόμα και στη συγκρότηση προανακριτικής επιτροπής. 
      Αλήθεια, τι σας εμποδίζει, κύριοι της Νέας Δημοκρατίας, να πούμε «ναι» στη συγκρότηση της εξεταστικής επιτροπής και όταν έρθουν και τα στοιχεία τα οποία περιμένουμε είτε από τα γερμανικά δικαστήρια είτε όσα άλλα προκύψουν από εδώ, να προχωρήσουμε και σε ό,τι άλλο, εν πάση περιπτώσει, προκύψει;  
      Ο ισχυρισμός της Κυβέρνησης είναι ένα καθαρό πρόσχημα και τίποτα περισσότερο. Υπενθυμίζω ότι τα ίδια έλεγαν και κατά το παρελθόν οι κυβερνήσεις του ΠΑ.ΣΟ.Κ., όταν ζητούνταν η συγκρότηση εξεταστικής επιτροπής για τη διερεύνηση παρόμοιων υποθέσεων. Τότε, ο κ. Σημίτης έλεγε «να πάτε στον εισαγγελέα» και σήμερα η Νέα Δημοκρατία διαφοροποιείται μόνο στο ότι λέει «πάμε εμείς στον εισαγγελέα». Και τα δύο κόμματα, όμως, αρνούνται κάθε εμπλοκή της Βουλής που θα μπορούσε να φωτίσει έστω και στο παραμικρό –όσο, εν πάση περιπτώσει, είναι δυνατόν- αυτές τις υποθέσεις. 
      Η Κυβέρνηση λέει ότι θα πάρει όλα τα μέτρα, ώστε να προχωρήσει η διερεύνηση και να έρθουν όλα στο φως. Όμως, ας αναλογιστεί ο καθένας πόσες φορές δεν έχουμε ακούσει στο παρελθόν αυτά τα λόγια και ας θυμηθούμε ποιο ήταν το αποτέλεσμα στο τέλος. Εδώ υπάρχουν ζητήματα που δεν μπορεί, παρά να δημιουργούν ερωτηματικά. 
      Πρώτον. Η υπόθεση είναι γνωστή εδώ και ενάμισι χρόνο. Τι έγινε σ’ αυτό το διάστημα; Πόσο προχώρησε η δικαστική διερεύνηση; Ακούσαμε ότι ζητήθηκε η δικαστική συνδρομή. Είναι ενάμισης χρόνος τώρα! Σχηματίστηκε δικογραφία; Προχώρησε η προανάκριση, οι καταθέσεις προσώπων τα οποία εμπλέκονται; Γιατί θυμίζω ότι και τότε είχαν αποκαλυφθεί στοιχεία, ονόματα και μία σειρά άλλων στοιχείων που θα μπορούσαν να αποτελέσουν την αρχή για την παραπέρα διερεύνηση της υπόθεσης. 
      Άλλο ερώτημα. Σ’ αυτόν τον ενάμισι χρόνο που πέρασε, τι ενέργειες έκαναν το Υπουργείο Δημόσιας Τάξης -όσο ακόμα υπήρχε σαν ανεξάρτητο- το Υπουργείο Εθνικής Άμυνας, ο Ο.Τ.Ε. και οι άλλοι εμπλεκόμενοι οργανισμοί για να διερευνήσουν αυτήν την υπόθεση; 
      Ο Ο.Τ.Ε. μόλις πριν από ένα μήνα, θυμήθηκε να στείλει έγγραφο στην «SIEMENS» και να ζητήσει στοιχεία για τα πρόσωπα τα οποία εμπλέκονται. Βλέπετε ότι είναι πολλά και τα κενά και τα ερωτηματικά. 
      Ακόμα, δεν θα μπορούσα να μη σχολιάσω και κάτι άλλο. Τα πρώτα στοιχεία δημοσιεύθηκαν το Σεπτέμβριο του 2006 και τότε -είναι αλήθεια- ότι δημοσιεύθηκαν και πολλά σχετικά μ’ αυτήν την υπόθεση. Το κόμμα της Αξιωματικής Αντιπολίτευσης του ΠΑ.ΣΟ.Κ., που τελευταία έχει επιλέξει να αναδείξει και να επικεντρώσει στη λεγόμενη σκανδαλολογία, στα μικρά και μεγάλα «σκάνδαλα» –εντός εισαγωγικών, πείτε το όπως θέλετε- αντιγράφοντας την τακτική της Νέας Δημοκρατίας -όταν το ΠΑ.ΣΟ.Κ ήταν στη κυβέρνηση και η Νέα Δημοκρατία στην αντιπολίτευση- ουσιαστικά δεν έκανε τίποτα για να «σηκώσει» το θέμα. 
      Σήμερα, όμως, βλέπουμε τα δύο κόμματα, να σηκώνουν τους τόνους και να προσπαθούν, αξιοποιώντας το κλίμα των ημερών και αξιοποιώντας υπαρκτά θέματα τα οποία χρειάζονται διερεύνηση, να τα αξιοποιήσουν για λογαριασμό τους, αποπροσανατολίζοντας και τους εργαζόμενους από τα μεγάλα προβλήματα, γιατί ουσιαστικά η πολιτική των δύο κομμάτων, έχει συμπέσει στα ζητήματα της στρατηγικής επιλογής. 
      Κυρίες και κύριοι Βουλευτές, πολλές φορές έχουμε ακούσει τέτοιες βαρύγδουπες διακηρύξεις σαν τη σημερινή, «όλα στο φως». Η ζωή, όμως, έδειξε ότι όλη αυτή η συζήτηση κρατούσε τόσο μόνο, όσο διαρκούσε και ο ανελέητος πόλεμος, το μεγάλο «κονταροχτύπημα» ανάμεσα στους επιχειρηματικούς ομίλους που «χτυπιόταν» για τη διανομή της πίτας.
      	Όταν αυτός ο πόλεμος, που γίνεται και με μίζες και με δωροδοκίες, αλλά και με μια σειρά από άλλα μέσα, είτε καταλήγει σε συμβιβασμό είτε κλείνει με οποιονδήποτε άλλο τρόπο. Όλοι μας ξέρουμε και όλοι μας βλέπουμε από την εμπειρία μας ότι βρίσκεται και ο τρόπος για να κλείσει κάθε διερεύνηση και όπως γίνεται συνήθως, αυτές οι υποθέσεις να οδηγηθούν στο αρχείο. Το πολύ-πολύ να την πληρώσουν κάποιοι περιφερειακοί, η «μαρίδα» της υπόθεσης. 
      	Μήπως αυτό δεν επιβεβαιώνεται και με την ιστορία της «SIEMENS»;  Πώς ξεκίνησαν οι αποκαλύψεις; Μετά από καταγγελίες των αμερικάνικων επιχειρήσεων που δρουν ανταγωνιστικά προς τη «SIEMENS». Από τα στοιχεία που έχουν δει το φως της δημοσιότητας, φαίνεται να έχει στηθεί ένα τεράστιο δίκτυ για τον προσεταιρισμό κυβερνήσεων και κυβερνητικών παραγόντων σε εκατόν εξήντα χώρες, με θεμιτά και αθέμιτα μέσα. Δεν είναι μόνο οι δωροδοκίες κάτω από το τραπέζι που είναι καθαρά παράνομες. Είναι η καταβολή τεράστιων ποσών για δημόσιες σχέσεις, για προσεταιρισμό Μέσων Μαζικής Ενημέρωσης, για τη δημιουργία lobby, που θα δημιουργούν το κατάλληλο κλίμα για την προώθηση των συμφερόντων τους. 
      Ας θυμηθούμε, για παράδειγμα, πόσες και πόσες φορές δεν σηκώθηκε θόρυβος στη χώρα μας για τον κίνδυνο τρομοκρατικών πράξεων, όσο ακόμη βρίσκονταν σε εξέλιξη οι διαδικασίες, για την προμήθεια των συστημάτων ασφάλειας. Ήταν χοντρά τα ποσά! Το 8% του τζίρου, λέγεται ότι διατίθεντο για το σκοπό αυτό. Μάλιστα δεν έφθαναν και στέλνονταν και συμπληρωματικά. Τα ίδια κάνουν όλες οι επιχειρήσεις. Για να πάρουν δουλειές, όλες τους βγάζουν στην άκρη ένα τέτοιο κονδύλι. 
      Διαχρονικό είναι το πρόβλημα και είναι σύμφυτο με τον καπιταλισμό και το σύστημα που ζούμε. Όσο πιο μεγάλη είναι η πίτα που μοιράζεται, τόσο πιο άγριος είναι ο πόλεμος που γίνεται για τη μοιρασιά. Θα έλεγα ακόμη ότι η ιστορία της «SIEMENS», έρχεται να επιβεβαιώσει μια άλλη απλή αλήθεια, που πολλοί αρέσκονται να την ξεχνούν. Όσο περισσότερος πλούτος μαζεύεται σε λιγότερα χέρια, τόσο μεγαλύτερη έκταση. Όσο πιο άγριος γίνεται ο πόλεμος ανάμεσα στους επιχειρηματικούς ομίλους, άρα και πιο μεγάλα τα συμφέροντα που διακυβεύονται, τόσο πιο μεγάλη έκταση παίρνουν τα φαινόμενα σήψης και διαφθοράς. 
      Η πρωτοφανής συσσώρευση του πλούτου, είναι αυτή, που εκτρέφει τέτοιου είδους φαινόμενα. Αυτό είναι το βασικό συμπέρασμα που πρέπει να αξιοποιήσουν οι εργαζόμενοι και να βγάλουν πολιτικά συμπεράσματα: Ότι το έδαφος που εκτρέφει αυτά τα φαινόμενα, είναι ακριβώς η πολιτική που παίρνει από τους πολλούς, για να δώσει σε λίγους. Η πολιτική που ενισχύει την κερδοφορία του μεγάλου κεφαλαίου. Η πολιτική της λιτότητας, των ιδιωτικοποιήσεων, της ανατροπής των εργασιακών σχέσεων και των άλλων κατακτήσεων των εργαζομένων. Η πολιτική, που θέλει να κάνει ακόμη πιο φθηνή την εργατική δύναμη, για να ενισχυθεί η κερδοφορία του κεφαλαίου. Αυτή είναι η πολιτική, που υπηρέτησαν και τα δύο κόμματα είτε από τη θέση της Κυβέρνησης είτε από τη θέση της Αντιπολίτευσης. 
      Γι’ αυτό και ηχούν κάλπικες οι διακηρύξεις, που ακούμε για μια ακόμη φορά το τελευταίο διάστημα, για την καθιέρωση κανόνων διαφάνειας –λέει- για την πολιτική ζωή, για το χτύπημα της διαπλοκής. Ο λαός έχει χορτάσει από τέτοιου είδους διακηρύξεις. Είναι οι διακηρύξεις οι ανέξοδες. Μ’ άλλα λόγια, θυμίζουν την τακτική του «στρίβειν διά του αρραβώνος». Απόδειξη η άρνησή σας, να υιοθετήσετε -και να φέρουν και τα δυο κόμματα- ακόμη και μέτρα, που δεν είναι δυνατόν, βέβαια, να αντιμετωπίσουν ριζικά το πρόβλημα. Όμως, θα μπορούσαν να περιορίσουν και, εν πάση περιπτώσει, να δημιουργήσουν δυσκολίες σε τέτοιου είδους ζητήματα. 
      Υπενθυμίζω προτάσεις, που το Κομμουνιστικό Κόμμα Ελλάδας έχει κάνει κατ’ επανάληψη στο παρελθόν και στη Βουλή και έξω. Για παράδειγμα αναφέρω τις εξής: 
      Ονομαστικοποίηση των μετοχών και των τίτλων του δημοσίου. Κατάργηση του τραπεζικού και φορολογικού απορρήτου. Κατάργηση του επιχειρηματικού και εμπορικού απόρρητου. Έλεγχος στην εξαγωγή κεφαλαίων. Όμως, ακόμη και αυτά τα ελάχιστα μέτρα -που επαναλαμβάνω- δεν μπορούν να αντιμετωπίσουν το πρόβλημα, αλλά απλώς το περιορίζουν, τα αρνείστε και είναι κοινή ευθύνη των δύο μεγάλων κομμάτων. 
      Όσο αυτή η πολιτική θα συνεχίζεται, τόσο θα συνεχίζεται και η διαπλοκή των μεγάλων κομμάτων με το μεγάλο κεφάλαιο. Οι επιχειρηματίες θα κάνουν ό,τι μπορούν, για να στηρίξουν αυτά τα κόμματα, που με την πολιτική τους εξυπηρετούν τα συμφέροντά τους, τα συμφέροντα του μεγάλου κεφαλαίου, την ενίσχυση και την εδραίωση της κυριαρχίας τους. 
      Διαπλοκή, δεν είναι μόνο τα χρήματα που δίνονται κάτω από το τραπέζι. Η διαπλοκή έχει πολλούς τρόπους να εκφράζεται. Είναι η προκλητική προβολή από τα Μέσα Μαζικής Ενημέρωσης και ιδιαίτερα τα ηλεκτρονικά. 
      Είναι ολόπλευρη και ποικιλόμορφη η στήριξη, που απλόχερα δίνουν στα κόμματα αυτά μ’ όλους τους δυνατούς τρόπους.
      Θέλουμε τη διερεύνηση όλων αυτών των υποθέσεων και συγκεντρώνουμε την προσοχή μας στο κύριο, στην ουσία που είναι η πολιτική. Εκεί πρέπει να συγκεντρώσουν την προσοχή τους οι εργαζόμενοι, εκεί πρέπει να συγκεντρώσουν την προσοχή τους τα λαϊκά στρώματα, να δυναμώσουν τον αγώνα τους, για να μην περάσουν τα αντεργατικά, αντιλαϊκά μέτρα, και να δώσουν μαχητικά αύριο το παρών τους, στην απεργία και στις συγκεντρώσεις του ταξικού συνδικαλιστικού κινήματος, στις συγκεντρώσεις του Π.Α.ΜΕ., για να γίνει η αυριανή απεργία μια αφετηρία για να συνεχιστεί ο αγώνας από καλύτερες θέσεις.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Κανταρτζή.
      Το λόγο έχει ο κ. Δραγασάκης.
      ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, θα ήθελα και εγώ να εκφράσω τα συλλυπητήριά μας προς την οικογένεια του πρώην συναδέλφου μας Παναγιώτη Κοσιώνη, με τον οποίο είχαμε μια πολύχρονη συνεργασία σε διάφορες επιτροπές και δραστηριότητες του Κοινοβουλίου. 
      Σ’ ό,τι αφορά το θέμα της συζήτησής μας, πρέπει να το πω από την αρχή ότι έμεινα έκπληκτος από την εισήγηση του εκπροσώπου της Νέας Δημοκρατίας. Γιατί δεν θέλετε εξεταστική επιτροπή; Δεν το κατάλαβα το επιχείρημα. Υπάρχει σκάνδαλο; Υπάρχουν σοβαρές ενδείξεις διακίνησης «μαύρου» χρήματος στην Ελλάδα με εμπλοκή, σύμφωνα με μαρτυρίες και του δικού σας κόμματος; Και δεν θέλετε να γίνει εξεταστική επιτροπή; Και  μας λέτε ότι μπορεί σε λίγο να έχουμε ονόματα; Και αν δεν έχουμε ονόματα; Και αν δεν έχουμε όλα τα ονόματα; 
      Το σκάνδαλο αυτό δεν είναι συνηθισμένο, είναι διεθνές θέμα. Και επομένως, ακόμα και αν υπάρξει μια συντονισμένη προσπάθεια να κουκουλωθεί εδώ, μπορεί να σκάσει από αλλού. 
      Άχαρος είναι ο ρόλος μας σήμερα. Τουλάχιστον εμείς έτσι νοιώθουμε και εξοργιστική είναι η κατάσταση που ζούμε. Εγώ δεν θα καταθέσω κανένα έγγραφο, αλλά θα καταθέσω σ’ αυτήν την Αίθουσα την αγανάκτηση αυτή. Αντί να συζητάμε για τον πολιτισμό και την ανάπτυξή του, συζητάμε τις γνωστές ιστορίες. Αντί να συζητάμε για τις τηλεπικοινωνίες και το πώς η χώρα μας, έστω καθυστερημένα θα μπορέσει να μπει στη διαδικασία των νέων τεχνολογιών, συζητάμε τις μίζες της «SIEMENS». Και σε μια περίοδο που αναπτύσσεται πάλι η φιλολογία για την ανάγκη νέων θυσιών και νέα λιτότητας, ακούμε εδώ –από εσάς τα ακούσαμε- για πεταμένα λεφτά, στις αποθήκες είναι τα μηχανήματα, δεν λειτουργούν και ο χορός δισεκατομμυρίων ευρώ συνεχίζεται. Και βέβαια αυτό που δεν ελέχθη, αλλά είναι αυτονόητο, για υπερτιμολογημένες προμήθειες, διότι δεν δίνει κανείς μίζες, χωρίς να τα κερδίσει αυτά που δίνει από τους αγοραστές.
      Το ερώτημα για εμάς ήταν και είναι, ερχόμενοι σ’ αυτήν την Αίθουσα, τι πρέπει να γίνει. Και τι πρέπει να γίνει με το συγκεκριμένο θέμα, το οποίο μήνες και χρόνια τώρα είναι γνωστό, αλλά και τι πρέπει να γίνει παραπέρα, ούτως ώστε αυτά τα φαινόμενα αν μπορέσουν, τουλάχιστον να περιοριστούν. Και επειδή σε μια προχθεσινή συζήτηση που είχαμε εδώ με τον Υπουργό Δικαιοσύνης, υπήρξε αμφισβήτηση, αν μπορούμε ακόμα να μιλάμε για σκάνδαλο ή μήπως τα στοιχεία δεν είναι επαρκή, πρέπει να θυμίσουμε ορισμένα βασικά γεγονότα.
      Πρώτον, η «SIEMENS», μια πολυεθνική εταιρεία με έδρα τη Γερμανία, έχει αναθέσει σε ελεγκτική δικηγορική εταιρεία των Ηνωμένων Πολιτειών, να γίνει έλεγχος στα οικονομικά της στοιχεία, με στόχο τον εντοπισμό δωροδοκιών. Γιατί γίνεται αυτό; Για διάφορους λόγους. Κάποιοι λένε, διότι διέρρευσαν πληροφορίες από πρώην στελέχη της «SIEMENS». Κάποιοι λένε, διότι οι Αμερικάνοι θέλουν να «στριμώξουν» τη «SIEMENS». Κάποιοι λένε, διότι επίκεινται αλλαγές στο μετοχικό κεφάλαιο της «SIEMENS» και οι νέοι μέτοχοι, θέλουν να ξεκαθαριστεί το τοπίο πριν αγοράσουν μετοχές της «SIEMENS». Αυτό έχει κάποιο ενδιαφέρον, όχι καθοριστικό για την υπόθεσή μας. Δεύτερο γεγονός, είναι ότι εφαρμόστηκε ειδικό πρόγραμμα στη «SIEMENS», με το οποίο προστατεύονται τα στελέχη της τα οποία θα δίνουν πληροφορίες. 
      Με βάση, λοιπόν, αυτά τα γεγονότα έχουμε αποκαλύψεις, έχουμε ανθρώπους στη φυλακή. Στελέχη της «SIEMENS» είναι στη φυλακή αυτήν τη στιγμή. Έχουν αποκαλυφθεί δομές, μηχανισμοί, τεχνικές, με τις οποίες γίνονταν οι δωροδοκίες. Τα στοιχεία που έχουν προκύψει, λένε ότι περίπου 1.300.000.000 ευρώ έχουν διατεθεί από το 1990 μέχρι σήμερα ως δωροδοκίες από τη «SIEMENS» σε πολλές χώρες, μεταξύ των οποίων και η χώρα μας. 
      Η Ελλάδα, κατονομάζεται από κορυφαία στελέχη της «SIEMENS» στις καταθέσεις τους στην εισαγγελία του Μονάχου ως αποδέκτης «μαύρου» χρήματος. Αναφέρεται από ορισμένους ότι η Ελλάδα λειτουργούσε ως κόμβος για τη διακίνηση «μαύρου» χρήματος και σ’ άλλες χώρες. Κατατέθηκε ότι στην Ελλάδα, διατέθηκε περίπου το 8% του «μαύρου» χρήματος της «SIEMENS», που σημαίνει περίπου 100.000.000 ευρώ, χωρίς κανείς προφανώς, να είναι βέβαιος για τους αριθμούς αυτούς. 
      Το θέμα δεν αφορά μόνο το C4I. Από τη στιγμή που η «SIEMENS» υιοθέτησε τη δωροδοκία με τρόπο δομικό –ας το πω έτσι- ως μέθοδο διεύρυνσης των πωλήσεών της, όλες οι εργασίες της «SIEMENS», είναι υποψήφιες και ύποπτες για την ύπαρξη διαφθοράς και δωροδοκίας, είτε αυτές αφορούν το C4I, είτε αφορούν τον Ο.Τ.Ε., είτε αφορούν τη Δ.Ε.Η., είτε αφορούν τον Ο.Σ.Ε., είτε αφορούν το μετρό, κυρίες και κύριοι συνάδελφοι, διότι και επ’ αυτού είδα μία προσπάθεια εδώ, να εντοπιστεί το θέμα σε μία και μόνο περίπτωση. 
      Ποια στοιχεία έχουμε, λοιπόν, ότι το θέμα είναι σοβαρό και ότι μας αφορά άμεσα; Πρώτον την κοινή λογική που ήδη ανέφερα. Αφού έτσι δούλευε η «SIEMENS» παντού, έτσι δούλευε και στην Ελλάδα. Δεύτερον, έχουμε καταθέσεις και ομολογίες στελεχών της Δ.Ε.Η. Τρίτον, έχουμε κινήσεις λογαριασμών, που ανοίχθηκαν στην Ελβετία. 
      Τέλος, ως εμπλεκόμενοι στην περίπτωση της χώρας μας, αναφέρονται τα δύο κόμματα εξουσίας, κυβερνητικά στελέχη και στελέχη δημοσίων οργανισμών..
      ΑΝΝΑ ΔΙΑΜΑΝΤΟΠΟΥΛΟΥ: «Κόμματα» λέει, δεν λέει «δύο κόμματα».
      ΙΩΑΝΝΗΣ ΔΡΑΓΑΣΑΚΗΣ: Σας ικανοποιεί αυτό, να βάλουμε και άλλα κόμματα μέσα;
      ΑΝΝΑ ΔΙΑΜΑΝΤΟΠΟΥΛΟΥ: Εσάς σας ικανοποιεί; Το «δύο» πώς το λέτε αυθαίρετα;
      ΙΩΑΝΝΗΣ ΔΡΑΓΑΣΑΚΗΣ: Θα δεχθείτε την εξεταστική επιτροπή, να βάλουμε όλα τα κόμματα μέσα, και του Καποδίστρια το κόμμα ακόμα;
      ΑΝΝΑ ΔΙΑΜΑΝΤΟΠΟΥΛΟΥ: Πώς μιλάτε αυθαίρετα;    
      ΠΡΟΕΔΡΕΥΩΝ (Γεώργιος Σούρλας): Κυρία Διαμαντοπούλου, κύριε Δραγασάκη, σας παρακαλώ.
      ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, απευθύνομαι στην κυρία συνάδελφο. Γιατί τόσος εκνευρισμός; Δεν το κατάλαβα. 
      ΑΝΝΑ ΔΙΑΜΑΝΤΟΠΟΥΛΟΥ: … (Δεν ακούστηκε)
      ΠΡΟΕΔΡΕΥΩΝ (Γεώργιος Σούρλας): Κυρία Διαμαντοπούλου, μην υπαγορεύετε στον κ. Δραγασάκη τι θα πει, θα πει αυτά που νομίζει.
      Συνεχίστε, κύριε συνάδελφε.
      ΙΩΑΝΝΗΣ ΔΡΑΓΑΣΑΚΗΣ: Άρα, κυρία Διαμαντοπούλου, επειδή φωνάζετε εσείς τώρα, έχετε ήδη υιοθετήσει εσείς… 
      ΑΝΝΑ ΔΙΑΜΑΝΤΟΠΟΥΛΟΥ: Αφού αναφέρεστε σε μας τους δύο…
      ΠΡΟΕΔΡΕΥΩΝ (Γεώργιος Σούρλας): Παρακαλώ, κυρία Διαμαντοπούλου, θα πάρετε το λόγο και θα απαντήσετε. Είστε γραμμένη στους βασικούς ομιλητές. 
      ΙΩΑΝΝΗΣ ΔΡΑΓΑΣΑΚΗΣ: Μισό λεπτό, να βγάλω κάποιο συμπέρασμα. Άρα και εσείς κατ’ αρχάς αποδέχεστε την ακρίβεια και το περιεχόμενο των καταθέσεων των στελεχών της «SIEMENS». 
      ΑΝΝΑ ΔΙΑΜΑΝΤΟΠΟΥΛΟΥ: Εσείς το αποδέχεστε και το υιοθετείτε άκριτα…
      ΠΡΟΕΔΡΕΥΩΝ (Γεώργιος Σούρλας): Κυρία Διαμαντοπούλου, παρακαλώ. Θα μιλήσετε σε λίγο και θα απαντήσετε στον κ. Δραγασάκη. Αυτό είναι το πρέπον και πιστεύω ότι θα το κάνετε.
      Συνεχίστε, κύριε Δραγασάκη.
      ΙΩΑΝΝΗΣ ΔΡΑΓΑΣΑΚΗΣ: Ζούμε σ’ άλλες χώρες; Διαβάζουμε διαφορετικές εφημερίδες; Έχουμε διαφορετική πληροφόρηση; Ό,τι είπα εδώ, προέρχεται απ’ αυτά που έχουν δημοσιευτεί και εν πάση περιπτώσει αυτή είναι και η βασική αιτία, που αιτιολογεί την ανάγκη εξεταστικής επιτροπής, να δούμε τι ακριβώς συμβαίνει, τι ακριβώς γίνεται. 
      Διατυπώθηκε η άποψη ότι δεν χρειάζεται εξεταστική επιτροπή, δεν είναι αναγκαία, διότι η υπόθεση ερευνάται από την δικαιοσύνη. Είναι ικανοποιημένοι, αυτοί που υποστηρίζουν την άποψη αυτή, από τους ρυθμούς με τους οποίους έχει κινηθεί η δικαιοσύνη; Εμείς δεν είμαστε καθόλου. Είναι βέβαιοι ότι η ελληνική δικαιοσύνη, με τον τρόπο που κινείται και εξαρτώμενη από τις πληροφορίες που θα δώσουν -εάν δώσουν και ποιες θα δώσουν- τόσο οι ελβετικές όσο και οι γερμανικές αρχές, ότι θα φτάσουν ποτέ σε αποτέλεσμα; Και εν πάση περιπτώσει, σε τι ενοχλεί παράλληλα με την δικαστική έρευνα, να υπάρχει έρευνα από την εξεταστική επιτροπή της Βουλής; 
      Αυτά που ακούστηκαν για ασυμβίβαστο δεν ευσταθούν. Δεν υπάρχει η έννοια του απορρήτου έναντι του Κοινοβουλίου. Και εν πάση περιπτώσει, υπάρχουν πολλά πράγματα που μπορεί να γίνουν παράλληλα και ταυτόχρονα από την δικαιοσύνη και από μια επιτροπή της Βουλής. 
      Ακούστηκε και το θέμα της παραγραφής. Μα η έρευνα έχει αξία για να εντοπίσει το πρόβλημα και τους υπεύθυνους, που τυχόν ενέχονται σ’ αυτό. Υπάρχει μεγαλύτερη τιμωρία ιδίως για ένα πολιτικό πρόσωπο, αλλά και για κάθε πολίτη, η δημόσια διαπόμπευσή του; Επομένως η αξία της επιτροπής υπάρχει ούτως ή άλλως. 
      Υπάρχει και ένας ακόμα λόγος που ήθελα να αναφέρω. Ο πρώην συνάδελφος μας ο κ. Μάνος σε ένα άρθρο του, έκανε μια πρόταση. Μήπως, δηλαδή, η Ελληνική Κυβέρνηση θα έπρεπε να πει στη «SIEMENS» ότι δεν θα έχουμε άλλη συνεργασία, αν δεν μας δώσει τα στοιχεία. Διότι προφανώς, αν κάποιος έχει πλήρη στοιχεία τώρα είναι η «SIEMENS». 
      Εγώ δεν υιοθετώ ούτε απορρίπτω αυτήν την πρόταση. Είναι μια ιδέα. Ποιος θα έκανε όμως μια τέτοια ή κάποιου άλλου είδους συζήτηση με την «SIEMENS»; Η Κυβέρνηση, όταν αιωρείται όλο αυτό το νέφος των κατηγοριών κ.λπ.; Δεν θα ήταν ποιο σωστό μια διακομματική επιτροπή της Βουλής, η εξεταστική επιτροπή να κάνει αυτόν τον έλεγχο; 
      Για όλους, λοιπόν, αυτούς τους λόγους, εμείς στηρίζουμε, ψηφίζουμε υπέρ της σύστασης εξεταστικής επιτροπής, χωρίς βεβαίως να υιοθετούμε το σκεπτικό με το οποίο τεκμηριώνεται. Υπάρχουν διαπιστώσεις, που μας βρίσκουν σύμφωνους. Με άλλες έχουμε επιφυλάξεις. Εν πάση περιπτώσει, στηρίζουμε το αίτημα να γίνει εξεταστική επιτροπή με τον ρόλο που θα καθορίσει η ίδια η εξεταστική επιτροπή. Και είναι ο ρόλος αυτός καθορισμένος να εντοπιστούν, να διερευνηθούν όλα αυτά τα οποία έχουν δημοσιευθεί και όλα τα οποία ενδεχομένως θα προκύψουν και στο μέλλον. 
      Ακούμε το επιχείρημα καμμιά φορά αυτές τις μέρες –το ακούτε και εσείς- ότι παντού τα ίδια γίνονται. Ότι πάντα τα ίδια γίνονταν. Ότι ακόμα και εσείς αν έρθετε στην εξουσία τα ίδια θα κάνετε. Θέλω να παρατηρήσω ότι αυτό το τρίπτυχο είναι το τρίπτυχο της ιδεολογίας του κυνισμού, που είναι η υπεριδεολογία της εποχής μας. Δηλαδή, θέλει να πει αυτή η ιδεολογία «μη ψάχνετε τίποτα. Αυτά είναι λίγο πολύ νομοτελειακά, κανείς δεν μπορεί να ξεφύγει απ’ αυτήν την εμπλοκή, άρα και εσείς που δεν είστε μπλεγμένοι, θα μπείτε και εσείς σ’ αυτό το σύστημα της διαφθοράς και της διαπλοκής». 
      Είναι προφανές ότι όλα αυτά δεν ευσταθούν. Παντού υπάρχουν σκάνδαλα. Να αναφέρω ένα παράδειγμα; Υπάρχει παντού αυτό το φαινόμενο με τους ειδικούς λογαριασμούς εκτός προϋπολογισμού, εκτός ελέγχου, εκτός διαφάνειας; Άκουγα προ ημερών, ένα Βουλευτή της Νέας Δημοκρατίας που έλεγε «εμείς όταν άλλαξε η Κυβέρνηση, έπρεπε να αλλάξουμε δώδεκα χιλιάδες στελέχη του κράτους. Και δεν είναι παράξενο, κάποιες από τις επιλογές που έγιναν, να μην είναι οι σωστότερες». Εννοούσε τον κ. Ζαχόπουλο. Ερώτημα: υπάρχει άλλη χώρα, που όταν αλλάζει η κυβέρνηση αλλάζουν δώδεκα χιλιάδες στελέχη; Αλλάζουν τα πάντα μέχρι οι τροχονόμοι έξω από τη Βουλή. Ή υπάρχει άλλη χώρα, που να υπάρχουν αυτά τα φαινόμενα σ’ ό,τι αφορά στην δομή, στην λειτουργία της Δημόσιας Διοίκησης και την πλήρη κομματικοκρατία εδώ και χρόνια αν όχι και δεκαετίες; Διότι όλα αυτά, είναι δομές οι οποίες οπωσδήποτε επιβαρύνουν ή τροφοδοτούν ή ενισχύουν τα φαινόμενα που συζητάμε. 
      Τι προτείνουμε, λοιπόν, εμείς; Να γίνει η εξεταστική επιτροπή. Να αξιοποιηθεί κάθε μέσο, για να πέσει άπλετο φως σ’ αυτήν την υπόθεση. 
      Προκύπτουν, όμως, και γενικότερα θέματα, που υπερβαίνουν το σκάνδαλο αυτό. Πρέπει να αλλάξει ο νόμος περί ευθύνης Υπουργών. Και πρέπει να ξαναδούμε όλο το σύστημα, που έχει να κάνει με τον έλεγχο των οικονομικών των κομμάτων και το πόθεν έσχες των Βουλευτών και όχι μόνο. Συμμετέχω στην αρμόδια επιτροπή της Βουλής και μπορώ να διαβεβαιώσω ότι η επιτροπή κάνει τα αδύνατα δυνατά, όμως, το όλο θεσμικό πλαίσιο που υπάρχει, δεν επιτρέπει τον ουσιαστικό έλεγχο ούτε του πόθεν ούτε του έσχες. 
      Τρίτον, αποκατάσταση του ελεγκτικού ρόλου της Βουλής. Πρέπει με αφορμή τη σημερινή συζήτηση, να θέσουμε και ένα θέμα γενικότερο. Τελικώς, τι είναι εξεταστική επιτροπή; Είναι δικαίωμα της Μειοψηφίας της Βουλής, ή είναι προνόμιο της Πλειοψηφίας της Βουλής; Εμείς πιστεύουμε ότι πρέπει να αντιμετωπιστεί το θέμα με βάση το άρθρο 68, παράγραφος 2 του Συντάγματος, να υπάρξει συζήτηση, να υπάρξει ανταλλαγή απόψεων. Αλλά το πολιτικό θέμα για εμάς είναι αυτό. Εάν θέλουμε η εξεταστική επιτροπή να είναι προνόμιο της Πλειοψηφίας, τότε δεν θα έχουμε ποτέ εξεταστική επιτροπή, παρά μόνο όταν το θέλει η Πλειοψηφία. Εάν θέλουμε, πραγματικά, η Βουλή να ασκεί έλεγχο, η συγκρότηση εξεταστικής επιτροπής πρέπει να είναι δικαίωμα της Μειοψηφίας, το οποίο  βεβαίως, όπως και όλα, θα ασκείται υπό ορισμένους όρους.
      Τέταρτον, ζητούμε να καταργηθούν όλα τα μέτρα, όλοι οι νόμοι, όλοι οι θεσμοί, όλες οι λειτουργίες οι οποίες ευνοούν τη διαφθορά, ευνοούν τα σκάνδαλα, ευνοούν τις διαπλοκές και όλα αυτά, τα οποία ζούμε και με τα οποία ο ελληνικός λαός έχει απηυδήσει.
      Εμείς πιστεύουμε ότι πολλά από αυτά τα μέτρα, τα οποία ελλείψει χρόνου δεν εξειδικεύω, θα μπορούσαν να υλοποιηθούν και υπό τις σημερινές συνθήκες -εννοώ στα πλαίσια του καπιταλισμού με τη συγκεκριμένη δομή των κομμάτων και των πολιτικών δυνάμεων. Απ’ ό,τι φαίνεται, όμως, ακόμα και γι’ αυτά τα μέτρα, θα χρειαστεί μία κυβέρνηση της Αριστεράς, για να μπορέσει να τα υλοποιήσει.
      Σας ευχαριστώ.
      (Χειροκροτήματα από την πτέρυγα του Συνασπισμού Ριζοσπαστικής Αριστεράς)
       ΠΡΟΕΔΡΕΥΩΝ (Γεώργιος Σούρλας): Ευχαριστώ τον κ. Δραγασάκη.
      Το λόγο έχει ο κ. Πλεύρης.
      ΑΘΑΝΑΣΙΟΣ ΠΛΕΥΡΗΣ: Πολλές φορές, όταν κάποιος ακούει συζητήσεις μέσα στο Κοινοβούλιο, νομίζει ότι εμείς έχουμε έρθει από κάποιον άλλο κόσμο. Περιμέναμε, δηλαδή, να τεθεί το θέμα της «SIEMENS», για να καταλάβουμε εάν στην Ελλάδα δίνονται, δίνονταν ή θα δίνονται μίζες. Αυτό το είχαμε καταλάβει από πολύ νωρίς. Και μάλιστα το Κοινοβούλιο, είχε φροντίσει προς αυτήν την κατεύθυνση. Έχω εδώ το ν.3126/2003. Είναι ο νόμος περί ευθύνης Υπουργών. Αυτός ο νόμος αποδεικνύει, πως οτιδήποτε γίνεται σε θέμα μίζας, έχει, αν μη τι άλλο, την ανοχή του Κοινοβουλίου. 
      Και επειδή πολλοί γνωρίζουν εδώ μέσα την ευθύνη των Υπουργών, αλλά δεν την αναγνωρίζει ο πολύς κόσμος, να δούμε τι γίνεται. Πότε παραγράφονται τα αδικήματα των Υπουργών; «Οι αξιόποινες πράξεις των Υπουργών παραγράφονται με τη συμπλήρωση πέντε ετών», δηλαδή ενώ για τα κακουργήματα, ο απλός πολίτης πρέπει να περιμένει δεκαπέντε και είκοσι χρόνια για να παραγραφούν, στους Υπουργούς παραγράφονται στα πέντε έτη. Έχει, βέβαια, κάποιες περιπτώσεις που αναστέλλεται η παραγραφή. Η παράγραφος 2, όμως, η οποία λέει «Το αξιόποινο των πράξεων των Υπουργών εξαλείφεται με το πέρας της Β΄ Τακτικής Συνόδου της Βουλευτικής Περιόδου που αρχίζει μετά την τέλεση αξιόποινης πράξης», σε απλά ελληνικά σημαίνει ότι στην Ελλάδα δεν θα μπει ποτέ Υπουργός φυλακή, όσα λεφτά και να φάει. Αυτή είναι η πραγματικότητα.
      Τώρα συζητάμε για τη «SIEMENS», αλλά εάν διαβάζω σωστά το νόμο, εάν αποδειχθεί από την εξέταση που γίνεται στη Γερμανία ότι κάποιοι λαδώθηκαν στην Ελλάδα και είχαν θέση Υπουργού το 2000 ή το 2001, αφού μεσολάβησε άλλη Βουλευτική Περίοδος, είμαστε στα όρια των παραγραφών, ή έχουν παραγραφεί.
      Με βάση αυτόν το νόμο, πολλοί άνθρωποι όχι φυλακή δεν πήγαν, αλλά δεν βρέθηκαν ούτε στο εδώλιο του κατηγορουμένου. Σήμερα έρχεται το ΠΑ.ΣΟ.Κ. και μας λέει ότι το Χρηματιστήριο μπήκε στο αρχείο. Ναι, μπήκε στο αρχείο, ο κόσμος όμως έχασε τα λεφτά του και ας έχει μπει στο αρχείο.
      Και μ’ αυτόν το νόμο, δεν μπόρεσε να γίνει τίποτα. Το ίδιο είχαμε και με τους εξοπλισμούς, το ίδιο θα έχουμε και σε μια άλλη σειρά σκανδάλων. Συνεπώς είναι αν μη τι άλλο, υποκρισία να συζητάμε ότι έχουμε πραγματικά τη βούληση να πατάξουμε τη διαφθορά και να έχουμε εν ισχύ νόμο, που ποτέ δεν θα βοηθήσει να αποδοθούν ευθύνες.
      Είναι παρήγορο ότι ο εισαγγελέας του Αρείου Πάγου σε πρόσφατη πρότασή του, ανέφερε ότι αυτός ο νόμος είναι αντισυνταγματικός. Έχει γίνει από τους κατέχοντες, ώστε αν τυχόν βρεθούν στη θέση του Υπουργού, να ξέρουν ότι τα αδικήματά τους θα παραγραφούν. Και από κει πρέπει να ξεκινήσουμε. Γιατί τέθηκε αυτός ο νόμος; Πείτε μου ένα σκεπτικό. Τέθηκε αυτός ο νόμος, για έναν και μοναδικό λόγο: για να γνωρίζουν οι Υπουργοί ότι ό,τι και να γίνει, ποτέ δεν θα βρεθούν στο εδώλιο του κατηγορουμένου.
      Και πραγματικά, αυτήν τη στιγμή, επειδή ειπώθηκε –είπε και ο ειδικός αγορητής του ΣΥ.ΡΙΖ.Α. για τα δύο μεγάλα κόμματα- η έρευνα λέει για λεφτά που πήγαν σε κόμματα. Θα δούμε ποια κόμματα είναι. Φαντάζομαι όμως ότι σίγουρα είναι τα κόμματα, τα οποία είχαν κυβερνητικές θέσεις και μπορούσαν να προωθήσουν τα συμφέροντα της «SIEMENS».
      Η έρευνα στη Γερμανία γίνεται για το διάστημα μετά το 1999. Και ξέρετε γιατί; Γιατί ο γερμανικός νόμος, επέτρεπε τη δυνατότητα του «λαδώματος», να το πούμε απλά, όταν επρόκειτο για επενδύσεις στο εξωτερικό. Διότι η Γερμανία γνώριζε ότι η εταιρείες της έχουν να κάνουν με χώρες σαν την Ελλάδα, που για να προχωρήσουν κάποιες δουλειές, πρέπει να πέσει χρήμα. Και γι’ αυτό το λόγο το επέτρεπε η Γερμανία.
      Και κατόπιν πιέσεως της αμερικανικής επιτροπής ανταγωνισμού –διότι αυτό δημιουργούσε πρόβλημα στα αμερικανικά συμφέροντα- άλλαξε το νομοθετικό πλαίσιο. Και συγκεκριμένα είχαν και φοροαπαλλαγές στη Γερμανία μέχρι το 2000. Μπορούσε να εμφανιζόταν μια εταιρεία και να έλεγε «δώσαμε για δημόσιες σχέσεις το 8% του τζίρου μας», ενώ στην πραγματικότητα ήταν για να προωθηθούν κάποιες δουλειές και δεν μπορούσε κανείς να τους ζητήσει τις ευθύνες.
      Αυτή είναι η πραγματικότητα που αντιμετωπίζουμε. Είναι μια πραγματικότητα, που λειτουργεί υπό την ανοχή των κυβερνήσεων και όχι μόνο, αλλά και λοιπών που ψήφισαν και στήριξαν τέτοιους νόμους. Είναι και μια πρακτική, που την ήξεραν οι εταιρίες τύπου «SIEMENS» και γνώριζαν ότι προκειμένου να προωθήσουν όλα αυτά τα συμφέροντά τους, έπρεπε να λαδώνουν κόσμο.
      Εμείς θα επιμείνουμε σ’ αυτό. Όταν υπάρχει ένα τέτοιο νομοθετικό πλαίσιο, δεν μπορείτε να μας πείσετε ότι δεν καλύφθηκαν κλέφτες. Αυτή είναι η πραγματικότητα. Ήταν ένα νομοθετικό πλαίσιο –και είναι ακόμα σε ισχύ- με το οποίο, με μαθηματική ακρίβεια, σκάνδαλα για τα οποία συζητούμε τώρα, θα μπούνε στο αρχείο. Και αν τυχόν βρεθούμε μπροστά σε πρόωρες εκλογές, καταλαβαίνετε τι σημαίνει αυτό το πράγμα.
      Το σκάνδαλο της «SIEMENS» αποδεικνύει για μια ακόμα φορά τη σήψη που έχει επέλθει πλέον στον ελληνικό πολιτικό βίο. Και είναι πάρα πολύ λυπηρό. Και πραγματικά το σκάνδαλο «SIEMENS», πιστεύω ότι θα μας απασχολήσει για πολύ καιρό για έναν και μοναδικό λόγο, γιατί έχει επιληφθεί η γερμανική Δικαιοσύνη. Και από τη στιγμή που έχει επιληφθεί η γερμανική δικαιοσύνη και η «SIEMENS» έχει πρόθεση να βγουν όλα στην επιφάνεια, διότι σε μεγάλο βαθμό παίζει την επιβίωσή της, μπορούμε να διατηρούμε ελπίδες ότι κάτι θα γίνει.
      Τι προκύπτει από τις μέχρι στιγμής καταθέσεις; Από τις μέχρι στιγμής καταθέσεις προκύπτει ότι στην Ελλάδα έρρεαν –έτσι ακριβώς λέει ο Ζίγκασεκ, ο Γερμανός- μεγάλα ποσά, ακόμα και σε επίπεδο εκατομμυρίων. Απ’ ό,τι φαίνεται μάλιστα από τη μέχρι στιγμής διερεύνηση, οι περισσότερες μίζες απ’ όλες τις χώρες που εμπλέκονται, δόθηκαν στην Ελλάδα. Πρόκειται δηλαδή για μια ακόμα παγκόσμια πρωτιά της Ελλάδας. Και σ’ αυτό το σκάνδαλο, κατάφερε να πάρει τις περισσότερες μίζες.
      Σημειωτέον, αναφέρεται και εμπλοκή του Ο.Τ.Ε. και όχι μόνον πολιτικών προσώπων, αλλά και προσώπων που βρίσκονται στον Ο.Τ.Ε. και έχει απειλήσει με μηνύσεις και αγωγές ο Ο.Τ.Ε.. Το μεγάλο ερώτημα που γεννάται σ’ εμάς, το Λαϊκό Ορθόδοξο Συναγερμό, είναι για ποιό λόγο μέχρι σήμερα που έχει ανακύψει αυτό το σκάνδαλο και εδώ και ένα έτος το διερευνά η γερμανική δικαιοσύνη, η «SIEMENS» παραμένει ο βασικός προμηθευτής του Ο.Τ.Ε.. Θέλετε πραγματικά να κάνετε διαλεύκανση της υπόθεσης; Καλέστε τη «SIEMENS» να την αποκλείσετε από όλους τους διαγωνισμούς και να πείτε: «Ή θα βγείτε να τα πείτε όλα, τι έχει γίνει, ή διαφορετικά δεν θα μετέχετε σε κανένα διαγωνισμό». Αυτήν τη στιγμή που συζητάμε, μπορεί η «SIEMENS» να παίρνει δουλειές από το ελληνικό δημόσιο. Και μόλις θα βγουν αυτά στις εφημερίδες, θα προσπαθήσουμε να πείσουμε τον κόσμο ότι όλα αυτά δεν γίνονται με την ανοχή του Κοινοβουλίου. 
      Είναι πολύ μεγάλο λάθος η έρευνα, τουλάχιστον στα θέματα των ελληνικών πραγμάτων και σε θέματα ακόμα και πολιτικών ευθυνών, να περιοριστεί στο C4I. Αναφέρονται σε καταθέσεις από την Τράπεζα «DRESNER» στη Ζυρίχη και στην Αυστρία από το 2001 μέχρι το 2005, που είναι καταθέσεις περίπου 10-15.000.000 ευρώ ετησίως και υπάρχουν και τριάντα εννιά συναλλαγές, οι οποίες καταδεικνύουν, αν μη τι άλλο, ότι αυτή η κατάσταση, αυτή η πρακτική υπήρχε. Αν αναλογιστούμε και το γεγονός ότι μέσω εμβασμάτων άρχισε να γίνεται η πρακτική, μόλις ο γερμανικός νόμος απαγόρευσε τη δυνατότητα εμφανώς να δικαιολογούνται ποσά που δίνονται για την προώθηση δημοσίων σχέσεων, μπορούμε να φανταστούμε τι γινόταν και στη δεκαετία του ’90. Αυτές είναι οι πραγματικότητες που τις ξέρει ο ελληνικός λαός και τις συζητάει ο ελληνικός λαός. Όπου και να βγούμε τώρα και να κάνουμε μια κουβέντα, ξέρουν ότι το ελληνικό δημόσιο λειτουργεί με μίζα. Τι θέλουν να μας πουν οι γερμανικές δικαστικές αρχές; Ή τι πρέπει να περιμένουμε για να κάνουμε εξεταστική επιτροπή; Να έρθει η Γερμανία να μας πει: «Ο τάδε, ο τάδε, ο τάδε και ο τάδε πήραν τα χρήματα»; Και ποιος θα είναι ο ρόλος της εξεταστικής επιτροπής, εάν φτάσει η Γερμανία να μας πει ποιοί τα πήραν; 
      Και για να ξεκαθαρίσουμε κάτι, είναι θέμα ποινικών ευθυνών, είναι θέμα και πολιτικών ευθυνών όμως. Η εξεταστική επιτροπή μπορεί να αναζητήσει ποινικές ευθύνες και πρέπει να τις αναζητήσει εάν προκύψουν, αλλά παράλληλα θα γίνει και μια έρευνα στο θέμα των πολιτικών ευθυνών. Σας αναφέρω συγκεκριμένα: Βάσει αυτού του νόμου, δεν μπορεί να αναζητηθούν ποινικές ευθύνες για τους Υπουργούς του 2000. Δεν μπορούν να αναζητηθούν, αφού έχει εξαλειφθεί το αξιόποινο. Αυτό σημαίνει ότι δεν πρέπει να κάνουμε εξεταστική επιτροπή, για να δούμε εάν τυχόν υπάρχουν Έλληνες Υπουργοί, που πήραν μίζες το 2000, το 2001, το 2002 και το 2003; Τι πρέπει να περιμένουμε; Και με συγχωρείτε, κύριε Υπουργέ, εσείς δεν κάνατε εξεταστική επιτροπή για τους εξοπλισμούς; Δεν θέλατε να κάνετε εξεταστική επιτροπή για το Χρηματιστήριο; Για τους εξοπλισμούς, όμως, δεν υπήρχε παράλληλα δικαστική διερεύνηση; Πού εμπόδισε το έργο της δικαιοσύνης; Είναι ένα σκεπτικό που αδυνατούμε να το κατανοήσουμε. 
      Εμείς, βέβαια, δεν πιστεύουμε ότι η εξεταστική επιτροπή θα λύσει όλα τα προβλήματα, διότι συνήθως όποιος δει και την εξεταστική επιτροπή για τους εξοπλισμούς, δεν θα καταλάβει τίποτα. Θα διαβάσει ότι το κάθε κόμμα έβγαλε τα δικά του πορίσματα. Όμως, υπάρχει η δυνατότητα να εκτεθούν κάποιοι άνθρωποι, τουλάχιστον στον δημόσιο βίο να δούμε τι ακριβώς έγινε. Αυτό πώς θα γίνει; Με το απόρρητο της δικαιοσύνης; Με τις υποκλοπές που μπήκαν στο αρχείο; Όλα τα σκάνδαλα στην Ελλάδα, διά μαγείας, ή παραγράφονται ή εξαλείφονται λόγω αυτού εδώ του νόμου περί ευθύνης Υπουργών ή μπαίνουν στο αρχείο και οι εξεταστικές επιτροπές δεν φτάνουν πουθενά. Εάν πραγματικά υπάρχει πρόθεση να «καθαρίσει ο τόπος», όπως λέγεται, θα πρέπει να υπάρχει και ειλικρινής διάθεση. Ξεκινήστε, μπλοκάρετε οποιαδήποτε συμμετοχή της «SIEMENS» υπάρχει παντού. Και πιστέψτε με, επειδή η «SIEMENS» αυτήν τη στιγμή θέλει να σωθεί, εάν τις μπλοκάρετε, θα βγουν και θα ακουστούν όλα τα ονόματα. Κάντε εξεταστική επιτροπή.
      (Στο σημείο αυτό την Προεδρική Έδρα καταλαμβάνει ο Πρόεδρος της Βουλής κ. ΔΗΜΗΤΡΙΟΣ ΣΙΟΥΦΑΣ) 
      Βέβαια, το ΠΑ.ΣΟ.Κ. έρχεται να ζητήσει εξεταστική επιτροπή, σε μεγάλο βαθμό και εκ του ασφαλούς, διότι ξέρουν πως ό,τι ποινικές ευθύνες, και να προκύψουν, θα μπουν στο αρχείο λόγω παραγραφών. Αυτήν τη στιγμή, μας δημιουργείται μια περίεργη εντύπωση: δύο κόμματα που εμπλέκονται εμφανώς στο σκάνδαλο «SIEMENS», εκτός εάν τελικά όλες οι δικαστικές αρχές τρελάθηκαν ανά τον πλανήτη και ειδικά στη Γερμανία και θέλουν να δημιουργήσουν πρόβλημα στην Κυβέρνησή σας, στη Νέα Δημοκρατία ή στο ΠΑ.ΣΟ.Κ.. 
      Και ερχόμαστε εδώ να συζητήσουμε τα αυτονόητα. Δηλαδή, δεν θα εξετάσει η Βουλή όλα αυτά τα θέματα; Θα περιμένουμε τη γερμανική δικαιοσύνη; Ή θα περιμένουμε τους μήνες που χρειάστηκαν, για να γίνει η μετάφραση; Πού πρέπει να φθάσουμε;
      Ειδικώς για το C4I, θα πρέπει να γίνει μια πολύ μεγάλη έρευνα. Κατ’ αρχάς πέρασε από το Υπουργείο Δημοσίας Τάξεως στο Υπουργείο Εθνικής Αμύνης. Ξέρετε, το Υπουργείο Εθνικής Αμύνης, το οποίο λέγεται ότι τύποις είχε την αρμοδιότητα -στην πραγματικότητα όλα τα έκανε το Υπουργείο Δημοσίας Τάξεως- έχει ένα μεγάλο πλεονέκτημα. Τους άδηλους πόρους, τα άδηλα κονδύλια. Στο Υπουργείο Δημοσίας Τάξεως, δεν υπάρχουν αυτά. Πέρασε, λοιπόν, με απόφαση του ΚΥ.Σ.Ε.Α. στο Υπουργείο Εθνικής Άμυνας.
      Παράλληλα, δημιουργήθηκε πάρα πολύ μεγάλο θέμα, διότι βλέπουμε αλληλοσύγκρουση Υπουργών, οι οποίοι διετέλεσαν και αυτόν τον καιρό. Και εγώ καταλαβαίνω αυτούς τους Υπουργούς, όπου ορισμένοι από αυτούς, που έχουν ξεκάθαρη θέση και ορισμένοι από αυτούς, που δεν έχουν ευθύνες, αυτήν τη στιγμή βρίσκονται στην ίδια μοίρα με ορισμένους, που ενδεχομένως έκαναν κατάχρηση του δημοσίου χρήματος. Και απορώ: Αυτοί οι Υπουργοί, που ξέρουν ότι δεν έχουν καμμία ευθύνη, για ποιο λόγο δεν θέλουν την εξεταστική επιτροπή; Δεν μπορώ να το καταλάβω.
      Άκουσα τον κ. Μαρκογιαννάκη με μεγάλη προσοχή πιο πριν. Μας έδειξε το φύλλο της εφημερίδας και λέει, σύζυγος Υφυπουργού και πραγματικά τον φέρνει σε μια δύσκολη θέση. Πώς θα καταφέρετε, όμως, κύριε Μαρκογιαννάκη, να αντιμετωπίσετε αυτήν την κατάσταση, περιμένοντας τη γερμανική δικαιοσύνη, η οποία για λόγους σκοπιμότητας, μπορεί να μη φθάσει σε ονόματα; Γιατί η γερμανική δικαιοσύνη, θα καλύψει μόνο το θέμα που την ενδιαφέρει για τη «SIEMENS». Δεν θα καλύψει ενδεχομένως άλλα θέματα που άπτονται του δικού μας ελέγχου. Ή μήπως περιμένετε αυτήν την περίφημη δικαστική συνδρομή και τέλος πάντων να καταφέρουν να συνεννοηθούν οι ελληνικές με τις γερμανικές αρχές και να φθάσουμε σ’ ένα αποτέλεσμα;
      Πραγματικά είναι πάρα πολύ λυπηρό, που όπως διαβάσαμε και σε δημοσιεύματα, κύριε Υπουργέ, στη Νιγηρία αυτήν τη στιγμή ασκήθηκε…..
      (Θόρυβος στην Αίθουσα)
      ΠΡΟΕΔΡΟΣ (Δημήτριος Σιούφας):    Σας παρακαλώ, κύριοι συνάδελφοι.
      ΑΘΑΝΑΣΙΟΣ ΠΛΕΥΡΗΣ: Αυτήν τη στιγμή, κύριοι συνάδελφοι, στη  Νιγηρία ασκήθηκε ποινική δίωξη σε επτά Υπουργούς και πραγματικά είναι πολύ λυπηρό, όταν λέμε πολλές φορές και μέσα σ’ αυτήν την Αίθουσα, έχουμε γίνει Ουγκάντα, ή έχουμε γίνει Αφρική. Η Νιγηρία είχε την ευθιξία και άσκησε ποινικές διώξεις σε επτά Υπουργούς. Εδώ πέρα, ξέρετε ποιο θα είναι το αποτέλεσμα; Στη Γερμανία να δικαστούν άνθρωποι και να μπουν φυλακή, επειδή έδιναν τις μίζες και στην Ελλάδα να μη μπει κανένας φυλακή. Όλα τα αδικήματα να έχουν μπει στην παραγραφή, βάσει του ν. 3126/2003, γιατί όλα θα παραγραφούν και κάποιοι στη Γερμανία θα κάνουν δέκα και δεκαπέντε χρόνια φυλακή και εδώ πέρα στην Ελλάδα, άνθρωποι που ενδεχομένως πήραν χρήματα, θα συνεχίσουν να εκλέγονται, θα συνεχίσουν να έχουν κυβερνητικές θέσεις και θα συνεχίσουν να ελέγχουν τις τύχες αυτού του τόπου. Και το μεγάλο ερώτημα, είναι, πότε θα αποφασίσετε ειδικά τα δύο μεγάλα κόμματα που κυβερνήσατε αυτόν εδώ τον τόπο -και λόγω και της πλειοψηφίας έχετε πραγματικά τη δύναμη να το επιβάλλετε, αν θέλετε- να καθαρίσετε τον τόπο; Πώς θα καθαρίσει αυτός ο τόπος; Κάθε μέρα ξυπνάμε και βλέπουμε ένα καινούργιο σκάνδαλο. Δεν ξέρουμε τι μας ξημερώνει αύριο. Και ξέρετε τι γίνεται; Όσοι μετέχουν στον πολιτικό βίο, πραγματικά γίνονται έρμαιο όλης αυτής της κατάστασης, έχοντας και δεν έχοντας ευθύνη.
       Η πραγματικότητα είναι ότι με νόμους του ΠΑ.ΣΟ.Κ. και με νόμους της Νέας Δημοκρατίας, καλύψατε αυτούς που έφαγαν χρήματα του ελληνικού λαού. Υπάρχουν αυτήν τη στιγμή σκάνδαλα, τα οποία, όχι μόνο κυβερνήσεις θα είχαν ρίξει, αλλά θα είχαν εξαφανίσει κόμματα, όπως το Χρηματιστήριο, τα ομόλογα, οι εξοπλισμοί και τώρα το σκάνδαλο «SIEMENS» και εδώ πέρα στο ελληνικό κοινοβούλιο συζητάμε, εάν θα κάνουμε εξεταστική επιτροπή, ή δεν θα κάνουμε εξεταστική επιτροπή.
      Επειδή δεν μπορούμε να παραδειγματιστούμε από τις Η.Π.Α., τη Γερμανία, τη Γαλλία, την Αγγλία, ας παραδειγματιστούμε από τη Νιγηρία, στο επίπεδο που έχετε φέρει το ελληνικό κράτος. Η Νιγηρία άσκησε ποινικές διώξεις σε Υπουργούς.
      Επειδή, λοιπόν, εάν δεν παραδειγματιστούμε από τη Νιγηρία, θα έχει δικαίωμα η Αφρική να λέει «Ελλάδα καταντήσαμε»… 
      (Χειροκροτήματα από την πτέρυγα του Λαϊκού Ορθόδοξου Συναγερμού)
      …τουλάχιστον παραδειγματιστείτε από τη Νιγηρία. Κάντε εξεταστική επιτροπή και επιτέλους, πάρτε απόφαση να καθαρίσει ο τόπος. Έχετε κουράσει τις νέες γενιές των 700 ευρώ, έχετε κουράσει όλο τον κόσμο, που βλέπει καθημερινά σκάνδαλα και εμείς εδώ πέρα είμαστε στη γυάλα του Κοινοβουλίου, που συζητάμε και τα βρίσκουμε όλα ρόδινα. Δεν είναι, όμως, όλα ρόδινα. Πάρτε το παράδειγμα της Νιγηρίας και ασκείστε διώξεις, κάντε εξεταστική επιτροπή. 
      ΠΡΟΕΔΡΟΣ (Δημήτριος Σιούφας): Ολοκληρώστε, κύριε συνάδελφε. 
      ΑΘΑΝΑΣΙΟΣ ΠΛΕΥΡΗΣ: Αμέσως, κύριε Πρόεδρε.
      Επειδή όλα αυτά δυστυχώς δεν θα γίνουν, δείξτε, τουλάχιστον, την πρόθεσή σας σ’ αυτόν τον νόμο περί ευθύνης Υπουργών και πάψτε να καλύπτετε αυτούς που κλέβουν τον ελληνικό λαό.
      (Χειροκροτήματα από την πτέρυγα του Λαϊκού Ορθόδοξου Συναγερμού)
      ΠΡΟΕΔΡΟΣ (Δημήτριος Σιούφας): Το λόγο έχει ο Πρόεδρος του Πανελληνίου Σοσιαλιστικού Κινήματος και Αρχηγός της Αξιωματικής Αντιπολίτευσης κ. Γιώργος Παπανδρέου.
      Κύριε Πρόεδρε, πόσο χρόνο θέλετε;
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Θα χρειαστώ τουλάχιστον είκοσι λεπτά, κύριε Πρόεδρε.
      ΠΡΟΕΔΡΟΣ (Δημήτριος Σιούφας): Ορίστε, κύριε Πρόεδρε, έχετε το λόγο.
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Κυρίες και κύριοι συνάδελφοι, θα ήθελα και εγώ να ξεκινήσω την ομιλία μου με δυο λόγια για τον Παναγιώτη Κοσιώνη. Θέλω και εγώ να εκφράσω τη θλίψη μου. Ήταν ένας φίλος και συνάδελφος από την Αχαΐα, που είχαμε θητεύσει μάλιστα και την ίδια περίοδο στην Αχαΐα, ως Βουλευτές. Ήταν ένας ευπατρίδης που έδωσε αγώνες, βεβαίως πάντα με ήπιο τρόπο, που ήθελε να προσφέρει στον τόπο του. Εκφράζω τα συλλυπητήριά μου στην οικογένειά του, στους δικούς του ανθρώπους και βεβαίως, στους συντρόφους του στο Κομμουνιστικό Κόμμα.
      Κυρίες και κύριοι συνάδελφοι, το τελευταίο δίμηνο, η χώρα βιώνει μια σοβαρή κρίση του συστήματος διακυβέρνησης. Κρίση θεσμών, κρίση δημοκρατίας, κρίση αξιών. Παρ’ ότι η Νέα Δημοκρατία είναι στην αρχή της δεύτερης θητείας της, αφήνει πίσω της μια τραγική παρακαταθήκη στην πολιτική ζωή του τόπου. Υπονόμευσε κάθε ηθικό έρεισμα που είχε ως παράταξη. 
      Η Νέα Δημοκρατία και ο Πρωθυπουργός, μας λένε ότι ανακαλύπτουν και αποκαλύπτουν τα σκάνδαλα. Αλλιώς, όμως, έχει η αλήθεια. Η Νέα Δημοκρατία είναι η παράταξη, που παράγει και συγκαλύπτει σκάνδαλα.
      Πρώτα από όλα, η διαφθορά που έχει αποκαλυφθεί επί της εποχής της Νέας Δημοκρατίας, έχει αποκαλυφθεί από τρίτα πρόσωπα, από εφημερίδες, από ενημέρωση προς κάποιο δημοσιογράφο ή από κάποια ξένη αρχή. Μόνο όταν αποκαλύπτονται η Νέα Δημοκρατία αντιδρά, με περίτεχνους τρόπους προσπάθειας συγκάλυψης της αλήθειας.
      Δεύτερον, οι περιπτώσεις διαφθοράς, δεν αφορούν κάποιο άσχετο με τη Νέα Δημοκρατία πρόσωπο, αλλά κεντρικά πρόσωπα της Κυβέρνησης της Νέας Δημοκρατίας και του στενού πρωθυπουργικού περιβάλλοντος.
      Τρίτον, οι υποθέσεις που έχουν δει το φως της δημοσιότητας, δεν είναι μεμονωμένες περιπτώσεις. Αποτελούν φυσική απόρροια των δικών σας πολιτικών επιλογών. 
      Και το διευκρινίζω. Όταν αποφασίζετε να στελεχώσετε τη Δημόσια Διοίκηση με μη αξιοκρατικά κριτήρια, είναι απολύτως φυσικό, αυτό να οδηγεί στην διαφθορά. Όταν αποφασίζετε να υπονομεύσετε το αξιοκρατικό σύστημα των προσλήψεων με σύστημα κομματικής επιλογής, δηλαδή αυθαίρετης, αδιαφανούς επιλογής προσώπων, είναι απολύτως φυσικό, αυτή η ανεξέλεγκτη εξουσία, να αξιοποιείται από στελέχη σας με τρόπο απαράδεκτο. Δεν ζητείται απλώς η παράδοση στη Νέα Δημοκρατία της συνείδησης του υποψηφίου να προσληφθεί, αλλά αναζητούνται ενίοτε χρηματικές ή άλλες ανταμοιβές σε είδος. Αποτελεί αυτή η πρακτική και η αντίληψη ένα αίσχος για τη χώρα μας, που πληγώνει το νέο και διαπαιδαγωγεί μια ολόκληρη γενιά στη διαφθορά. 
      Όταν αποφασίζετε εσείς, να στελεχώσετε βασικά ασφαλιστικά ταμεία σας με πρώην ταμίες του κόμματός σας, που θα διαχειρίζονται τα αποθεματικά τους, όταν βάζετε τους λεγόμενους «κολλητούς» σε ανεξάρτητες αρχές, όπως στην Επιτροπή Ανταγωνισμού, όταν σ’ όλη τη Δημόσια Διοίκηση βάζετε αρεστούς αντί για άξιους, όταν στα Σώματα Ασφαλείας υπηρετούν με γνώμονα το κομματικό συμφέρον και όχι το συμφέρον του δημοσίου, δεν δημιουργείτε μόνο υποψίες, αλλά προωθείτε την αντίληψη του κράτους-λάφυρο και, τελικά, την ίδια την διαφθορά.
      Τέταρτον, όλες οι υποθέσεις, αντίθετα με όσα λέει ο Πρωθυπουργός, όταν λέει «όλα στο φως», πηγαίνουν όλα στο αρχείο. 
      Και πέμπτον, για να συγκαλύψετε τη διαφθορά, για να αποσείσετε βαρύτατες πολιτικές και ποινικές ευθύνες, επειδή αφορούν στελέχη σας και την Κυβέρνηση σας, γίνεστε μέρος του προβλήματος και όχι μέρος της λύσης. Γίνεστε όμηρος ενός συστήματος συνεργατών, ενόχων, που τελικά λειτουργούν ως εκβιαστές σας. Αυτό σας οδηγεί, νομοτελειακά, να προσπαθείτε όλο και περισσότερο, να χειραγωγείτε τους θεσμούς της δικαιοσύνης, των μέσων ενημέρωσης, των κρατικών λειτουργών, των πολιτικών σας συνεργατών. Και έχει άμεσες πολιτικές και οικονομικές επιπτώσεις στον μέσο Έλληνα. Υπονομεύονται τα ασφαλιστικά του δικαιώματα, ακριβαίνει η ζωή του, χωρίς την προστασία από την κερδοσκοπία, υπονομεύονται οι δημόσιες υπηρεσίες, σπαταλώνται τεράστια ποσά χωρίς έλεγχο, χωρίς αναπτυξιακούς στόχους, αλλά με πελατειακή στόχευση. Και, βεβαίως, αντί να κατοχυρώνονται δικαιώματα του πολίτη, κατοχυρώνονται προνόμια των ισχυρών και των «ημετέρων».
      Και όπως πολύ σωστά επεσήμανε ο Πρόεδρος της Δημοκρατίας πρόσφατα, με τη διαφθορά εγκαθιδρύεται το δίκαιο του ισχυρού και όχι η ισχύς του δικαίου. Είστε η παράταξη, που εγκαθιδρύει το δίκαιο του ισχυρού και όχι τα δικαιώματα των πολιτών. Αυτή είναι και η μεγάλη μας πολιτική διαφορά.
      (Χειροκροτήματα από την πτέρυγα του ΠΑ.ΣΟ.Κ.)
      Η πρόταση του ΠΑ.ΣΟ.Κ. για τη σύσταση εξεταστικής επιτροπής της Βουλής, που θα ερευνήσει το σκάνδαλο «SIEMENS», δεν είναι μια μεμονωμένη πρόταση. Δεν είναι μια πρόταση στενού μικροκομματικού συμφέροντος. Εντάσσεται σε μια σειρά πρωτοβουλιών, που έχω και έχουμε αναλάβει. Στόχος μου, στόχος μας, είναι η υπεράσπιση της διαφάνειας, η πάταξη της διαφθοράς και η διαμόρφωση ενός εθνικού σχεδίου εξόδου από την κρίση που ζει ο τόπος. Μάλιστα πρόσφατα, επισκέφθηκα τον Πρόεδρο της Δημοκρατίας. Του κατέθεσα τις προτάσεις μας. 
      Σας πρότεινα πριν από λίγο καιρό, συγκεκριμένες αλλαγές και στον τρόπο που λειτουργεί η διακυβέρνηση με τη διαφάνεια, με τον έλεγχο της Βουλής, αλλά επίσης και αλλαγές στο πολιτικό σύστημα, με την ενίσχυση της αντιπροσωπευτικότητας, για να ξεπεραστεί η απαξίωση, που ζούμε σήμερα, της πολιτικής ζωής, της πολιτικής και των πολιτικών. Σας καλώ και σήμερα, να πάρουμε από κοινού πρωτοβουλίες, για να εξαλειφθεί η αίσθηση που έχουν οι πολίτες ότι, στο πολιτικό σύστημα βασιλεύει η συναλλαγή και η συνενοχή. 
      Σ’ ό,τι αφορά στη «SIEMENS», δεν μπορούμε να παραμείνουμε απαθείς. Δεν μπορούμε να παραμείνουμε αδρανείς, όταν η Ελλάδα και το ελληνικό πολιτικό σύστημα, εμφανίζεται να εμπλέκεται σ’ ένα από τα μεγαλύτερα παγκόσμια σκάνδαλα μιας πολυεθνικής εταιρείας. Δεν μπορούμε να αδρανούμε, όταν η γερμανική δικαιοσύνη ερευνά για ροή μαύρου πολιτικού χρήματος από τη «SIEMENS» προς τη χώρα μας, στην περίοδο από το 1990 μέχρι το 2007. 
      Γι’ αυτό απευθυνόμαστε σήμερα στη Βουλή και προτείνουμε τη σύσταση εξεταστικής των πραγμάτων επιτροπής για το περιβόητο πια σκάνδαλο «SIEMENS». Και από χθες, κύριοι συνάδελφοι, έχουμε τρεις χαρακτηριστικές εξελίξεις στην υπόθεση «SIEMENS». Η πρώτη εξέλιξη, αφορά τις δηλώσεις του Γραμματέα της Νέας Δημοκρατίας του κ. Ζαγορίτη, σύμφωνα με τις οποίες, θα γίνει εξεταστική επιτροπή όταν υπάρχουν χειροπιαστά στοιχεία. Η δεύτερη αφορά στις πληροφορίες του Τύπου, που λένε ότι οι Γερμανοί και Ελβετοί δικαστές, δείχνουν βεβαίως απρόθυμοι να συνδράμουν, καθώς στην Ελλάδα δεν έχουν ασκηθεί διώξεις. Η τρίτη, ήρθε σήμερα, με την ανακοίνωση των ενεργειών του Υπουργείου Δικαιοσύνης, που στην ουσία είναι το χρονικό του γραφειοκρατικού λαβυρίνθου, που περιέπλεξε την υπόθεση η Κυβέρνηση, περιμένοντας εξελίξεις. 
      Πρόκειται για αμυντικές ενοχικές κινήσεις αντιπερισπασμού και κωλυσιεργίας. 
      Και εδώ γεννώνται πολλά ερωτήματα. Και αυτό, γιατί η γερμανική μητρική εταιρεία «SIEMENS» έχει ήδη παραδεχθεί, στο ανώτερο επίπεδο, ότι διέπραξε εγκληματικές πράξεις εναντίον του ελληνικού κράτους, συνεργαζόμενη με επίορκους Έλληνες κρατικούς λειτουργούς. 
      Ας δούμε τι έπρεπε να κάνετε ως Κυβέρνηση. Δύο πράγματα. Πρώτον, να στραφείτε νομικά ταυτόχρονα εναντίον της γερμανικής μητρικής εταιρείας «SIEMENS» και εναντίον του ελληνικού παραρτήματος διεκδικώντας αστικές αποζημιώσεις. 
      Δεύτερον, έπρεπε να κινήσετε άμεσα όλες εκείνες τις νομικές διαδικασίες, ώστε οι φυσικοί αυτουργοί, Έλληνες και αλλοδαποί, να συλληφθούν και να δώσουν λόγο στην ελληνική δικαιοσύνη. 
      Τι κάνατε, αντί να κάνετε αυτά τα απλά; Κωλυσιεργήσατε αρκετούς μήνες, μέχρι να απαντήσετε στο αίτημα της γερμανικής δικαιοσύνης για δικαστική συνδρομή στη διερεύνηση του σκανδάλου. Δεν ζητήσατε δικαστική ή άλλου είδους διακρατική συνδρομή από τις αμερικανικές αρχές, που πρώτες απεκάλυψαν το σκάνδαλο. Συνεχίσατε να αφήνετε τη «SIEMENS» ασύδοτη, να νέμεται τις κρατικές προμήθειες. 
      Διατηρήσατε στη θέση του τον Πρόεδρο και Διευθύνοντα Σύμβουλο του Ο.Τ.Ε., ο οποίος από το καλοκαίρι του 2007, διώκεται για απιστία σε βαθμό κακουργήματος, για χαριστική σύμβαση με την εταιρεία «SIEMENS». Παρακολουθείτε απαθείς, τη δικαστική διερεύνηση να κινείται με τους πιο αργούς ρυθμούς, αφού μάλλον, ακόμα και σήμερα, δεν έχει κάνει το αυτονόητο, δεν έχει ανοίξει τους τραπεζικούς λογαριασμούς των ελεγχόμενων, στη διακίνηση του μαύρου χρήματος, Ελλήνων υπηκόων. 
      Το πιο εξειδικευμένο και αρμόδιο όργανο της ελληνικής πολιτείας για τη διακίνηση μαύρου χρήματος, το Σ.Δ.Ο.Ε., δεν έχει εμπλακεί ακόμα στις έρευνες για τη ροή του μαύρου χρήματος, από το εξωτερικό προς την Ελλάδα και με αποδέκτες Έλληνες υπηκόους. 
      Αφήσατε τη μητρική γερμανική εταιρεία «SIEMENS», αλλά και το ελληνικό παράρτημα, να διοργανώνουν όλη αυτήν την περίοδο, την άμυνά τους, απέναντι στις οποιεσδήποτε μελλοντικές αξιώσεις θα έχει το ελληνικό κράτος. Δεν στραφήκατε, ως οφείλατε και είχατε καθήκον, εναντίον της γερμανικής μητρικής εταιρείας «SIEMENS», η οποία, όπως είπα, έχει αποδεχθεί ότι διέπραξε, με τη συνεργασία επίορκων Ελλήνων κρατικών λειτουργών, εγκληματικές πράξεις εναντίον του ελληνικού κράτους. 
      Όλη αυτή η τακτική είναι και ύποπτη και απαράδεκτη και προσβλητική για το κύρος της χώρας μας. Γι’ αυτό και η πρότασή μας, είναι μια πράξη υπεράσπισης της τιμής της πολιτικής, πέρα από μικροπολιτικές και τακτικισμούς. Κυρίως είναι μια πράξη υπεράσπισης της τιμής της χώρας, μια πρωτοβουλία ευθύνης και αλήθειας. 
      Πρέπει, επιτέλους, να μην πληγώνεται η Ελλάδα, η Ελλάδα που καταγράφεται στον κόσμο πια, ως μια από τις πιο μεγάλες χώρες παραγωγής διαφθοράς. Πρέπει επιτέλους αυτό να τελειώσει και αυτή η πρότασή μας συμβάλλει προς αυτήν την κατεύθυνση. 
      (Χειροκροτήματα από την πτέρυγα του ΠΑ.ΣΟ.Κ.)
       Δεν έχουμε καμμία μικροκομματική στόχευση, καμμία πρόθεση να μετατρέψουμε την έρευνα σε επιχείρηση φθοράς ή δολιοφθοράς του αντιπάλου. Αυτού του είδους η αδιέξοδη αντιδικία, φθείρει τους πάντες και οδηγεί, τελικά, στην ίδια τη συγκάλυψη. 
      Η πρόθεσή μας και η απόφασή μας είναι μια και απλή: Όλα στο φως. Όλα στο φως, από την αρχή μέχρι το τέλος…
      (Χειροκροτήματα από την πτέρυγα του ΠΑ.ΣΟ.Κ.)
       …δηλαδή μέχρι την παραλαβή και την οριστική διευθέτηση των επίμαχων έργων από την Κυβέρνηση της Νέας Δημοκρατίας. 
      Όλα στο φως, λοιπόν, γιατί άλλη λύση για τον τόπο δεν υπάρχει και οφείλετε αυτό να το καταλάβετε, κύριοι συνάδελφοι της Νέας Δημοκρατίας!
      Και να προτείνω και κάτι ακόμη. Αν, πραγματικά, θέλει η Κυβέρνηση να ξεκαθαρίσει η υπόθεση «SIEMENS» το γρηγορότερο, μπορεί να διαμηνύσει στη «SIEMENS», ότι η συνδρομή της στη διαλεύκανση των σκανδάλων, θα σταθμιστεί θετικά –εφόσον είναι ουσιαστική- από την ελληνική πολιτεία, αλλιώς θα σταθμιστεί αρνητικά από την ελληνική πολιτεία, δηλαδή θα έχει επιπτώσεις, σ’ ό,τι αφορά και τις προμήθειες που παίρνει το ελληνικό κράτος από αυτήν την εταιρεία.
      Θέλω επίσης να καταστήσω απολύτως σαφές ότι εμείς, το ΠΑ.ΣΟ.Κ., δεν έχουμε καμμία ανοχή στη διαφθορά. Η θέση μας είναι ξεκάθαρη.
      (Χειροκροτήματα από την πτέρυγα του ΠΑ.ΣΟ.Κ.)
       Ζητάμε να ερευνηθεί η υπόθεση και στο πλαίσιο των αρμοδιοτήτων του ελληνικού Κοινοβουλίου, παράλληλα με τις έρευνες της ελληνικής δικαιοσύνης. Μόνο σας καταφύγιο –ακούμε εδώ και τέσσερα χρόνια- νομίζετε ότι είναι το παρελθόν του ΠΑ.ΣΟ.Κ. και σ’ αυτό έρχεστε και επανέρχεστε. Θεωρείτε ότι έτσι θα κερδίζετε εσαεί. Αρκετά, κύριοι συνάδελφοι της Νέας Δημοκρατίας. Εμείς και εγώ προσωπικά, είμαι και είμαστε υπερήφανοι για το έργο του Πανελλήνιου Σοσιαλιστικού Κινήματος, αλλά και δεν δίνουμε μάχες, αψιμαχίες με το παρελθόν!
      (Χειροκροτήματα από την πτέρυγα του ΠΑ.ΣΟ.Κ.)
       Εσείς θέλετε να κρατήσετε το ΠΑ.ΣΟ.Κ. στο παρελθόν, όπως και άλλα κόμματα που μιλούν για δικομματισμό, διότι φοβάστε να αναμετρηθείτε με το ΠΑ.ΣΟ.Κ. στο παρόν, στο σήμερα! 
      (Χειροκροτήματα από την πτέρυγα του ΠΑ.ΣΟ.Κ.)
       Και σας υπενθυμίζω: Σε όλη τη διάρκεια της δικής μου θητείας, ως Αρχηγός του ΠΑ.ΣΟ.Κ., εδώ στη Βουλή, σας έχω επανειλημμένα ζητήσει, ό,τι έχετε, ό,τι νομίζετε ότι έχετε, στο φως, εδώ, στη Βουλή. Το θέλω πρωτίστως εγώ. Όλα στο φως. Προφανώς, εσείς δεν θέλετε το φως, διότι εσείς θέλετε να συνεχίζετε τις θολές σας κατηγορίες, διότι πίσω από τις κατηγορίες κρύβονται πολλές φορές οι πραγματικοί ένοχοι, όπως με το ζήτημα του Χρηματιστηρίου, αποκαλύφθηκε πρόσφατα η άμεση εμπλοκή στελεχών της Νέας Δημοκρατίας. Και μη μου πείτε πάλι για το θέμα του Χρηματιστηρίου, διότι επανειλημμένα σας έχω ζητήσει τη σύσταση εξεταστικής επιτροπής για το χρηματιστήριο και είστε εσείς που το αρνείστε, κύριοι της Νέας Δημοκρατίας! 
      (Χειροκροτήματα από την πτέρυγα του ΠΑ.ΣΟ.Κ.)
       Αφήστε, λοιπόν, τα φθηνά παιχνίδια, με στόχο να πλήξετε το ΠΑ.ΣΟ.Κ. και να χρησιμοποιήσετε την οποιαδήποτε υπόθεση ως εργαλείο συμψηφισμού. Στόχος σας είναι ακόμη, με τον όποιο κ. Κολιοκώστα, να προσανατολίσετε την έρευνα αποκλειστικά στην περίοδο της διακυβέρνησης του ΠΑ.ΣΟ.Κ. Έτσι δεν είναι, κύριε Υπουργέ; Αλλά αυτή είναι και η μεγάλη μας διαφορά. Εσείς θέλετε συγκάλυψη και συμψηφισμό, εμείς ζητάμε διαφάνεια, την απόλυτη διαφάνεια για όλους και για όλα χωρίς καμμία εξαίρεση. Ζητάμε να υπάρξει φως στο συγκεκριμένο αυτό σκάνδαλο, για να αποδοθούν οι πραγματικές ευθύνες.
      Ζητάμε επίσης την εξεταστική επιτροπή, για να ξεκαθαριστεί ποιοι είναι, πράγματι, υπεύθυνοι και ποιοι όχι. Δεν μπορεί συλλήβδην ούτε μία χώρα, ούτε ένα πολιτικό σύστημα, ούτε οι Ολυμπιακοί Αγώνες, ούτε μία παράταξη, να διασύρεται μέσα από τη συντήρηση της αδιαφάνειας. Εκτός αν αυτό επιδιώκει η Νέα Δημοκρατία. Αν θέλει να κρατά υπό ομηρία ολόκληρο το πολιτικό σύστημα, να εκβιάζεται ολόκληρος ο πολιτικός κόσμος. Ίσως εσείς να το έχετε συνηθίσει. Εμείς όχι, δεν το δεχόμαστε, δεν δεχόμαστε τους εκβιασμούς και την ομηρία του πολιτικού συστήματος. Εμείς, αναμετριόμαστε με τις ανάγκες της χώρας μας στο παρόν και στο μέλλον. Αυτά μας δεσμεύουν και τίποτα άλλο. 
      Η πρόταση για συγκρότηση εξεταστικής επιτροπής θα έπρεπε –και το έχω ξαναπεί- να εγκρίνεται από εκατόν είκοσι Βουλευτές, έτσι ώστε να αποτελεί δικαίωμα της Αντιπολίτευσης και να μην έχουμε το φαινόμενο ο ελεγχόμενος, δηλαδή η εξουσία, η εκάστοτε κυβέρνηση, να μπορεί να αρνηθεί τον έλεγχο, χρησιμοποιώντας την  κοινοβουλευτική της πλειοψηφία. Το λέω, αν θέλετε, και με αυτοκριτική διάθεση. Είναι και αυτή μία ουσιώδης και απολύτως αναγκαία θεσμική μεταρρύθμιση, αν πραγματικά θέλουμε τη διαφάνεια στη δημόσια ζωή, αν πραγματικά θέλουμε να σώσουμε την τιμή της πολιτικής!
      Απέναντι στη δική μας υπεύθυνη στάση, η Κυβέρνηση απαντάει και πάλι με ανεύθυνους, μικροκομματικούς λογαριασμούς πολιτικού κόστους. Αρνείται, αρνείστε τη σύσταση εξεταστικής επιτροπής. 
      Ποιος ο ισχυρισμός σας; Είναι ο ισχυρισμός που ακούμε πολλές φορές από τα χείλη του Πρωθυπουργού, ότι η σύσταση εξεταστικής επιτροπής, θα σταματήσει τις έρευνες της ελληνικής δικαιοσύνης. Αυτό είναι απλώς ένα χοντροκομμένο ψέμα. Δεν υπάρχει καμμία διάταξη στο Σύνταγμα, στον Κανονισμό της Βουλής ή στον Κώδικα Ποινικής Δικονομίας, που να προβλέπει αναστολή των ερευνών της δικαιοσύνης, αν απλώς συσταθεί εξεταστική επιτροπή.
      Στο παρελθόν, τουλάχιστον, δύο φορές συνεστήθησαν εξεταστικές επιτροπές -υπόθεση Οτσαλάν, υπόθεση στρατιωτικών εξοπλισμών- ενώ την ίδια ώρα, παράλληλα διενεργούσε έρευνα και ανάκριση η δικαιοσύνη. Η πολιτική ευθύνη διακρίνεται σαφώς από την ποινική και ο Πρωθυπουργός της χώρας το γνωρίζει. 
      Συμφωνήστε, λοιπόν, για τη σύσταση της εξεταστικής επιτροπής, χωρίς να κρύβεστε πίσω από προσχήματα και δικαιολογίες. Σταματήστε επίσης, να κρύβεστε πίσω από τη δικαιοσύνη. Μια δικαιοσύνη, που δυστυχώς, εσείς χειραγωγείτε βάναυσα. 
      (Στο σημείο αυτό κτυπάει το κουδούνι λήξεως του χρόνου ομιλίας του Αρχηγού της Αξιωματικής Αντιπολίτευσης κ. Γεωργίου Παπανδρέου)
      Θα χρειαστώ άλλα δύο-τρία λεπτά, κύριε Πρόεδρε.
      Σ’ όλες τις μεγάλες υποθέσεις των σκανδάλων, έχουμε την χειραγώγηση της δικαιοσύνης, που και αυτό έχει συγκλονίσει την κοινή γνώμη. Μια δικαιοσύνη, που τη χρησιμοποιείτε μονίμως ως «πλυντήριο» για τις πολλές σας αμαρτίες. Κι εμείς –το τονίζω και πάλι- δεν θα επιτρέψουμε, θα δώσουμε αγώνα για την μη κομματικοποίηση της δικαιοσύνης, για την ανεξαρτησία της δικαιοσύνης, ιδιαίτερα, για να μην ταυτιστούν οι άμεμπτοι και καλοί δικαστές με ενέργειες της Κυβέρνησης, που εκθέτουν την ανεξαρτησία της. Αυτόν τον αγώνα δίνουμε και σήμερα κι αυτόν τον αγώνα θα δώσουμε και αύριο ως κυβέρνηση, για να είμαστε εγγυητές της ανεξαρτησίας της δικαιοσύνης στην Ελλάδα. 
      (Χειροκροτήματα από την πτέρυγα του ΠΑ.ΣΟ.Κ. )
      Και σας υπενθυμίζω, για να μην ξεχνάτε, ότι το μεγαλύτερο σκάνδαλο της Μεταπολίτευσης, οι υποκλοπές, μια υπόθεση που αφορούσε ευθέως την εθνική ασφάλεια, τα δημοκρατικά δικαιώματα των πολιτών, τέθηκε στο αρχείο από τη δικαιοσύνη. Και σας ρωτώ -και σας περιμένουμε στη συζήτηση που έπεται για την εξεταστική επιτροπή για τις υποκλοπές, μια υπόθεση, όπου η δικαιοσύνη ολοκλήρωσε το έργο της και την έβαλε στο αρχείο- τι θα κάνετε, κύριοι της Νέας  Δημοκρατίας; Ή ξεχνάτε, επίσης, τις παράνομες απαγωγές των Πακιστανών από πράκτορες μυστικών υπηρεσιών; Ή το μεγάλο σκάνδαλο των ομολόγων, όπου ο κ. Κολιοκώστας, απορρίπτει την εξέταση των πορισμάτων του κ. Ζορμπά; Ή την υπόθεση Κλαδά, που και αυτή προτείνεται να μπει στο αρχείο; Κατά σατανική σύμπτωση, σ’ όλες τις υποθέσεις μεγάλου δημόσιου ενδιαφέροντος, που επίσης, κατά σύμπτωση είχαν όλες κυβερνητική ανάμιξη, της Νέας Δημοκρατίας, η δικαιοσύνη δεν κατέληξε πουθενά ή, μάλλον, κατέληξε στο απόλυτο σκοτάδι. Γιατί, αλήθεια, κύριοι της Κυβέρνησης. Είναι ανίκανοι οι Έλληνες δικαστές; Ή μήπως είναι χειραγωγούμενοι οι συγκεκριμένοι χειριστές των συγκεκριμένων υποθέσεων; Μήπως βρισκόμαστε μπροστά σ’ ένα νέο «γαλάζιο» παραδικαστικό κύκλωμα;
      (Θόρυβος, διαμαρτυρίες από την πτέρυγα της Νέας Δημοκρατίας)
      Μην αντιδράτε. Διότι αλλιώς, κύριοι της Νέας Δημοκρατίας, αν θέλετε, πράγματι, να δείξετε ότι θέλετε τη διαφάνεια, δεχθείτε σήμερα την εξεταστική των πραγμάτων επιτροπή για τη «SIEMENS»! Αλλιώς, όλα τα άλλα είναι δικαιολογίες!
      (Χειροκροτήματα από την πτέρυγα του ΠΑ.ΣΟ.Κ.)
      Από το Βήμα της Βουλής, απευθύνομαι σήμερα στο σύνολο του λαού και, βεβαίως, και στους ψηφοφόρους της Νέας Δημοκρατίας. Απευθύνομαι σε όλους τους πολίτες και τους καλώ σε επαγρύπνηση και διαρκή κινητοποίηση, για να εγγυηθούμε τη λειτουργία της δημοκρατίας, τη λειτουργία των δημοκρατικών θεσμών. 
      Κρούω τον κώδωνα του κινδύνου. Λίγο με ανησυχεί η κρίση στη Νέα Δημοκρατία. Αλλά με ανησυχεί σφόδρα η κρίση στη δημοκρατία. Τα σκάνδαλα πνίγουν τη δημόσια ζωή. Δημιουργούν αδυναμία, να κάνουμε σοβαρές αλλαγές, για να αντιμετωπίσουμε, πραγματικά, μεγάλες προκλήσεις της εποχής. Δεν μπορεί το πολιτικό σύστημα να είναι όμηρο σε κάποια αδιαφανή κέντρα. Δεν μπορεί να ανοίξει νέους δρόμους υπό ομηρία. Η πρότασή μας είναι να απελευθερώσουμε το πολιτικό σύστημα από τα βαρίδια και μαζί τις τεράστιες δυνατότητες του Έλληνα και της Ελληνίδας.
      Κυρίες και κύριοι συνάδελφοι, σήμερα το διακύβευμα είναι η ποιότητα της δημοκρατίας. Εκεί εστιάζεται το τεράστιο έλλειμμα, ως αποτέλεσμα της διακυβέρνησης της Νέας Δημοκρατίας. Σύγχυση δημόσιας και ιδιωτικής σφαίρας, εμπλοκή των μέσων ενημέρωσης στους μηχανισμούς εξουσίας, χειραγώγηση των μέσων ενημέρωσης από επιχειρηματικά ή άλλα αδιαφανή συμφέροντα, γκρίζες ζώνες που θολώνουν την καθαρή διάκριση των εξουσιών, ένα τοπίο με αδιαφανείς διαύλους παρέμβασης της εκτελεστικής εξουσίας στη δικαστική.
      Σ’ όλα αυτά, είναι ζωτική ανάγκη να βάλουμε τέλος, για να ανοίξουμε νέους δρόμους για τη χώρα. Μία νέα αρχή είναι εθνική επιταγή. Και βεβαίως με τη συγκρότηση της εξεταστικής επιτροπής, ας κάνουμε σήμερα αυτό το πρώτο βήμα. 
      Σ’ αυτό σας καλώ. Σας καλώ όλους. Στη συνείδησή σας απευθύνομαι, για να κάνουμε το πρώτο μεγάλο βήμα για τη διαφάνεια στη χώρα μας.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΟΣ (Δημήτριος Σιούφας): Το λόγο έχει ο Υπουργός Εσωτερικών κ. Προκόπης Παυλόπουλος.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Ευχαριστώ πολύ, κύριε Πρόεδρε.
      Κυρίες και κύριοι συνάδελφοι, στη σημερινή συζήτηση, ως προς τα συγκεκριμένα θέματα τα οποία αφορούν τη θεμελίωση, του γιατί δεν πρέπει να γίνει Εξεταστική Επιτροπή, -αν θέλουμε την αλήθεια, -θα απαντήσει ο αρμόδιος Υπουργός, ο Υπουργός επί της δικαιοσύνης.
      Θα μου επιτρέψετε όμως να απαντήσω τώρα στα όσα ελέχθησαν προηγουμένως –και ενδεχομένως απ’ άλλους συναδέλφους να λεχθούν στη συνέχεια- από τον Αρχηγό της Αξιωματικής Αντιπολίτευσης. 
      Ξεκινώ από τη βασική του θέση. Αν θέλουμε –λέει- την αλήθεια και αν θέλουμε να υπερασπιστούμε την αλήθεια στην υπόθεση «SIEMENS», πρέπει να συσταθεί εξεταστική επιτροπή.
      Σας το λέω ευθέως, κυρίες και κύριοι συνάδελφοι. Για όποιον γνωρίζει στοιχειωδώς –αφήνω το πολιτικό σκέλος που είναι αυταπόδεικτο για το πού βρίσκεται το πρόβλημα και φάνηκε τις προηγούμενες ημέρες- αν θέλουμε την αλήθεια, δεν πρέπει να συσταθεί εξεταστική επιτροπή. Αν θέλουμε το κουκούλωμα, τότε πρέπει να συσταθεί εξεταστική επιτροπή.
      (Θόρυβος-διαμαρτυρίες από την πτέρυγα του ΠΑ.ΣΟ.Κ. )
      Και επειδή η Κυβέρνηση όχι μόνο δεν θέλει το κουκούλωμα, αλλά θέλει την πλήρη αλήθεια, γι’ αυτό απορρίπτει αυτήν την πρόταση. Και θα εξηγήσω στη συνέχεια γιατί.
      (Χειροκροτήματα από την πτέρυγα της Νέας Δημοκρατίας)
      Θα έμπαινα τώρα σ’ αυτό ακριβώς το ζήτημα. Όμως, θα ήθελα να σας πω ότι προηγήθηκε από την πλευρά του κ. Παπανδρέου μία σειρά από αιτιάσεις, οι οποίες αφορούν την Κυβέρνηση, τη στάση της απέναντι στους θεσμούς. Και υπήρξε μία κριτική, σχετικά για τα θέματα τα οποία αφορούν, γενικότερα, την πορεία της διαφάνειας στον τόπο.
      Είπε ο κ. Παπανδρέου: «από τη μια πλευρά, είμαστε περήφανοι για το έργο των κυβερνήσεών μας. «Και, από την άλλη πλευρά… -γύρισε και είπε: «…μη γυρνάτε στο παρελθόν και μας λέτε τι έκανε το ΠΑ.ΣΟ.Κ., διότι από κει και πέρα εγώ τώρα αρχίζω».
      Σ’ αυτό υπάρχει μία βασική αντίφαση, βασικότατη. 
      (Θόρυβος-διαμαρτυρίες από την πτέρυγα του ΠΑ.ΣΟ.Κ.)
      ΠΡΟΕΔΡΟΣ (Δημήτριος Σιούφας): Σας παρακαλώ, κύριοι συνάδελφοι.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Εάν είστε περήφανοι για το έργο των κυβερνήσεών σας, οφείλετε να το υπερασπιστείτε.
      Και εγώ ερωτώ πολύ απλά, μιας και μίλησε ο κ. Παπανδρέου για κρίση αρχών, αξιών, θεσμών, διαφάνειας. Αν έφθασε η Ελλάδα και από πλευράς διεθνούς κατάταξης στο έσχατο σκαλί σ’ ό,τι αφορά τα θέματα της διαφάνειας, πότε έφθασε; Μέχρι το 2004!
      (Θόρυβος-διαμαρτυρίες από την πτέρυγα του ΠΑ.ΣΟ.Κ.)
      ΓΕΩΡΓΙΟΣ ΠΑΠΑΝΔΡΕΟΥ (Αρχηγός της Αξιωματικής Αντιπολίτευσης): Το 2007! 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Ποιος κυβερνούσε την εποχή εκείνη; Κυβερνούσε το ΠΑ.ΣΟ.Κ. 
      (Θόρυβος-διαμαρτυρίες από την πτέρυγα του ΠΑ.ΣΟ.Κ.)
      ΧΑΡΑΛΑΜΠΟΣ ΚΑΣΤΑΝΙΔΗΣ: Το 2007 κατρακύλησε η χώρα!
      ΠΡΟΕΔΡΟΣ (Δημήτριος Σιούφας): Κύριοι συνάδελφοι, σας παρακαλώ.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Από κει και πέρα, αντιλαμβάνεται κάποιος γιατί είναι περήφανος ο κ. Παπανδρέου.
      (Χειροκροτήματα από την πτέρυγα της Νέας Δημοκρατίας)
      Είναι περήφανος για το έργο των κυβερνήσεων, οι οποίες έφτασαν την Ελλάδα -αν θέλουμε να δούμε πού βρισκόταν η Ελλάδα από πλευράς διεθνούς κατάταξης- εκεί που την έφτασαν. 
      Αν είναι περήφανος, λοιπόν, οφείλουμε εδώ να δούμε, ποιος είναι εκείνος ο οποίος οδήγησε την Ελλάδα μέχρι το 2004 σ’ αυτήν την κατάταξη –και σ’ αυτήν την κατάσταση, φυσικά- και ποιος είναι εκείνος, ο οποίος από εκεί και πέρα προσπαθεί να βγάλει τη χώρα από την κρίση.   
      ΑΠΟΣΤΟΛΟΣ ΚΑΚΛΑΜΑΝΗΣ: Τέσσερα χρόνια κυβερνάτε και συσσωρεύετε σκάνδαλα!
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Κυρίες και κύριοι συνάδελφοι, είναι γνωστό ότι η Ελλάδα μέχρι το 2004 είχε τεράστια προβλήματα σε επίπεδο διαφάνειας. Μετά το 2004, είτε θέλει ο κ. Παπανδρέου, είτε δεν θέλει να το ομολογήσει, μια είναι η αλήθεια. Οι θεσμοί λειτουργούν, οι θεσμοί αποκαλύπτουν αυτά τα οποία συγκαλύπτονταν τόσα χρόνια και οι θεσμοί, είναι εκείνοι οι οποίοι επιβάλουν τις κυρώσεις. 
      (Χειροκροτήματα από την πτέρυγα της Νέας Δημοκρατίας)
       Και λέω αυτό το πράγμα και με αφορμή την υπόθεση, το σκάνδαλο «SIEMENS» το οποίο αποκαλύπτεται και θα αποκαλυφθεί. Ρωτώ το εξής πολύ απλό: Το παραδικαστικό κύκλωμα πότε δημιουργήθηκε; Το ξεχάσαμε; Το παραδικαστικό κύκλωμα δημιουργήθηκε επί των ημερών των Κυβερνήσεων του ΠΑ.ΣΟ.Κ. 
      ΧΑΡΑΛΑΜΠΟΣ ΚΑΣΤΣΑΝΙΔΗΣ: Που το παραδικαστικό κύκλωμα, αποτελείται από επίλεκτα στελέχη της Δεξιάς.
      ΠΡΟΕΔΡΟΣ (Δημήτριος Σιούφας): Κύριε Καστανίδη, σας παρακαλώ πάρα πολύ! 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Πότε αποκαλύφθηκε; Αποκαλύφθηκε επί των ημερών της Κυβέρνησης Καραμανλή. Και βεβαίως, αυτό σημαίνει ότι μία Νέα Δημοκρατία είναι εκείνη, η οποία θέλει την αλήθεια και ήταν ένα ΠΑ.ΣΟ.Κ., που στα χρόνια του -εξαιτίας της υπολειτουργίας- το πεδίο των θεσμών εμφανίζονταν ως εν δυνάμει «εκκολαπτήριο» όλης αυτής της κατάστασης. 
      Και είναι πραγματικά ντροπή να μιλάμε σήμερα καταφερόμενοι εναντίον της δικαιοσύνης και εναντίον δικαστικών λειτουργών, πλήττοντας, στην πραγματικότητα, την ανεξαρτησία της δικαιοσύνης.    
      Τι θέλουν να επιδιώξουν κάποιοι μ’ αυτόν τον τρόπο; Επί των ημερών τους δημιουργήθηκαν τα παραδικαστικά κυκλώματα. Επί των ημερών μας αποκαλύπτονται. Επί των ημερών μας επιβάλλονται οι κυρώσεις. 
      Και θα έρθω σ’ ένα δεύτερο θέμα για το οποίο μίλησε ο κ. Παπανδρέου. Μίλησε για το θέμα των ομολόγων. Τόλμησε να το συγκρίνει μ’ άλλα. Μίλησε για το «μεγαλύτερο οικονομικό σκάνδαλο». Ξέρουμε όλοι καλά, ξέρει ο ελληνικός λαός, ξέρουν οι πάντες ότι το μεγαλύτερο οικονομικό σκάνδαλο μετά τη Μεταπολίτευση, θα έλεγα μετά το Β΄ Παγκόσμιο Πόλεμο, υπήρξε το σκάνδαλο του Χρηματιστηρίου, αποκλειστικό δημιούργημα του ΠΑ.ΣΟ.Κ.. 
      (Χειροκροτήματα από την πτέρυγα της Νέας Δημοκρατίας)
       Και αν δεν έφτασε ποτέ στη δικαιοσύνη όταν έπρεπε και υπήρξαν θέματα παραγραφής, είναι γιατί δεν τόλμησε το ΠΑ.ΣΟ.Κ. εκείνη την εποχή, να αφήσει ελεύθερη τη δικαιοσύνη να κάνει τη δουλειά της και επειδή δεν δέχθηκε τότε -όταν δεν είχε πάει το θέμα στη δικαιοσύνη- να υπάρξει έστω και μια εξεταστική επιτροπή. 
      Το θέμα δε των δομημένων ομολόγων και η δικαστική έρευνα για τα δομημένα ομολόγα δεν έχουν καμμιά σχέση -πέρα από την υπερβολή του κ. Παπανδρέου- με το μέγεθος του σκανδάλου του Χρηματιστηρίου. Επιχειρείται από πλευράς εντυπώσεων ένας συμψηφισμός ο οποίος πέφτει στο κενό. Γιατί είναι σε όλους γνωστό ότι χάθηκαν δισεκατομμύρια από το σκάνδαλο του Χρηματιστηρίου, ενώ από την υπόθεση των ομολόγων, που βρίσκεται υπό δικαστική διερεύνηση, δεν έχασε ένας εργαζόμενος –και δεν πρόκειται να χάσει- ούτε ένα ευρώ. 
      Αυτή είναι η τεράστια διαφορά, την οποία δεν μπορεί να αγνοεί ούτε ο κ. Παπανδρέου ούτε το ΠΑ.ΣΟ.Κ. ούτε τα φερέφωνά του. Διότι βλέπω τον κ. Παπανδρέου να μας λέει επ’ εσχάτων –και εγώ θα του το θυμίζω- ότι η Νέα Δημοκρατία είναι εκείνη, η οποία εξυπηρετεί συμφέροντα και είναι το αγαπημένο παιδί των Μέσων Μαζικής Ενημέρωσης! 
      Πότε τα ανακάλυψε αυτά ο κ. Παπανδρέου; Μέχρι τις εκλογές του Σεπτεμβρίου του 2007, ποιος ήταν ο εκλεκτός όλων αυτών; Αν μετά προέκυψαν προβλήματα για λόγους εσωκομματικούς, είναι δικό του ζήτημα. Ποτέ η σημερινή Κυβέρνηση, δεν υπήρξε εκλεκτή κανενός από τους προνομιούχους αυτού του τόπου, Γιατί ποτέ δεν συμβιβάστηκε ούτε με τα προνόμια των ολίγων ούτε βεβαίως με το μεγάλο κεφάλαιο. Και ξέρουμε πάρα πολύ καλά ότι αυτό έχει συνέπειες για την Κυβέρνηση. Αλλά είναι προς τιμήν της Κυβέρνησης ότι δεν ορρωδεί μπροστά σ’ αυτές τις συνέπειες, γιατί δεν υπολόγισε ποτέ το πολιτικό κόστος. 
      Θα πω, όμως, το εξής για τα δομημένα ομόλογα. Εμείς τα αποκαλύψαμε τα δομημένα ομόλογα και υπάρχει έρευνα, η οποία θα φτάσει ως το τέλος και βεβαίως, δεν θα χάσει ούτε ένα ευρώ ούτε ένας εργαζόμενος, όπως είπα. 
      Μόνο που τα δομημένα ομόλογα, όπως ξέρετε κύριοι συνάδελφοι, και η τεχνική των δομημένων ομολόγων, διαμορφώθηκε το πρώτον επί των κυβερνήσεων του ΠΑ.ΣΟ.Κ. 1999-2000, με το μεγαλύτερο δομημένο ομόλογο που έγινε ποτέ από πλευράς ύψους. Και όπως έχω πει, όχι μόνο ήταν δομημένο ομόλογο, αλλά στην ουσία με μεταφορά συντελεστή δόμησης! 
      Κάτω απ’ αυτές τις προϋποθέσεις, ποιος είναι αυτός που ξεκίνησε αυτήν την πρακτική και τι συνέβη μ’ εκείνα τα δομημένα ομόλογα ή μ’ εκείνο το δομημένο ομόλογο; Άρα, τότε συγκαλυπτόταν, τότε αποκαλύπτεται αυτή η υπόθεση. 
      Ήθελα, επίσης, σ’ αυτό το σημείο να έρθω, για να μπορέσουμε να συζητήσουμε πάνω στα θέματα τα οποία αφορούν τη συγκεκριμένη υπόθεση, στην υπόθεση «SIEMENS».
      Κυρίες και κύριοι συνάδελφοι, πώς συνέβη η υπόθεση «SIEMENS» και πώς ήρθε στο φως; Είναι γνωστό ότι το 2006 ξεκίνησε η έρευνα στη Γερμανία, ύστερα από τις καταγγελίες που ήρθαν από τη Βέρνη μέσω Λιχτενστάιν. Είναι γνωστό ότι από εκεί και πέρα, όταν η ελληνική Κυβέρνηση αντελήφθη –κυβερνούσε, βεβαίως, και κυβερνά η Κυβέρνηση της Νέας Δημοκρατίας- τι συνέβη, δις ζήτησε δικαστική συνδρομή. Το τονίζω προς τους συναδέλφους εκείνους, οι οποίοι θέλουν να γνωρίζουν την αλήθεια και όχι για εκείνους, που φοβούνται την αλήθεια. 
      Η Κυβέρνηση, μέσω του Υπουργείου Δικαιοσύνης και οι δικαστικές αρχές, ζήτησαν αμέσως δικαστική συνδρομή. Ήρθε η πρώτη απάντηση. Ζητείται δεύτερη φορά δικαστική συνδρομή και ύστερα –τώρα στο τέλος Ιανουαρίου- η δικαστική συνδρομή συμπληρώνεται με το αίτημα, όπως είναι γνωστό, να πάνε εκεί εισαγγελείς, για να έχουν επαφή με τις αρμόδιες δικαστικές αρχές και να μας δώσουν πλήρη τα στοιχεία, ώστε να ξέρουμε τι ακριβώς συμβαίνει. 
      Αυτήν τη στιγμή, γίνεται η συγκεκριμένη έρευνα η οποία δεν είχε γίνει ποτέ στο παρελθόν και η οποία, κυρίες και κύριοι συνάδελφοι, και που όπως ξέρουμε αφορά ζητήματα τα οποία έχουν προκύψει εξαιτίας συναλλαγών της «SIEMENS» στην Ελλάδα με τις ελληνικές αρχές, συναλλαγές οι οποίες έγιναν επί των ημερών του ΠΑ.ΣΟ.Κ. (2002-2003). Ότι αυτό είναι αυταπόδεικτο, φαίνεται από την ουσία της υπόθεσης, αλλά και από το γεγονός …
      (Θόρυβος στην Αίθουσα από την πτέρυγα του ΠΑ.ΣΟ.Κ.)
      	ΠΡΟΕΔΡΟΣ (Δημήτριος Σιούφας): Κύριε Κεγκέρογλου, θα σας ανακαλέσω στην τάξη!
      	ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Λυπάμαι να το πω, αλλά αυτό δεν προκλήθηκε από εμάς, αλλά από εσάς. Με το που έρχεται στο φως αυτή η ιστορία και ξεκινάει η προσπάθεια της δικαστικής συνδρομής, μεταξύ σας, κύριοι συνάδελφοι του ΠΑ.ΣΟ.Κ., αρχίσατε να βγάζετε τα μαχαίρια. Άλλος, πέταγε το κομματικό στιλέτο στον άλλο. Άλλος, έλεγε ότι δεν πρόκειται να γίνει «Ιφιγένεια». 
      Από εκεί και πέρα, διερωτώμαι και ερωτώ τον ελληνικό λαό, όπως ρώτησε ο κ. Παπανδρέου, το εξής: Όταν τα ίδια τα στελέχη του ΠΑ.ΣΟ.Κ. ρίχνουν ο ένας το βάρος στον άλλο, τότε ποιος ευθύνεται γι’ αυτήν την ιστορία; Ποιον δείχνουν αυτές οι έρευνες; Ακριβώς αυτό σας λέω. Επειδή ξέρουν ότι δείχνουν εσάς, γι’ αυτό το λόγο θέλετε εξεταστική επιτροπή, για να κουκουλωθεί η υπόθεση!
      (Χειροκροτήματα από την πτέρυγα της Νέας Δημοκρατίας)
      Θα εξηγήσω γιατί. Γιατί η δικαστική συνδρομή, κυρίες και κύριοι συνάδελφοι, είναι γνωστό, πως όταν διεξάγεται διά της δικαστικής οδού, δίδεται πολύ ευκολότερα. Οι δικαστικές αρχές συνεννοούνται πολύ ευκολότερα μεταξύ τους και εμπιστεύονται μεταξύ τους –το ξέρετε πολύ  καλά- τις διαδικασίες. 
      Είπε ο κ. Παπανδρέου: «Α, ξέρετε; Δεν βλέπετε ότι δεν θέλουν και πολύ οι εισαγγελείς, από πλευράς Γερμανίας, να μας δώσουν στοιχεία;» Δηλαδή, κατά τον κ. Παπανδρέου –εγώ δεν διέγνωσα κάτι τέτοιο, αλλά ακούστε τη λογική του κ. Παπανδρέου και τη βασική του αντίφαση- δεν θέλουν οι δικαστικές αρχές να δώσουν τώρα διά της δικαστικής οδού, αλλά θα δώσουν, αν φτιάξουμε εξεταστική επιτροπή, η οποία τι θα εξετάσει; Ένα υλικό, το οποίο ίσως δεν έρθει. Θα ζητήσει πολιτικές ευθύνες για πρόσωπα που δεν έχουν ακόμη κατονομαστεί. Εκτός αν το ΠΑ.ΣΟ.Κ. ξέρει κάτι παραπάνω, που δεν ξέρουμε εμείς. Και μάλλον ξέρει κάτι παραπάνω –και επανέρχομαι σ’ αυτό που έλεγα προηγουμένως- γιατί μεταξύ σας σκοτώνεστε για τα θέματα αυτά. 
      (Χειροκροτήματα από την πτέρυγα της Νέας Δημοκρατίας)
      Όμως, ακριβώς, επειδή εσείς κατονομάσατε αυτούς, γι’ αυτό τον λόγο να ξέρετε ότι αν συσταθεί εξεταστική επιτροπή -και έχουμε την εμπειρία και από άλλες περιπτώσεις- τότε στην περίπτωση αυτή είναι πολύ φυσικό να μη διευκολυνθεί η έρευνα, η έρευνα αυτή να κουκουλωθεί. Και αυτό το κουκούλωμα, αυτή η Κυβέρνηση δεν πρόκειται να το ανεχθεί. 
      Επειδή αναφέρθηκε το προηγούμενο της υπόθεσης Οτσαλάν, ότι την εποχή εκείνη έγινε εξεταστική επιτροπή και είχαμε παράλληλα και δικαστική έρευνα, ξεχάσατε μια λεπτομέρεια, κυρίες και κύριοι συνάδελφοι: Σε αντίθεση με την υπόθεση Οτσαλάν, τώρα δεν ξέρουμε ποια πρόσωπα κατονομάζονται και αν κατονομάζονται. Εσείς μεταξύ σας λέτε ότι είναι αυτά. Εμείς είχαμε τουλάχιστον το πολιτικό ήθος να μην το πούμε πριν μας το πουν οι γερμανικές αρχές. Όμως, στην υπόθεση Οτσαλάν δεν το ξέραμε όλοι ότι υπήρχαν υπεύθυνοι Υπουργοί, οι οποίοι είχαν εκπαραθυρωθεί από τον κ. Σημίτη στον ανασχηματισμό που έκανε; Εκεί ξέραμε πρόσωπα από τα οποία αναζητούντο πολιτικές ευθύνες. Εδώ ποια πρόσωπα είναι εκείνα –μπορείτε να τα ταυτοποιήσετε εσείς- τα οποία έχουν τις πολιτικές ευθύνες; 
      Μέχρι τώρα εκείνα τα πρόσωπα που φαίνονται είναι όσοι ενεπλάκησαν στις συμβάσεις που έγιναν μεταξύ 2002-2003. Αν αυτά κατονομάζετε, πείτε τα στα ίσια, για να βοηθήσετε τις δικαστικές αρχές. Και ύστερα, λέει ο κ. Παπανδρέου, να γίνει προσφυγή εναντίον της «SIEMENS» στην Ελλάδα και να ζητήσουμε λογαριασμό από τη «SIEMENS» στην Ελλάδα! Εδώ η «SIEMENS» βλέπει από τη Γερμανία, μέσα από την έρευνα που διεξάγεται, τι γινόταν και αν ερχόταν πολιτικό χρήμα στην Ελλάδα και αλλού ψάχνοντας για πρόσωπα. Και εμείς τι θα ζητήσουμε από τη «SIEMENS»; Αυτό που μπορεί να μας δώσει μέσω της δικαστικής συνδρομής, όπως είναι γνωστό, η γερμανική δικαιοσύνη. 
      Δεν ξέρω ποιος τον συμβουλεύει πολιτικά, είναι ζήτημα του κ. Παπανδρέου και δεν θα μπω σ’ αυτή την κριτική. Αλλά όποιος τον συμβουλεύει νομικά, να λέει αυτά τα πράγματα μέσα σ’ αυτή την Αίθουσα, μάλλον θα πρέπει να αναθεωρήσει τις νομικές του γνώσεις. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Πάντως τα θέματα της δικαστικής συνδρομής δεν τα ξέρετε καλά. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Γιατί κι αυτό πρέπει να εξηγηθεί ή ως προϊόν άγνοιας ή ως προϊόν προσπάθειας κουκουλώματος. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Δεν σας έχουν συμβουλέψει σωστά. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Και επειδή και την άλλη φορά είδαμε τον κ. Παπανδρέου να ρωτάει τον κ. Καραμανλή για τα θέματα της Δ.Ε.Η. και το ΠΑ.ΣΟ.Κ. συμπεριφερόταν σαν να μην γνωρίζει η δεξιά τι ποιεί η αριστερά, άλλο τόσο συμβαίνει και τώρα. Δηλαδή, άλλα έλεγε το ΠΑ.ΣΟ.Κ. πριν, αλλά λέει τώρα. 
      Και θα σας εξηγήσω γιατί είστε αντιφατικοί. Όχι απλώς αντιφατικοί, αλλά πραγματικά ξεχνάτε και εκείνα τα οποία είχατε πει στο παρελθόν. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Είναι ο παριστάμενος εισαγγελέας που σας τα λέει αυτά;
      (Θόρυβος στην Αίθουσα από την πτέρυγα του ΠΑ.ΣΟ.Κ.)
      ΠΡΟΕΔΡΟΣ (Δημήτριος Σιούφας): Παρακαλώ, κύριοι συνάδελφοι.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Η αμηχανία φαίνεται, δεν υπάρχει θέμα, το καταλαβαίνουν όλοι.
      Κυρίες και κύριοι συνάδελφοι, για να καταλάβετε πώς είναι αντιφατικό το ΠΑ.ΣΟ.Κ. και γιατί η στάση του στη σημερινή συζήτηση είναι εκείνη η οποία δείχνει πού βρίσκεται το βάρος της ευθύνης, ακούστε τι συνέβη όταν η Νέα Δημοκρατία την εποχή του 2003, όταν είχε φτάσει στη Βουλή από τον ανακριτή τότε η υπόθεση που αφορούσε το συνάδελφο τον κ. Μαλέσιο, -για τον οποίον δεν λέω τίποτε παραπάνω- πάλι εσείς μεταξύ σας το βγάζετε από εδώ και από εκεί. Εγώ δεν αναφέρομαι προσωπικά σε κανέναν, ό,τι δείξει η έρευνα. Και από εκεί και πέρα ο πέλεκυς της δικαιοσύνης θα πέσει, όπως πρέπει να πέσει, καθώς και ο πέλεκυς της Βουλής.
      Αλλά ερωτώ το εξής: Ναι ή όχι, είχε έρθει στη Βουλή ο φάκελος Μαλέσιου και επειδή η ανακρίτρια την εποχή εκείνη άγγιζε πολιτικό πρόσωπο, έφτασε στη Βουλή; Έφτασε στη Βουλή ένα θέμα το οποίο ήταν συναφές με το ζήτημα που συζητάμε τώρα, δηλαδή, το ζήτημα των συστημάτων ασφαλείας και αφορούσε και το θέμα του Χρηματιστηρίου, εμμέσως πλην σαφώς, την εποχή εκείνη. 
      Όταν ήρθε στη Βουλή, λοιπόν, τότε, εμείς χωρίς να θέλουμε να ρίξουμε ευθύνες σε κανέναν -και το έστειλε η ανακρίτρια επειδή λέει αγγίζει πολιτικό πρόσωπο, είναι θέμα της Βουλής τι θα κάνει από κει και πέρα- τότε είπαμε να συσταθεί εξεταστική επιτροπή. Ούτε καν είπαμε προανακριτική. Είπαμε να συσταθεί εξεταστική επιτροπή, να δούμε τις ευθύνες του κ. Μαλέσιου και άλλων ενδεχομένως.
      Τι είχατε πει την εποχή εκείνη όταν, προσέξτε είχε έρθει αίτημα της δικαιοσύνης; Δεν είναι, δηλαδή, ότι δεν είχε τελειώσει η δικαιοσύνη. Είχε τελειώσει τη δουλειά της και επειδή είχε τελειώσει τη δουλειά της γι’ αυτό το έστελνε στη Βουλή και όφειλε η Βουλή να κάνει τη δική της. Ακούστε τι είπατε την εποχή εκείνη. Και δεν είναι μακριά, είναι το 2003. 
      ΑΝΝΑ ΔΙΑΜΑΝΤΟΠΟΥΛΟΥ: Διαβάστε πρώτα τι είπατε εσείς και μετά.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Εγώ θυμάμαι πάρα πολύ καλά το αίτημά μας. Εμείς λέγαμε την εποχή εκείνη, επειδή η δικαιοσύνη εξήντλησε τα περιθώριά της, άγγιξε πολιτικό πρόσωπο επώνυμα και το έστειλε στη Βουλή, γι’ αυτόν το λόγο ζητήσαμε εξεταστική επιτροπή. Δεν είμαστε αντιφατικοί μ’ αυτό που λέμε σήμερα. 
      Και σήμερα ζητάμε από τις γερμανικές αρχές τη συνδρομή για να ταυτοποιήσουμε πρόσωπα, εάν υπάρχουν. Και αν υπάρξουν πρόσωπα, εδώ είμαστε, όχι απλώς και μόνο για εξεταστική αλλά και για προανακριτική. Εκτός αν κάποιοι κάνουν αυτή τη στιγμή τους ήρωες εκ του ασφαλούς λόγω παραγραφής. Και ο νοών, νοείτο και θα το εξηγήσουμε αυτό το πράγμα, ξέρετε.
      (Χειροκροτήματα από την πτέρυγα της Νέας Δημοκρατίας)
      Ακούστε, λοιπόν, τότε που το θέμα ήταν ζέον ακόμα, τότε που το θέμα δεν είχε λήξει, ούτε υπήρχαν θέματα παραγραφής. Όταν έπρεπε να εξεταστεί το θέμα μετά από αίτημα του ανακριτή, -τονίζω, κύριοι συνάδελφοι του ΠΑ.ΣΟ.Κ., όσοι θέλετε την αλήθεια- τότε ο ανακριτής είχε πει, «αγγίζω ένα πρόσωπο και επειδή δεν μπορώ να πάω παραπέρα το στέλνω στη Βουλή». Ζητήσαμε εξεταστική επιτροπή. Τώρα λέμε, δεν μας έχουν πει κανένα πρόσωπο, ψάχνουμε. Εφόσον υπάρξει, όχι απλώς, εξεταστική επιτροπή θα γίνει αλλά προανακριτική. Και εάν έχει υπάρξει παραγραφή για οποιονδήποτε λόγο, να γίνει εξεταστική για να μην αφήσουμε καμμία σκιά πίσω. Αυτά είχαμε πει, αυτά λέμε τώρα. 
      Ακούστε, όμως, τι λέγατε εσείς. Ήταν τότε εισηγητής του ΠΑ.ΣΟ.Κ. ο κ. Γκούσκος. Δεν είναι σήμερα Βουλευτής του ΠΑ.ΣΟ.Κ. ο κ. Γκούσκος, πλην όμως, ήταν ο εισηγητής και εξέφραζε επίσημα το ΠΑ.ΣΟ.Κ.. Όταν, λοιπόν, υπ’ αυτές τις συνθήκες ζητήσαμε εξεταστική επιτροπή, ακούστε ένα απόσπασμα, έτσι ξεκινούσε ο κ. Γκούσκος την ομιλία του: «Κυρίες και κύριοι συνάδελφοι, η Βουλή επιλαμβάνεται όταν διαφαίνονται ευθύνες κυβερνητικών προσώπων, όταν πρέπει στα πλαίσια του άρθρου 86 του Συντάγματος να επιληφθεί για να εξετάσει την πολιτική διάσταση ενός γενικότερου ζητήματος. Δεν υποκαθιστά τη δικαιοσύνη, όταν ήδη διερευνά και δεν μπορεί να έρθει και να ψάξει ο εισαγγελέας πλημμελειοδικών τι έγινε στην περίπτωση της μιας ή της άλλης εταιρείας. Είναι έξω από την αρμοδιότητα της Βουλής»! Αυτά τα είπε ο κ. Γκούσκος, ο εισηγητής του ΠΑ.ΣΟ.Κ. την εποχή εκείνη, όταν εμείς είχαμε ζητήσει την εξεταστική επιτροπή.
      Και όταν εγώ έλεγα ως Κοινοβουλευτικός Εκπρόσωπος την εποχή εκείνη, μα, εδώ ονόμασε η δικαιοσύνη πρόσωπο και μας το έστειλε στη Βουλή, έτσι θα καθίσουμε με σταυρωμένα τα χέρια; Μου απαντούσε την εποχή εκείνη ο κ. Ακριβάκης, Κοινοβουλευτικός Εκπρόσωπος του ΠΑ.ΣΟ.Κ. στη συγκεκριμένη συζήτηση. Ήταν η άποψη του κ. Ακριβάκη, η άποψη του ΠΑ.ΣΟ.Κ. την εποχή εκείνη.
      «Η έρευνα για το θέμα αυτό είναι αποκλειστικά αρμοδιότητα της δικαιοσύνης. Αλίμονο αν συσταθεί εξεταστική επιτροπή από Βουλευτές για να ανεύρει εκείνους που πουλούσαν αθρόα εκείνη την περίοδο στο Χρηματιστήριο. Οι εξεταστικές επιτροπές ερευνούν κυρίαρχα πολιτικές ευθύνες εάν υπάρχουν και σ’ αυτές εξαντλείται η αρμοδιότητά τους». 
      Τότε ερχόταν εδώ, στη Βουλή, συγκεκριμένο πρόσωπο που κατονόμαζε η ανακρίτρια και δεν υπήρχε θέμα εξεταστικής επιτροπής. Σήμερα που η δικαιοσύνη δεν έχει τελειώσει τη δουλειά της, δεν έχει κατονομάσει κανένα πρόσωπο, έχουν κατονομαστεί πρόσωπα μόνο μεταξύ τους από την πλευρά της Αξιωματικής Αντιπολίτευσης, να συσταθεί εξεταστική επιτροπή! Να αναζητήσει τι; Ας κάνει το ΠΑ.ΣΟ.Κ. μία έρευνα αν νομίζει ότι έχει πρόβλημα στο εσωτερικό του, να μας πει τι συμβαίνει. Και αν μας κατονομάσει συγκεκριμένα πράγματα που εμείς δεν τα ξέρουμε πριν μας τα πει η γερμανική δικαιοσύνη, από κει και πέρα, εδώ είμαστε για να συζητήσουμε περισσότερο.
      Κυρίες και κύριοι συνάδελφοι, μην αυταπατώμεθα. Η άποψη περί σύστασης εξεταστικής επιτροπής, η θέση και το αίτημα αυτό είναι μία ακόμα πράξη αμηχανίας. Το ΠΑ.ΣΟ.Κ., εξαιτίας και των εσωτερικών του προβλημάτων, στερείται της δυνατότητας να αρθρώσει πολιτικό λόγο έστω και σ’ ένα μεγάλο ζήτημα. Κάθε φορά που προκύπτει ένα θέμα, επιχειρεί να το εκμεταλλευθεί πολιτικά, όποιο και αν είναι αυτό το θέμα, όσο και αν το θέμα αυτό το έχει χειριστεί αντιφατικά στο παρελθόν. Διότι το ΠΑ.ΣΟ.Κ. έχει αυτήν ακριβώς την περίεργη νοοτροπία του να θέλει να ξεχάσουμε τι ήταν, να θέλει να ξεχάσουμε ποια νοοτροπία καλλιέργησε, να θέλει να ξεχάσουμε τι είναι εκείνο το οποίο υποστήριζε. Και έρχεται και λέει «μη θυμάστε, κάνω και την αυτοκριτική μου». Κορυφαίο το παράδειγμα του κ. Παπανδρέου. Εδώ –λέει- κανονικά θα πρέπει να μπορεί να συσταθεί εξεταστική επιτροπή με τα 2/5. Τη διάταξη του Συντάγματος και του Κανονισμού της Βουλής την ξέρετε. Τι συζητήσεις είχαν γίνει εδώ; Τις θυμόμαστε όλοι και ο συνάδελφος ο Βαγγέλης Βενιζέλος και όλοι όταν είχαμε υποστηρίξει ποια είναι η ερμηνεία που θα έπρεπε να υιοθετηθεί και με τη σημερινή διατύπωση. Το ΠΑ.ΣΟ.Κ. έδωσε μία μάχη και καθιερώθηκε έκτοτε παγίως η ερμηνεία ότι τα 2/5 είναι το μίνιμουμ που πρέπει, βεβαίως, να υπάρχει για να συσταθεί εξεταστική επιτροπή. Κατά τα άλλα δεν είναι προνόμιο, αλλά είναι αρμοδιότητα της πλειοψηφίας να την κάνει ή όχι. Εάν βεβαίως δεν υπάρχει πλειοψηφία, με τα 2/5 αρκεί. Αυτή η ερμηνεία καθιερώθηκε τόσα χρόνια. 
      Έρχεται ο κ. Παπανδρέου, με την ερμηνεία που το ΠΑ.ΣΟ.Κ. καθιέρωσε με όλους τους συνταγματολόγους του και που την υιοθέτησε την εποχή εκείνη και μας λέει: «Ξέρετε, αυτοκριτική. Κακώς τα λέγαμε τότε, ελάτε τώρα να πούμε ότι είναι αρμοδιότητα της μειοψηφίας η σύσταση εξεταστικής επιτροπής και να δούμε πώς συνιστούμε την εξεταστική επιτροπή».
      Ξέρετε, κύριοι συνάδελφοι, είναι εύκολο να κάνεις αυτοκριτική όταν είσαι στην Αντιπολίτευση. Δεν κοστίζει και τίποτα. Έρχεσαι και λες: «Τι να κάνουμε, λάθος έκανα». Το έχω πει και το επαναλαμβάνω: Το μυστήριο της μετανοίας είναι καλό για τη σωτηρία της ψυχής. Σου επιτρέπει να ζήσεις περαιτέρω αφού έχεις κάνει τις αμαρτίες σου. Ενδεχομένως να κάνεις κι άλλες και να μπορέσεις να ζητήσεις και πάλι τη σωτηρία της ψυχής σου. Στην πολιτική το μυστήριο της μετανοίας, το να έρχεσαι και να λες «συγγνώμη, λάθος έκανα, τώρα είδα το φως το αληθινό και ανέβλεψα και τώρα έλαβον το πνεύμα το επουράνιο», δεν βοηθάει. Οι πολίτες δεν ξεχνούν. Και όσοι θέλουν να νομίζουν ότι ξεχνούν οι πολίτες, κάνουν το μεγάλο λάθος. Γι’ αυτό απαξιώνονται στη συνείδηση των πολιτών. 
      Εδώ όμως έχουμε φτάσει στην αποθέωση του παραλόγου μ’ αυτήν την αίτηση εξεταστικής επιτροπής. Και το παράλογο είναι διπλό. Το τονίζω για να κλείσω μ’ αυτό το πράγμα. Γιατί τα λοιπά, όπως σας είπα, θα τα εκθέσει ο κ. Χατζηγάκης. 
      Παράλογο πρώτο: Μα, κύριοι συνάδελφοι, είναι γνωστό ότι αυτήν τη στιγμή εάν αναζητούνται σκάνδαλα από πλευράς «SIEMENS» στη Γερμανία, αφορούν –και είναι γνωστό τοις πάσι- σκάνδαλα της εποχής 2002-2003 κατά κύριο λόγο για συμβάσεις που υπογράφτηκαν από τις κυβερνήσεις του ΠΑ.ΣΟ.Κ. την εποχή εκείνη. Εξ’ ου και ο ορυμαγδός στο εσωτερικό του ΠΑ.ΣΟ.Κ.. Επομένως τι κοιτάτε την Κυβέρνηση και της λέτε «εξεταστική επιτροπή»; 
      Δεύτερον, σας το τόνισα και το ξαναλέω. Εξεταστική επιτροπή και προανακριτική αν χρειαστεί θα υπάρξει όταν η δικαιοσύνη, μέσω των διαύλων της και μέσω της δικαστικής συνδρομής, ταυτοποιήσει πρόσωπα, πολιτικά ή άλλα, τα οποία έχουν ενδεχομένως ευθύνη προς αυτήν την κατεύθυνση. 
      Πριν θα ήταν εγκληματικό, θα ήταν κουκούλωμα, να γίνει οποιαδήποτε εξεταστική επιτροπή. Τονίζω ότι αν σ’ αυτή την επιτροπή είναι δύσκολο, όπως μας έλεγε ο κ. Παπανδρέου, να επικοινωνήσουν οι εισαγγελείς μεταξύ τους, πόσο δυσκολότερο θα ήταν να έρχεται η εξεταστική επιτροπή να ζητά στοιχεία που δεν τα έχουν ακόμη οι εισαγγελείς;
      Αυτή είναι η πραγματικότητα. Αυτή είναι η αλήθεια. Γι’ αυτό επαναλαμβάνω για μία ακόμη φορά ότι όσοι σ’ αυτή την Αίθουσα θέλουν την αλήθεια –θα λάμψει σύντομα, γιατί οι δικαστικές αρχές στη  Γερμανία τρέχουν γρήγορα, γιατί ξέρετε ότι πρόθεσή τους είναι να κλείσουν την υπόθεση από πλευράς έρευνας και να έχουν αποκαλύψει τα πάντα, ει δυνατόν, μέχρι τον Απρίλιο- είναι με τη δικαιοσύνη, η οποία τρέχει αυτή τη στιγμή να αποκαλύψει τι συνέβη την περίοδο εκείνη και στην Ελλάδα.
      Όσοι φοβούνται την αλήθεια, θέλουν εξεταστικές επιτροπές. Θέλουν εξεταστικές επιτροπές, ίσως γιατί γνωρίζουν –το τονίζω- ότι και αν αποκαλυφθούν πολιτικά πρόσωπα, πέραν της δυσχέρειας που θα προκύψει, εάν υπάρξει εξεταστική επιτροπή, αυτά τα πολιτικά πρόσωπα με βάση τις διατάξεις του Συντάγματος ενδεχομένως θα έχουν οδηγηθεί στο στάδιο της παραγραφής. Δεν υπονοώ κανέναν. Και δεν θα έκανα καν αναφορά σε κανέναν, εάν τα ίδια τα στελέχη του ΠΑ.ΣΟ.Κ. «δεν είχαν δώσει» -για να το πω όπως το λέμε στην κοινή γλώσσα- ο ένας τον άλλο μέσα στο χώρο του ΠΑ.ΣΟ.Κ..
      Κατά συνέπεια, εμείς, κυρίες και κύριοι συνάδελφοι, θα προχωρήσουμε μέσω της δικαιοσύνης. Να είστε βέβαιοι ότι εφόσον υπάρξει ζήτημα, θα έρθει στη Βουλή. Αυτό που ζητάτε τώρα, θα έρθει ούτως ή άλλως, εφόσον υπάρχει δυνατότητα και με προανακριτική. Εάν έχουν προκύψει προβλήματα παραγραφής, σίγουρα με εξεταστική επιτροπή.
      Η αλήθεια θα λάμψει. Θα πέσει πλήρες φως, όπως πέφτει σ’ όλες τις υποθέσεις. Γιατί αυτές που αναφέρθηκαν προηγουμένως, είναι εν εξελίξει κάμποσες και δεν έχει λήξει τίποτε. Όπως για το θέμα των ομολόγων, όπως για όλα τα θέματα που βλέπουμε μπροστά μας, όπως για όλα τα θέματα που αναφέρει ο κ. Παπανδρέου.
      Και όταν καταφέρεται κατά της δικαιοσύνης, ξέρετε πότε καταφέρεται, κυρίες και κύριοι συνάδελφοι. Όταν τα πράγματα δεν πηγαίνουν όπως τα σεναριογράφησε το ΠΑ.ΣΟ.Κ.. Γιατί το ΠΑ.ΣΟ.Κ., κάθε φορά που συμβαίνει κάτι, φτιάχνει και ένα σενάριο. Εάν το σενάριο του βγαίνει, τότε είναι καλή η δικαιοσύνη. Εάν δεν του βγαίνει το σενάριο, τότε τα βάζει με τη δικαιοσύνη. 
      Αυτή είναι η διαδικασία σεβασμού της δικαιοσύνης και υπεράσπισης των θεσμών; Έτσι θα υπερασπιστούμε τις αρχές και τις αξίες; Δεν μπορούμε να τις υπερασπιστούμε έτσι, κυρίες και κύριοι συνάδελφοι. Αλλά το ΠΑ.ΣΟ.Κ. δεν άλλαξε και δεν αλλάζει. Όπως όταν ήταν κυβέρνηση θεωρούσε τη δικαιοσύνη ικανή μόνο όταν εξέδιδε αποφάσεις που του πήγαιναν, έτσι και τώρα την κρίνει ανάλογα με το κατά πώς βολεύει τις πολιτικές του θέσεις. Μόνο που η δικαιοσύνη ήταν, είναι και θα παραμείνει ανεξάρτητη σε πείσμα του ΠΑ.ΣΟ.Κ. και θα ρίξει φως και στη συγκεκριμένη υπόθεση.
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, θα ήθελα το λόγο.
      ΠΡΟΕΔΡΟΣ (Δημήτριος Σιούφας): Κύριε Καστανίδη, θα μου επιτρέψετε να σας πω ότι έχουν ζητήσει το λόγο οι Αρχηγοί. Μίλησε ο Αρχηγός σας και τώρα έχει το λόγο η κ. Παπαρήγα, Πρόεδρος της Κοινοβουλευτικής Ομάδας του Κομμουνιστικού Κόμματος Ελλάδας και Γενικός Γραμματέας…
      ΜΙΧΑΗΛ ΧΡΥΣΟΧΟΪΔΗΣ: Κύριε Πρόεδρε, θα ήθελα το λόγο επί προσωπικού και παρακαλώ την κ. Παπαρήγα για μισό λεπτό.
      ΠΡΟΕΔΡΟΣ (Δημήτριος Σιούφας): Κυρία Γενικέ, μπορεί να μιλήσει ο κ. Χρυσοχοΐδης; Το επιτρέπετε, κυρία Γενικέ;
      ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας): Ναι, κύριε Πρόεδρε.
      ΠΡΟΕΔΡΟΣ (Δημήτριος Σιούφας): Ορίστε, κύριε Χρυσοχοΐδη.
      ΜΙΧΑΗΛ ΧΡΥΣΟΧΟΪΔΗΣ: Κύριε Πρόεδρε, ο Υπουργός Εσωτερικών διέπραξε προηγουμένως…
      ΠΡΟΕΔΡΟΣ (Δημήτριος Σιούφας): Σε τι συνίσταται το προσωπικό, κύριε Χρυσοχοΐδη;
       ΜΙΧΑΗΛ ΧΡΥΣΟΧΟΪΔΗΣ: Αυτό εξηγώ, κύριε Πρόεδρε.
      Ο Υπουργός Εσωτερικών διέπραξε προηγουμένως μία χυδαιότητα, την οποία διέπραξε την προηγούμενη εβδομάδα ο Κυβερνητικός Εκπρόσωπος και εν μέρει ο κύριος Πρωθυπουργός. Είπε με χυδαίο τρόπο ότι τα στελέχη του ΠΑ.ΣΟ.Κ. «δίνουν» το ένα το άλλο. Έτσι ερμηνεύει ο κ. Παυλόπουλος τις δηλώσεις που έγιναν από την πλευρά κάποιων στελεχών, μεταξύ των οποίων και εγώ.
      Θέλω, λοιπόν, κύριε Παυλόπουλε, επειδή δυστυχώς για μία ακόμη φορά δεν βάζετε μυαλό και το θέμα της διαφθοράς το αντιμετωπίζετε καθόλου πολιτικά, αλλά πρωτίστως λαϊκίστικα και μιντιακά, να σας πω το εξής: Όλα στο φως. Τώρα! Αφήστε όλοι τα κομπογιαννίτικα κόλπα. Όλα στο φως τώρα, με διευθύνσεις και ονόματα.
      (Θόρυβος από την πτέρυγα της Νέας Δημοκρατίας)
      ΠΡΟΕΔΡΟΣ (Δημήτριος Σιούφας): Σας παρακαλώ, κύριοι συνάδελφοι.
      ΜΙΧΑΗΛ ΧΡΥΣΟΧΟΪΔΗΣ: Αφήστε τους ψιθύρους. Αφήστε τη διαβολή.
      ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας): Κύριε Πρόεδρε…
      ΠΡΟΕΔΡΟΣ (Δημήτριος Σιούφας): Κυρία Γενικέ, αμέσως. 
      Κύριε Χρυσοχοΐδη, σεβαστείτε την Πρόεδρο της Κοινοβουλευτικής Ομάδας του Κομμουνιστικού Κόμματος. Έγινε σαφές αυτό που θέλετε να πείτε.
      ΜΙΧΑΗΛ ΧΡΥΣΟΧΟΪΔΗΣ: Επιτέλους, πρέπει να προστατέψουμε την τιμή του πολιτικού κόσμου και σας καλώ να το ενισχύσετε και εσείς.
      ΠΡΟΕΔΡΟΣ (Δημήτριος Σιούφας): Έγινε σαφές, κύριε Χρυσοχοΐδη.
      ΜΙΧΑΗΛ ΧΡΥΣΟΧΟΪΔΗΣ: Σας γυρίζω πίσω τις χυδαιότητες, σας αποκαλώ λαϊκιστή και σας καλώ να ενισχύσετε…
      ΠΡΟΕΔΡΟΣ (Δημήτριος Σιούφας): Παρακαλώ, θα δώσετε συνέχεια, κύριε Χρυσοχοΐδη! Παρακαλώ!
      ΜΙΧΑΗΛ ΧΡΥΣΟΧΟΪΔΗΣ: … να αποδεχθείτε…
      ΠΡΟΕΔΡΟΣ (Δημήτριος Σιούφας): Παρακαλώ, έχετε ολοκληρώσει.
      ΜΙΧΑΗΛ ΧΡΥΣΟΧΟΪΔΗΣ: … την εξεταστική επιτροπή…
      ΠΡΟΕΔΡΟΣ (Δημήτριος Σιούφας): Κυρία Παπαρήγα, έχετε το λόγο.
      Κύριε Χρυσοχοΐδη, ευχαριστώ.
      ΙΩΑΝΝΗΣ ΤΡΑΓΑΚΗΣ: Δεν είναι προσωπικό θέμα όμως αυτό.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Όποιος έχει τη μύγα μυγιάζεται.
      ΠΡΟΕΔΡΟΣ (Δημήτριος Σιούφας): Κύριε Υπουργέ, παρακαλώ πάρα πολύ.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Τι φταίω εγώ;
      ΠΡΟΕΔΡΟΣ (Δημήτριος Σιούφας): Κυρία Παπαρήγα, παρακαλώ, έχετε το λόγο.
      ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας): Εμείς και εξεταστική ζητάμε και όσο έχουμε τη δυνατότητα να παρακολουθήσουμε και το έργο της δικαιοσύνης, όπως λέγεται, θα το ελέγξουμε. Δεν είναι υπεράνω η δικαιοσύνη του ελέγχου και της κριτικής.
      Ξέρουμε πάντως πολύ καλά ότι αυτό το πολιτικό σύστημα δεν σώζεται με τίποτα. Σαράντα εξεταστικές επιτροπές να γίνουν και να γεμίσει ο Κορυδαλλός και δεν ξέρω ποιες άλλες φυλακές από επίορκους κρατικούς υπάλληλους και πολιτικούς, τα σκάνδαλα θα παράγονται, θα αναπαράγονται.
      Γιατί δεν υπάρχει ένα πολιτικό σύστημα στο αέρα, υπάρχει ένα ολόκληρο κοινωνικοοικονομικό σύστημα και αυτή είναι η πηγή των προβλημάτων. Και να το πω καθαρά: εμάς δεν μας ενδιαφέρει να σωθεί αυτό το σύστημα. Γιατί δεν σώζεται. Αυτό που μας ενδιαφέρει είναι να το συνειδητοποιήσει η μεγάλη πλειοψηφία του λαού. Και να συνειδητοποιήσει ότι υπάρχει και το δικό του πολιτικό σύστημα.
      Δεν ξέρω τι θα πει…
      (Θόρυβος στην Αίθουσα)
      ΠΡΟΕΔΡΟΣ (Δημήτριος Σιούφας): Παρακαλώ, κύριοι συνάδελφοι.
      ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας): Λοιπόν, θέλει πολλή υπομονή να μιλάς σ’ αυτό το Βήμα. Μπορεί οι Βουλευτές να βγαίνουν έξω στους διαδρόμους και να μιλάνε. Πραγματικά, δεν είναι υποχρεωτικό να μας ακούτε. Καθόλου. Κι εγώ, όταν δεν θέλω να ακούσω κάποιον, βγαίνω έξω. Δεν κάνω «πηγαδάκι» μέσα στην Αίθουσα.
      Ο κ. Μαρκογιαννάκης έφερε ένα επιχείρημα –δεν ξέρω αν θα το επικαλεστεί και ο κύριος Υπουργός της Δικαιοσύνης- που η Κυβέρνηση για πολλοστή φορά λέει «όχι» στην εξεταστική επιτροπή, ότι τα θέματα πάνε στη δικαιοσύνη. Λες και αφορά το γείτονα της Κυβέρνησης το ζήτημα, δεν την αφορά, είναι του γείτονα θέμα και άρα ας το κοιτάξει κάποιος άλλος.
      Έφερε, λοιπόν, το εξής επιχείρημα: ότι δεν μπορεί να λειτουργήσει εξεταστική επιτροπή, να γίνονται διαρροές και να πιέζονται οι δικαστές. Κατ’ αρχάς, οι διαρροές είναι το σύγχρονο πολιτικό εργαλείο των πολιτικών, του Κοινοβουλίου, ολόκληρου του πολιτικού συστήματος. Και εδώ που τα λέμε –και ας μην υπάρχει παρεξήγηση- αν εδώ καθίσουμε και μετρηθούμε οι τριακόσιοι, η μειοψηφία είμαστε που δεν χρησιμοποιούμε στην πολιτική αντιπαράθεση τη διαρροή σε βάρος του άλλου, όταν ο άλλος δεν μπορεί να υπερασπιστεί τον εαυτό του.
      Και μακάρι, ας γίνει κι αυτό. Ας γίνεται διαρροή πραγματικών στοιχείων που κατατίθενται στην εξεταστική επιτροπή. Εδώ η μεγάλη πλειονότητα των δικαστών είναι υπό το έλεος των δημοσιογράφων. Από αυτούς δεν πιέζονται; Θα πιεστούν από τη διαρροή των Βουλευτών της εξεταστικής επιτροπής; Και ας γίνει, λέω, και διαρροή αυτών που λέμε. Εδώ, μόνιμο εργαλείο επιτελείων, γραφείων Τύπου κ.λπ., είναι η διαρροή με την παραπληροφόρηση, την παραλλαγή, την προσομοίωση και τα σενάρια επιστημονικής φαντασίας. Δεν είναι λόγος αυτός. Δεν είναι λόγος.
      Θέλω να ξεκαθαρίσω γιατί ζητάμε εξεταστική επιτροπή. Δεν ζητάμε κάθε φορά και για ό,τι ακουστεί εξεταστική επιτροπή, γιατί γράφτηκε εκεί, γράφτηκε εδώ, ακούσαμε παραπέρα. Δεν είναι λόγος. Τη ζητάμε, γιατί θεωρούμε ότι υπάρχουν συγκεκριμένα στοιχεία και αποδείξεις που αξίζει να εξεταστούν από εξεταστική επιτροπή. Έχει βάση, 100% βάση για να υπάρχει εξεταστική επιτροπή.
      Και γιατί; Να το πούμε και καθαρά: αφορά έναν τομέα, που λέγεται σήμερα τηλεπικοινωνίες. Στην πραγματικότητα είναι ξεπερασμένος ο όρος, κάπως αλλιώς πρέπει να τον πούμε. Δεν ξέρω κι εγώ πώς να τον πω, διότι δεν αφορά τον Ο.Τ.Ε. και τις τηλεπικοινωνίες, δηλαδή την κινητή τηλεφωνία, τα ασύρματα τηλέφωνα, την επαφή ανθρώπου με άνθρωπο.
      Εδώ τα συστήματα έχουν σχέση με τις τηλεπικοινωνίες, έχουν σχέση με εξοπλιστικά προγράμματα, έχουν σχέση με συστήματα παρακολούθησης, έχουν σχέση με καταστολή, έχουν σχέση με πολιτική κατασκοπεία, έχουν σχέση με βιομηχανική κατασκοπεία και με όλα τα άλλα. Έχουν σχέση με την καθημερινή μας ζωή. Διότι λέγοντας «τηλεπικοινωνίες» είναι σαν να λέμε «παίρνω τηλέφωνο», «χρησιμοποιώ το κινητό» κ.λπ.. Δεν είναι απλό ζήτημα αυτό. Και εδώ είναι και η μίζα η μεγάλη.
      Εγώ θα ξεκινήσω με μια άλλη πλευρά. Θέλουμε να συμβάλουμε και μέσα απ’ αυτήν τη διαδικασία, στο μέτρο του δυνατού, αξιοποιώντας και το Βήμα του Κοινοβουλίου, στο να διαμορφωθεί μια άλλη συνείδηση του λαού. Πρέπει και ο λαός να κάνει τις δικές του εξεταστικές, όχι για να ανακαλύπτει ενόχους για τα δικαστήρια, ούτε για τις φυλακές, αλλά, επιτέλους, πρέπει να γίνει και μια μεγάλη λαϊκή εξεταστική για την υπόθεση του Ο.Τ.Ε. και της κάθε δημόσιας επιχείρησης. Αύριο, παραδείγματος χάρη, υπάρχει μια μεγάλη απεργία και παλεύουμε, για να πετύχει 100%. Όμως, υπάρχουν -μαζί μ’ αυτές, τις πιο δυναμικές μορφές πάλης- και άλλες μορφές πάλης και παρέμβασης. 
      Εμείς καλούμε ως Κομμουνιστικό Κόμμα Ελλάδος τα εργατικά συνδικάτα -όχι αυτά κατ’ ανάγκη που είναι μέσα στον Ο.Τ.Ε., χωρίς να αποκλείονται και αυτά βεβαίως- να συγκεντρωθούν και να διαμορφώσουν μια ολόκληρη –ας το πω έτσι- χάρτα ή, μάλλον, μία βίβλο από τη δεκαετία του ’70, από τότε που έγινε η «ΕΛ.ΒΗ.ΥΛ.», η οποία έγινε επί Νέας Δημοκρατίας κάτω και από την πίεση ενός κινήματος αντιπολιτευτικού, που τότε ήταν πιο μαζικό και μαχητικό. 
      Έγινε, λοιπόν, η«ΕΛ.ΒΗ.ΥΛ.», για να μελετήσει τα ψηφιακά συστήματα και να κάνει εφαρμογή στην Ελλάδα. Η«ΕΛ.ΒΗ.ΥΛ.», όμως, έμεινε μια σκιά. Έρχεται το ΠΑ.ΣΟ.Κ. με πιο διευρυμένους στόχους, να γίνει η «ΕΛ.ΒΗ.ΥΛ.» ο μοχλός για τη δημιουργία παραγωγικών μονάδων δημόσιων, για σύγχρονα συστήματα. Γιατί; Δεν είναι προνόμιο των Γερμανών ούτε μόνο των Αμερικανών. 
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΑΝΑΣΤΑΣΙΟΣ ΝΕΡΑΝΤΖΗΣ)
      Τι έγινε η«ΕΛ.ΒΗ.ΥΛ.»; Τίποτα δεν έγινε. Άνοιξε το δρόμο, για να γίνουν οι συμβάσεις του Ο.Τ.Ε. με τη «SIEMENS» και την «INTRAKOM». Τότε δεν έγινε; Στη δεκαετία του ’80; 
      Ας πάμε στη συνέχεια, για να δοθεί και η απάντηση πώς τελικά ο Ο.Τ.Ε., πώς αυτός ο δημόσιος Ο.Τ.Ε. –γι’ αυτό εμείς πια τον όρο «δημόσιος Ο.Τ.Ε.» δεν τον χρησιμοποιούμε, αλλά μιλάμε για κοινωνική ιδιοκτησία όλου του τομέα των τηλεπικοινωνιών, διότι το «δημόσιος» δεν λέει τίποτα- βρέθηκε κάτω από τη μέγγενη συγκεκριμένων πολυεθνικών, πώς βρέθηκε κάτω από τη μέγγενη ενός οξύτατου ανταγωνισμού που δεν έχει μόνο στόχο το χρήμα, το κέρδος, αλλά ακριβώς ελέγχει σήμερα πολύ περισσότερα πράγματα στην Ελλάδα, όπως συστήματα παρακολούθησης, καταστολής, Ένοπλες Δυνάμεις, τα πάντα. Το είπα και πριν, ότι αυτή έχει ουσία και γι’ αυτό εδώ γίνεται ο μεγάλος πόλεμος. 
      Θα σταθώ, λοιπόν, σε δύο τρία συγκεκριμένα ζητήματα. Το σκάνδαλο –ας το πούμε έτσι- αφορά και το ΠΑ.ΣΟ.Κ. και τη Νέα Δημοκρατία. Μεσοτοιχία έχετε. Μην τα χωρίζετε. Υπάρχει μέχρι το 2004, αλλά και από το 2004 μέχρι το 2007 παραλαμβάνατε, παραλαμβάνετε και συνεχιζόταν αυτή η κατάσταση. Έχει φανεί στον ελληνικό λαό -και εδώ είναι το ενιαίο κέντρο που περνά στη μεγάλη πλειοψηφία των εφημερίδων και του ηλεκτρονικού Τύπου- ότι πρόκειται, λέει, για τα συστήματα αγοράς για την ασφάλεια των Ολυμπιακών Αγώνων. Γι’ αυτό πρόκειται; Πρόκειται για συστήματα που χρησιμοποιούνται για δεκαπέντε χρόνια. Η αγορά δεν αφορούσε μέχρι το 2004, αφορούσε από το 2002 που ξεκινούσε η αγορά και για δεκαπέντε χρόνια. 
      Πώς ξεκίνησε αυτή η αγορά; Ξεκίνησε από το 1999. Αφορά στη μεγάλη προμήθεια 327.000.000.000 δραχμών για ενιαίο, συγκαναλικό, ψηφιακό σύστημα σύνδεσης όλων των υπηρεσιών άμεσης επέμβασης, όπως είναι η ΕΛ.ΑΣ., η Ε.Υ.Π. – η Ε.Υ.Π. είναι στην άμεση επέμβαση, πολιτική προστασία και αυτή- τα τελωνεία, το Σ.Δ.Ο.Ε., το Λιμενικό, το Ε.Κ.Α.Β., η Πυροσβεστική και σε συνέχεια όλων αυτών με το αντίστοιχο σύστημα της Ευρωπαϊκής Ένωσης. Η υλοποίηση θα γινόταν σταδιακά με αντίστοιχη άντληση χρημάτων ανά πενταετία, 209.000.000.000 την πρώτη πενταετία, 77.000.000.000 τη δεύτερη, 42.000.000.000 την τρίτη πενταετία. 
      Επομένως, ας μην λέμε ότι τώρα είναι μόνο το ΠΑ.ΣΟ.Κ. ή ότι είναι μεταΠΑ.ΣΟ.Κ. εποχή, διότι ξαναλέω ότι μια μεσοτοιχία σας χωρίζει και είναι πολύ εύθραυστη αυτή. Το να πούμε τόσο ένας και περισσότερο ο άλλος δεν μπορούμε, η εξεταστική ίσως φώτιζε πολύ περισσότερο. 
      Και εδώ συγκροτείται διακομματική επιτροπή στο Υπουργείο Δημόσιας Τάξης. Η Νέα Δημοκρατία δεν συμμετέχει στη διακομματική επιτροπή, γιατί έκανε τη γνωστή αντιπολίτευση στο ΠΑ.ΣΟ.Κ. Πώς; Έπρεπε να κάνει αντιπολίτευση, δεν συμμετείχε. Δε συμμετείχε και τότε το ΔΗ.Κ.ΚΙ. και συμμετείχε το ΠΑ.ΣΟ.Κ, Κ.Κ.Ε και Συνασπισμός και υπήρχε βεβαίως εννεαμελής σύνθεση. 
      Ξεκίνησε η διαδικασία του διαγωνισμού. Η επιτροπή συντάχθηκε το 2000. Το 2002 έρχεται εντολή de facto, στοπ, περνάει στην Επιτροπή Συντονισμού της Ολυμπιακής Προετοιμασίας, με το επιχείρημα ότι πρέπει να γίνει επιτάχυνση και  ανατίθεται στο Υπουργείο Άμυνας, όπου δεν λειτουργούσε ποτέ διακομματική επιτροπή προμηθειών.
       Εμείς τότε θεωρήσαμε το θέμα της επιτάχυνσης πρόσχημα. Διότι εδώ δεν πρόκειται να αγοραστούν κάποια συστήματα για το 2004. Ήταν μία ολόκληρη παραγγελία δεκαπέντε χρόνων. Και υπήρχαν αντιδράσεις μέσα στη διακομματική επιτροπή. Και θα τα καταθέσουμε αυτά, αν  γίνει εξεταστική επιτροπή. 
      Αυτό, όμως, που θα καταθέσω τώρα είναι τη γραπτή διαμαρτυρία του εκπροσώπου του Κ.Κ.Ε., 12-9-2002, στην οποία στην ουσία βάζει ζήτημα, ας το πω, πραξικοπηματικής ενέργειας. 
      (Στο σημείο αυτό η Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας κ. Αλέκα Παπαρήγα καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Ο «ΡΙΖΟΣΠΑΣΤΗΣ» έχει δημοσιεύσει. Βεβαίως από εκεί και πέρα, αφού πάει στο Υπουργείο Άμυνας, εμείς δεν έχουμε στοιχεία για να πούμε ότι έγινε έτσι ή έγινε αλλιώς. Εμείς θέτουμε το ζήτημα ότι έφυγε έξω από κάθε έλεγχο. Από εκεί και πέρα τι φαντάζεσαι ή τι πιστεύεις δεν μπορείς να το βάζεις. Και να σας δώσω και ένα άλλο στοιχείο, για να δούμε την οξύτητα του ανταγωνισμού. 
      Στις 26 Απριλίου του 2002 σε Αθηναϊκό ξενοδοχείο, ο τότε Πρεσβευτής των Η.Π.Α. κ. Μίλερ  -συζητάνε γι‘ αυτά τα ζητήματα, εγώ τα λέω εξοπλιστικά προγράμματα τώρα, να μη λέμε ασφάλεια των Ολυμπιακών Αγώνων- λέει επί λέξει: «Δεν είναι καιρός για πειραματισμούς και νέα πράγματα, για να δοκιμάσουμε κάτι καλύτερο. Η δική μας εταιρεία έχει παρελθόν και αποτελεί εγγύηση». Δεν λέει ότι οι αμερικανικές εταιρείες είναι οι  μοναδικές που υπάρχουν για τον τομέα ασφάλειας, όμως, «εμείς έχουμε πλούσιο παρελθόν». Και λίγα λεπτά πριν, η αμερικάνικη εταιρεία είχε παρουσιάσει τα επιτεύγματά της, με τους συνεργάτες της CIA, το FBI, το ΝΑΤΟ και την εφαρμογή αυτών των συστημάτων στον πόλεμο της Γιουγκοσλαβίας και του Αφγανιστάν και βασικός συνεργάτης η «ΛΟΚΧΙΝΤ». 
      Είναι γεγονός ότι απορρίφθηκαν τα αμερικάνικα συστήματα. Τα απέρριψε η κυβέρνηση του ΠΑ.ΣΟ.Κ.. Γίνονται νέοι διαγωνισμοί και μπαίνει αυτή η «SAIC» που παίρνει παραγγελία τότε. Οι προδιαγραφές ήταν 200.000.000 ευρώ να είναι η πρώτη δόση. Τότε, όμως, οι εφημερίδες  έγραψαν -και γίνονται και διαρροές, αλλά μερικές διαρροές έχουν και βάση- ότι το πιο πιθανό είναι ότι η παραγγελία ήταν 500.000.000 ευρώ, αντί 200.000.000 ευρώ που προέβλεπε ο αρχικός προϋπολογισμός. Το τελικό πακέτο έφθασε 1.000.000.000  στους Ολυμπιακούς. 
      Υπάρχουν προβλήματα. Εμείς τώρα τι να αποδείξουμε. Μπορεί να είναι επιλογή, όχι με βάση το κόστος, αλλά με βάση την εταιρεία. Και αυτό είναι. Υπάρχουν μίζες, δεν υπάρχουν; Δηλαδή πολιτικό χρήμα, αυτό εννοούμε. Διότι ξέρουμε ότι ο πλασιέ της εταιρείας παίρνει. Μιλάμε τώρα για άλλο πράγμα, μπορεί να υπάρχει. Εμείς θέλουμε να γίνει εξεταστική επιτροπή, για να βρεθούν όλα αυτά τα πράγματα. Διότι κοιτάξτε να δείτε, πόσα θα φθάσουν στη δικαιοσύνη; Εδώ υπάρχει ένα θέμα.
       Κατ’ αρχάς, δεν θεωρούμε ότι η δικαιοσύνη είναι ανεπηρέαστη από όλο το σύστημα που ζούμε και είναι κάτι έξω από το σύστημα και είναι αθώα περιστερά. Μιλάω ως θεσμός. Υπάρχουν δικαστές θαυμάσιοι, υπάρχουν έντιμοι, υπάρχουν έτσι, υπάρχουν κι αλλιώς, όπως σε όλους τους χώρους. Να βάλουμε ένα ερώτημα. Θα φθάσουν όλα τα στοιχεία στη δικαιοσύνη, για να πούμε ότι η δικαιοσύνη μπορεί να αποφασίσει; Δηλαδή, με συγχωρείτε, οι Αμερικανοί, δεν θα δίνουν στοιχεία; Οι Γερμανοί δεν θα δίνουν στοιχεία; Οι Γιαπωνέζοι δεν θα δίνουν στοιχεία;
      Τελειώνω ακριβώς μ’ αυτό το ζήτημα, για το πολιτικό σύστημα. Επειδή μπορεί να σοκάρει, εμείς μάλιστα λέμε ότι ο λαός πρέπει να ανατρέψει το πολιτικό σύστημα, δεν υπάρχουν περιθώρια εξυγίανσης. Αλλαγή του μείγματος ναι. 
      Για να δούμε, η μεγαλύτερη «ανατροπή» για εμάς έγινε στο ιταλικό πολιτικό σύστημα. Ο Αντρεότι πήγε φυλακή. Ο Κράξι πέθανε κυνηγημένος. Δεν τολμούσε να γυρίσει στην Ιταλία και πέθανε στην Τυνησία, αν δεν κάνω λάθος. Ο Αντρεότι…
      ΓΕΩΡΓΙΟΣ ΠΑΠΑΔΗΜΗΤΡΙΟΥ: Ελεύθερος ήταν…
      ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας): Μπορούσε να γυρίσει στην Ιταλία ο Κράξι; Θα τον βάζανε στη φυλακή, όπως έγινε με τον Αντρεότι.
      Θέλω να πω ότι εκεί έγινε τομή, εξαφανίστηκαν κόμματα. Τώρα έχουμε καινούργια κόμματα. Πότε «μαργαρίτα», πότε «ελιά», πότε «φόρτσα Ιτάλια», πότε «ουράνια τόξα». Αλλάζουν συνέχεια. Επομένως, τι περιθώρια έχει το πολιτικό σύστημα το σοβά του να φτιάξει; Πόσο κρατάει ο σοβάς σ’ ένα οικοδόμημα το οποίο είναι έτοιμο να πέσει; Το σοβά όμως, πρέπει να τον ρίξει ο λαός, μαζί με το οικοδόμημα. 
      Εμείς θα αξιοποιούμε όλα τα μέτωπα και τα βήματα πάλης που έχουμε γιατί δεν θέλουμε να συμβιβαστούμε ούτε με σκάνδαλα, αλλά ούτε και από την άλλη μεριά να περάσουμε την αντίληψη ότι όσα σκάνδαλα τιμωρηθούν τελειώσαμε και έγινε ένα ηθικό πολιτικό σύστημα που δεν μένει τίποτε άλλο παρά o πολιτικός πολιτισμός της αντιπαράθεσης. 
      ΠΡΟΕΔΡΕΥΩΝ (Αναστάσιος Νεράντζης): Το λόγο έχει ο Πρόεδρος της Κοινοβουλευτικής Ομάδας του ΣΥ.ΡΙΖ.Α. κ. Αλέκος Αλαβάνος.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Κύριε Πρόεδρε, τη στιγμή που ξεκινούσαν τα βραδινά δελτία ειδήσεων πήγα στο γραφείο μου, γύρισα τα διάφορα κανάλια, είχαμε εδώ τη συζήτηση για τη «SIEMENS» όπου βλέπουμε στον αέρα να υπάρχει όλο αυτό το κλίμα και τα γεγονότα και οι καταγγελίες που έγιναν από τα δύο μεγάλα κόμματα σε σχέση με θέματα εξαγοράς, διαφθοράς, παράνομων εισροών σε πρόσωπα ή σε κόμματα και βέβαια στα δελτία ειδήσεων βλέπεις πάλι μια εικόνα –δεν ασχολούνταν καν με τη «SIEMENS»- η οποία εκφράζει δυστυχώς, κύριε Υπουργέ, τη σημερινή Ελλάδα, την Ελλάδα της Νέας Δημοκρατίας. Δυστυχώς, αυτό είναι.
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Δεν την εκφράζει. Αυτό ως εικόνα είναι…
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Δυστυχώς, βλέπουμε ακραίες καταστάσεις και σκέφτεται κανείς: Δεν υπάρχει κανείς να αντιδράσει, να πει «όχι», να πει «ως εδώ», να πει –το λέμε εμείς που διαφωνούμε σε πολλά σημεία- ότι η Ελλάδα είναι μια χώρα που έχει νόμους, ότι η Ελλάδα έχει Σύνταγμα; 
      Μπορεί κανείς να κοιτάζει σήμερα σε όλα τα δελτία ειδήσεων να μεταδίδεται ένα υλικό παράνομης μαγνητοφώνησης, να σχολιάζεται από τους πάντες, από Βουλευτές της Συμπολίτευσης, από Βουλευτές της Αξιωματικής Αντιπολίτευσης, να δίνεται αυτό σε συνέχειες, να παραβιάζεται το άρθρο 19 του Συντάγματος και να μην υπάρχει ούτε Κυβέρνηση ούτε δικαιοσύνη. Και να ξέρουμε όλοι ότι σήμερα –γιατί ακούμε για dvd το οποίο είναι μονταρισμένο, και ποιος το μόνταρε και πού μονταρίστηκε και τι μονταρίστηκε- ζούμε σε μια χώρα με το επίκεντρο της κυβερνητικής εξουσίας, με τον ίδιο τον Πρωθυπουργό, υπό εκβιασμό. Αυτό γίνεται.
      Το έχω πει πολλές φορές, εμείς θα στηρίξουμε το σεβασμό στα προσωπικά δεδομένα του καθένα, από το μετανάστη ο οποίος βρέθηκε δύο ημέρες στην Ελλάδα, μέχρι τον Πρωθυπουργό της Ελλάδας ή τον Πρόεδρο της Δημοκρατίας ή οποιοδήποτε άλλον. Βλέπουμε όμως, μια Κυβέρνηση η οποία έχει παραλύσει, είναι αδύνατον να αντιδράσει. Απλώς θέλει με κάθε τρόπο να αποσιωπηθούν τα πράγματα. 
      Έχει παγιδευτεί η ίδια στην έλλειψη πολιτικών και στήριξης και στη διαμόρφωση της αναγκαίας κουλτούρας ότι τα προσωπικά δεδομένα δεν υπάρχουν για τη δημόσια ζωή, γιατί είναι δεδομένα τα οποία οφείλει ο άλλος να σέβεται και τα οποία έπρεπε η παραβίασή τους να κολάσεται ποινικά. 
      Μέσα σ’ αυτό το πλαίσιο κινούμαστε και μέσα σ’ αυτό το πλαίσιο έρχεται και η υπόθεση «SIEMENS». Και να σας πω γιατί αισθανόμαστε μια μικρή ικανοποίηση ως Συνασπισμός Ριζοσπαστικής Αριστεράς, γιατί, αν τον τελευταίο μήνα υπήρξε κάποια πρωτοβουλία, η οποία έσπασε αυτήν την παράκρουση, την παραζάλη των Μέσων Μαζικής Ενημέρωσης σε σχέση με το σκάνδαλο που υπάρχει από το Υπουργείο Πολιτισμού, προήλθε από τις δικές μας γραμμές. Και είπαμε ότι θα βγούμε στα άλλα ζητήματα, θα δώσουμε απαντήσεις σε άλλα προβλήματα της κοινωνίας, θα δώσουμε απάντηση στην ανάγκη αυτή η νεολαία, η οποία είναι αποκλεισμένη από την πολιτική ζωή -και το ένιωσα και εγώ σήμερα τι μπορεί να καταλάβει η νέα γενιά απ’ όλα αυτά που λέγονται εδώ μέσα- να έχει θέση στη δημόσια ζωή και όχι μόνο θέση, να έχει ηγετική θέση. Και βάλαμε ένα ζήτημα, το οποίο έσπασε το μονοπώλιο. Και αυτό προσπαθούμε να κάνουμε κάθε φορά και αυτό προσπαθούσαμε και στις άλλες υποθέσεις. Είμαστε, επομένως, μέσα σε μια κατάσταση, η οποία δεν αξίζει στη χώρα, η οποία δείχνει μία Κυβέρνηση που δεν αξίζει στη χώρα και η οποία δείχνει ένα πολιτικό σύστημα, το οποίο δεν έχει να δώσει άλλα πράγματα. 
      Δεύτερον, σσχολούμεθα σήμερα με τις τηλεπικοινωνίες, το μεγάλο ζήτημα. Ο καθένας θα ένιωθε χαρά να γίνονται μεγάλες και σοβαρές συζητήσεις –το ανέφερε ο Γιάννης ο Δραγασάκης- γι’ αυτήν την πλευρά της τεχνολογικής επανάστασης, η οποία είναι στην αιχμή του δόρατος. Όπως κάποτε στις αρχές του 20ου αιώνα ήταν να κάνουμε δρόμους και να βάλουμε ηλεκτρικό στις πόλεις και τα χωριά, σήμερα είναι να μπούμε ως χώρα -και όχι ως πελατεία απλώς και τέτοιου είδους πελατεία που βλέπουμε- στην επανάσταση των επικοινωνιών και της πληροφορικής. 
      Τρεις φορές σε κεντρικό πολιτικό επίπεδο με την Κυβέρνηση της Νέας Δημοκρατίας έχει έρθει το θέμα των τηλεπικοινωνιών. Η μία είναι οι υποκλοπές, όπου βλέπουμε πάλι να αλωνίζουν και να κάνουν ό,τι θέλουν οι ξένες εταιρείες. Όπως εδώ με τη «SIEMENS» βλέπουμε τις μίζες, εκεί βλέπουμε την ασυδοσία τους, σε επαφή με το διεθνές παρακράτος να μπορούν να παρακολουθούν όποιον πολίτη θέλουν, ακόμη και τον Πρωθυπουργό σας. Δεύτερη περίπτωση πριν λίγο καιρό, όταν ξαφνικά και η ίδια η Κυβέρνηση συνειδητοποιεί -και ξυπνάει- ότι ο Οργανισμός Τηλεπικοινωνιών Ελλάδας, που θα έπρεπε να ήταν ένας κεντρικός μοχλός του δημοσίου για την ανάπτυξη, έρχεται να πέσει στα χέρια της Marfin  Investment Bank και ενδεχομένως των κεφαλαίων του Ντουμπάι και δεν ξέρουμε ποιου άλλου. Και η τρίτη υπόθεση εδώ είναι η υπόθεση της SIEMENS, που δεν είναι κάτι που έχει σχέση με την ανάπτυξη, αλλά είναι κάτι που δεν έχει σχέση με την ανάπτυξη και που υπονομεύει την ανάπτυξη και δείχνει με ποιο τρόπο τελικά η σημερινή Ελλάδα συμμετέχει σ’ αυτές τις διαδικασίες. 
      Είναι ειρωνεία, πάμε προς τα πίσω, είναι ειρωνεία, διότι στην Ελλάδα η υπόθεση των τηλεπικοινωνιών είχε αρχίσει με τη «SIEMENS» και η «SIEMENS» ήταν η ιδρύτρια της Griechische Telefongesellschaft, της Ελληνικής Εταιρείας Τηλεφωνίας,  το 1930, η οποία το 1949 εξελίχθηκε στον Ο.Τ.Ε., ο οποίος έγινε δημόσια επιχείρηση κ.λπ.. Και τώρα καταλαβαίνουμε ότι δεν κάναμε βήματα μπροστά, ότι είμαστε στα ίδια σημεία, που η «SIEMENS» λύνει και δένει στην υπόθεση των τηλεπικοινωνιών της χώρας μας. Κάνει ό,τι θέλει και χρησιμοποιεί όποια μέσα θέλει. Και θα έλεγα ότι σ’ αυτήν την ιστορία είναι ίσως σημαδιακό και μας δίνει μια απάντηση γιατί ο ιδιωτικός τομέας πάει καλύτερα από το δημόσιο στην Ελλάδα: Το 1977 ιδρύεται η «ΕΛ.Β.Η.ΥΛ.», η Ελληνική Βιομηχανία Ηλεκτρονικού Υλικού και το 1977 ιδρύεται και η «INTRACOM», η γνωστή εταιρεία, η οποία ανήκει στον κ. Κόκκαλη. Και σήμερα η «ΕΛ.Β.Η.YΛ.» είναι στο νεκροταφείο και η «INTRACOM» ζει και βασιλεύει.
      Και βλέπουμε ποια μέσα χρησιμοποιούνται για να ζει και να βασιλεύει. Και βλέπουμε με ποιον τρόπο και σε διάφορες διαδικασίες αποκλείονταν μέχρι την κατάργησή της, η «ΕΛ.Β.Η.ΥΛ.», η Ελληνική  Βιομηχανία Ηλεκτρονικού Υλικού, και με ποιον τρόπο επιβίωσαν οι συνεργάτες της «SIEMENS».
      Το τρίτο σημείο, πάνω στο ίδιο θέμα που συζητάμε. Είναι από τις λίγες φορές που εγώ άκουσα τεκμηριωμένες τοποθετήσεις από τους δύο εισηγητές, τον κ. Παπουτσή και τον κ. Μαρκογιαννάκη, της Αξιωματικής Αντιπολίτευσης και της Κυβέρνησης μετά. Ήταν τεκμηριωμένα τα ερωτήματα που έβαλαν. Ήταν πραγματικά και ήθελαν απαντήσεις. Και τα προβλήματα που έβαλε ο κ. Παπουτσής για το πώς χειρίστηκε τα διάφορα θέματα η Νέα Δημοκρατία και τα ερωτήματα που έβαλε ο κ. Μαρκογιαννάκης, για το πώς φθάσαμε στο C4I, τι είχε γίνει, τι δεσμεύσεις είχαμε πάρει, γιατί επιλέξαμε αυτό το σύστημα, πόσο υλοποιούσε τις δεσμεύσεις της η «SIEMENS» και τι χρησιμότητα είχε αυτό το σύστημα. 
      Βέβαια, ήταν περιορισμένη η θεματολογία, γιατί δεν είναι μόνον αυτό. Είναι η προγραμματική σύμβαση του 1997 ανάμεσα στον Ο.Τ.Ε. και τη «SIEMENS» που δίνει μια προνομιακή και μακρόχρονη δυνατότητα στη «SIEMENS» να είναι αποκλειστικός προμηθευτής εσπευσμένα τότε, πριν ισχύσει η οδηγία για τους διεθνείς διαγωνισμούς στην Ελλάδα. Είναι και το Πρόγραμμα «ΕΡΜΗΣ» για το Στρατό, που αφορά στη «SIEMENS», και θα έλεγα και παλαιότερα. Είναι επιλογές που είχαν γίνει το 1990, κάτω από το βάρος μιας δήθεν σπουδής να σταματήσουν οι καθυστερήσεις του Ο.Τ.Ε. για μια προνομιακή συμφωνία με τη «SIEMENS», που καταδίκασε στην πραγματικότητα την «ΕΛ.Β.Η.ΥΛ.». 
      Eπομένως, τα ερωτήματα του κ. Μαρκογιαννάκη, του κ. Παπουτσή, για να μην πω του κ. Δραγασάκη και του κ. Κανταρτζή, αρκούν από μόνα τους στο να χρειαστεί να δοθεί μια απάντηση μέσα από την ίδια τη Βουλή.
      Άκουσα και εσάς, κύριε Υπουργέ, με μεγάλη προσοχή. Είστε εύγλωττος, είστε καθηγητής Νομικής, αλλά δεν κατάλαβα τίποτα. Σχεδόν τίποτα δεν κατάλαβα απ’ όσα λέγατε. Και πιστεύω ότι δεν σας κατάλαβε και ο κόσμος που σας ακούει, όσοι παρακολουθούν και δεν βλέπουν την υπόθεση Ζαχόπουλου, για ποιο λόγο αντιστέκεστε στην υπόθεση της εξεταστικής επιτροπής. 
      Έρχομαι στο τέταρτο σημείο, ότι αυτό ακριβώς είναι το πρόβλημα στη χώρα μας. Στην Ελλάδα δεν υπάρχουν ελεγκτικοί μηχανισμοί. Όλοι ξέρουν, υποψιάζονται ή φαντάζονται, ότι παντού υπάρχει διαφθορά και συναλλαγή και δεν υπάρχει ένα κράτος το οποίο θα αντισταθεί και θα ελέγξει. Εγώ θα σας έλεγα, κύριε Υπουργέ, ότι και αν δεν χρειαζόταν εξεταστική επιτροπή θα έπρεπε να γίνει, γιατί την θέλει ο κόσμος. Το κοινό θέλει μια διαβεβαίωση ότι κάτι γίνεται, ότι δεν τα κουκουλώνουμε όλα, ότι πάμε να ψάξουμε, και ας μην είναι αποτελεσματικό και ας βγει η δικαιοσύνη πιο γρήγορα και ας έχει περισσότερα τεκμήρια. Αυτό ακριβώς είναι το πρόβλημα. Είναι η έλλειψη των ελεγκτικών μηχανισμών.
      Όταν βλέπουμε για παράδειγμα ότι το κράτος το έχουν αντικαταστήσει διάφοροι δημοσιογράφοι σε διάφορα κανάλια με τη χρησιμοποίηση μεθόδων οι οποίες δεν είναι νόμιμες, δεν πρέπει να σκεφτούμε ότι αυτό γίνεται σε μεγάλο βαθμό γιατί το ίδιο το κράτος έχει παραιτηθεί από την ανάγκη ελέγχου των εφοριών, των πολεοδομιών, των εκκλησιών, των πάντων; Και δίδεται έτσι η δυνατότητα σε όποιον έχει μια κρυφή κάμερα –είναι εύκολη η κρυφή κάμερα- ή ένα μαγνητόφωνο στην τσέπη να κάνει το μάγκα και να λέει ότι δεν υπάρχει κράτος.
      Με αυτήν την έννοια, σε μια χώρα που δεν υπάρχουν ελεγκτικοί μηχανισμοί του Ι.Κ.Α., που το Σ.Δ.Ο.Ε. είναι ανεπαρκές και αμφισβητείται από την κορυφή του, που το Σώμα Επιθεωρητών Εργασίας είναι σχεδόν ανύπαρκτο, σε μια τέτοια χώρα με την ευκαιρία του σκανδάλου «SIEMENS» θα έπρεπε να γίνει αυτή η εξεταστική επιτροπή της Βουλής.
      Και έχει μεγάλες ευθύνες η Κυβέρνηση. Δεν έχετε καμμία δικαιολογία. Αυτό που λέτε μόνο είναι ότι δεν ελέγχουμε, δεν θέλουμε να ελέγχεται τίποτα, ούτε με το άρθρο 19 του Συντάγματος ούτε με οτιδήποτε άλλο. 
      Το πέμπτο σημείο που πρέπει να αναφέρω είναι το εξής. Άκουσα με προσοχή την τοποθέτηση του Προέδρου της Αξιωματικής Αντιπολίτευσης. Εγώ θα έλεγα ότι είναι κατ’ αρχάς θετικό το γεγονός ότι η Αξιωματική Αντιπολίτευση φέρνει το θέμα της επιτροπής αυτής, με την έννοια ότι ξέρει πως θα είναι αυτή κάτω από το φακό της έρευνας. Εγώ το αναγνωρίζω αυτό. Είναι θετικό. 
      Από την άλλη μεριά μου κάνουν εντύπωση όλες αυτές οι διαπιστώσεις και διατυπώσεις ότι «εμείς είμαστε περήφανοι για όσα κάναμε σ’ αυτά τα ζητήματα και δεν έχουμε να φοβηθούμε τίποτα». Εγώ θα έλεγα το ποιοι, πότε, πώς, πόσα έβαλαν στην τσέπη τους πρόσωπα, άτομα ή κόμματα, θα το δείξει η δικαιοσύνη και η επιτροπή που ζητάμε να γίνει. 
      Υπάρχουν όμως πολιτικά ζητήματα για τα οποία είναι υπόλογη η Αξιωματική Αντιπολίτευση και στα οποία όφειλε να έχει απαντήσεις. Υπάρχουν σοβαρότατα ζητήματα, τα οποία δεν μπορούμε να αγνοούμε και δεν μπορούμε απλώς να τα παραπέμπουμε, αν ο τάδε Υφυπουργός ή ο τάδε υπάλληλος κατ’ εξαίρεση έκανε ένα κόλπο με τη «SIEMENS». 
      Εδώ υπάρχουν κεντρικές πολιτικές ευθύνες των κυβερνήσεων Σημίτη. Θα αναφέρω δυο από αυτές –κεντρικές ευθύνες- και θα παρακαλέσω να τοποθετηθούν οι υπόλοιποι αγορητές –αφού δεν τοποθετήθηκε ο Πρόεδρος του ΠΑ.ΣΟ.Κ.- γνωστά στελέχη του κόμματος του ΠΑ.ΣΟ.Κ..
      Το πρώτο, γιατί υπεγράφη προγραμματική σύμβαση με τη «SIEMENS» λίγους μήνες πριν ισχύσει και στην Ελλάδα αναγκαστικά η οδηγία της Ευρωπαϊκής Ένωσης για τους δημόσιους διαγωνισμούς; Για ποιο λόγο; Για ποιο λόγο μια Κυβέρνηση, όταν έρχεται να εφαρμοστεί μια νομοθεσία η οποία διαμορφώνει…
      (Στο σημείο αυτό κτυπάει το κουδούνι λήξεως του χρόνου ομιλίας του Προέδρου της Κοινοβουλευτικής Ομάδας του Συνασπισμού Ριζοσπαστικής Αριστεράς)
      Δύο λεπτά, κύριε Πρόεδρε. 
      …κάποιες συνθήκες, αν θέλετε, ελέγχου και αντικειμενικότητας και σύγκρισης των διαφόρων προσφορών, σπεύδει να κάνει αυτή τη συμφωνία με τη «SIEMENS», η οποία δεσμεύει μακροπρόθεσμα τη χώρα μας, όχι μόνο πέντε χρόνια. Τα πέντε χρόνια γίνονται δέκα και δεκαπέντε και έχουμε τον κ. Βουρλούμη να λέει ότι δεν μπορούμε να κάνουμε χωρίς τη «SIEMENS» και πως δεν υπάρχει Ο.Τ.Ε. χωρίς τη «SIEMENS». 
      Δεύτερον, για ποιο λόγο ένα θέμα, όπως το C4I, που ανήκει στο Υπουργείο Δημόσια Τάξης μεταφέρεται –και είναι γνωστός ο διάλογος που έγινε και ανάμεσα σε πρώην Υπουργούς του ΠΑ.ΣΟ.Κ.- στο Υπουργείο Εθνικής Άμυνας, όπου δεν μπορεί να γίνει ο προληπτικός έλεγχος; Δεν είναι μικρά πράγματα αυτά. Δεν είναι μικρά πράγματα και χρειάζονται απαντήσεις για να μας διαφωτίσετε. 
      Τέλος, καταλήγοντας με το έκτο σημείο, θέλω να πω ότι εμείς πιστεύουμε πως πρέπει να γίνει αυτή η επιτροπή. Θα την στηρίξουμε μαζί με τις άλλες δυνάμεις της Αντιπολίτευσης. Πιστεύουμε όμως ότι με την ευκαιρία αυτή πρέπει να προβάλουμε μια σειρά άλλα μέτρα, τα οποία πρέπει να ληφθούν, που είναι καίριας κατεύθυνσης. 
      Το λέω αυτό γιατί πολλές φορές λέμε ότι ο Συνασπισμός Ριζοσπαστικής Αριστεράς μιλάει σήμερα για νέα πλειοψηφία, για εναλλακτική λύση, για μια Κυβέρνηση με εμπειρία με τις δυνάμεις της Αριστεράς και την ίδια στιγμή να έρχεται να πει όχι.
      Παρά το γεγονός ότι δεν έχουμε κυβερνητική εμπειρία, παρά το γεγονός ότι παρακολουθούμε την πολιτική ζωή από τις εφημερίδες και από τις συζητήσεις στη Βουλή, παρ’ όλα αυτά είναι διαρκής η προσπάθειά μας να διαμορφώνουμε και να προβάλλουμε τις εναλλακτικές μας προτάσεις. Μ’ αυτήν την έννοια έγιναν και αναφορές από τον κ. Ιωάννη Δραγασάκη. 
      Πέρα απ’ αυτή την εξεταστική επιτροπή, πιστεύουμε ότι πρέπει να αλλάξει η ίδια η διαδικασία με την οποία γίνεται. Και με την ορθή ερμηνεία του Συντάγματος να αρκούν οι εκατόν είκοσι Βουλευτές, η πλειοψηφία των 2/5 που λέει το Σύνταγμα, προκειμένου να λειτουργήσει μια τέτοια επιτροπή, να είναι ένα δικαίωμα της μειοψηφίας προς έλεγχο και όχι αυτό να γίνεται τελικά ασυδοσία της πλειοψηφίας προς μη έλεγχο. 
      Δεύτερον, αλλαγή στο νόμο περί ευθύνης Υπουργών.
      Τρίτον, αλλαγή στο σύστημα ελέγχου οικονομικών των κομμάτων. 
      Τέταρτον, αλλαγή και ενίσχυση του «πόθεν έσχες» των Βουλευτών. 
      Πέμπτον, ενίσχυση του ελεγκτικού ρόλου της Βουλής. Έκτον, κατάργηση των ειδικών λογαριασμών. Έβδομον, ενίσχυση όλων των ελεγκτικών μηχανισμών που υπάρχουν σε όλους τους τομείς από το Ι.Κ.Α. μέχρι το Σώμα Επιθεωρητών Εργασίας και μέχρι το Σ.Δ.Ο.Ε.. Και όγδοον –το οποίο είναι σημαντικό- έξοδος από το σημερινό ασφυκτικό πλαίσιο, απ’ αυτή τη δικομματική αντιπαράθεση η οποία δεν μπορεί να δώσει απαντήσεις στα μεγάλα ζητήματα του τόπου. 
      Ευχαριστώ.
      (Χειροκροτήματα από την πτέρυγα του Συνασπισμού Ριζοσπαστικής Αριστεράς) 
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ, κύριε Πρόεδρε.
      Το λόγο έχει ο Πρόεδρος του Λαϊκού Ορθόδοξου Συναγερμού κ. Γεώργιος Καρατζαφέρης.
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Κύριε Πρόεδρε, θα ήθελα να ξεκινήσω με κάτι που είπε ο αξιότιμος Πρόεδρος της Κοινοβουλευτικής Ομάδας του ΣΥ.ΡΙΖ.Α. για το κατάντημα της τηλεόρασης και αυτά τα οποία ανεχόμεθα. Πράγματι μπορούν να γίνουν πολλά πράγματα και εσείς, κύριε Πρόεδρε, έχετε μέσα στο Ραδιοτηλεοπτικό Συμβούλιο τον εκπρόσωπό σας. Ας κάνει, λοιπόν, μια εισήγηση αυτός ο άνθρωπος.  Εσείς έχετε. Εμείς δεν έχουμε άνθρωπο στο Ραδιοτηλεοπτικό Συμβούλιο. Όλα τα κόμματα έχουν προτείνει. Είναι οικουμενικό το Ραδιοτηλεοπτικό Συμβούλιο. Άρα, λοιπόν, μπορεί μέσα στο Ραδιοτηλεοπτικό Συμβούλιο να φέρει αυτό το θέμα και ας έρθουν οι άλλοι να το απορρίψουν, ας πουν οι άλλοι όχι, είναι καλή η τηλεόραση αυτή, είναι καλό ο οποιοσδήποτε να γράφει τον οποιοδήποτε και να προβάλλεται δημόσια. 
      Επομένως εάν θέλουμε δεν παραμένουμε μόνο στην ευχή ή στην καταγγελία αλλά και στην πράξη. Εγώ αν είχα εκπρόσωπο, κύριε Αλαβάνε, θα τον έβαζα αύριο το πρωί να συγκαλέσει το Ραδιοτηλεοπτικό Συμβούλιο και να βάλει τα πράγματα στη θέση τους. Και πρέπει να το κάνετε και σας δίνω αυτή την ιδέα. 
      Κάτι βγήκε σήμερα από την κουβέντα που έγινε εδώ. Συμφωνήσαμε όλοι όχι σε εξεταστική αλλά σε προανακριτική. Το είπε ο κύριος εισηγητής, ο κ. Μαρκογιαννάκης, της Νέας Δημοκρατίας και ελπίζω και πιστεύω ότι δεν είναι αερολογίες. Δεν μπορεί να μην έχει συνεννοηθεί με το κόμμα του για να κάνει αυτή την πρόταση προς το κόμμα της Αξιωματικής Αντιπολίτευσης και είπε προανακριτική. Εφόσον, λοιπόν, η Νέα Δημοκρατία λέει προανακριτική, εμείς οι άλλοι γιατί λέμε όχι προανακριτική; Εδώ και τώρα. Εδώ και τώρα το ΠΑ.ΣΟ.Κ. που έχει και τον απαιτούμενο αριθμό. Εδώ και τώρα τα υπόλοιπα κόμματα της Αντιπολίτευσης. Εφόσον έχουμε πρόταση, ευθεία πρόταση από τη Νέα Δημοκρατία διά στόματος εισηγητή για προανακριτική, ας πάμε σε προανακριτική από αύριο το πρωί. Δεν μας λείπουν τα στοιχεία. 
      ΧΡΗΣΤΟΣ ΜΑΡΚΟΓΙΑΝΝΑΚΗΣ: Δεν με παρακολουθήσατε.
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Σας παρακολούθησα και πάρα πολύ καλά αλλά τώρα το μαζεύετε γιατί βρεθήκατε από πίσω! 
      Αν θέλετε, λοιπόν, πάμε σε προανακριτική από αύριο το πρωί να ξεκαθαρίσει η κατάσταση γιατί υπάρχουν τα στοιχεία όλα αυτά. Και έχουμε πολλά θέματα να εξετάσουμε και πολλά να βρούμε. 
      Πρώτα-πρώτα, στην περίπτωση του Οτσαλάν θυμάμαι τον κ. Προκόπη Παυλόπουλο –έφυγε- όταν ήμουν στην Νέα Δημοκρατία και ήταν εκείνος ο οποίος φώναζε και εισηγούνταν και σ’ αυτόν το χώρο και στην Κοινοβουλευτική Ομάδα ότι μπορεί παράλληλα να γίνει και η άσκηση της εξεταστικής επιτροπής αλλά και η άσκηση της δικαστικής. Τώρα, λοιπόν, άλλαξαν τα πράγματα γιατί είναι άλλος ο αριθμητής από τον αριθμητή εκείνης της εποχής. Επομένως, λοιπόν, κατά το δοκούν οι σκέψεις σας και οι νομικές σας αντιλήψεις. 
      Ένα άλλο θέμα που προέκυψε τώρα μ’ αυτή την έρευνα είναι ότι η αμερικανοκρατία αυξάνει τους πόντους στην Ελλάδα. Ξέρετε τι σημαίνει; Ότι αύριο το πρωί θα έρθει εδώ να κάνει κουμάντο στον Ο.Τ.Ε.. Επειδή ο Ο.Τ.Ε. είναι στο ταμπλό του Χρηματιστηρίου της Νέας Υόρκης και επειδή ο Ο.Τ.Ε. εμπλέκεται με τη «SIEMENS» έχει δικαίωμα η αμερικάνικη κεφαλαιαγορά να έρθει εδώ και να κάνει έλεγχο σε βάθος στον Ο.Τ.Ε. Και ερωτώ: Επειδή, λοιπόν, εκείνοι ξέρουν πολύ καλά το επόμενο βήμα μήπως κάποιος κάτι σφύριξε εδώ και αποφασίσατε να φρενάρετε τη «MIG» να μην έχει το δικαίωμα να θέσει θέμα Βουρλούμη στην κατάσταση στην οποία είναι; Γιατί ήδη είναι κατηγορούμενος ο κ. Βουρλούμης για απιστία. Το γνωρίζετε αυτό. 
      Αύριο το πρωί, λοιπόν, η αμερικανική κεφαλαιαγορά θα έρθει να βάλει στο στόχαστρο την Εθνική Τράπεζα που διαπραγματεύεται εκεί. 
      Καταλαβαίνετε, λοιπόν, ότι με το να πηγαίνουν οι δικές μας επιχειρήσεις στο ταμπλό της Νέας Υόρκης αυτόματα είμαστε κάτω από τη μπότα του Αμερικάνου, με ό,τι σημαίνει αυτό σήμερα και ό,τι θα σημαίνει αυτό αύριο.
      Η «SAIC» πήρε τη δουλειά. Βέβαια πρέπει να σας πω ότι τα γραφεία της «SAIC» από τα γραφεία της CIA στη Βιρτζίνια απέχουν όσο η Βουλή από το Χίλτον. Μία κατάθεση.
      Δεύτερη κατάθεση: Τη δουλειά εδώ στην Ελλάδα, κύριε Υπουργέ, ο κ. Μπους είχε αποφασίσει να προωθήσει να την πάρει η αντίπαλος εταιρεία, γιατί  είναι αγαπημένος του φίλος ο πρόεδρος, με τον οποίο παίζει γκολφ, ο καθημερινός του φίλος. Φανταστείτε λοιπόν: Ενδιαφέρεται ο Αμερικανός Πρόεδρος να πάει σε μια αμερικάνικη εταιρεία συγκεκριμένη η δουλειά και η δουλειά πάει κάπου αλλού. Φανταστείτε, λοιπόν, πόσο δυνατός ήταν ο παίχτης της «SAIC» στην Ελλάδα. Ήταν τόσο δυνατός ο παίχτης, που χάλασε τη δουλειά του Μπους, ο οποίος Μπους επειδή ανακάλυψε ότι ο πρεσβευτής του ήταν μέσα στο κόλπο τον έδιωξε άρον άρον από την Ελλάδα, αμέσως μετά τους Ολυμπιακούς Αγώνες.
      Ποιος όμως ήταν ο δυνατός άνθρωπος; Ο άνθρωπος ο οποίος είχε πει στην «SAIC»: «Εγώ θα την κλείσω τη δουλειά». Ήταν κανένα αστέρι του επιχειρηματικού κόσμου; Κάποιος από τους ενδεχόμενους αστέρες, ο πετυχημένος; Ήταν ένας άνθρωπος ο οποίος είχε αποτύχει σαν ξενοδόχος, μετά πήγε να κάνει μία εταιρία σαν την «AGB» και απέτυχε και σ’ αυτόν τον άνθρωπο οι Αμερικάνοι έδωσαν δουλειά. Αυτός ο άνθρωπος όμως του είπε: «Εγώ ελέγχω το ΠΑ.ΣΟ.Κ., ελέγχω την Κυβέρνηση. Εγώ θα την κάνω». Και το όνομα αυτού: Τρεπεκλής. 
      ΑΡΙΣΤΟΤΕΛΗΣ ΠΑΥΛΙΔΗΣ: Πού το θυμηθήκατε;
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Και ποιος είναι  ο νομικός σύμβουλος του κ. Τρεπεκλή;  Ο στενότερος συνεργάτης του Γεωργίου Παπανδρέου, ο κ. Παμπούκης. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Τι είναι αυτά που λέτε; 
      ΜΑΡΚΟΣ ΜΠΟΛΑΡΗΣ: Παραληρήματα!
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Αφήστε. Θα τα ακούσετε, όπως θα τα ακούσει κι αυτή η πλευρά. Και αν θέλετε, πηγαίνετε στα γραφεία του κ. Τρεπεκλή για να δείτε συγγενείς υψηλοτάτου στελέχους του ΠΑ.ΣΟ.Κ. να μπαίνουν καθημερινώς εκεί. Αν θέλετε κάντε το, αν δεν φοβάστε την αλήθεια. Εγώ δεν φοβάμαι την αλήθεια και θα την πω προς κάθε κατεύθυνση. Και λέω ακριβείς λόγους. Εάν αυτό προϋποθέτει κάτι…Μπορεί να προϋποθέτει. Μπορεί και να μην προϋποθέτει τίποτα. Αλλά αυτός είναι. 
      ΑΡΙΣΤΟΤΕΛΗΣ ΠΑΥΛΙΔΗΣ: Είναι ο ναύτης του Ε.Ο.Τ.; 
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Είναι ο ναύτης του Ε.Ο.Τ.. Είναι ο πέμπτος γιος, όπως λέγανε. Μετά τον κ. Λαλιώτη ο τέταρτος. 
      ΠΡΟΕΔΡΕΥΩΝ (Αναστάσιος Νεράντζης): Κύριε Παυλίδη, αφήστε τις ανασκαφές παρακαλώ. 
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Οι δυνατοί παίχτες, λοιπόν, εδώ στην Ελλάδα ήταν ο κ. Χριστοφοράκος και ο κ. Μαυρίδης. Ο μεν Χριστοφοράκος σε χιονοδρομικά κέντρα της Ελβετίας και της Αυστρίας –κι αυτουνού ο νομικός σύμβουλος είναι επιλήψιμος-  άλλαζε «βαλίτσες» με Υπουργούς... 
      ΒΑΣΙΛΕΙΟΣ ΚΕΓΚΕΡΟΓΛΟΥ: Ποιος είναι ο δικηγόρος του Χριστοφοράκου;
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Ο κ. Ιωαννίδης που είναι και του κ. Βουρλούμη, αλλά ήταν και του κ. Αντωνακόπουλου, του άλλου διοικητού. Ο ίδιος δικηγόρος, που ενώνει τον πρώην του Ο.Τ.Ε. με τον νυν του Ο.Τ.Ε. και με τον κ. Χριστοφοράκο είναι ο Ιωαννίδης. Γράψτε το κι αυτό, για να ξέρετε πώς γίνονται οι διασυνδέσεις. 
      Και βεβαίως επειδή κάποιοι θέλουν να φθάσουμε λίγο μακριά, να φθάσουμε λίγο μακριά. Ας ψάξει, λοιπόν, να βρει η Κυβέρνηση αλλά κι ο Γεώργιος Παπανδρέου, ο οποίος δεν είναι στην Αίθουσα –εγώ τον άκουσα με προσοχή, εκείνος ίσως δεν ήθελε να με ακούσει- ας ψάξει, λοιπόν, να δει ποια συγγενικά πρόσωπα πρωτοκλασάτου Υπουργού φέρονται ως συνεργάτες της «SIEMENS» στη Γερμανία, με υψηλότατους μισθούς και μπόνους. 
      ΑΝΝΑ ΔΙΑΜΑΝΤΟΠΟΥΛΟΥ: Πείτε μας ονόματα. 
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Πείτε κανένα όνομα. 
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Θα τα βρείτε εσείς. Και βεβαίως αν θέλετε να τα βρείτε, ψάξτε να βρείτε και ποιο διαζύγιο πληρώθηκε από τη «SIEMENS». 
      (Θόρυβος στην Αίθουσα)
      Από το 1998…
      ΠΡΟΕΔΡΕΥΩΝ (Αναστάσιος Νεράντζης): Παρακαλώ κάντε ησυχία, κύριοι συνάδελφοι.
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Όταν μιλάμε για «SIEMENS» να ξέρετε ότι το πρώτο «λάδωμα» το έκανε το 1914, όταν διεκδίκησε την αποκλειστικότητα προμήθειας του ιαπωνικού στόλου κι έδωσε 15% στη Λέσχη Αξιωματικών. Από τότε έχει μυηθεί στις μίζες. Ξέρει πάρα πολύ καλά η «SIEMENS» να πληρώνει. Ξέρει πολύ καλά και το ξέρουν και κάποιοι πολύ καλά μέσα εδώ σ’ αυτή την Αίθουσα. 
      Το θέμα είναι, λοιπόν, το εξής: Εμείς θέλουμε αυτή τη σκιά; Θέλουμε όσα είπε ο κ. Παπουτσής να μείνουν μετέωρα; Θέλουμε αυτά που είπε ο κ. Μαρκογιαννάκης να μείνουν στον αέρα; Γιατί δεν πάμε, λοιπόν, σε μία επιτροπή, εξεταστική τώρα και αύριο προανακριτική; Τι εφευρήματα είναι αυτά, να τελειώσει η δικαιοσύνη; Τι θα πει «να τελειώσει η δικαιοσύνη»; Και πότε θα τελειώσει η δικαιοσύνη; Και ποια δικαιοσύνη, κύριε εισαγγελεύ; 
      Συμπτωματικά, ο εισαγγελέας που αναλαμβάνει όλα τα μεγάλα κόλπα στην Ελλάδα, είναι ο ίδιος. Πολύ τυχερός είναι! Και το είπα και στον κύριο Υπουργό, να μου τον συστήσει, να μου πάρει λαχνούς, να κερδίσω! Δεν μπορεί να κληρώνεται πάντα ο ίδιος, στη μεγάλη υπόθεση που απασχόλησε επί έξι μήνες ως πρωτοσέλιδο μίας εφημερίδας μεγάλου επιχειρηματία, ο κ. Αθανασίου! Στους TOR, ο κ. Αθανασίου! Στο Ζαχόπουλο και στα σκάνδαλα που ακολουθούν, ο κ. Αθανασίου! Στη «SIEMENS», ο κ. Αθανασίου! Τυχερός ο κ. Αθανασίου! Πάντα αυτός βγαίνει από την κλήρωση! Αυτό εμένα με βάζει σε προβληματισμό. Δεν θέλω να πω τη λέξη «υποψίες», αλλά σε προβληματισμό με βάζει. Πώς συμπίπτει πάντα να είναι ο κ. Αθανασίου ο εισαγγελέας που ασχολείται μ’ όλα αυτά τα μεγάλα κόλπα; 
      Τι να περιμένουμε δηλαδή; Πότε ο κ. Αθανασίου θα ολοκληρώσει την κατάσταση; Σε πόσα χρόνια; Δίνετε καμμία εγγύηση ότι θα τελειώσετε το προσεχές εξάμηνο, κύριε συνάδελφε, κύριε εισαγγελέα; Όχι! Ούτε προοπτική διετίας δεν υπάρχει! Άρα, λοιπόν, να περιμένουμε να έχει περάσει το χρονικό διάστημα περί ευθύνης Υπουργών, οπότε, λοιπόν, ό,τι και να βρούμε, θα είναι λόγια! Και θα είναι λόγια!
      Εδώ πέρα, λοιπόν, εμείς θέλουμε να λάμψει η αλήθεια. Και η αλήθεια θα λάμψει, εάν και τώρα πάρουμε τη μεγάλη απόφαση! Να πάρουμε τώρα τη μεγάλη απόφαση γι’ αυτά! 
      Είναι εδώ ο κ. Παπαληγούρας. Ο κ. Παπαληγούρας έκανε μία ερώτηση στις 30-4-2001. 
      Κύριε Παπαληγούρα, κάνατε μία επίκαιρη ερώτηση –έχω πάρει τα δικά σας Πρακτικά- όπου λέτε σημαντικά πράγματα και ξεκαθαρίζετε τότε. Εγκαλείτε την Κυβέρνηση και λέτε ότι φωνάζουν τα γεγονότα, ότι η Κυβέρνηση είναι δέσμια της διαπλοκής και αιχμάλωτη της διαπλεκόμενης ολιγαρχίας, την οποία η ίδια μάλιστα είχε θρέψει, ότι φωνάζουν τα γεγονότα, ότι το κράτος και η δικαιοσύνη αυτοκαταργούνται, για να μη θιγούν τα συμφέροντα της διαπλοκής.
      Και σας ερωτώ. Λέτε μία σειρά πραγμάτων. Και μπράβο σας, ήταν πολύ καλή η ερώτηση. Μετά, γίνατε εσείς Υπουργός Δικαιοσύνης. Τι κάνατε για να υπερασπιστούν οι θεσμοί και να «τρέξουν» αυτές οι ημερομηνίες που αργοπορούσαν για επτά χρόνια, όπως λέτε εσείς εδώ; Εσείς λέτε επτά χρόνια κωλυσιεργείτε την υπόθεση με τα 11.000.000.000 που δεν επέστρεφε η «SIEMENS» στον Ο.Τ.Ε. Θυμάστε την υπόθεση πολύ καλά.
      ΑΝΑΣΤΑΣΗΣ ΠΑΠΑΛΗΓΟΥΡΑΣ: Γνωρίζετε πόσοι δικαστικοί διώκονται αυτήν την ώρα;
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Επομένως; Τι κάνατε εσείς γι’ αυτούς τους θεσμούς που καταγγείλατε; Τι κάνατε; Πώς «τρέξατε» τις ημερομηνίες; Αυτό με ενδιαφέρει να ακούσω.
      Ο κ. Κεφαλογιάννης, ο μακροβιότερος Βουλευτής της Νέας Δημοκρατίας, σημαία της Νέας Δημοκρατίας, λέει εδώ στις 7-9-2000: «Ως Υπουργός στην Οικουμενική Κυβέρνηση του κ. Ζολώτα, μου ζητήθηκε να τεθεί μία μεγάλη προμήθεια υλικού απευθείας σε ιδιώτη, χωρίς διαγωνισμό και σε τιμές υπερβολικά υψηλές έναντι των διεθνών τιμών. Το Υπουργείο επέμενε σε διεθνή διαγωνισμό που θα εξασφάλιζε καλύτερη ποιότητα και συμφερότερες τιμές για το δημόσιο. Επειδή οι πιέσεις ήταν αφόρητες και η διοίκηση του οργανισμού λειτουργούσε προς την κατεύθυνση του ιδιώτη, αναγκάστηκα να φέρω το θέμα στο Υπουργικό Συμβούλιο.». 
      Τα λέω γρήγορα λόγω χρόνου.
      «Το Υπουργικό Συμβούλιο πήρε ομόφωνη απόφαση να σταματήσουν αμέσως οι διαδικασίες που είχαν αρχίσει μεταξύ του ιδιώτη και του διοικητικού συμβουλίου του οργανισμού και όρισε μία τριμελή εξ Υπουργών επιτροπή να διευθετήσει το θέμα κατά το συμφερότερο τρόπο για το δημόσιο. Το αποτέλεσμα ήταν ότι το διοικητικό συμβούλιο του οργανισμού –μοναδικός μέτοχος του οποίου είναι το δημόσιο- να πάει να δώσει τη δουλειά, ύστερα από παρέμβαση των Αρχηγών που στήριζαν την Κυβέρνηση.».
      Αυτά ακούστηκαν στο ελληνικό Κοινοβούλιο. Αυτά είπε ο κ. Κεφαλογιάννης. Και κανείς δεν απήντησε από κάτω να του πει «τι είναι αυτά που λες;». Δηλαδή, οι τρεις πολιτικοί Αρχηγοί που στήριζαν την Κυβέρνηση, παρέκαμψαν το Υπουργικό Συμβούλιο και είπαν στο διοικητή «υπόγραψε με τη SIEMENS»! 
      Αυτά είπε ο κ. Κεφαλογιάννης. Εγώ δεν κάνω τίποτα άλλο από το να διαβάζω Πρακτικά της Βουλής! 
      Ποιον ικανοποιούν αυτά; Και γιατί οι τρεις πολιτικοί Αρχηγοί;
      Και να σας θυμίσω τι έλεγε εδώ ο κ. Κεφαλογιάννης, όταν είπε ότι μέχρι χθες οι συνδικαλιστές έλεγαν «ξεπουλάνε και κλέβουν» και την άλλη μέρα οι συνδικαλιστές όλων των κομμάτων είπαν «η πολύ συμφέρουσα σύμβαση».
      Αυτά είναι λόγια του Κεφαλογιάννη. Δεν είναι δικά μου λόγια. Μήπως, λοιπόν, αυτή και μόνο η τοποθέτηση του κ. Κεφαλογιάννη, Υπουργού Μεταφορών, καθιστά όλον τον πολιτικό κόσμο υπόλογο για το ρόλο που παίζει η «SIEMENS»;
      Ή δεν ξέρουμε τι είχε ακουστεί το 1993 στη μεγάλη εκείνη πτώση της Νέας Δημοκρατίας; Τι είχε ακουστεί; Ποιος χρηματοδότησε την πτώση; Η «SIEMENS»; Ή εδώ μέσα γινόταν ο θόρυβος ότι μ’ αυτό το οποίο έφερνε τότε η Κυβέρνηση της Νέας Δημοκρατίας -την αλλαγή για το στρατηγικό επενδυτή του Ο.Τ.Ε.- θα την έριχναν; Τα ξέρουμε όλα αυτά, αλλά τα προσπερνάμε, γιατί τα φοβόμαστε. 
      Τι θα μπορούσε να κάνει ο Πρωθυπουργός; Ο Πρωθυπουργός θα μπορούσε –και δεν το έκανε- να φωνάξει τους Υπουργούς και να πει: Όσον αφορά όλες τις συμβάσεις «SIEMENS», πότε έγιναν, πόσα ποσά είναι, ποιοι τις υπέγραψαν και ποιες ημέρες έγιναν. Και την ίδια μέρα, να τις ταυτοποιήσει με τις διακινήσεις των χρημάτων. 
      Εγώ θα σας δώσω μία τέτοια ταυτοποίηση, για να την έχετε. Στις 20 Ιουλίου 2004 πληρώθηκαν 31.554.370 ευρώ και την ίδια μέρα, 785.000 ευρώ μπήκαν σε τράπεζα του Λονδίνου. Ψάξτε να βρείτε σε ποιον.  
      ΑΡΙΣΤΟΤΕΛΗΣ ΠΑΥΛΙΔΗΣ: Τι να ψάξουμε; Πείτε μας. 
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Κάντε κάτι και εσείς, μην τα κάνω όλα εγώ. 
      Στον ίδιο λογαριασμό, στις 2 Αυγούστου και στις 20 Αυγούστου μπαίνουν 1.085.000 ευρώ. Στις 5 Αυγούστου 2004 επιβαρύνεται η αρχική τιμή με 7.100.000 ευρώ, των οποίων το ήμισυ κατεβλήθη στις 27 Αυγούστου 2004. 
      (Στο σημείο αυτό κτυπάει το κουδούνι λήξεως του χρόνου ομιλίας του Προέδρου του Λαϊκού Ορθόδοξου Συναγερμού κ. Γεωργίου Καρατζαφέρη)
      Αυτό, λοιπόν, να το κάνει ο Πρωθυπουργός. Να ζητήσει, λοιπόν, όλες τις συμβάσεις, να βάλουμε κάτω ποιες ημερομηνίες υπεγράφησαν, ποια ποσά και πότε διακινήθηκαν τα λεφτά, τα οποία τα ξέρουμε από τις ομολογίες, τα ξέρουμε από την ανάκριση του κ. Kutschenreuter και όλων των άλλων που λάλησαν και μίλησαν και είπαν, λοιπόν, ότι 100.000.000 ευρώ δώσαμε σε Έλληνες πολιτικούς και κόμματα. 
      Αυτά τα 100.000.000 ευρώ θα είναι ο «Εφιάλτης» του πολιτικού συστήματος, εάν δεν αποφασίσετε και δεν πάρετε το θάρρος να ρίξουμε άπλετο φως. Φοβάστε και δεν ξέρω για ποιο λόγο το κάνετε αυτό. Το ΠΑ.ΣΟ.Κ. έχει μεγαλύτερο μέρος του κατηγορητηρίου. 
      Εάν, λοιπόν, πάλι θέλετε να προφυλάξετε το ΠΑ.ΣΟ.Κ., τότε είναι δικαίωμά σας να πράττετε την πολιτική που πράττετε. Εμείς, όμως, επιμένουμε για φως και θα εξακολουθήσουμε, ανεξαρτήτως της τύχης της εξεταστικής επιτροπής να αποκαλύπτουμε καθημερινώς και νέα στοιχεία από άλλα μετερίζια. 
      (Χειροκροτήματα από την πτέρυγα του Λαϊκού Ορθόδοξου Συναγερμού)
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε, κύριε Πρόεδρε. 
      Το λόγο έχει ζητήσει ο Υπουργός Δικαιοσύνης κ. Σωτήρης Χατζηγάκης.  Κύριε Υπουργέ, έχετε το λόγο. 
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Κυρίες και κύριοι συνάδελφοι, αρχίζοντας την ομιλία μου, θέλω να διατυπώσω την έκπληξή μου, αλλά και τη λύπη μου, τη στενοχώρια μου για τον τρόπο με τον οποίο έγιναν διάφορες παρεμβάσεις, τοποθετήσεις και ομιλίες μεταξύ των οποίων και του αξιότιμου Αρχηγού της Αξιωματικής Αντιπολίτευσης, αλλά, δυστυχώς, και του Προέδρου του Συνασπισμού Ριζοσπαστικής Αριστεράς κ. Αλαβάνου.  
      Ελέχθη εδώ όλο αυτό το διάστημα ότι υπήρχαν στοιχεία, κατατέθηκαν έγγραφα, ελέγχθησαν καταγγελίες, διατυπώθηκαν ισχυρισμοί, υποστηρίχθηκαν διάφορα πράγματα, όπως ότι δήθεν ήταν γνωστά από καιρό, ότι όλοι τα ξέραμε, ότι όλοι γνωρίζαμε τις πηγές της διαφθοράς, όλοι γνωρίζαμε τι συνέβαινε πίσω από την πλάτη μας. Κι όμως, συνάδελφοι, έπρεπε να έρθει η γερμανική δικαιοσύνη να ανοίξει το φάκελο για να καταλάβουμε ότι κάτι τρέχει εδώ. Και τότε καταλάβαμε ότι πρέπει να κάνουμε εξεταστική επιτροπή. 
      Αυτό, όμως, όταν εκφράζεται από τα χείλια του Αρχηγού της Αξιωματικής Αντιπολίτευσης, είναι τουλάχιστον υποκριτικό, είναι τουλάχιστον υποκρισία. Διότι, όλοι εδώ ξέρουμε ότι το κόμμα -διακεκριμένο μέλος του οποίου υπήρξε επί σειρά ετών ο κ. Παπανδρέου- εκείνο το οποίο συστηματικά και πάγια απέρριπτε τις εξεταστικές επιτροπές, δεν ήταν κανένα άλλο πλην του ΠΑ.ΣΟ.Κ., όταν ήταν στην κυβέρνηση. Δεκατέσσερις αιτήσεις συστάσεως εξεταστικής επιτροπής έγιναν πριν αναλάβει η Νέα Δημοκρατία τη διακυβέρνηση της χώρας. 
      ΓΕΩΡΓΙΟΣ ΝΙΚΗΤΙΑΔΗΣ: Από ποιον; 
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Από τη Νέα Δημοκρατία. 
      ΑΠΟΣΤΟΛΟΣ ΚΑΚΛΑΜΑΝΗΣ: Τις οποίες, όμως, ξέχασε όταν έγινε Πλειοψηφία. 
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Οι δεκατρείς αιτήσεις, κύριε Πρόεδρε, που ήσασταν εσείς Πρόεδρος... 
      	ΠΡΟΕΔΡΕΥΩΝ (Αναστάσιος Νεράντζης): Παρακαλώ μη διακόπτετε τον ομιλητή!
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Κύριε Πρόεδρε, όταν ήσασταν εσείς Πρόεδρος, οι δεκατρείς αιτήσεις για σύσταση εξεταστικής επιτροπής απερρίφθησαν μετ’ επαίνων. 
      ΑΠΟΣΤΟΛΟΣ ΚΑΚΛΑΜΑΝΗΣ: Μετά, που έγινε Πλειοψηφία η Νέα Δημοκρατία, τι έγινε;
      ΠΡΟΕΔΡΕΥΩΝ (Αναστάσιος Νεράντζης): Κύριε Κακλαμάνη, σας παρακαλώ πολύ, μη διακόπτετε τον Υπουργό!
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Τις απορρίψατε, λοιπόν.
      ΑΠΟΣΤΟΛΟΣ ΚΑΚΛΑΜΑΝΗΣ: Μετά έγινε Πλειοψηφία η Νέα Δημοκρατία. 
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Τις απορρίψατε. 
      Εγώ υπογραμμίζω την υποκρισία τη δική σας. Ο Αρχηγός σας, κύριε Κακλαμάνη, ήρθε απόψε εδώ και κατηγόρησε την Κυβέρνηση και το μείζον κόμμα της Βουλής ότι δεν κάνει εξεταστική επιτροπή για γεγονότα τα οποία τα ξέρατε.
      ΜΑΡΚΟΣ ΜΠΟΛΑΡΗΣ: Φοβάται. 
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Θα σας πω ποιος φοβάται και τι φοβάται. Κάντε υπομονή μόνο. Θα τα ακούσετε όλα. Όλα, αρκεί να κάνετε υπομονή!
      Ήρθε, λοιπόν, ο Αρχηγός σας και ζητάει εξεταστική επιτροπή, όταν ο ίδιος ως μέλος της κυβερνήσεώς σας -όταν ήσασταν κυβέρνηση- απέρριψε δεκατρείς από τις δεκατέσσερις αιτήσεις για σύσταση εξεταστικής επιτροπής. Μόνο για τον Οτσαλάν δεχθήκατε και έγινε. 
      ΑΠΟΣΤΟΛΟΣ ΚΑΚΛΑΜΑΝΗΣ: Ας τις κάνουμε τώρα, λοιπόν!
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Και τι βγήκε από εκείνη την επιτροπή, κύριε Κακλαμάνη, εσείς που τα ξέρετε όλα, εσείς που ήσασταν εδώ και εσείς που διακόπτετε; 
      ΠΡΟΕΔΡΕΥΩΝ (Αναστάσιος Νεράντζης): Παρακαλώ, παρακαλώ! 
      Κύριε Υπουργέ, μην απευθύνεστε ονομαστικά, προσωπικά, στα μέλη της Βουλής και εσείς, κύριε Πρόεδρε, παρακαλώ μην ξαναδιακόψετε. Σας παρακαλώ θερμά! 
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Δεν επιτρέπεται αυτό το πράγμα!
      ΠΡΟΕΔΡΕΥΩΝ (Αναστάσιος Νεράντζης): Μα, μην απευθύνεστε κι εσείς προσωπικά. 
      Κύριε Κακλαμάνη, υποβάλω παράκληση να μην ξαναδιακόψετε τον ομιλητή. Έχετε διατελέσει και οι δύο στο Προεδρείο επί μακρά σειρά ετών. Μου είναι πολύ δύσκολο να κάνω παρατηρήσεις. Σας παρακαλώ να σεβαστείτε και τη θέση μου. 
      ΑΠΟΣΤΟΛΟΣ ΚΑΚΛΑΜΑΝΗΣ: Κοιτάξτε, η Βουλή είναι διάλογος! 
      ΠΡΟΕΔΡΕΥΩΝ (Αναστάσιος Νεράντζης): Δεν είναι έτσι ο διάλογος, κύριε Πρόεδρε, σε μια τόσο σημαντική υπόθεση. Εσείς, όταν ήσασταν στην Έδρα, ανεχόσασταν τέτοιο διάλογο; Δεν τον ανεχόσασταν καθόλου. Έχουμε προσωπική πείρα όλοι μας. 
      ΑΠΟΣΤΟΛΟΣ ΚΑΚΛΑΜΑΝΗΣ: Είναι διάλογος. Πώς να το κάνουμε; 
      ΠΡΟΕΔΡΕΥΩΝ (Αναστάσιος Νεράντζης): Παρακαλώ, κύριε Κακλαμάνη.
      Συνεχίστε, κύριε Υπουργέ. 
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Ευχαριστώ, κύριε Πρόεδρε. 
      Κύριε Κακλαμάνη, είστε διακοψίας! Αυτές είναι διακοπές. Δεν είναι διάλογος. 
      ΠΡΟΕΔΡΕΥΩΝ (Αναστάσιος Νεράντζης): Παρακαλώ, συνεχίστε, κύριε Υπουργέ.
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Μιλάει ένας, λέει τα επιχειρήματά του και μιλάει ο άλλος και λέει τα αντεπιχειρήματά του. Αυτός είναι ο διάλογος. Εσείς απλώς διακόπτετε. 
      ΑΠΟΣΤΟΛΟΣ ΚΑΚΛΑΜΑΝΗΣ: Να πείτε ότι δεν δέχεστε τις διακοπές. 
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Και δεν επιτρέπω σε εσάς…
      ΑΠΟΣΤΟΛΟΣ ΚΑΚΛΑΜΑΝΗΣ: Αν σας διακόπτω, εσείς απαντάτε. 
      ΠΡΟΕΔΡΕΥΩΝ (Αναστάσιος Νεράντζης):  Κύριε Πρόεδρε, θα συνεχίσουμε με αυτό το ρυθμό; 
      ΑΠΟΣΤΟΛΟΣ ΚΑΚΛΑΜΑΝΗΣ: Όχι, κύριε Πρόεδρε. Να πει ότι δεν δέχεται διακοπές.
      ΠΡΟΕΔΡΕΥΩΝ (Αναστάσιος Νεράντζης): Σας παρακαλώ πάρα πολύ, κύριε Πρόεδρε. Με φέρνετε σε πάρα πολύ δύσκολη θέση. 
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): …δεν επιτρέπω…
      ΠΡΟΕΔΡΕΥΩΝ (Αναστάσιος Νεράντζης): Κύριε Υπουργέ, σας παρακαλώ! Τροφοδοτείτε τις αντεγκλήσεις. Μην απευθύνεστε προσωπικά σε κανέναν! Παρακαλώ, εκθέστε τις απόψεις σας. Παρακαλώ και εσάς, κύριε Πρόεδρε, μην ξαναδιακόψετε! 
      Προχωρήστε, λοιπόν.
      ΑΠΟΣΤΟΛΟΣ ΚΑΚΛΑΜΑΝΗΣ: Να πει, κύριε Πρόεδρε, ότι δεν δέχεται τις διακοπές. 
      ΠΡΟΕΔΡΕΥΩΝ (Αναστάσιος Νεράντζης): Παρακαλώ! Δεν χρειάζεται να το πει. Το λέει ο Κανονισμός. Τι θα πει: δεν δέχεται διακοπές; Το αντίθετο συμβαίνει, κύριε Πρόεδρε.  Όταν δέχεται διακοπές, το λέει, όχι όταν δεν δέχεται. Αυτό το λέει ο Κανονισμός ρητώς. Δεν επιτρέπεται να λέγονται τέτοια πράγματα στην Αίθουσα. 
      Παρακαλώ, κύριε Υπουργέ. Συνεχίστε. 
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Κυρίες και κύριοι, ξέρετε τι αποδοκιμάζω βασικά από τη δική μας συμπεριφορά και από εσάς, κύριε Κακλαμάνη, που διακόπτετε, ενώ θα έπρεπε –κι εσείς κι εγώ- να δίνουμε μαθήματα; 
      (Θόρυβος στην Αίθουσα)
      ΠΡΟΕΔΡΕΥΩΝ (Αναστάσιος Νεράντζης): Κύριε Υπουργέ, παρακαλώ θερμά!
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Το ότι αντιμετωπίζετε σημαντικά και ουσιαστικά ζητήματα με μια υποκρισία, μ’ ένα φαρισαϊσμό και μ’ ένα ιησουϊτισμό, σαν να μην καταλαβαίνετε, σαν να ζείτε σε άλλο κόσμο, σε άλλη χώρα, σε άλλο λαό. Δημιουργείτε δήθεν μια αχλύ σκανδάλων, τα οποία τα συγχέετε με τη σκανδαλολογία. Διότι σκάνδαλο, για να υπάρξει, θα πρέπει να υπάρξει παραπτωματική συμπεριφορά. Όμως, για να υπάρξει παραπτωματική συμπεριφορά, θα πρέπει να υπάρξει κάποια απόφαση, κάποια σφραγίδα, κάποια βούλα, κάποιο δικαστήριο, το οποίο να λέει ότι αυτό είναι παράπτωμα, αυτό είναι έγκλημα και αδίκημα. 
      Εσείς τι κάνετε; Τροφοδοτείτε τα Μέσα Μαζικής Επικοινωνίας. Έρχονται τα Μέσα Μαζικής Επικοινωνίας και δίνουν μια «είδηση». Παίρνετε την «είδηση» σαν δεδομένη. Αναστρέφετε τη βασική αρχή ότι όλοι είναι αθώοι, μέχρις ότου αποδειχθεί το αντίθετο, βάζετε στο εδώλιο του κατηγορουμένου όλους τους Έλληνες, ανεξαιρέτως και τους λέτε ότι φταίνε για εκείνο και για το άλλο, με αποτέλεσμα να αναπαράγετε αυτήν την κρίση από τα Μέσα Μαζικής Επικοινωνίας. Αυτό κάνετε.
      Είδα τον κύριο Αλαβάνο εδώ, με περισσή υποκρισία να λέει πού θα πάει η νεολαία και πού οδηγούνται τα πράγματα, όταν οι ίδιοι προκαλούμε τη βλάβη στο πολιτικό σύστημα. Οι ίδιοι προκαλούμε τη βλάβη σ’ εμάς τους ίδιους, στους εαυτούς μας, στον πολιτικό κόσμο. Οι ίδιοι βγάζουμε τα μάτια μας. Οι ίδιοι δηλητηριάζουμε την κοινή γνώμη. Οι ίδιοι δημιουργούμε αυτό το νοσηρό κλίμα. 
      Και αντί, λοιπόν, να δούμε πώς είναι τα πράγματα, πώς στέκονται τα πράγματα για να μπορέσουμε να δώσουμε λύσεις, διατυπώνουμε αφορισμούς: Είναι σάπιο το πολιτικό σύστημα. Ε, σας πληροφορώ, κυρίες και κύριοι συνάδελφοι, ότι το πολιτικό σύστημα δεν είναι σάπιο. Λειτουργεί επί τριάντα πέντε χρόνια περίπου από τη Μεταπολίτευση, σχεδόν άριστα. Και η Βουλή λειτουργεί και η Κυβέρνηση λειτουργεί και τα κόμματα λειτουργούν και η δικαστική εξουσία λειτουργεί και ο συνδικαλισμός λειτουργεί και οι νομαρχιακές αυτοδιοικήσεις λειτουργούν. Τα πάντα λειτουργούν σωστά. Πού είναι η κρίση του πολιτικού συστήματος;
      Υπάρχει, βέβαια, κρίση αλλά, κύριοι συνάδελφοι της Αντιπολίτευσης, εσείς προκαλείτε την κρίση, όχι στο πολιτικό σύστημα. Προκαλείτε μία κρίση στο κοινωνικό σώμα, προκαλείτε μία ηθική κρίση, μία κρίση στην οποία φέρετε το κοινωνικό σώμα απέναντι στο πολιτικό σύστημα. Αυτή είναι η κρίση που βιώνουμε σήμερα. Και είναι μία κρίση, την οποία αποκλειστικά δημιουργείτε εσείς, κύριοι συνάδελφοι της Αντιπολίτευσης, παράγοντας ένα κλίμα σκανδαλολογίας, ένα κλίμα ψευτοσκανδάλων με ψευδείς ισχυρισμούς, κάνοντας δήθεν εξεταστικές επιτροπές, για να αποδείξουμε τι; Να αποδείξουμε τι, όταν ακόμα τα στοιχεία δεν είναι εκείνα τα οποία χρειάζεται να υπάρχουν για να προχωρήσει η εξεταστική επιτροπή; Και είστε εσείς, οι οποίοι δημιουργείτε αυτήν την κρίση, αυτόν τον κλυδωνισμό στο κοινωνικό σύστημα.
      Αλλά πέραν αυτού, λυπάμαι, γιατί ο Αρχηγός της Αξιωματικής Αντιπολίτευσης έκανε δύο –θα πω- απρέπειες. Δεν του πάει, διότι είναι ευπρεπής άνθρωπος, είναι αλήθεια, αλλά είμαι υποχρεωμένος να τις υπογραμμίσω. Η μία απρέπεια είναι ότι επιτέθηκε εναντίον του Εισαγγελέα των Εφετών τον κ. Κολιοκώστα, αναίτια. Και όχι μόνο αναίτια, αλλά απέδειξε ότι δεν ξέρει κιόλας, διότι την υπόθεση της «SIEMENS» την έχει ο Εισαγγελέας Πρωτοδικών. Ο κ. Κολιοκώστας δεν έχει καμμία σχέση. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Δεν μίλησε γι’ αυτό. Για τα πορίσματα Ζορμπά μίλησε. 
      (Θόρυβος από την πτέρυγα του ΠΑΣΟΚ)
      ΠΡΟΕΔΡΕΥΩΝ (Αναστάσιος Νεράντζης): Παρακαλώ, μη διακόπτετε.
      ΣΩΤΗΡΙΟΣ ΧΑΤΖΗΓΑΚΗΣ (Υπουργός Δικαιοσύνης): Επομένως, η επίθεση κατά του κ. Κολιοκώστα είναι άδικη και είναι χωρίς έρεισμα. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Δεν παρακολουθήσατε, κύριε Υπουργέ.
      ΣΩΤΗΡΙΟΣ ΧΑΤΖΗΓΑΚΗΣ (Υπουργός Δικαιοσύνης): Είναι γνωστό σε όλους ότι ο κ. Κολιοκώστας είναι εκλεγμένος στη θέση του με πάνω από 60% των δικαστών. Και επομένως …
      ΦΙΛΙΠΠΟΣ ΠΕΤΣΑΛΝΙΚΟΣ (Ε’ Αντιπρόεδρος της Βουλής): Τι σημαίνει αυτό; 
      (Θόρυβος-διαμαρτυρίες από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Αναστάσιος Νεράντζης): Παρακαλώ πάρα πολύ, δεν είναι τρόπος διεξαγωγής συζητήσεως αυτός. Αφήστε τον ομιλητή να ολοκληρώσει. Όταν θα έλθει η σειρά σας, μπορείτε να εκθέσετε τις απόψεις σας.
      Παρακαλώ, κύριε Υπουργέ, συνεχίστε.
      ΣΩΤΗΡΙΟΣ ΧΑΤΖΗΓΑΚΗΣ (Υπουργός Δικαιοσύνης): Καταλαβαίνω, κυρίες και κύριοι συνάδελφοι, ότι ορισμένα πράγματα δεν σας αρέσουν να τα ακούτε. Θα τα ακούσετε, όμως, διότι ο αρχηγός σας προχώρησε σε χαρακτηρισμούς ανοίκειους, σε χαρακτηρισμούς οι οποίοι δεν αρμόζουν.
      Είπατε επίσης, νομίζω ότι το είπε ο κ. Αλαβάνος, αλλά νομίζω ότι το επανέλαβαν και ομιλητές από το ΠΑ.ΣΟ.Κ., πως για να γίνει εξεταστική επιτροπή χρειάζονται εκατόν είκοσι Βουλευτές, δηλαδή είναι στοιχείο της αντιπολίτευσης, όπλο της αντιπολίτευσης. Εγώ δεν θα κάνω ερμηνεία του Συντάγματος. Υπάρχουν συνταγματολόγοι πολύ πιο κραταιοί και ισχυροί από εμένα. Εγώ, όμως, επειδή διακονώ σε αυτόν το χώρο πάνω από τριάντα χρόνια, θα σας θυμίσω τα εξής δύο γεγονότα. Ποιος ήταν εκείνος ο οποίος ερμήνευσε το Σύνταγμα και δημιούργησε αυτήν την πρακτική; Δεν ήταν οι κυβερνήσεις του ΠΑ.ΣΟ.Κ. την περίοδο 1981-1985, οι οποίες καθιέρωσαν, ερμήνευσαν το Σύνταγμα κατ’ αυτόν τον τρόπο που εφαρμόζεται σήμερα, προκειμένου για τις εξεταστικές επιτροπές; Και δεν ήταν η πλειοψηφία του ΠΑ.ΣΟ.Κ. εκείνη που το 1987 διαμόρφωσε τον Κανονισμό έτσι, ώστε να χρειάζεται πλειοψηφία, για να συζητηθεί η αίτηση εξεταστικής επιτροπής; 
      Τα λέω αυτά, που είναι γνωστά τοις πάσι σχεδόν, απλώς για να υπογραμμίσω την υποκρισία και τον τρόπο με τον οποίο το ΠΑ.ΣΟ.Κ. χειρίζεται ορισμένες τέτοιες υποθέσεις. 
      Έρχομαι τώρα, κυρίες και κύριοι συνάδελφοι, στο κεφάλαιο το οποίο όλοι θίξατε και το οποίο ακούει στο όνομα διαφθορά. Όλοι συμφωνούμε ότι πρέπει να είμαστε αυστηροί απέναντι στα φαινόμενα της διαφθοράς και της συναλλαγής. Όλοι συμφωνούμε ότι πρέπει να διερευνώνται όλα τα στοιχεία που καταδεικνύουν σχέση ανάμεσα σε μεγάλες εταιρείες και σε πολιτικούς, ανάμεσα στην πολιτική και ανάμεσα στις διάφορες οικονομικές ελίτ. Αυτό όμως, για να γίνει σωστά και σοβαρά θα πρέπει να στηρίζεται σε στοιχεία και θα πρέπει να στηρίζεται σε αποδείξεις, οι οποίες θα βγαίνουν από ένα όργανο. Δεν θα πρέπει να θεωρούμε έτσι, επειδή κάποιος είπε κάτι, ότι ντε και καλά θα πρέπει να είναι αυτό. 
      Το όργανο το οποίο κρίνει αυτές τις περιπτώσεις και στην Ελλάδα, αλλά και σε όλες τις δημοκρατικές χώρες, είναι η δικαιοσύνη, την οποία εσείς καθημερινά προπηλακίζετε, είναι η δικαιοσύνη την οποία στην ουσία δεν εμπιστεύεστε. Όσα ελέχθησαν από τον κ. Παπανδρέου και για τον κ. Κολιοκώστα και για άλλους δικαστές δεν είναι τίποτα παραπάνω από μία έλλειψη εμπιστοσύνης προς τον τρίτο πόλο της δημοκρατίας, τον πόλο που λέγεται δικαιοσύνη.
      	Κυρίες και κύριοι συνάδελφοι του ΠΑ.ΣΟ.Κ., εάν έχετε ενοχές, εάν έχετε τύψεις συνειδήσεως για την ύποπτη περίοδο όπου έγινε η υπογραφή της σύμβασης με τη «SIEMENS», αν αισθάνεστε ένοχοι -και πριν από λίγες μέσα απ’ όλες τις εφημερίδες διαφαινόταν αυτό το αίσθημα της ενοχής σας- κάντε την αυτοκάθαρσή σας, κάντε έλεγχο στον εαυτό σας, στο κόμμα σας. Κάποτε λέγατε «Γιώργο, άλλαξέ τα όλα». Αλλάξτε τα. Πού είναι αυτό το σύνθημα; Γιατί λοιπόν τα στέλνετε…
      	ΜΑΡΚΟΣ ΜΠΟΛΑΡΗΣ: … (Δεν ακούστηκε)
      	ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Θα σας πω, κύριε συνάδελφε, για την εξεταστική, μη βιάζεστε. 
      	Γιατί, λοιπόν, δεν προχωρείτε στη δική σας αυτοκάθαρση, να διερευνήσετε το όλο θέμα μέσα από τα συλλογικά όργανα του κόμματός σας και της Κοινοβουλευτικής σας Ομάδας, να δείξετε πρώτοι εσείς οι οποίοι σήμερα παριστάνετε τους κήνσορες και τους τιμητές του συστήματος ότι δεν φοβάστε την αλήθεια και ότι ήδη προχωράτε ένα βήμα μπροστά; 
      	Σήμερα κρύβεστε πίσω από την ταμπέλα «εξεταστική επιτροπή». Ξέρετε γιατί το κάνετε; Το κάνετε διότι οι ίδιοι φοβάστε το τυχόν αποτέλεσμα, το οποίο θα προκύψει από τη δικαστική έρευνα και γι’ αυτό θέλετε να προλάβετε τη δικαστική έρευνα, για να μπορέσει η υπόθεση να χαθεί κάπου, μέσα από τη σύσταση της εξεταστικής επιτροπής.
      	ΕΜΜΑΝΟΥΗΛ ΣΚΟΥΛΑΚΗΣ: Δηλαδή εσείς δεν πιστεύετε στις εξεταστικές επιτροπές;
      	ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Περιμένετε, κύριε Σκουλάκη, τώρα αυτό θα ακούσετε.
      Εσάς τους βιαστικούς, όπως ο κ. Σκουλάκης, θα ήθελα να σας παρακαλέσω να με παρακολουθήσετε. Θα προσπαθήσω να θέσω το πλαίσιο μέσα στο οποίο κατά την άποψή μου, θα πρέπει να κινείται η ιδέα συστάσεως εξεταστικής επιτροπής. Εγώ πιστεύω ότι δεν πρέπει να γίνει εξεταστική επιτροπή την περίοδο που βρισκόμαστε σ’ ένα στάδιο προανάκρισης ή ανάκρισης και αυτό γιατί στο στάδιο αυτό η διαδικασία είναι μυστική. Ο δικαστής έχει τη δυνατότητα να διερευνήσει σε βάθος, σε πλάτος, να καλέσει τους πάντες και να βάλει πραγματικά «το μαχαίρι στο κόκαλο», να ελέγξει όλη την υπόθεση. Όταν έχουμε την παράλληλη εξέταση, μαζί με την έρευνα της δικαιοσύνης –μιλάω για την προανακριτική περίοδο, πριν βγουν «στον αέρα» τα στοιχεία- και ζητηθεί η έρευνα σ’ αυτήν την περίοδο από την εξεταστική επιτροπή, τότε υπάρχει κίνδυνος να χαθεί η αλήθεια, υπάρχει κίνδυνος να δυσχερανθεί το έργο της δικαιοσύνης, υπάρχει κίνδυνος να δοθεί μία τέτοια δημοσιότητα σε περιστατικά και περιπτώσεις, που αφορούν την ουσία της υποθέσεως, ώστε σε τελική ανάλυση να χαθεί η ίδια η αλήθεια της υποθέσεως. 
      Τι γίνεται σήμερα; Σήμερα βρισκόμαστε στο στάδιο της προανακρίσεως όσον αφορά τη «SIEMENS». Στο στάδιο αυτό, όπως είπε προηγουμένως και ο συνάδελφός μου πρώην Υπουργός κ. Παπαληγούρας, η Κυβέρνηση της Νέας Δημοκρατίας επί Υπουργίας του κ. Παπαληγούρα έκανε όλες εκείνες τις δυνατές ενέργειες, ώστε να επιταχυνθεί η διενέργεια και η διαδικασία της προανάκρισης. 
      Είναι και κάτι άλλο, το οποίο είπε ο κ. Αλαβάνος. Το χρησιμοποίησε υπέρ της εξεταστικής επιτροπής, αλλά είναι εναντίον της εξεταστικής επιτροπής. Μίλησε για τα ευαίσθητα προσωπικά δεδομένα.
       Κυρίες και κύριοι συνάδελφοι, εγώ ρωτάω έτσι απλά όλους σας το εξής: Καλά, τα ευαίσθητα προσωπικά δεδομένα, όταν είναι μία διαδικασία σχεδόν φανερή όπως αυτή της εξεταστικής επιτροπής, δεν θα πειραχθούν; Δεν θα κυκλοφορήσουν ονόματα αθώων και μη στις εφημερίδες και στις τηλεοράσεις ότι δήθεν είναι ένοχοι, ότι δήθεν είναι έτσι, ότι δήθεν είναι αλλιώς; 
      Να, λοιπόν, γιατί δεν πρέπει να γίνει εξεταστική επιτροπή κατά την περίοδο της προανάκρισης, κατά την περίοδο όπου υπάρχει η μυστική διαδικασία, διότι και το άτομο προστατεύεται και η αλήθεια προστατεύεται και η διαδικασία προστατεύεται και η Δικαιοσύνη έχει το απαραίτητο κύρος για να μπορέσει να προχωρήσει την υπόθεση. 
      Εάν ολοκληρωθεί ο κύκλος της προανάκρισης και μπούμε πλέον στην υπόθεση, τότε μπορούμε να συζητήσουμε για τη σύσταση εξεταστικής των πραγμάτων επιτροπής. Και πάλι, όμως, υπό ορισμένες προϋποθέσεις. Μία βασική προϋπόθεση είναι όταν υπάρχουν υποψίες ή υπόνοιες, οι οποίες να εμπλέκουν πολιτικά πρόσωπα ή έστω όταν είναι ζητήματα και θέματα, τα οποία δημιουργούν ένα κίνδυνο για τη δημόσια τάξη και για τον ευρύτερο κοινωνικό χώρο.
      Αγαπητές κυρίες και αγαπητοί κύριοι συνάδελφοι, θα ήθελα να σας καταθέσω ορισμένες επιπλέον σκέψεις μου σε σχέση με την εξεταστική επιτροπή και σε σχέση με τη διαδικασία. 
      Κατ’ αρχάς, θα πρέπει να ξεκαθαρίσουμε ότι οι εξεταστικές επιτροπές δεν υποκαθιστούν τη δικαιοσύνη. Η δικαιοσύνη είναι ένας αυτοδύναμος θεσμός, είναι ένας αυτόνομος θεσμός, ο οποίος αποτελεί τον τρίτο πυλώνα της δημοκρατίας. Επομένως, η δικαιοσύνη είναι εκείνη που έχει πάντοτε το βάρος και την αποστολή να αποδείξει την ενοχή ή την αθωότητα κάθε πολίτη και σε κάθε περίπτωση. 
      Δεύτερον, η εξεταστική επιτροπή είναι ένα πολιτικό όργανο. Αποτελείται από πολιτικούς. Μπορεί, βέβαια, να χειρίζεται και χειρίζεται υποθέσεις δικαστικού χαρακτήρα. Ωστόσο, η εξεταστική επιτροπή δεν είναι δικαστήριο. Η άκαιρη, λοιπόν, λειτουργία και σύστασή της μπορεί να βλάψει την ίδια την ουσία της υπόθεσης. Μπορεί να βλάψει την ίδια την αλήθεια. Συνεπώς, κατά την άποψή μου, η εξεταστική επιτροπή δεν θα πρέπει ποτέ να λειτουργήσει, όταν υπάρχει μία διαδικασία, η οποία βρίσκεται εις το στάδιον της μυστικότητας, όπως είναι η προανακριτική διαδικασία.
       Αγαπητές κυρίες και αγαπητοί κύριοι συνάδελφοι, σήμερα ερχόμαστε να ζητήσουμε από τη Βουλή τη σύσταση εξεταστικής επιτροπής, όταν ήδη σας είπα σε ποιο στάδιο βρίσκεται η όλη υπόθεση. Χωρίς να θέλω να προδικάσω καμμία απόφαση, μέχρι σήμερα δεν φαίνεται να υπάρχει κάποιο ψήγμα ή κάποια άλλη ένδειξη –έτσι πιστεύω εγώ από όποια στοιχεία έχω- για ευθύνες πολιτικών προσώπων.
      Εάν εσείς, κύριοι της Αντιπολίτευσης, έχετε οποιοδήποτε στοιχείο που να στοιχειοθετεί ή να δημιουργεί υπόνοιες για κάποιο πολιτικό πρόσωπο, σας καλώ να το καταθέσετε.  Να ξέρετε όμως ότι αν υπήρχε κάτι τέτοιο, ο ίδιος ο εισαγγελέας, κάνοντας χρήση του σχετικού άρθρου του Συντάγματος, θα το είχε κάνει ήδη και θα είχε προχωρήσει ήδη ο ίδιος.
      Κυρίες και κύριοι συνάδελφοι, για να κλείσω –είχα πολλά να πω, αλλά ο χρόνος είναι αμείλικτος- θα αναφερθώ στο τι κάνει η σημερινή Κυβέρνηση στα θέματα αυτά.
      Κατ’ αρχάς, λέτε ότι η δικαιοσύνη δεν κάνει το καθήκον της, γιατί δεν αποδεικνύονται ορισμένα πράγματα. Και αναφέρεστε στις γνωστές υποθέσεις. Λες και στις γνωστές αυτές υποθέσεις θα έπρεπε οπωσδήποτε να καταδικαστούν κάποιοι ή υπάρξει αντίθετη απόφαση από αυτήν η οποία βγήκε, για να αποδειχτεί ότι η δικαιοσύνη κάνει σωστά το έργο της.
      Αυτό είναι μια αυθαιρεσία, αυτό είναι ένας λαϊκισμός, αυτό είναι ένα επιχείρημα, το οποίο επικαλείσθε, για να συγκαλύψετε και να αποκρύψετε την ένδεια των πολιτικών σας επιχειρημάτων, τα οποία δεν ακούστηκαν σήμερα εδώ καθόλου.
      Και όμως τα γεγονότα έρχονται να σας διαψεύσουν περίτρανα. Χθες δημοσιεύτηκε η απόφαση για την υπόθεση «ΕΤΒΑ Finance», με ιδιαίτερα μάλιστα αυστηρές ποινές για τους αποδεδειγμένα εμπλεκόμενους στο σκάνδαλο αυτό. Και ξέρετε πολύ καλά ότι το σκάνδαλο αυτό –και αυτό- έγινε στα έτη διακυβερνήσεως 1997-2001.
      Σας θυμίζω επίσης το σκάνδαλο του Παντείου Πανεπιστημίου. Με θάρρος και παρρησία…
      ΛΟΥΚΑ ΚΑΤΣΕΛΗ: Ακόμη δεν έχει βγει το πόρισμα.
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Με θάρρος και παρρησία η ελληνική δικαιοσύνη απεφάσισε και κατεδίκασε εκείνους, τους οποίους εσείς προστατεύατε όλα αυτά τα χρόνια.
      ΜΑΡΚΟΣ ΜΠΟΛΑΡΗΣ: Για τον Κλαδά δεν μας είπατε όμως, που τον έβαλε στο αρχείο.
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Κυρίες και κύριοι συνάδελφοι, η σημερινή Κυβέρνηση προωθεί ένα νομοσχέδιο, με το οποίο μετατρέπονται σε κακουργήματα όλα τα αδικήματα ενεργητικής και παθητικής δωροδοκίας. Και επίσης, ένα νομοσχέδιο για την αναβάθμιση του θεσμικού πλαισίου επικοινωνιών και απορρήτων. Στις 19 Φεβρουαρίου –το λέω για τον Πρόεδρο της Κοινοβουλευτικής Ομάδας του ΣΥ.ΡΙΖ.Α- θα περάσει από την κεντρική Νομοπαρασκευαστική Επιτροπή.
      Εν κατακλείδι, αγαπητές κυρίες και κύριοι, θέλω να δηλώσω πως η Κυβέρνηση δεν είναι γενικά αρνητική σε κάθε ενδεχόμενο σύστασης εξεταστικής επιτροπής. Πότε όμως; Εφόσον προκύπτουν στοιχεία που εμπλέκουν κυρίως στην υπόθεση πολιτικά πρόσωπα και βέβαια, όταν η υπόθεση έχει υπερβεί το στάδιο της μυστικότητας. Απορρίπτουμε συνεπώς, τη σύσταση μια τέτοιας επιτροπής κατά τη διάρκεια της μυστικής προανακριτικής και ανακριτικής διαδικασίας, αυτό το οποίο δηλαδή ζητάτε σήμερα εσείς με την υπόθεση της «SIEMENS».
      Μήπως, κυρίες και κύριοι συνάδελφοι, η επιδιωκόμενη σύσταση, κυρίως από το ΠΑ.ΣΟ.Κ., εξεταστικής επιτροπής τελικά στοχεύει στην πλήρη συγκάλυψη της υπόθεσης, υπολογίζοντας σε χωριστά πορίσματα και στη δυσχέρεια της ανάκρισης με την άκαιρη δημοσιοποίηση των στοιχείων της; Εμείς αυτή τη λογική της βλάβης της αλήθειας και του κουκουλώματος δεν τη δεχόμαστε. Και αν βρούμε οποιοδήποτε στοιχείο για οποιονδήποτε, οπουδήποτε και να ανήκει, σε οποιονδήποτε χώρο, θα πάει εκεί που πρέπει.
      Γι’ αυτό, λοιπόν, εμείς ζητάμε σήμερα από τη Βουλή να απορρίψει την πρόταση της εξεταστικής επιτροπής.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε Υπουργέ.
      Το λόγο έχει ζητήσει ο Πρόεδρος κ. Απόστολος Κακλαμάνης.
      Ορίστε, κύριε Πρόεδρε.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, ζήτησα το λόγο επί προσωπικού θέματος, το οποίο συνίσταται στο γεγονός ότι, όπως παρακολούθησε ολόκληρη η Αίθουσα, ο κύριος Υπουργός της Δικαιοσύνης, αν και παλαιός κοινοβουλευτικός, σχεδόν στο σύνολο της ομιλίας του απευθύνθηκε στο δεύτερο πληθυντικό πρόσωπο στην παράταξη στην οποία ανήκω, αλλά και προσωπικώς σε μένα, κατηγορώντας μεταξύ των άλλων για υποκρισία, για φαρισαϊσμό, για πρόθεση που κρύπτεται πίσω από την αίτηση αυτή να συγκαλυφθούν ευθύνες και ένοχοι.
      Επίσης, κύριε Πρόεδρε –και πρέπει να πω, υπό τη δική σας ανοχή- ο κύριος Υπουργός –όποιος παρακολούθησε με προσοχή την ομιλία του, θα συμφωνήσει μαζί μου- ύβρισε σκαιότατα, διέστρεψε λόγους όχι δικούς μου, του Προέδρου της Κοινοβουλευτικής Ομάδας του ΠΑ.ΣΟ.Κ..
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Δεν υπάρχει προσωπικό, κύριε Πρόεδρε.
      ΠΡΟΕΔΡΕΥΩΝ (Αναστάσιος Νεράντζης): Ο χρόνος που έπρεπε να αναπτύξετε το προσωπικό θέμα, κύριε Πρόεδρε, έχει περάσει και το ξέρετε. Παρακαλώ ολοκληρώστε.
      ΑΠΟΣΤΟΛΟΣ ΚΑΚΛΑΜΑΝΗΣ: Θέλω να πω τούτο. Όσα χρόνια θητεύω σ’ αυτή την Αίθουσα δεν έχω προσβάλει κανένα Βουλευτή. Εάν είναι κανείς παλαιός εδώ ή από τα Πρακτικά και ξέρει ότι προσέβαλα κάποιον που υποχρεώθηκε να ζητήσει να επανορθώσω ό,τι είπα για εκείνον, παρακαλώ να το αναφέρει. 
      Έρχομαι τώρα σ’ ένα άλλο θέμα, κύριε Πρόεδρε, επίσης προσωπικό. Ο κύριος Υπουργός εδικαιούτο κατά τον Κανονισμό να πει ότι δεν δέχεται διακοπές.
      Πράγματι, ο Κανονισμός ορίζει ότι όποιος θέλει να διακόψει απευθύνεται στο Προεδρείο και στον ομιλούντα, κρατείται ο χρόνος του κ.λπ.. Όμως, αυτό αναφέρεται σ’ ένα διάλογο που θα ακολουθήσει, για τον οποίον πράγματι πρέπει να κρατηθεί και ο χρόνος του ομιλούντος. Αλίμονο, εάν αυτήν τη διάταξη την ερμηνεύσουμε με αυτό το πνεύμα. Και πρέπει να σας πω ότι εγώ δεν την ερμήνευσα και δεν την εφήρμοσα ποτέ με αυτό το πνεύμα, δηλαδή να μην ειπωθεί οποιαδήποτε φράση, ακόμη και διευκρινιστική, ακόμη και μονολεκτική, η οποία ποικίλλει πολιτικά το διάλογο. Δεν είναι ανταλλαγή ύβρεων να ερωτήσεις τον Υπουργό Δικαιοσύνης γιατί. 
      Αυτή ήταν η ερώτησή μου, κύριε Χατζηγάκη. Γιατί αυτές τις δεκατρείς προτάσεις εξεταστικών επιτροπών -και μη μου πείτε για παραγραφές, διότι περισσότερο πρέπει να μας ενδιαφέρει…
      ΠΡΟΕΔΡΕΥΩΝ (Αναστάσιος Νεράντζης): Έληξε το προσωπικό θέμα, κύριε Πρόεδρε. Σας παρακαλώ, μη μπαίνουμε στην ουσία τώρα.
      ΑΠΟΣΤΟΛΟΣ ΚΑΚΛΑΜΑΝΗΣ: Γι’ αυτές τις δεκατρείς προτάσεις είπα στον κύριο Υπουργό κάτι, που και με επίκαιρη ερώτησή μου ζήτησα από τον Πρωθυπουργό. Γιατί ως Πλειοψηφία πλέον -εάν έκανε λάθος τότε η Πλειοψηφία και τα άλλα κόμματα πολλές φορές που συμφωνούσαν στην απόρριψη- δεν τις επαναφέρατε; 
      Αυτό είναι έγκλημα καθοσιώσεως, κύριε Πρόεδρε, ώστε να με αποκαλέσει ο κ. Χατζηγάκης «διακοψία»; Λυπάμαι πάρα πολύ, δεν θα σας ξαναδιακόψω, κύριε Χατζηγάκη, διότι αφ’ ης γίνατε και Υπουργός, γίνατε πλέον αγέρωχος. Όμως, πρέπει να ξέρετε εσείς, που μιλάτε από στήθους μάλιστα, ότι πάρα πολλοί και δη Υπουργοί έρχονται και διαβάζουν κείμενα. Εάν η Βουλή πρέπει να παρακολουθεί κείμενα που αναγιγνώσκουν οι Υπουργοί και άλλοι ομιλητές…  
      ΣΩΤΗΡΙΟΣ ΧΑΤΖΗΓΑΚΗΣ (Υπουργός Δικαιοσύνης): Για ποιον το λέτε, κύριε Πρόεδρε; 
      ΑΠΟΣΤΟΛΟΣ ΚΑΚΛΑΜΑΝΗΣ: Όχι για εσάς. Λέω, αλίμονο εάν δεν έχει τη δυνατότητα ο Βουλευτής να διακόψει.
      ΠΡΟΕΔΡΕΥΩΝ (Αναστάσιος Νεράντζης): Κύριε Πρόεδρε, εάν έχετε την καλοσύνη, είμαστε εκτός Κανονισμού, ούτως ή άλλως. Μιλάτε πέντε λεπτά για θέμα που δεν έχει σχέση με το προσωπικό. 
      ΑΠΟΣΤΟΛΟΣ ΚΑΚΛΑΜΑΝΗΣ: Ναι, αλλά…
      ΠΡΟΕΔΡΕΥΩΝ (Αναστάσιος Νεράντζης): Το αναπτύξατε, κύριε Πρόεδρε. Οφείλω μία απάντηση.
      ΑΠΟΣΤΟΛΟΣ ΚΑΚΛΑΜΑΝΗΣ: Λέγω, κύριε Πρόεδρε, ότι δεν δικαιούται κανείς από το Βήμα να κατηγορήσει για υποκρισία, για φαρισαϊσμό. 
      ΠΡΟΕΔΡΕΥΩΝ (Αναστάσιος Νεράντζης): Γίνατε αντιληπτός.
      ΑΠΟΣΤΟΛΟΣ ΚΑΚΛΑΜΑΝΗΣ: Είναι ύβρεις αυτά και δεν βοηθούν τον κοινοβουλευτικό διάλογο.
      ΠΡΟΕΔΡΕΥΩΝ (Αναστάσιος Νεράντζης): Σας οφείλω μία απάντηση, κύριε Πρόεδρε.
      Είναι αλήθεια ότι ο κύριος Υπουργός απευθύνθηκε προσωπικώς προς εσάς επανειλημμένως, όπως εξίσου αληθές είναι ότι γι’ αυτήν του την τάση τον παρετήρησα. Είναι, όμως, εξίσου σαφές ότι δεν τον διακόψατε μόνο μια φορά, για να μιλήσετε. 
      ΑΠΟΣΤΟΛΟΣ ΚΑΚΛΑΜΑΝΗΣ: Μου απάντησε.
      ΠΡΟΕΔΡΕΥΩΝ (Αναστάσιος Νεράντζης): Παρακαλώ, κύριε Πρόεδρε. Εγώ σας άκουσα μετ’ ευλαβείας. 
      Είναι, επίσης, αληθές -κατεγράφη στα Πρακτικά- ότι δεν τον διακόψατε μόνο μια φορά. Η διαλογική συζήτηση απαγορεύεται ρητώς από τον Κανονισμό. Το γνωρίζετε καλύτερα από εμένα. Είναι βάσει του άρθρου 66 παράγραφος 7.
      ΑΠΟΣΤΟΛΟΣ ΚΑΚΛΑΜΑΝΗΣ: Το είπα ο ίδιος πριν. 
      ΠΡΟΕΔΡΕΥΩΝ (Αναστάσιος Νεράντζης): Παρακαλώ. Το γνωρίζω, κύριε Πρόεδρε, ότι το είπατε, αλλά αφήστε με να ολοκληρώσω. Βλέπετε ότι δεν αφήνετε ούτε εμένα να ολοκληρώσω. Σας παρακαλώ. 
      ΑΠΟΣΤΟΛΟΣ ΚΑΚΛΑΜΑΝΗΣ: Μου μιλάτε για τον Κανονισμό…
      ΠΡΟΕΔΡΕΥΩΝ (Αναστάσιος Νεράντζης): Δεν έχετε το λόγο. Το πώς θα διαμορφώσω εγώ τη σκέψη μου, δεν θα μου το υποδείξετε εσείς. 
      Πρώτον, απαγορεύεται η διαλογική συζήτηση.
      Δεύτερον, δεν είναι υποχρεωμένος ο ομιλητής να δηλώσει, όπως υπονοήσατε, ότι δεν επιτρέπει διακοπές. Το αντίστροφο, ακριβώς, συμβαίνει. 
      Εν πάση περιπτώσει, οι διακοπές γίνονται, όταν συγκατατεθεί το Προεδρείο. Εσείς, όχι μόνο δεν ζητήσατε τη συγκατάθεση του Προεδρείου, αλλά το παραμερίσατε και παρενέβητε. 
      Θεωρώ, λοιπόν, ότι εγένετο παράτυπη ενέργεια, θεωρώ ότι ο Υπουργός δεν εστρέφετο προς εσάς προσωπικά, κακώς όμως αναφέρθηκε στο όνομά σας. Γνωρίζετε την εκτίμηση και του ομιλούντος, αλλά και του Σώματος προς το πρόσωπό σας και παρακαλώ να θεωρηθεί ως μη γενόμενο αυτό το οποίο διημείφθη, κύριε Πρόεδρε.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, εδώ πρέπει να ξεκαθαρίσουμε κάποια πράγματα. Τη διάταξη που θέλατε να μου υπομνήσετε ως να μην τη γνωρίζω, σας την ανέφερα εγώ πιο πριν.
      ΠΡΟΕΔΡΕΥΩΝ (Αναστάσιος Νεράντζης): Κάνετε λάθος, είναι στοιχείο του σκεπτικού μου. Το σκεπτικό μου δεν υπαγορεύεται από κανέναν και δεν σημαίνει ότι εσείς την αγνοείτε. Για όνομα του Θεού! 
      ΑΠΟΣΤΟΛΟΣ ΚΑΚΛΑΜΑΝΗΣ: Σας παρακαλώ. 
      ΠΑΝΑΓΙΩΤΗΣ ΑΔΡΑΚΤΑΣ: Κύριε Πρόεδρε, προβλέπεται από τον Κανονισμό αυτός ο διάλογος; 
      ΠΡΟΕΔΡΕΥΩΝ (Αναστάσιος Νεράντζης): Μα, όχι, βέβαια, δεν προβλέπεται. 
      ΠΑΝΑΓΙΩΤΗΣ ΑΔΡΑΚΤΑΣ: Τότε τι κάνουμε; Περιμένουν να μιλήσουν και οι συνάδελφοι. 
      ΑΠΟΣΤΟΛΟΣ ΚΑΚΛΑΜΑΝΗΣ: Παρακαλώ!
      ΠΡΟΕΔΡΕΥΩΝ (Αναστάσιος Νεράντζης): Κύριε Κακλαμάνη, βλέπετε τι συμβαίνει τώρα; 
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, σας παρακαλώ. 
      ΠΡΟΕΔΡΕΥΩΝ (Αναστάσιος Νεράντζης): Βάσει ποιας διάταξης μιλάτε κύριε Πρόεδρε; Για να καταλάβω. Το προσωπικό ζήτημα έληξε;  
      ΑΠΟΣΤΟΛΟΣ ΚΑΚΛΑΜΑΝΗΣ: Όχι, φυσικά. 
      ΠΡΟΕΔΡΕΥΩΝ (Αναστάσιος Νεράντζης): Ωραία, τι θέλετε; Πείτε μου ποιό σημείο απομένει. 
      ΑΠΟΣΤΟΛΟΣ ΚΑΚΛΑΜΑΝΗΣ: Θέλω να υποστηρίξω ότι αποτελεί προσβολή και τείνει να γίνει παράδοση. Δεν αναφέρομαι μόνο στον κ. Χατζηγάκη. Πάρα πολλοί ομιλητές, από πάρα πολλές πλευρές, απευθύνονται σε ολόκληρη την μία ή την άλλη παράταξη και πάρα πολλά προσβλητικά πράγματα λέγονται για το σύνολο ή επιμέρους πρόσωπα. Δεν είναι αυτή εικόνα Κοινοβουλίου, κύριε Πρόεδρε. 
      ΠΡΟΕΔΡΕΥΩΝ (Αναστάσιος Νεράντζης): Δεν θα διαφωνήσω μαζί σας.
      ΑΠΟΣΤΟΛΟΣ ΚΑΚΛΑΜΑΝΗΣ: Νομίζω, λοιπόν, ότι αντί να δημιουργούμε επεισόδια χωρίς λόγο, ο κ. Χατζηγάκης αίφνης θα μπορούσε να μου πει: «Κύριε Κακλαμάνη, παρακαλώ μη με διακόπτετε». Έληξε το θέμα. 
      ΠΑΝΑΓΙΩΤΗΣ ΑΔΡΑΚΤΑΣ: Κύριε Πρόεδρε, είναι κουβέντα αυτή τώρα; 
      ΠΡΟΕΔΡΕΥΩΝ (Αναστάσιος Νεράντζης): Σας παρακαλώ! 
      ΑΠΟΣΤΟΛΟΣ ΚΑΚΛΑΜΑΝΗΣ: Να μου απαντά, όμως, και εν συνεχεία να θυμάται ότι τον διακόπτω, ε, όχι. 
      Έληξε το θέμα αυτό, αλλά υποκρισία -θα μου επιτρέψει ο Υπουργός, γιατί βλέπω ότι θέλει να πάρει το λόγο- είναι να ισχυρίζεστε εδώ ότι υπερασπίζεστε τη δικαιοσύνη και να προεξοφλείτε το έργο της, όπως έγινε και προχθές, απαντώντας στον Βουλευτή του Συνασπισμού.
      ΠΡΟΕΔΡΕΥΩΝ (Αναστάσιος Νεράντζης): Κύριε Πρόεδρε, σας παρακαλώ. 
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Κύριε Πρόεδρε, παρακαλώ το λόγο.
      ΠΡΟΕΔΡΕΥΩΝ (Αναστάσιος Νεράντζης): Κύριε Υπουργέ, έτσι θα διαιωνιστεί η κατάσταση. Πείτε ότι δεν είχατε πρόθεση να θίξετε κανέναν και τελείωσε η ιστορία. 
      ΠΑΝΑΓΙΩΤΗΣ ΑΔΡΑΚΤΑΣ: Κύριε Πρόεδρε, δυο Βουλευτές θα μπορούσαν να είχαν μιλήσει μέχρι τώρα. 
      ΠΡΟΕΔΡΕΥΩΝ (Αναστάσιος Νεράντζης): Κύριε Αδρακτά, καθίστε σας παρακαλώ. Δεν έχετε το λόγο. 
      Κύριε Υπουργέ, μη δυναμιτίζουμε τη συζήτηση. 
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Κύριε Πρόεδρε, μόνο δυο λεπτά ζητάω. 
      ΠΡΟΕΔΡΕΥΩΝ (Αναστάσιος Νεράντζης): Ορίστε, κύριε Υπουργέ, έχετε το λόγο.
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Πρώτον, μίλησα για υποκρισία και φαρισαϊσμό όχι για άτομο. Εγώ στα τριάντα και πλέον χρόνια, που είμαι εδώ μέσα, ποτέ δεν καταφέρθηκα προσωπικά εναντίον κανενός και ούτε σκέπτομαι τώρα να καταφερθώ προσωπικά. 
      ΠΡΟΕΔΡΕΥΩΝ (Αναστάσιος Νεράντζης): Ωραία, προχωρήστε. Είναι αρκετό αυτό. 
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Μισό λεπτό, κύριε Πρόεδρε. Σας παρακαλώ. 
      Μίλησα για φαρισαϊσμό, υποκρισία και ιησουϊτισμό πολιτικής, διότι πολλές φορές άλλα λέμε και άλλα κάνουμε. Αυτό είπα και αυτό δεν είχε καμμία προσωπική αιχμή εναντίον κανενός συναδέλφου. Μίλησα για πολιτική.
      Δεύτερον, ο κ. Κακλαμάνης με διέκοψε επανειλημμένως. Θυμήθηκε τον Κανονισμό ότι έπρεπε να του πω …
      ΠΡΟΕΔΡΕΥΩΝ (Αναστάσιος Νεράντζης): Σας παρακαλώ, αυτό έχει λήξει…
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Σας παρακαλώ πολύ κύριε Πρόεδρε, δεν έχει λήξει καθόλου.
      ΠΡΟΕΔΡΕΥΩΝ (Αναστάσιος Νεράντζης): Το Προεδρείο απήντησε κατά τον τρόπο που νόμιζε. Το Προεδρείο μπορεί να υπερασπιστεί τις θέσεις του πολύ καλά, όπως ξέρετε. Σας παρακαλώ κύριε Υπουργέ, μην επιμείνετε σε αυτό το σημείο. Το πρώτο το είπατε. 
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Σας παρακαλώ κύριε Πρόεδρε, για μένα δεν έχει λήξει, διότι εάν ήθελε να με διακόψει, θα ζητούσε την άδεια από εσάς…
      ΠΡΟΕΔΡΕΥΩΝ (Αναστάσιος Νεράντζης): Έχω δώσει απάντηση επ’ αυτού κύριε Υπουργέ. Σας παρακαλώ. 
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): … και θα ζητούσε την άδεια και από εμένα, πράγμα το οποίο δεν έκανε.
      ΠΡΟΕΔΡΕΥΩΝ (Αναστάσιος Νεράντζης): Σας παρακαλώ. 
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Κυρίες και κύριοι συνάδελφοι, εγώ δεν έχω πρόβλημα με συναδέλφους. Δεν διακόπτω ποτέ, ακούω με θρησκευτική ευλάβεια τους πάντες, προσπαθώ πάντοτε να απαντώ πολιτικά και να μην θίγω τον καθένα. Ποτέ δεν διακόπτω, ποτέ δεν διέκοψα κανέναν μέχρι σήμερα και δεν θα τον διακόψω στο μέλλον και θεωρώ ότι ήταν τουλάχιστον ατυχής η παρέμβαση δήθεν επί προσωπικού του κ. Κακλαμάνη. Στην ουσία, κάθε άλλο παρά προσωπικό ήταν. 
      ΠΡΟΕΔΡΕΥΩΝ (Αναστάσιος Νεράντζης): Τελειώσατε κύριε Υπουργέ.
      Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ. κ. Χάρης Καστανίδης. 
      ΑΠΟΣΤΟΛΟΣ ΚΑΚΛΑΜΑΝΗΣ: Δεν καταλαβαίνετε τι σημαίνει ύβρις. 
      ΠΡΟΕΔΡΕΥΩΝ (Αναστάσιος Νεράντζης): Σας παρακαλώ κύριε Πρόεδρε.
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης):Εσείς που καταλαβαίνετε…
      ΠΡΟΕΔΡΕΥΩΝ (Αναστάσιος Νεράντζης): Κύριε Υπουργέ, παρακαλώ. Ανέβηκε στο Βήμα ο ομιλητής. Παρακαλώ, ας σεβαστούμε τον Κοινοβουλευτικό Εκπρόσωπο του ΠΑ.ΣΟ.Κ..
      Ορίστε, κύριε Καστανίδη, έχετε το λόγο για οκτώ λεπτά, επειδή έχει μιλήσει ο Πρόεδρός σας. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, ευχαριστώ.
      Κυρίες και κύριοι συνάδελφοι, θέλω να ξεκινήσω με την εξομολόγηση ότι υπάρχουν στιγμές που αισθάνομαι ένα καταιγιστικό αίσθημα απόγνωσης γιατί ένα μεγάλο μέρος του Κοινοβουλίου δεν φαίνεται ότι είναι δυνατόν να υπερασπιστεί το αυτονόητο. Σήμερα χρειάζεται όλοι μαζί να υπερασπιστούμε τα αυτονόητα. 
      Η πρώτη αυτονόητη υποχρέωσή μας είναι ότι οφείλουμε όλοι να προσεγγίζουμε την αλήθεια με τη μεγαλύτερη δυνατή αντικειμενικότητα. Όταν συζητούμε εντός του Κοινοβουλίου να μην αφήνουμε υπαινιγμούς για πρόσωπα τα οποία δεν βρίσκονται εντός της Αιθούσης και δεν μπορούν να υπερασπιστούν τον εαυτό τους, κυρίως όταν αναφέρονται στοιχεία τα οποία είναι παντελώς ψευδή.
      Ειπώθηκε, λόγου χάριν, προηγουμένως από τον Πρόεδρο του ΛΑ.Ο.Σ. ότι ένα από τα πρόσωπα που εμπλέκεται στη συγκεκριμένη υπόθεση είναι ο κ. Τρεπεκλής, του οποίου –είπε- νομικός σύμβουλος υπήρξε στενός συνεργάτης του κ. Παπανδρέου ο κ. Χάρης Παμπούκης. Σήμερα σ’ ένα blog γράφτηκε αυτή η «είδηση». Προφανώς ο κ. Καρατζαφέρης το πληροφορήθηκε από το blog και ήρθε εδώ να το ανακοινώσει επισήμως, αγνοώντας ότι ο κ. Παμπούκης έχει προ πολλών ωρών εκδώσει δική του ανακοίνωση, με την οποία διαψεύδει κατηγορηματικά ότι οιανδήποτε στιγμή στο δικηγορικό βίο του είχε οποιαδήποτε νομική ή άλλη σχέση με τον κ. Τρεπεκλή για την υπόθεση της «SIEMENS». 
      Η δεύτερη αυτονόητη υποχρέωσή μας είναι να απαντούμε σε μερικά εύλογα ερωτήματα. Έχει άραγε κανείς πραγματική φοβία και προτείνει τη σύσταση εξεταστικής επιτροπής; Διότι αυτό έχω ακούσει από μερικούς κατηγόρους, ότι το ΠΑ.ΣΟ.Κ. πραγματικά φοβάται και σπεύδει να καταθέσει την πρόταση για σύσταση Εξεταστικής Επιτροπής προφανώς για να καλύψει κάτι. Ερωτώ: Στέκει λογικά κάποιος να φοβάται, ένα πολιτικό κόμμα να φοβάται και να ζητά σύσταση εξεταστικής επιτροπής με το αίτημα να υπερασπιστούμε την τιμή της πολιτικής; Είναι δυνατόν να φοβάται ένα κόμμα ενώ ταυτοχρόνως διακηρύσσει: «Θέλουμε να χυθεί άπλετο φως σε όλες τις πτυχές των δραστηριοτήτων της «SIEMENS» και, αν υπάρχουν ευθύνες, να αποδοθούν»; Είναι δυνατόν να μην παρακολουθούμε στοιχειωδώς τη λογική; 
      Τι υπαινίσσεται όμως η Νέα Δημοκρατία; Υπαινίσσεται ότι το ΠΑ.ΣΟ.Κ. θέλει την εξεταστική επιτροπή, διότι μ’ ένα μαγικό τρόπο, τον οποίο δεν έχει εξηγήσει ακόμη, θα σταματήσει οποιαδήποτε άλλη ποινική έρευνα της δικαιοσύνης. Ας έρθουμε στα καλά μας! Σταυροκοπιέμαι πολλές φορές προσπαθώντας να εξηγήσω με ποιο νομικό, πολιτικό ή άλλο λειτουργικό τρόπο μπορεί η σύσταση εξεταστικής επιτροπής να σταματήσει την έρευνα της Δικαιοσύνης. Πώς; Κατέθεσε προτάσεις για σύσταση εξεταστικής επιτροπής η Νέα Δημοκρατία στο παρελθόν, δεκατρείς- δεκατέσσερις είπε. Σε όλες αυτές τις περιπτώσεις διεξήγετο ταυτοχρόνως έρευνα της δικαιοσύνης. Σκέφτηκε ποτέ τότε ο συντάκτης των κειμένων της Νέας Δημοκρατίας ότι με τη σύσταση εξεταστικής επιτροπής παρεμποδίζεται η δικαιοσύνη; Έχουμε παραδείγματα στην ιστορία του κοινοβουλευτικού μας βίου συστάσεως Εξεταστικών Επιτροπών χωρίς να ανακόπτεται η έρευνα της Δικαιοσύνης: περίπτωση Οτσαλάν, περίπτωση στρατιωτικών εξοπλισμών. 
      Ας αναγνωρίσουμε και πάλι το αυτονόητο. Δεν υπάρχει διάταξη ούτε στο Σύνταγμα ούτε στον Κανονισμό της Βουλής ούτε στον Κώδικα Ποινικής Δικονομίας που να αποτρέπει τη δικαιοσύνη να προχωρήσει στη δική της έρευνα, στη δική της προκαταρκτική εξέταση ή προανάκριση, αν συσταθεί απλώς η εξεταστική επιτροπή των πραγμάτων στη Βουλή. Είναι τόσο απλές οι αλήθειες. 
      Τώρα, επειδή προφανώς αυτό το γνωρίζουν ο κ. Παυλόπουλος και ο κ. Χατζηγάκης, έσπευσαν -κάτι που δεν θα το έκανα, κύριε Υπουργέ, γιατί σέβομαι τους συναδέλφους μου- να πουν ότι η εξεταστική επιτροπή θα είχε νόημα, αν είχαν ταυτοποιηθεί στοιχεία υπόπτου κυβερνητικού στελέχους. Και ανεφέρθη ο κ. Παυλόπουλος στο παράδειγμα του 2003. Είπε ότι: «Τότε, στην υπόθεση δηλαδή του μη υπάρχοντος αυτήν την ώρα στην Αίθουσα κ. Μαλέσιου, «ζητήσαμε εξεταστική επιτροπή για το Χρηματιστήριο, με αφορμή την υπόθεση Μαλέσιου, γιατί είχαμε έγγραφο της Εισαγγελέως Τουμπάνου».
      Κύριε Υπουργέ, δεν γνωρίζετε ότι για την υπόθεση της «SIEMENS» υπάρχει από 26/2/2006 έγγραφο του Υπουργού Δικαιοσύνης τότε κ. Παπαληγούρα που διαβιβάζει παραγγελία του Εισαγγελέως Πλημμελειοδικών Αθηνών κυρίου Δεγαΐτη για Υφυπουργό της Κυβέρνησης; Το ξέρετε. Άρα, υπάρχει και εδώ υπόδειξη, αν και πρέπει να σας πω ότι εγώ δεν δέχομαι καμμία υπόδειξη για το συγκεκριμένο Υφυπουργό. Θεωρώ ότι τα πολιτικά στελέχη σ’ αυτόν τον τόπο προσπαθούν να κάνουν, όσο μπορούν, καλύτερα τη δουλειά τους, αλλά υπάρχει ταυτοποίηση κυβερνητικού στελέχους της Κυβέρνησής σας και είναι ο μοναδικός, ο οποίος υποδεικνύεται από τον Εισαγγελέα Δεγαΐτη στα πλαίσια της ερεύνης για το C4 I. 
      Τώρα λοιπόν, μετά ταύτα θα δεχθείτε την σύσταση εξεταστικής επιτροπής, κατά το ανάλογο του 2003; Τι είδους επιχειρήματα είναι αυτά; Εγώ δεν επικαλούμαι το έγγραφο Δεγαΐτη. Επικαλούμαι την απλή λογική υποδεικνύουσα ότι καμία εξεταστική επιτροπή, που αναζητά κυρίως πολιτικές ευθύνες δεν μπορεί να παρεμποδίσει το έργο της δικαιοσύνης. Η δικαιοσύνη κυρίως παρεμποδίζεται εκ των έσω. Και όσες φορές έχουμε διατυπώσει συγκεκριμένες παρατηρήσεις για λειτουργούς της δικαιοσύνης, αυτές δεν αφορούν το σύνολο των λειτουργών της, αλλά λίγους εισαγγελείς οι οποίοι ανακυκλώνονται σε μία σειρά μεγάλων υποθέσεων. 
      Διότι αναρωτιέται σήμερα ο Έλληνας πολίτης, τι συνέβη και το μεγαλύτερο σκάνδαλο της Μεταπολίτευσης, οι  υποκλοπές, βρίσκονται αυτήν την ώρα στο αρχείο; Δεν έχουμε επιστροφή για λόγους υποτίθεται δικονομικής ατέλειας –απαράδεκτη αυτή η επιχειρηματολογία- από τον κύριο Κολιοκώστα των δύο πορισμάτων φωτιά του κ. Ζορμπά; Δεν έχουμε την πρόταση της εισαγγελέως η υπόθεση Κλαδά να μπει στο αρχείο; Δεν ξέρω τι θα κάνει ο Εισαγγελέας Εφετών. Δεν έχουμε για μεγάλες υποθέσεις αδράνεια ή κατάληξη στην περιοχή του σκότους;
      Αλήθεια, κύριε Υπουργέ της Δικαιοσύνης ερώτημα θέτω, θα θέλατε να μας πείτε  ο Εισαγγελεύς Εφετών ο οποίος χειρίστηκε την υπόθεση των υποκλοπών  και την έθεσε στο αρχείο πότε προήχθη σε Αντιεισαγγελέα του Αρείου Πάγου; Σας παρακαλώ κάποια στιγμή να μας διαφωτίσετε. 
      ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Ζητάτε τώρα πιστοποιητικά πολιτικών και κοινωνικών φρονημάτων; 
      ΧΑΡΑΛΑΜΠΟΣ ΚΑΣΤΑΝΙΔΗΣ: Όχι. Ρωτάω πότε προήχθη. Να δοθεί υπεύθυνη ενημέρωση. Δεν το  ξέρω. Ακούω φήμες. Και βεβαίως, να δούμε και ποιος τον προάγει. Γνωρίζουμε ότι μια ελεγχόμενη στα άνω της δικαιοσύνη μπορεί κάλλιστα να κάνει τέτοιου είδους επιλογές. 
      Κυρίες και κύριοι συνάδελφοι, όταν σας καλώ να υπερασπιστούμε τα αυτονόητα σε τέτοιου είδους θέματα, όπως τα προηγούμενα, αναφέρομαι. Επικαλείται η Κυβέρνηση, το γεγονός ότι στο παρελθόν το ΠΑ.ΣΟ.Κ απέρριψε εξεταστικές επιτροπές. Κυρίες και κύριοι συνάδελφοι, να τελειώσουμε μ' αυτό το θέμα. Επιβεβαιώνω και εγώ, όπως όλοι οι συνάδελφοι του ΠΑ.ΣΟ.Κ., ότι από το έργο μας, για το οποίο είμαστε υπερήφανοι, μας δεσμεύουν τα θετικά. Δεν σημαίνει ότι κάτι που μπορεί να  υπήρξε λάθος στο παρελθόν δεσμεύει το παρόν και το μέλλον του κινήματός μας. Αν υπήρξε λανθασμένη απόφαση να μην συσταθούν εξεταστικές επιτροπές, εδώ είναι η πολιτική μας ευθύνη να αναγνωρίσουμε το κακώς πεπραγμένο και να ζητήσουμε διόρθωση, γιατί πορευόμαστε προς το μέλλον. Αυτή είναι η υπεύθυνη πολιτική στάση ενός κόμματος και των στελεχών του. Η πολιτική μας ευθύνη είναι να υπερασπιστούμε την τιμή της πολιτικής. Η πολιτική μας ευθύνη είναι να υπερασπιστούμε το πολιτικό σύστημα που υφίσταται κραδασμούς. Η  πολιτική μας ευθύνη είναι να υπερασπιστούμε τους δημοκρατικούς μας θεσμούς. 
      Δεν θέλω να αντιδικήσω με κανέναν συνάδελφο της Νέας Δημοκρατίας, αναρωτιέμαι όμως: δεν γνωρίζουμε  αυτή την ώρα πόση είναι η  καχυποψία των πολιτών απέναντι στην πολιτική και στους πολιτικούς; Το ξέρουμε. Γνωρίζουμε όλοι μας  ότι ιδιαίτερα η νέα γενιά αποστρέφεται την πολιτική. Και όταν η νέα γενιά δεν θέλει να συζητήσει για την πολιτική αυτό δεν αποτελεί δικό της πρόβλημα. Είναι δικό μας πρόβλημα, είναι πρόβλημα του πολιτικού  κόσμου. Δεν γνωρίζουμε ότι το πολιτικό σύστημα γνωρίζει ζωηρές αμφισβητήσεις για την αντοχή του, για την επάρκειά του, για την ετοιμότητά του; Δεν γνωρίζουμε ότι όσο περισσότερο αποσύρεις το ενδιαφέρον σου για τη δημοκρατία, κινδυνεύεις να υποστείς την βαρύτατη συνέπεια, η δημοκρατική ιδέα να ατονήσει; 
      Δεν συμφωνούμε όλοι μας ότι είναι αναγκαίο να υπερασπιστούμε με όλα τα μέσα τους δημοκρατικούς θεσμούς και την ομαλή λειτουργία του πολιτικού συστήματος; Ποιος διαφωνεί σε αυτή την Αίθουσα; Είμαι σίγουρος ότι όλοι συμφωνούμε. Αν αύριο δεν θα βρίσκουμε παράδειγμα προς μίμηση, παρά θα βρίσκουμε μόνο παράδειγμα προς αποφυγήν για τις ημέρες μας, αυτό θα είναι η βαρύτατη  αρνητική κληρονομιά στη νέα γενιά και στην πατρίδα μας. 
      Δεν υπάρχει κανένας λόγος, λοιπόν, να αντιδικούμε. Δεν υπάρχει κανένας λόγος να αφήνουμε στο σκοτάδι κρίσιμες υποθέσεις, που τελικά δημιουργούν λιποθυμικές κρίσεις στους πολιτικούς θεσμούς. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Είμαστε όλοι εδώ για να πάρουμε μια απλή απόφαση, ανεξάρτητα από το παρελθόν, ανεξάρτητα από το τι σκιάζει το πολιτικό κόμμα που κυβέρνησε ή κυβερνά. 
      Δεν με ενδιαφέρει τι έκανε στο παρελθόν η Νέα Δημοκρατία. Με ενδιαφέρει ότι αυτή την ώρα πρέπει να υπερασπιστούμε το κύρος της πολιτικής. Και το κύρος της πολιτικής μπορείς να το υπερασπιστείς μόνο εάν βηματίζεις προς το μέλλον με γενναίες πολιτικές αποφάσεις, όπως η σύσταση εξεταστικής επιτροπής. 
      Και αύριο επειδή και εγώ συμφωνώ…
      ΠΡΟΕΔΡΕΥΩΝ (Αναστάσιος Νεράντζης): Παρακαλώ τελειώνετε, κύριε Καστανίδη.
      ΧΑΡΑΛΑΜΠΟΣ ΚΑΣΤΑΝΙΔΗΣ: Τελειώνω μ’ αυτή την πρόταση.
      Επειδή και εγώ συμφωνώ ότι ο κ. Μαρκογιαννάκης δεν το είπε τυχαία, ναι, θα κάνουμε και την προανακριτική επιτροπή. Η προανακριτική επιτροπή όμως αφορά μια πολύ-πολύ μικρή περιοχή του προβλήματος, ενώ η εξεταστική επιτροπή μπορεί να ασχοληθεί μ’ όλο το εύρος των υποθέσεων της «SIEMENS». Αυτή είναι η διαφορά. 
       Ας αποφασίσουμε τώρα την εξεταστική επιτροπή. Ας ρίξουμε άπλετο φως, ας γνωρίζουμε καταστάσεις και πρόσωπα και αύριο θα έρθει η ώρα της προανακριτικής, για να ολοκληρώσουμε το έργο που πρέπει να επιτελέσει το Ελληνικό Κοινοβούλιο, δηλαδή το έργο της υπεράσπισης της δημοκρατίας.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Αναστάσιος Νεράντζης): Σας ευχαριστώ, κύριε Καστανίδη.
      Το λόγο έχει ζητήσει ο κ. Παυλόπουλος.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Δύο λεπτά, κύριε Πρόεδρε.
      Εγώ θα συμφωνήσω, κυρίες και κύριοι συνάδελφοι, ότι ρόλος μας εδώ είναι να υπερασπιζόμαστε την τιμή του πολιτικού κόσμου, όταν δεν υπάρχουν ή μέχρι να υπάρξουν στοιχεία. Και βεβαίως να μην αφήνουμε τίποτε να πέσει κάτω, από τη στιγμή που υπάρχουν στοιχεία.
      Επειδή όμως μου αναφέρθηκε το παράδειγμα της στάσης μας σε κάμποσες περιπτώσεις προηγουμένως, θα ήθελα να πω στον κ. Καστανίδη -του οποίου τιμώ τον λόγο, το έχω αποδείξει εγώ, γιατί ξέρω την αγωνία του όπως και των περισσοτέρων- πρώτον, στην περίπτωση Οτσαλάν, την αίτηση για εξεταστική επιτροπή την έκανε η τότε κυβέρνηση και συναινέσαμε για έναν απλό λόγο. Γιατί παράλληλα με τη δικαστική έρευνα ήταν σαφές ότι υπήρχε θέμα πολιτικών ευθυνών που είχε αναγνωρίσει ο ίδιος ο Πρωθυπουργός, ο οποίος αναδόμησε τρεις Υπουργούς την εποχή εκείνη για το θέμα της υπόθεσης Οτσαλάν. 
      Είχαμε πει –και αυτό ήταν το σκεπτικό- ότι άλλο είναι η δικαστική έρευνα, άλλο η αναζήτηση των πολιτικών ευθυνών, που ο ίδιος ο Πρωθυπουργός αναγνώρισε όταν έβγαλε τρεις Υπουργούς έξω από την κυβέρνηση. Και τι Υπουργούς της εποχής εκείνης!
      ΑΠΟΣΤΟΛΟΣ ΚΑΚΛΑΜΑΝΗΣ: Επέδειξαν ευθιξία που είναι σπάνιο φαινόμενο.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Στο δεύτερο ζήτημα το οποίο έθεσα, την υπόθεση Μαλέσιου, δεν υπονοώ τίποτε. Έθεσα το θέμα αυτό γιατί είχε έρθει την εποχή εκείνη και ζητήσαμε εξεταστική επιτροπή. 
      Είχαμε πει ότι είχε έρθει το θέμα στη Βουλή και το γενικεύσαμε, γιατί υπήρχε το θέμα του χρηματιστηρίου, το οποίο συνδεόταν. Γι’ αυτό το θέμα, από τη μια πλευρά η δικαστική έρευνα αφορούσε ένα ασήμαντο ζήτημα, το οποίο είχε ξεκινήσει ύστερα από πρωτοβουλία της Νέας Δημοκρατίας, αλλά ολόκληρο το θέμα του χρηματιστηρίου ήταν εκτός δικαστικής έρευνας. Απόδειξη ότι όταν ήρθε η ώρα να ερευνηθεί δικαστικά, έστω και κατά το μικρό μέρος αυτό, φτάσαμε σε θέματα παραγραφής. 
      Τέλος, επειδή ελέχθη το θέμα του κ. Μαρκογιαννάκη προηγουμένως, εδώ και τόσον καιρό υπάρχει η υπόθεση και ήρθε στη Βουλή. Βεβαίως, το ΠΑ.ΣΟ.Κ. δεν πήρε την πρωτοβουλία να ζητήσει τίποτε και ορθώς. Γιατί; Μέχρι τότε ορθώς σκεπτόταν. Τώρα το πρόβλημα υπάρχει.
      Κυρίες και κύριοι συνάδελφοι, ας το καταλάβουμε, η δικαστική συνδρομή αφορά έρευνα, η οποία πρόκειται να τελειώσει συντομότατα και τα στοιχεία έρχονται. Η δικαιοσύνη έχει τους θεσμικούς διαύλους και είναι γνωστό ότι αυτοί οι δίαυλοι επικοινωνούν και είναι ευχερέστερη η επικοινωνία, παρά σε σχέση με την πληροφορία που παρέχουν οι δικαστικές αρχές σε Κοινοβούλια. 
      Αυτή η πληροφορία θα έρθει το συντομότερο δυνατόν και εκεί θα τεθεί το ζήτημα. Η δικαιοσύνη θα κάνει τη δουλειά της και από εκεί και πέρα το υπόλοιπο θέμα των ευθυνών, εδώ είναι. Όπου προανακριτική, προανακριτική. Όπου έχει επέλθει παραγραφή, επειδή ατυχώς μπορεί να έχει επέλθει παραγραφή σε ορισμένες περιπτώσεις, αν –το τονίζω- και απαντώ στον κ. Χρυσοχοΐδη, θα κάνουμε εξεταστική επιτροπή. 
      Αν υπάρχουν δημοσιεύματα τα οποία αποδίδουν εντός του ΠΑ.ΣΟ.Κ. διάφορα, σε διάφορα πρόσωπα, γιατί να μην τα επικαλεστώ; Δεν είμαι εγώ εκείνος ο οποίος θα τα κρύψω, όταν αυτά τα πράγματα έρχονται στο φως της δημοσιότητας. Αν έχει, λοιπόν, επέλθει παραγραφή, ιδού το περιθώριο, ιδού η δυνατότητα για την εξεταστική επιτροπή. Τι ποιο αξιόπιστο, τι πιο διαφανές από αυτό; Είναι μία δικαστική έρευνα που πρόκειται να καταλήξει το συντομότερο δυνατόν. 
      Και ζητάτε εξεταστική επιτροπή για ένα ζήτημα που είναι εκκρεμές από το 2006; Γιατί από το 2006 μέχρι σήμερα δεν υπήρξε αυτή η πρωτοβουλία από την πλευρά της Αξιωματικής Αντιπολίτευσης; Έρχεται τώρα, όταν είναι γνωστό ότι η δικαστική οδός καταλήγει σε συγκεκριμένα συμπεράσματα. Δεν υπονοώ τίποτε, δεν ταυτοποιώ κανένα, δεν κατηγορώ κανένα.
      Αλλά εκείνοι οι οποίοι επιχειρούν να αναζητήσουν πολιτικές ευθύνες μέσω εξεταστικής επιτροπής –γιατί πολιτικές ευθύνες αναζητάς σε εξεταστική επιτροπή, όπως είναι γνωστό- εκείνοι που ζητούν πολιτικές ευθύνες όταν η δικαστική οδός δεν έχει υποδείξει κανέναν, από πού ξεκινούν; Ή από το πουθενά για να θολώσουν τα πράγματα ή επειδή έχουν προκύψει ονόματα -όχι από εμάς, που εμείς περιμένουμε να δούμε τι έχει γίνει ή τι πρόκειται να αποκαλύψει η έρευνα- εκείνοι οι οποίοι κάτι φοβούνται, κάτι θέλουν να συγκαλύψουν. 
      Αυτή είναι η αλήθεια και ό,τι και να πει κανείς, νομίζω πως ο αντίλογος είναι δύσκολος.
      Ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ, κύριε Πρόεδρε.
      Το λόγο έχει ζητήσει ο Κοινοβουλευτικός Εκπρόσωπος της Νέας Δημοκρατίας, ο κ. Πάνος Παναγιωτόπουλος.
      Ορίστε, κύριε Παναγιωτόπουλε, έχετε το λόγο.
      ΒΥΡΩΝ ΠΟΛΥΔΩΡΑΣ: Κύριε Πρόεδρε…
      ΠΡΟΕΔΡΕΥΩΝ (Αναστάσιος Νεράντζης): Κύριε Πολύδωρα, συμμερίζομαι την αγανάκτησή σας, αλλά ασκεί νόμιμο δικαίωμα. Τι να κάνουμε;
      ΒΥΡΩΝ ΠΟΛΥΔΩΡΑΣ: Ευχαριστώ πολύ, κύριε Πρόεδρε.
      ΠΑΝΟΣ ΠΑΝΑΓΙΩΤΟΠΟΥΛΟΣ: Κύριε Πρόεδρε, αν θέλει να προηγηθεί ο κ. Πολύδωρας, ευχαρίστως μπορώ να περιμένω και να ακολουθήσω.
      ΒΥΡΩΝ ΠΟΛΥΔΩΡΑΣ: Δεν θέλω.
      ΠΡΟΕΔΡΕΥΩΝ (Αναστάσιος Νεράντζης): Ο κ. Πολύδωρας δεν έχει το λόγο ούτως ή άλλως. Και εσείς αν λείπατε, θα μιλούσε η κ. Διαμαντοπούλου…
      ΠΑΝΟΣ ΠΑΝΑΓΙΩΤΟΠΟΥΛΟΣ: Επειδή ο κύριος συνάδελφος έχει διατελέσει Υπουργός Δημόσιας Τάξης…
      ΠΡΟΕΔΡΕΥΩΝ (Αναστάσιος Νεράντζης): …και έχουν ζητήσει το λόγο και άλλοι δύο Κοινοβουλευτικοί Εκπρόσωποι: Ο κ. Χαλβατζής του Κ.Κ.Ε. και επίσης ο Κοινοβουλευτικός Εκπρόσωπος του ΛΑ.Ο.Σ.. Τι πρέπει να κάνουμε, κύριε Πολύδωρα; 
      ΒΥΡΩΝ ΠΟΛΥΔΩΡΑΣ: Ευχαριστώ πολύ, κύριε Πρόεδρε!
      ΠΡΟΕΔΡΕΥΩΝ (Αναστάσιος Νεράντζης): Εάν εξηρτάτο από εμένα, να είστε βέβαιος ότι εις υμάς θα παραχωρούσα το λόγο και το ξέρετε.
      Ορίστε, κύριε Παναγιωτόπουλε, έχετε το λόγο.
      ΠΑΝΟΣ ΠΑΝΑΓΙΩΤΟΠΟΥΛΟΣ: Πάντως, επαναλαμβάνω κύριε Πρόεδρε, αν μπορεί να προταχθεί ο πρώην Υπουργός, ο κ. Πολύδωρας…
      ΠΡΟΕΔΡΕΥΩΝ (Αναστάσιος Νεράντζης): Δεν μας παρέχει ο Κανονισμός περιθώριο διακριτικότητας.
      ΒΥΡΩΝ ΠΟΛΥΔΩΡΑΣ: Καμία διακριτικότητα. Έπρεπε να ισχύει, όχι μηχανιστικά εδώ μέσα…
      ΠΡΟΕΔΡΕΥΩΝ (Αναστάσιος Νεράντζης): Παρακαλώ, κύριε Πολύδωρα, ηρεμήστε!
      ΒΥΡΩΝ ΠΟΛΥΔΩΡΑΣ: Έρχονται οι δημοσιογράφοι και λένε «πού είστε, κύριε Πολύδωρα»; 
      ΠΡΟΕΔΡΕΥΩΝ (Αναστάσιος Νεράντζης): Δυστυχώς δεν μπορώ…
      ΒΥΡΩΝ ΠΟΛΥΔΩΡΑΣ: Αδικείται η δημοκρατία. Αδικείται η ηθική που πρέπει να διέπει τα πράγματα και τον πολιτισμό!
      ΠΡΟΕΔΡΕΥΩΝ (Αναστάσιος Νεράντζης): Κύριε Πολύδωρα συγνώμη. Σας παρακαλώ. Εάν συναινέσει το Σώμα, εγώ δεν έχω κανένα πρόβλημα.
      Συναινεί το Σώμα να δοθεί ο λόγος στον κ. Πολύδωρα;
      Θέλω να ακούσω και την Αντιπολίτευση. 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΑΝΟΣ ΠΑΝΑΓΙΩΤΟΠΟΥΛΟΣ: Να δοθεί, να δοθεί, κύριε Πρόεδρε.
      ΠΡΟΕΔΡΕΥΩΝ (Αναστάσιος Νεράντζης): Το Σώμα συνεφώνησε ομοφώνως να δοθεί ο λόγος στον κ. Πολύδωρα.
      Ορίστε, κύριε Πολύδωρα, έχετε το λόγο.
      (Χειροκροτήματα από την πτέρυγα της Νέας Δημοκρατίας)
      ΑΝΝΑ ΔΙΑΜΑΝΤΟΠΟΥΛΟΥ: Μετά τον κ. Πολύδωρα, ποιος θα μιλήσει; 
      ΠΡΟΕΔΡΕΥΩΝ (Αναστάσιος Νεράντζης): Έχουν σειρά οι Κοινοβουλευτικοί Εκπρόσωποι. Δεν μπορούμε να τους παρακάμψουμε.
      ΑΝΝΑ ΔΙΑΜΑΝΤΟΠΟΥΛΟΥ: Μα, κύριε Πρόεδρε..
      ΠΡΟΕΔΡΕΥΩΝ (Αναστάσιος Νεράντζης): Τι θέλετε να κάνουμε, κυρία Διαμαντοπούλου; Το Σώμα, κατ’ εξαίρεση, και για λόγους που όλοι γνωρίζουμε, έδωσε το λόγο στον κ. Πολύδωρα, αλλά δεν μπορούμε να παραβιάσουμε τη σειρά.
      Ορίστε, κύριε Πολύδωρα, έχετε το λόγο. Μην καταναλώνουμε άλλο χρόνο.
      ΒΥΡΩΝ ΠΟΛΥΔΩΡΑΣ: Ευχαριστώ, πολύ.
      Κυρίες και κύριοι συνάδελφοι, ακούστε τι έχει γίνει. Μην γραφειοκρατικοποιούμε τον κοινοβουλευτισμό και τη δημοκρατία. Μην της αφαιρούμε τον «χυμό» τον ηθικό «χυμό». Στο τέλος της γραφής, στο βάθος αυτής της συζητήσεως είναι η πολιτική ηθική. Θα έφευγε ο Πολύδωρας και θα είχαν μιλήσει Υπουργοί, Κοινοβουλευτικοί Εκπρόσωποι και θα ήταν ο Πολύδωρας «ο ένοχος της κοινωνίας», γιατί το θέλει ο Παπαγιάννης, κάποιος δημοσιογράφος, γιατί το θέλει ο Χατζηνικολάου, γιατί το θέλουν τα κυκλώματα εκείνα που τον διεπόμπευαν όλο το καλοκαίρι με τις πυρκαγιές και θα είχαμε κάνει μια ωραία κοινοβουλευτική συζήτηση!
      Δεν είναι έτσι. Δεν είμαστε διαχειριστές, ξένης υποθέσεως. Τον εαυτό μας, το αίμα μας, το όνομά μας, κατατίθεται εδώ τουλάχιστον για εμένα και για πολλούς από τους συναδέλφους. Δεν είμαστε διαχειριστές ξένης υποθέσεως. 
      Εγώ ζήτησα να μιλήσω σ’ αυτή τη συζήτηση, γιατί ήθελα να κάνω εγώ εξήγηση με τη δημοκρατία την ίδια και φυσικά μέσα από τον ιερό ναό -έτσι έμαθα εγώ- για να σας πω ότι διαχειρίστηκα την υπόθεση από τις 15 Φεβρουαρίου του 2006 και διαχειρίστηκα το C4I. Ήταν μονόδρομος η υπόθεση της αναθεώρησης της συμβάσεως και τίποτα άλλο. Μονόδρομος.
      Και συνέχισα σεβόμενος και το έργο των προκατόχων μου που είχαν κάνει πολύ σοβαρή δουλειά, γιατί παρέλαβαν εκκρεμότητες. Εκκρεμότητες! Έτσι έτυχαν οι εκκρεμότητες! Παρέλαβαν εκκρεμότητες, τις έβαλαν σε νομικό ορθολογισμό και προχωρούσαν. Και έτσι τις παρέλαβα εγώ. 
      Στο μήνα επάνω, έρχεται και η προσφυγή στη διαιτησία, στο Διεθνές Εμπορικό Επιμελητήριο, με διαιτητή της αντίδικης εταιρείας, της αντισυμβαλλόμενης SAIC, τον καλύτερο διαιτητή, Έλληνα καθηγητή, τον κ. Κεραμέα.
      Οργανώνω εγώ αυστηρά –γιατί είχα ανακοινώσει ότι προχωρούμε σε διαδικασίες αναθεώρησης- ότι ενώ προχωρούμε σε διαδικασίες συμπεφωνημένης αναθεώρησης, τροποποίησης, την πέμπτη κατά σειρά, προχωρείτε παρασπόνδως στη διαιτησία. Αλλά δεν μπορούσα να τους πω περισσότερα, διότι δεν έπρεπε να φοβηθώ τη διαιτησία. Είχα και το επιχείρημα που πλήρωναν και τους συμβούλους.
      Και το διαχειρίστηκα. Το έκανε και η επιτροπή εντίμων αξιωματικών. Δεν μπορώ εγώ να συνεργαστώ με αξιωματικούς και τεχνοκράτες και συμβούλους, οι οποίοι είναι 50-50 αν είναι κακοποιοί και παράσπονδοι! Έρχομαι εδώ να σας πω ότι και όλοι όσοι πέρασαν από τις επιτροπές είναι έντιμοι αξιωματικοί, όπως και οι πράξεις ήταν έντιμες και για την αλήθεια. Από την αρχή, για παράδειγμα, εγώ έχω πει ότι ο Σημίτης αγόρασε ειρήνη. Άμα θέλετε, να ανοίξουμε τα μάτια μας να δούμε τα διεθνώς κρατούντα και άμα θέλετε, να δούμε τις εφημερίδες της Αμερικής του 2002 ή του 2004, οι οποίες έλεγαν ότι είναι ανασφαλές το τοπίο της Ελλάδος! 
      Και θέλω να σας πω –όλοι ξέρετε, όλοι ξέρουμε- ότι εδώ, μετά τους εξοπλισμούς των Υπουργείων Εθνικής Αμύνης, πρώτες στους λογαριασμούς έρχονται οι συμβάσεις εξοπλισμών Υπουργείων Δημοσίας Τάξεως, δηλαδή Ασφαλείας γιατί δεν έχουν Υπουργεία Δημοσίας Τάξεως, αλλά αυτό είναι το αντικείμενο.
      Αυτά ήθελα να σας πω. Να συνεκτιμήσουμε. Δεν θέλω να δω κανένα συνάδελφο με πνεύμα δυσπιστίας και καχυποψίας. Είχε δίκιο ο κ. Χατζηγάκης που λέει να μην καταστρέφουμε το πολιτικό σύστημα μόνοι μας, επειδή θέλουμε να το κόψουμε στα μέτρα που μας βολεύουν.
      Εξουδετέρωσα τη διαιτησία και με ρήτρα στην τελική συμφωνία που λέει «αίρεται η αίτηση διαιτησίας από την αντισυμβαλλόμενη», όπως ήταν φυσικό. Έκανα και άλλες πράξεις, όπως, για παράδειγμα, το ότι πήρα –γιατί δεν ήθελε το Υπουργείο Εθνικής Άμυνας- εγώ την ευθύνη και είπα: «αφού πάμε για αναθεώρηση της συμβάσεως και για παραλαβή, τι δουλειά έχει το Υπουργείο Εθνικής Άμυνας να παραλάβει, ενώ είναι αμέτοχο, ενώ τα εργαλεία και τον εξοπλισμό και τα συστήματα τα ξέρω εγώ;». 
      Και φέρνουμε διάταξη εδώ –θυμάστε- και το πήρα εγώ. Διότι θέλω να σας πω, κυρίες και κύριοι συνάδελφοι, ότι όποιος υπουργεύει, υπουργεύει. Και εγώ υπούργευσα και είμαι υπερήφανος για το έργο μου! Δεν σας λέω τώρα απολογισμούς, αλλά ό,τι ώρα θέλετε, θα σας πω.
      ( Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Και παρέλαβα. Και κινήθησαν τα πράγματα και για έναν πρόσθετο λόγο. Δεν ήταν απλώς σύμβαση. Να ξέρετε κάτι. Καταθέτω στα Πρακτικά τον απολογισμό μου έκτοτε. Λέει ότι μέχρι σήμερα, από τις επτά προβλεπόμενες πληρωμές –όχι μόνο η σύμβαση κούφια ή «γίνεται, δεν γίνεται», αλλά τετελεσμένα- έχουν καταβληθεί οι τέσσερις εξ αυτών των επτά πληρωμών, ύψους 118.279.575 ευρώ. Οι τρεις εξ αυτών των πληρωμών, το 70%, ήταν από το ΠΑ.ΣΟ.Κ., εν είδει προκαταβολής. 
      (Στο σημείο αυτό ο Βουλευτής κ. Βύρων Πολύδωρας καταθέτει για τα Πρακτικά το προαναφερθέν έγγραφο-απολογισμό, το οποίο έχει ως εξής:
      ( Να φωτογραφηθούν οι σελ. 395-399 )
      ΒΥΡΩΝ ΠΟΛΥΔΩΡΑΣ: Ποιες παραλαβές και ποια πράσινα άλογα; Συντετελεσμένες οι παραλαβές. Ατύπως βέβαια, αλλά με πληρωμές, με καταβολές. Και έμενε η διαχείριση.
      Έφεραν το ουσιαστικό έργο της σύμβασης γιατί ήταν οι Ολυμπιακοί Αγώνες. Το Zeppelin, το αερόπλοιο, κατεβλήθη, πληρώθηκε ενάμισι -δύο εκατομμύρια. Ποιος ξέρει την εγκυρότητα του εργαλείου αυτού; Αλλά δεν είναι έτσι. Λένε οι επιτροπές: «Αυτό ήταν ένα υποσύστημα και βεβαίως να καταβληθεί». Πληρώθηκε κι αυτό. 
      Έγινε η συζήτηση για το TETRA. Έρχεται μια επιτροπή τεχνικών συμβούλων, την οποία παρέλαβα εγώ από τους προκατόχους μου και οι προκάτοχοί μου από την προηγούμενη κυβέρνηση. Για το TETRA, το καλύτερο σύστημα από  τα τριάντα υποσυστήματα, έρχονται κάποιοι αξιωματικοί με μία ευθυνοφοβία και λένε: «Το TETRA δεν το παραλαμβάνουμε». Με αιφνιδίασαν. Και λέω: Τι κάνουμε σ’ αυτή την περίπτωση; Και μου λένε οι νομικοί κι οι επιτελείς: Προβλέπεται, όταν αρνείται μια επιτροπή, να έχουμε μια δεύτερη επιτροπή, την οποία θα συστήσετε, λεγομένη «επίλυσης των διαφορών ή αναθεωρήσεως της πρώτης απόφασης, της πρώτης εκτιμήσεως». Την ορίζω. Τέσσερις διευθυντές οι ταξίαρχοι κι ένας καθηγητής πανεπιστημίου. Είδα εγώ και τις αντιρρήσεις. Δεν ήταν σοβαρές για το TETRA, το καλύτερο σύστημα για το Πυροσβεστικό, το Λιμενικό και την Αστυνομία. Και βεβαίως θαρρετά, δεν φοβάμαι. 
      Η έννοια της ευθυνοφοβίας είναι μια γάγγραινα στη διοίκηση. Και το λέω εγώ, ο αρχαίος! Μην φοβόσαστε. Εφόσον είστε γερά στα πόδια σας και στη συνείδησή σας, «δεν φοβάμαι τίποτα». Θα καταθέσω αυτό το έγγραφο με τους λογαριασμούς και το γενικό απολογισμό για τα Πρακτικά.
      Σας είπα και για το SAIC ότι τελείωσε. 
      Έρχομαι τώρα στα οφέλη. Να σας τα πω; Το καταθέτω στα Πρακτικά γιατί είναι και τα οφέλη, είναι και οι παραλαβές.
      	Κάποιος με ήλεγξε, ίσως ο κ. Παπουτσής: «γιατί δεν το παραλαμβάνεις όλο;». Γιατί με συμφέρει να μην το παραλάβω όλο. Διότι και στο integrated, στην λεγομένη ολοκλήρωση, ως υποσύστημα το θεωρώ. Κι έχουμε 37.000.000 να εκπέσουν σε περίπτωση που δεν δουλεύει ως integrated system. Να θυμόσαστε  τη βασική αφετηρία των παρατηρήσεων που είπε ο Χρήστος Μαρκογιαννάκης. Είχαμε μια υπερημερία εν τω γεννάσθαι. Την υπερημερία ότι προσήρχετο αυτός κι έφερνε τα εργαλεία, κι εμείς, έτσι ήταν το 2004, το Φεβρουάριο, -πληρωμένος, βέβαια- δεν είχαμε ετοιμότητα παραλαβής. Αυτά είναι τα γενόμενα. Πάρτε κι αυτό που είναι ένα ρεζουμέ των ωφελημάτων, περιλαμβανομένων και των αντισταθμιστικών. 
       (Στο σημείο αυτό ο Βουλευτής κ.  Βύρων Πολύδωρας καταθέτει για τα Πρακτικά το προαναφερθέν έγγραφο, το οποίο έχει ως εξής:
      (Να φωτογραφηθούν οι 403-404)
      ΒΥΡΩΝ ΠΟΛΥΔΩΡΑΣ: Τώρα θα σας πω για την εξεταστική επιτροπή. Είναι καλός ο λόγος του Πρωθυπουργού ότι εδώ είμαστε και για την εξεταστική επιτροπή. Δεν χρειάζεται να το επισπεύσουμε με εξεταστική επιτροπή για να επικυρώσουμε την ατμόσφαιρα της καχυποψίας. Η καχυποψία είναι το προστάδιο της ενοχής. Να απαλλάξουμε την κοινωνία και την Αίθουσα και τον πολιτικό κόσμο από την καχυποψία. Γι’ αυτό δεν την θέλω. 
      Ευχαριστώ πάλι το Προεδρείο και με συγχωρείτε που ήμουν και έντονος, το δίκιο μου υποστήριζα. Θέλω να σας πω ότι μέσα στη θεσμική τάξη αισθάνομαι την ανάγκη να προεκτείνω τη σκέψη που είπε ο Χρήστος Μαρκογιαννάκης, όταν έδειξε εκείνη την εφημερίδα, το πρωτοσέλιδο. Εγώ σας λέω κάτι άλλο που θέλω. Στα πλαίσια της θεσμικής τάξης και της δικαστικής έρευνας την οποία την θέλω πολύ, ζητώ από τον Υπουργό Δικαιοσύνης  και εγώ το κάνω από αυτό το ιερό Βήμα προς τον Εισαγγελέα του Αρείου Πάγου να στείλει εισαγγελέα με εμπειρογνώμονες στο Υπουργείο Δημοσίας Τάξεως αύριο και να ελέγξουν τις υπογραφές μου κι όλα τα γενόμενα. Αύριο! Ανεξάρτητα από το τι γίνεται με τη γερμανική δικαιοσύνη, τι γίνεται με τις πληροφορίες και αν θα καταθέσει ο ένας της «SIEMENS» ή ο άλλος. Αύριο! Αυτή είναι η παράκλησή μου, γιατί μέσα στις δικονομικές ευχέρειες δεν είναι ποιος θα κατηγορήσει ποιον, είναι πώς θα γλυτώσουμε από τους εισαγγελείς δημοσιογράφους που μου λέγανε σήμερα στο ράδιο «πού είσαι, κύριε Βύρωνα;»  Εδώ είμαι. Κι έχω θητεύσει Υπουργός κι είμαι υπερήφανος και γιατί έχω μακρά θητεία στη Βουλή και γιατί υποστηρίζω το εθνικό συμφέρον, το δημόσιο συμφέρον.
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Βύρωνα Πολύδωρα. 
      Και τώρα καλείται στο Βήμα ο Κοινοβουλευτικός Εκπρόσωπος της Νέας Δημοκρατίας κ. Παναγιωτόπουλος, ο οποίος ευγενώς παραχώρησε τη θέση του για τον κ. Πολύδωρα.
      ΠΑΝΟΣ ΠΑΝΑΓΙΩΤΟΠΟΥΛΟΣ: Ευχαριστώ, κύριε Πρόεδρε. 
      Κυρίες και κύριοι συνάδελφοι, εδώ και κάμποσες μέρες με αποκορύφωμα την αποψινή συζήτηση εκτυλίσσεται ενώπιον μας ένα θέατρο πολιτικών σκιών, με κορυφαίους πρωταγωνιστές της πολιτικής υποκριτικής στελέχη της ηγετικής ομάδας του ΠΑ.ΣΟ.Κ. 
      Φαίνεται ότι κάποιοι στο ΠΑ.ΣΟ.Κ. διάβασαν καλά το νόμο περί ευθύνης Υπουργών και διαπίστωσαν ότι μετά δύο αλλεπάλληλες εκλογικές διαδικασίες, δηλαδή τις εκλογές του 2004 και του 2007, ο νόμος περιλαμβάνει συγκεκριμένο καθεστώς παραγραφής. 
      Οι αναγνώστες, λοιπόν, από το ΠΑ.ΣΟ.Κ., από τη συμβουλευτική ομάδα του Προέδρου της Αξιωματικής Αντιπολίτευσης, θεωρούν ότι διασφαλίστηκε έτσι -δια της παραγραφής που πιθανόν έχει επέλθει μετά από δύο εκλογικές αναμετρήσεις- το ποινικό μέρος των όποιων ευθυνών, αν και όποτε προκύψουν για πολιτικά πρόσωπα. Γι’ αυτό εμφανίζονται σε αυτήν την Αίθουσα και επιδίδονται σε ανέξοδους λεονταρισμούς και παληκαρισμούς. Περί αυτού πρόκειται. Ανέξοδοι λεονταρισμοί και παληκαρισμοί! Το ποντίκι που βρυχάται. Αυτό βλέπουμε να εκτυλίσσεται ενώπιον μας. 
      	Άκουσα το εξής επιχείρημα: Και τι θα εμποδίσει η εξεταστική επιτροπή να προχωρήσει το έργο της δικαιοσύνης δια της δικαστικής συνδρομής; Σε τι θα εμποδίσει τους εισαγγελείς και τους ανακριτές να πάνε στο Βερολίνο, στο γραφείο του ομοσπονδιακού εισαγγελέα της Γερμανίας, να πάρουν το απαιτούμενο υλικό και να κινήσουν τις προβλεπόμενες διαδικασίες; 
      Μα, δεν γνωρίζουν οι καλοί συνάδελφοι, οι έχοντες νομική γνώση –και είναι πολλοί εκλεκτοί νομικοί στα έδρανα των Βουλευτών του ΠΑ.ΣΟ.Κ.- …
      (Θόρυβος στην Αίθουσα)
      Κύριε Πρόεδρε, θα παρακαλέσω να έχουμε στην Αίθουσα την ησυχία που απαιτείται, για να μπορέσουμε να ακουστούμε. 
      ΠΡΟΕΔΡΕΥΩΝ (Γεώργιος Σούρλας): Έχετε απόλυτο δίκιο. 
      Παρακαλώ, κύριοι συνάδελφοι! 
      ΠΑΝΟΣ ΠΑΝΑΓΙΩΤΟΠΟΥΛΟΣ: Δεν γνωρίζουν, λοιπόν, οι εκλεκτοί συνάδελφοι του ΠΑ.ΣΟ.Κ., όσοι έχουν νομικές σπουδές στο βιογραφικό τους, αλλά και αυτοί που δεν έχουν νομικές σπουδές, ότι ένα στοιχείο που η ποινική δικονομία, πρωτίστως, διασφαλίζει για την προανάκριση, με σκοπό να βοηθήσει την προανάκριση να φθάσει σε πέρας και να εντοπίσει αποχρώσες ενδείξεις περί πιθανής ενοχής είναι η μυστικότητα;
      Γιατί επιβάλλεται η μυστικότητα από την ποινική δικονομία σε κάθε προανακριτική, αλλά και ανακριτική διαδικασία; Γιατί; Διότι τα όργανα που διενεργούν την προανάκριση, αλλά και τα εντεταλμένα όργανα που διενεργούν την ανακριτική διαδικασία θα ψάξουν αντιφάσεις, πιθανόν θα εξετάσουν μάρτυρες κατ’ αντιπαράσταση, θα διαπιστώσουν την ύπαρξη αντιφάσεων, διχογνωμιών, θα ζητήσουν συμπληρωματικές καταθέσεις κ.ο.κ. Γι’ αυτό επιβάλλεται η μυστικότητα τόσο κατά τη διαδικασία της προανάκρισης όσο και κατά τη διαδικασία της τακτικής ανάκρισης. Αυτό το θέτει η ποινική δικονομία ως βασική προϋπόθεση για να μπορεί να προχωρήσει αυτή η διαδικασία. 
      Από τη στιγμή, λοιπόν, που έρθει η εξεταστική επιτροπή, τι θα κάνει; Θα δημιουργηθούν εντυπώσεις, ακροάσεις επί ακροάσεων. Στοιχεία θα διανέμονται στην Ομόνοια, δίκην φεϊγβολάν, προκηρύξεων και προσκλήσεων για κοινωνική εκδήλωση. Θα προσφερθούν σπονδές στο πεδίο των εντυπώσεων στα μέσα μαζικής επικοινωνίας. Και ποιο θα είναι το αποτέλεσμα;
      Το αποτέλεσμα είναι να γίνει διάτρητη η διαδικασία της προανακρίσεως, να δημιουργηθεί κλίμα συγχύσεως στην κοινή γνώμη, αλλά και στα εντεταλμένα όργανα της πολιτείας και να πετύχει το ΠΑ.ΣΟ.Κ. δια των εντυπώσεων, ρίχνοντας τη λάσπη στον ανεμιστήρα, τη διάχυση της καχυποψίας σε ολόκληρο τον πολιτικό κόσμο της χώρας, με τη λογική ότι εκεί που υπάρχουν ένοχοι και αν υπάρχουν ένοχοι –εγώ, κύριοι συνάδελφοι, είμαι πολύ προσεκτικός όταν μιλάω απ’ αυτό το Βήμα του δημοκρατικού διαλόγου και αντιλόγου- να καλυφθούν μέσα στη διάχυση του κλίματος της καχυποψίας και της συλλογικής ενοχής. 
      Στην πολιτική δεν υπάρχουν συλλογικοί ένοχοι. Δεν υπάρχει συλλογική ενοχή. Αυτό χαρακτήρισε ολοκληρωτικά καθεστώτα του παρελθόντος. Αυτό χαρακτήρισε αντιδραστικά ιδεολογήματα του μεσοπολέμου. Στην πολιτική, όπου υπάρχουν ένοχοι, πρέπει να καθίστανται επώνυμοι, να διαχωρίζονται και να εκβάλλονται από το πολιτικό στερέωμα, να αποβάλλονται από τον πολιτικό κόσμο και όχι να κρύβονται μέσα στο σύνολο του πολιτικού κόσμου της χώρας, να δηλητηριάζουν το πολιτικό κλίμα και να κάνουν τον απλό Έλληνα πολίτη και την απλή Ελληνίδα να κρατάνε τη μύτη τους από τη δυσοσμία και την αποφορά. Εκεί θέλει το ΠΑ.ΣΟ.Κ. να οδηγήσει τη χώρα. Δεν ξέρω τι έχει να καλύψει. 
      Όπως είπα, κάποιοι είπαν στον κ. Παπανδρέου «Αρχηγέ, τώρα που δέσαμε τις παραγραφές, για ό,τι τυχόν προκύψει, αν προκύψει, ας αρχίσουμε τους πολιτικούς βρυχηθμούς, ας αρχίσουμε τους πολιτικούς λεονταρισμούς, ας ενδυθούμε την τήβεννο του εισαγγελέα και του δημοσίου κατηγόρου, για να καλύψουμε τις πιθανόν υπάρχουσες πομπές μας». Αυτό που λέει ο ελληνικός λαός. Περί αυτού πρόκειται. Αυτό το θέατρο πολιτικών σκιών εκτυλίσσεται ενώπιών μας και ασφαλώς σ’ αυτό δεν φταίει ο απλός Βουλευτής του ΠΑ.ΣΟ.Κ. 
      Θεωρώ, κυρίες και κύριοι συνάδελφοι, ότι σ’ αυτήν την Αίθουσα όλοι οι άλλοι συνάδελφοι –με εξαίρεση αυτά τα λίγα μέλη των ηγετικών ομάδων του κινήματος- όλων των πτερύγων θέλουμε να χυθεί άπλετο φως. Προερχόμαστε από τα σπλάχνα του κόσμου της εργασίας. Έχουμε κολλήσει ένσημα στη ζωή μας. Απολογούμαστε στον Έλληνα και την Ελληνίδα. Είμαστε εντολοδόχοι και έχουμε εντολέα τον ελληνικό λαό, οτιδήποτε κι αν ψηφίζει, και θέλουμε να τον κοιτάμε στα μάτια με ειλικρίνεια, με νηφαλιότητα, με καθαρή τη συνείδηση. Κανείς από εμάς δεν φταίει για να απολογείται στο «καφενείο» της ελληνικής επικράτειας για κάποια ανομήματα ολίγων. 
      Και να ξεκαθαρίσουμε και ορισμένα πράγματα. Το ΠΑ.ΣΟ.Κ. εννοεί την εξεταστική ως εμπόδιο, ως πρόσχημα, ως οδό διαφυγής, ως έξοδο κινδύνου. Η Κυβέρνηση δεν λέει «όχι» στην εξεταστική ούτε στην προανακριτική. Και πολύ σωστά το εξήγησε και ο Υπουργός Εσωτερικών κ. Παυλόπουλος και ο Υπουργός Δικαιοσύνης κ. Χατζηγάκης. Αυτά πρέπει να γίνουν όταν έρθει το σημείο «0», όταν η διαδικασία ωριμάσει και κλείσει ενώπιων της ελληνικής δικαιοσύνης, όπως θα γινόταν το 2003, αν η τότε πλειοψηφία του ΠΑ.ΣΟ.Κ. δεν έβαζε εμπόδιο και δεν απέρριπτε την πρόταση της τότε Αξιωματικής Αντιπολίτευσης της Νέας Δημοκρατίας. Αυτή η πρόταση, κυρίες και κύριοι συνάδελφοι, ακολούθησε το έγγραφο το οποίο ήρθε στη Βουλή των Ελλήνων από την Εισαγγελέα Πρωτοδικών κ. Τουμπάνου, με το οποίο σημείωνε ότι κατά την προκαταρκτική έρευνα την οποία διενήργησε με αφορμή δημοσιεύματα της εφημερίδας «ΑΥΡΙΑΝΗ» –υπήρξε κατάθεση τότε του εκδότη της «ΑΥΡΙΑΝΗΣ» κ. Γιώργου Κουρή- είχαν προκύψει στοιχεία που έβγαζαν μπροστά τον τότε Υφυπουργό Δημόσιας Τάξεως κ. Μαλέσιο.
      Και έρχεται σήμερα ο κ. Μαλέσιος και λέει πολλά. Ιδού οι δηλώσεις του. Διαβάζω απόσπασμα. Είναι οι δηλώσεις του κ. Μαλέσιου με ημερομηνία 6 Φεβρουαρίου 2008. «Δεν θα ξαναγίνω ο αποδιοπομπαίος τράγος και η Ιφιγένεια της παράταξης σε θέματα πολιτικής ηθικής». Σε ποιους απευθύνεται ο κ. Μαλέσιος; Ποιοι είναι οι αποδέκτες της δήλωσης αυτής του κ. Μαλέσιου; Η Νέα Δημοκρατία; Δεν θα ξαναγίνει αποδιοπομπαίος τράγος και η Ιφιγένεια της παράταξης της Νέας Δημοκρατίας ή της παράταξης από την οποία προήλθε και θεωρεί ότι επεχείρησε να τον στιγματίσει για δεύτερη φορά; Και ο κ. Μαλέσιος στις δηλώσεις του, αλλά όχι μόνο αυτός και το 2003 ο κ. Γκούσκος, λένε τα πράγματα με το όνομά τους. Η υπόθεση της «SIEMENS» είναι υπόθεση που αν έχει σκιές, είμαι πολύ προσεκτικός σε ό,τι λέω, οι σκιές αυτές αφορούν τη σύναψη, διαπραγμάτευση και υπογραφή των σχετικών συμβάσεων. 
      ΧΡΗΣΤΟΣ ΠΑΠΟΥΤΣΗΣ:  Γιατί δεν ψηφίζετε την εξεταστική επιτροπή; 
      ΠΑΝΟΣ ΠΑΝΑΓΙΩΤΟΠΟΥΛΟΣ: Πότε έγιναν οι συμβάσεις; Ποιοι διαπραγματεύθηκαν και υπέγραψαν τις σχετικές συμβάσεις; Ιδού η απάντηση.  Διονύσης Γκούσκος, 17 Ιουνίου 2003, απαντάει για λογαριασμό του κ. Μαλέσιου και λέει «η Βουλή υποχρεούται να επιληφθεί, όταν συντρέχουν δύο περιπτώσεις. Η μία είναι να υπάρχει αρμοδιότητα του Υπουργού και η δεύτερη είναι να υπάρχει βλαπτική για το δημόσιο σύμβαση. Η μεν αρμοδιότητα από τη μελέτη του φακέλου δεν εγγίζει το συνάδελφο Ευάγγελο Μαλέσιο, διότι ούτε στις επιτροπές οι οποίες αξιολόγησαν και πρότειναν, όπως ανακριβώς λέγεται, συμμετέσχε, ούτε βεβαίως στο ΚΥ.Σ.Ε.Α.» -ακούστε, κυρίες και κύριοι συνάδελφοι- «το οποίο τελικώς αποφάσισε». Το ΚΥ.Σ.Ε.Α. αποφάσισε. Και συνεχίζει ο κ. Γκούσκος «και καλώς το ΚΥ.Σ.Ε.Α. επέλεξε τη «SAIC SIEMENS» και όχι την άλλη κοινοπραξία την TRT, διότι αυτή έδωσε τη χαμηλότερη προσφορά. Και αυτό έπρεπε να πράξει το ΚΥ.Σ.Ε.Α., αυτό είναι το καθήκον του». Το λέει ο εισηγητής σας, το λέει το στέλεχός σας και έρχεστε σήμερα και ενδύεστε την τήβεννο του δημοσίου κατηγόρου και κουνάτε απειλητικά το δείκτη του χεριού σας στη Νέα Δημοκρατία; Είναι δυνατόν να ανατρέπετε το αυτονόητο; Είναι δυνατόν να υποβαθμίζετε και να προσβάλετε τη νοημοσύνη των μελών της Εθνικής Αντιπροσωπείας και τη νοημοσύνη του μέσου Έλληνα πολίτη που μας βλέπει και κρατάει τη μύτη του από τη δυσοσμία και την αποφορά; 
      Εάν, κυρίες και κύριοι συνάδελφοι, πραγματικά ενδιαφέρεστε για την τιμή του πολιτικού κόσμου, εγώ δεν θέλω να μιλάω για την απολεσθείσα τιμή του πολιτικού κόσμου, θέλω να μιλάω για την τιμή του πολιτικού κόσμου. Αφήστε τη δικαιοσύνη να προχωρήσει και να έρθουμε μετά στο σημείο το οποίο θα καταλήξει η δικαιοσύνη, γιατί εάν και όταν προκύψουν ευθύνες πολιτικών προσώπων, γνωρίζετε ότι με βάση το νόμο περί ευθύνης Υπουργών θα έρθει εδώ στη Βουλή. Τότε, λοιπόν, με ώριμη τη διαδικασία θα κληθούμε να αποφανθούμε και να θέσουμε τον δάκτυλον επί τον τύπον των ήλων. Να ξεκαθαρίσουμε τι έγινε, πώς έγινε και από ποιον έγινε. Όλα τα υπόλοιπα είναι μία πολύ επικίνδυνη παραφιλολογία, είναι ένα νέφος φαιάς προπαγάνδας, το οποίο φοβάμαι ότι εκθέτει όχι το σύνολο των Βουλευτών του ΠΑ.ΣΟ.Κ., τα μέλη της ηγετικής ομάδας του κινήματος που δεν θέλουν να παραδεχθούν ότι ό,τι αφορά την υπόθεση «SIEMENS» αποτελεί γνήσιο και νόμιμο τέκνο της εποχής της διακυβέρνησης των εκσυγχρονιστών, είτε όλα έγιναν νόμιμα και νομότυπα είτε υπήρξαν ανομίες, παρανομίες ή παρατυπίες. 
      Δικό σας τέκνο είναι, γι’ αυτό θα κριθείτε. Αφήστε τις ακρότητες και τις πομφόλυγες και ελάτε να συνεργαστούμε σωστά. Οι εντυπώσεις και το Θέατρο Σκιών σας εκθέτει, δεν σας ωφελεί, αν επιθυμείτε πραγματικά να φθάσει το μαχαίρι στο κόκαλο και να χυθεί άπλετο φως σ’ αυτήν την υπόθεση, γιατί όπως σας είπα εμείς που προερχόμαστε από τα σπλάχνα του ελληνικού λαού –και απευθύνομαι σε όλες τις πτέρυγες- δεν έχουμε καμμία διάθεση να απολογούμεθα μπροστά στον Έλληνα και στην Ελληνίδα.
      Θέλουμε να τους κοιτάμε στα μάτια και να τους πούμε ότι όσοι ήλθαν εδώ ως εντολοδόχοι του ελληνικού λαού και του ελληνικού εκλογικού σώματος αντιλαμβάνονται την πολιτική ως προσφορά και όχι ως αρπαγή σε μία ιδεατή χώρα των σκανδάλων και της σκανδαλολογίας που δεν θα είναι η Ελλάδα, αλλά το φαντασιακό για ορισμένους «λαμογιστάν».
      	Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      	ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Παναγιωτόπουλο.
      	ΠΕΡΙΚΛΗΣ ΚΟΡΟΒΕΣΗΣ: Κύριε Πρόεδρε, το λόγο.
      	ΠΡΟΕΔΡΕΥΩΝ (Γεώργιος Σούρλας): Κύριε Κοροβέση, δεν έχετε το λόγο. Σας παρακαλώ. Μένουν λίγα λεπτά ακόμα για να μιλήσουν οι Κοινοβουλευτικοί Εκπρόσωποι και αν υπάρξει χρόνος θα μιλήσει και κάποιος εκ των Βουλευτών.
      	Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ. Χαλβατζής.
      	ΣΠΥΡΙΔΩΝ ΧΑΛΒΑΤΖΗΣ: Κύριε Πρόεδρε, κυρίες και κύριοι Βουλευτές, ως Κ.Κ.Ε. ζητάμε να διερευνηθεί η υπόθεση με κάθε τρόπο, γι’ αυτό λέμε «ναι» στη συγκρότηση εξεταστικής επιτροπής. Δεν έχουμε αυταπάτες…
      (Θόρυβος στην Αίθουσα)
      	ΠΡΟΕΔΡΕΥΩΝ (Γεώργιος Σούρλας): Μισό λεπτό, κύριε Χαλβατζή, μη συνεχίζετε αν δεν υπάρξει απόλυτη ησυχία.
      	Κύριοι συνάδελφοι, καθίστε ή αποχωρήστε. Δεν είναι χώρος συζήτησης αυτός. Επιδείξτε στοιχειώδη σεβασμό προς τον ομιλητή. Δεν είναι αίθουσα για συζητήσεις, το ακούτε επιτέλους; Το ακούτε κάτω, στο βάθος; Είναι δυνατόν να συνεχίσουμε έτσι; Αν κουραστήκατε, μπορείτε να πάτε έξω, στο καφενείο, στο περιστύλιο, όχι εδώ όμως συζητήσεις. Δεν προσφέρεται η Αίθουσα για συζητήσεις μεταξύ σας. 
      	Συνεχίστε, κύριε Χαλβατζή.
      	ΣΠΥΡΙΔΩΝ ΧΑΛΒΑΤΖΗΣ: Μηδενίστε μου το χρόνο, κύριε Πρόεδρε.
      	ΠΡΟΕΔΡΕΥΩΝ (Γεώργιος Σούρλας): Παρακαλώ, κύριε συνάδελφε.
      	ΣΠΥΡΙΔΩΝ ΧΑΛΒΑΤΖΗΣ: Ως Κ.Κ.Ε. ζητάμε να διερευνηθεί η υπόθεση με κάθε τρόπο, γι’ αυτό λέμε «ναι» στη συγκρότηση εξεταστικής επιτροπής. Δεν έχουμε αυταπάτες, δεν πιστεύουμε ότι αυτή θα φτάσει στις ρίζες, ωστόσο πρέπει να επιχειρηθεί. Σκάνδαλα υπήρξαν και υπάρχουν. Η αντιμετώπιση των σκανδάλων δεν γίνεται κατά την άποψή μας με προτάσεις διαφάνειας ή με όποιες αλλαγές στο θεσμικό πλαίσιο. Αυτά προσφέρουν από ελάχιστα έως καθόλου. 
      	Πέρασαν περίπου δεκαπέντε μήνες από τότε που οι εισαγγελίες της Γερμανίας και της Ελβετίας ζήτησαν στοιχεία μέσω δικαστικής συνεργασίας. Γιατί καθυστερεί αυτή η διαδικασία; Αυτό είναι το πρώτο που θέλουμε να θέσουμε. 
      	Το δεύτερο ζήτημα: Μίλησε ο κύριος Υπουργός για τη δικαιοσύνη σα να λειτουργεί η δικαιοσύνη σε συνθήκες εργαστηρίου, σα να μη δέχεται πιέσεις και πολιτικές επιρροές. Αν ήταν έτσι, γιατί κάθε φορά κάθε απεργία κηρύσσεται παράνομη και καταχρηστική; Γιατί όταν κάποιος επιχειρηματίας ή κάποιος φορέας, συνήθως κρατικός, προκαλεί ασφαλιστικά μέτρα εναντίον εργατών και συνδικάτων, η δικαιοσύνη λειτουργεί με ταχύτητα φωτός; Γιατί ο Άρειος Πάγος αποφασίζει και «κουτσουρεύει» ασφαλιστικά δικαιώματα και ειδικότερα τον υπολογισμό των ενσήμων των οικοδόμων; Δεν είναι μία ταξική πολιτική αυτή; Σε ταξική κοινωνία δεν ζούμε; 
      	Το τρίτο ζήτημα: Η λειτουργία της «SIEMENS» με τον τρόπο που είδε το φως της δημοσιότητας δεν είναι κάτι καινούργιο. Οι προμήθειες, οι μίζες της «SIEMENS» κρατούν δεκάδες χρόνια. Σήμερα το θέμα συγκεκριμενοποιείται για ένα χρονικό διάστημα δεκαπέντε χρόνων, όπως γράφουν οι εφημερίδες. Μέχρι τώρα αυτό που λεγόταν ήταν ότι οι μίζες δεν φαίνονται γιατί είναι «μαύρο» χρήμα «κάτω από το τραπέζι». Οι Γερμανοί όμως έχουν μεθοδικότητα και λειτουργούν κατά πώς γράφουν οι εφημερίδες με αποδεικτικά στοιχεία.
      	Η εξεταστική επιτροπή θα λύσει το ζήτημα, θα φτάσει στην ουσία; Πολύ φοβόμαστε πως όχι, ωστόσο επιμένουμε ότι η προσπάθεια πρέπει να γίνει για να ψαχτούν όλες οι πτυχές του προβλήματος.
      Βεβαίως, δεν είναι μόνο οι μίζες. Πολλές φορές με διάφορους τρόπους ασκούνται πάσης φύσεως πιέσεις. Εάν ψάξετε, κύριε Υπουργέ, θα βρείτε στα αρχεία του Ιδρύματος «Κωνσταντίνος Καραμανλής» την προσωπική επιστολή του Στράους πριν από τριάντα περίπου χρόνια, που ζητούσε να δοθούν διάφορες δουλειές εκείνη την περίοδο στη «SIEMENS», γιατί διαφορετικά θα διαταράσσονταν οι σχέσεις της Γερμανίας με τη χώρα μας.
      Τέταρτο ζήτημα: Το C4I είναι το σύστημα αυτό το οποίο εμπεριέχει δύο σκάνδαλα. Το ένα είναι το οικονομικό με τις μίζες και το άλλο είναι πολιτικό. Είναι η παρακολούθηση της δράσης του εργατικού και λαϊκού κινήματος. Πληρώθηκαν δισεκατομμύρια παλαιές ελληνικές δραχμές από χρήματα του ελληνικού λαού για να παρακολουθούν τον ίδιο το λαό και τους αγώνες του. Ήταν ένα σύστημα που εγκαταστάθηκε σε μεγάλη έκταση με αφορμή τους Ολυμπιακούς Αγώνες. Τελικά οι Ολυμπιακοί Αγώνες που έγιναν βρόγχος για τον ελληνικό λαό και ακόμα πληρώνουμε, τελείωσαν. Οι κάμερες, όμως, έμειναν. Και όχι μόνο έμειναν αλλά η χρήση τους γενικεύεται. Η παρακολούθηση των λαϊκών αγώνων εκσυγχρονίζεται.
      Με την ευκαιρία θα θέλαμε και από το Βήμα της Βουλής να καλέσουμε το εργατικό και λαϊκό κίνημα, το κίνημα της νεολαίας να βρει τρόπους και μορφές να ακυρώσει αυτήν τη λειτουργία των καμερών παρακολούθησης των εργατικών και λαϊκών αγώνων, των αγώνων της νεολαίας, γιατί οι παρακολουθήσεις αυτές είναι και με το ίδιο το Σύνταγμα, αυτό το Σύνταγμα που υπερασπίζεστε, παράνομες.
      Ο κύριος Υπουργός Δικαιοσύνης είπε ότι όλα λειτουργούν σωστά. Τα πάντα. Φυσικά λειτουργούν. Και λειτουργούν για την παραπέρα κερδοφορία των μεγάλων επιχειρησιακών μονάδων και ομίλων, για την κερδοφορία του κεφαλαίου, αλλά πάντα σε βάρος των εργαζομένων, σε βάρος του λαού.
      Ο κ. Μαρκογιαννάκης δήλωσε ότι όλα είναι απλά και καθαρά. Εκ του μη όντος γίνεται η συζήτηση; Ασφαλώς υπάρχουν πολιτικές ευθύνες. Και βέβαια, όσον αφορά τις αναφορές του κ. Παναγιωτόπουλου για συλλογικές ευθύνες, φυσικά οι ευθύνες οι πολιτικές σχετίζονται με τις κυβερνητικές αποφάσεις και δεν είναι προσωπικές επιλογές. Όπου υπάρχουν ποινικές ευθύνες, αν και εφόσον υπάρχουν, να αποδοθούν. 
      Ο χρηματισμός, οι μίζες, ο τρόπος λειτουργίας της «SIEMENS»και της κάθε «SIEMENS»δεν είναι τυχαία. Η σύγκρουση ανάμεσα σε μεγάλες πολυεθνικές επιχειρήσεις είναι σύγκρουση οξύτατη και από καιρό σε καιρό αυτή η σύγκρουση παροξύνεται. Όσο πιο μεγάλη είναι η οικονομική πίτα τόσο οι συγκρούσεις είναι αντίστοιχες. Παίρνουμε υπ’ όψιν μας ότι ένα μέρος από αυτά τα ποσά που είναι τεράστια, που είναι ιλιγγιώδη σε ορισμένες περιπτώσεις, χρησιμοποιούνται για να φθείρουν και να διαφθείρουν συνειδήσεις, για να διαμορφώνουν στρατιές στελεχών, οι οποίες στρατιές υποστηρίζουν και στηρίζουν το σημερινό εκμεταλλευτικό σύστημα. 
      Οι ευθύνες δεν ανήκουν σε όλους. Μας αφήνει παγερά αδιάφορους η αναφορά για τους τρεις Αρχηγούς των κομμάτων που στήριζαν την Κυβέρνηση Ζολώτα και, δήθεν, όλοι πίεζαν. Δεν ασκήσαμε κυβερνητική εξουσία και είμαστε μακριά από τις εφαρμοζόμενες πολιτικές και τα παρεπόμενά τους. Δεν έχουμε ως Κομμουνιστικό Κόμμα Ελλάδας καμμία σχέση με μίζες και προμήθειες. 
      Οι ευθύνες βρίσκονται στα κόμματα του δικομματισμού, στη Νέα Δημοκρατία και το ΠΑ.ΣΟ.Κ..
      Σεις κυβερνήσατε και κυβερνάτε τα τριάντα τέσσερα τελευταία χρόνια. Γιατί δεν δέχεστε, κύριοι της Κυβέρνησης, την εξεταστική επιτροπή, αφού όλα είναι καθαρά, κατά τον κ. Μαρκογιαννάκη; Γιατί δεν κάνετε το βήμα; Τι σας εμποδίζει; Ποιοι είναι η φόβοι σας;
      Τέλος, η φραστική αντιπαράθεση και η όξυνσή της ανάμεσα στη Νέα Δημοκρατία και το ΠΑ.ΣΟ.Κ. κατά την άποψή μας επιδιώκει εκτός των άλλων να αποπροσανατολίσει τους εργαζόμενους, το λαό. Προς τι οι λεκτικοί ακροβατισμοί του κ. Παναγιωτόπουλου; Ζητάμε εξεταστική επιτροπή. Ξαναλέμε: δεν έχουμε αυταπάτες. Προχωρήστε. Και δεν νομίζουμε σε καμμιά περίπτωση ότι θα εμποδιστεί η λειτουργία της δικαιοσύνης.
      Εμείς ως Κ.Κ.Ε. καλούμε τους εργάτες, τους εργαζόμενους, τη νεολαία, αυτούς τους νέους ανθρώπους που η πολιτική του δικομματισμού…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε, σε τριάντα δευτερόλεπτα.
      Αυτούς που η πολιτική της Νέας Δημοκρατίας, του ΠΑ.ΣΟ.Κ., η πολιτική της Ευρωπαϊκής Ένωσης τους κλείνει τους δρόμους της ζωής, εμείς τους καλούμε να μη μένουν με τα χέρια σταυρωμένα. Να συναντηθούν με όλους εκείνους τους μαχητές, οι οποίοι παλεύουν καθημερινά μέσα από το μαζικό κίνημα, με αυτούς που στην αυριανή απεργία θα βρίσκονται στους δρόμους, κάτω από τα πανό του Π.Α.Μ.Ε., να συνεχίσουν τον αγώνα, να πολλαπλασιάσουν τη δράση τους, να αλλάξουν τους συσχετισμούς, να διαμορφώσουν όρους, συνθήκες και προϋποθέσεις, που θα επιβάλλουν μιαν άλλη πολιτική, ριζικά διαφορετική από την εφαρμοζόμενη, μια λαϊκή πολιτική, που εκτός των άλλων θα σαρώσει και τις πολυεθνικές και τα σκάνδαλα και τις μίζες τους.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Χαλβατζή.
      Το λόγο έχει ο Κοινοβουλευτικός Εκπρόσωπος του Συνασπισμού Ριζοσπαστικής Αριστεράς κ. Κουβέλης για οκτώ λεπτά.
      ΦΩΤΗΣ ΚΟΥΒΕΛΗΣ: Κύριε Πρόεδρε και κύριοι συνάδελφοι, η υπόθεση της «SIEMENS»–και όχι μόνο της «SIEMENS»- αφορά πρωτίστως την πολιτική, με την έννοια ότι αυτή προσβάλλεται, αυτή φέρεται να έχει δημιουργήσει όλη αυτήν την υπόθεση και κατά συνέπεια ο πολιτικός έλεγχος πρέπει να υπάρξει.
      Και πρέπει να υπάρξει ένας πολιτικός έλεγχος με διευρυμένο χρονικό ορίζοντα, έτσι ώστε να δοθούν μέσα από την εξεταστική επιτροπή κυρίως οι πολιτικές απαντήσεις σε ζητήματα, τα οποία έχουν εγερθεί και τα οποία απασχολούν και την ελληνική κοινή γνώμη, κύριε Υπουργέ της Δικαιοσύνης, αλλά και την ευρωπαϊκή κοινή γνώμη και ιδιαίτερα τη γερμανική κοινή γνώμη.
      Εδώ έχουμε φτάσει, κυρίες και κύριοι συνάδελφοι, στο παράδοξο να καταργείται ο πολιτικός έλεγχος εν ονόματι του γεγονότος ότι επιλαμβάνεται η δικαιοσύνη. Και το ακούμε χρόνια τώρα, «μα τι θέλετε εξεταστική επιτροπή, από την ώρα που ασχολείται η δικαιοσύνη;». Κύριε Πρόεδρε, πρόκειται για μία στρέβλωση, μία στρέβλωση και του Συντάγματος και των σχετικών νόμων.
      Δεν μπορώ να αντιληφθώ, κυρίες και κύριοι συνάδελφοι, σε τι βλάπτεται το έργο της δικαιοσύνης από την παράλληλη πορεία του πολιτικού ελέγχου των όποιων υποθέσεων και εν προκειμένω της υποθέσεως «SIEMENS». Σε τίποτε δεν βλάπτεται. Και δεν άκουσα, κύριε Πρόεδρε, κυρίες και κύριοι συνάδελφοι, από κανέναν συνάδελφο υπερασπιστή της άποψης ότι δεν πρέπει να συγκροτηθεί εξεταστική των πραγμάτων επιτροπή, πού θα δυσχερανθεί το έργο της ελληνικής δικαιοσύνης.
      Δυσχεραίνεται όμως το έργο της δικαιοσύνης όχι από την παράλληλη ύπαρξη και παρουσία του πολιτικού ελέγχου, αλλά από ζητήματα που προσδιορίζουν την ίδια τη δική της δυσλειτουργία, κύριε Υπουργέ.
      Ακούστε, κυρίες και κύριοι συνάδελφοι: οι Ελβετοί ήδη από το Μάρτιο του 2007 καλούν τις ελληνικές δικαστικές αρχές να παραλάβουν τα στοιχεία που αυτές έχουν, με τους περιορισμούς βεβαίως της ελβετικής νομοθεσίας. Διότι γνωρίζετε, κυρίες και κύριοι συνάδελφοι, ότι η υπόθεση αυτή της «SIEMENS» άρχισε να προκύπτει και να αναδεικνύεται ως ενδιαφέρουσα ποινική υπόθεση, όταν διαπιστώνεται από κάποια τράπεζα ότι υπάρχει μεγάλη εκροή χρηματικών ποσών σε διάφορες παρένθετες τράπεζες και διάφορες παρένθετες επιχειρήσεις και μάλιστα πολλές από αυτές με το όνομα «Μάρθα». Δεν εμφανίζεται η ελληνική δικαιοσύνη.
      Περαιτέρω, οι γερμανικές αρχές καλούν την ελληνική δικαιοσύνη –και σας βεβαιώνω ότι αυτά που σας λέω προκύπτουν από στοιχεία που έχω στη διάθεσή μου- το Σεπτέμβριο του 2007 να παραλάβει κρίσιμο υλικό που έχει προκύψει από ανακριτική διαδικασία ενώπιον των αρμοδίων γερμανικών αρχών. Σιωπή η ελληνική δικαιοσύνη. 
      Δικαιούμαι, κατά συνέπεια, κύριε Πρόεδρε, και εγώ και ο κάθε καλόπιστος πολίτης αυτού του τόπου αυτήν την αβελτηρία –επιλέγω επίτηδες επιεική έκφραση- της ελληνικής δικαιοσύνης να την εκλαμβάνει ως μια στάση ανοχής απέναντι σ’ ένα τεράστιο ζήτημα, το οποίο έχει σχέση με διαφθορά. Τίποτα δεν έκανε η ελληνική δικαιοσύνη. Επομένως ποια είναι η δυσχέρανση του έργου της ελληνικής δικαιοσύνης από τον οφειλόμενο πολιτικό έλεγχο, δηλαδή το δικό μας πολιτικό έλεγχο; 
      Κυρίες και κύριοι συνάδελφοι, έχω διαβάσει έγγραφα, τα οποία είναι αναφορές σημαινόντων στελεχών της «SIEMENS» και όχι μόνον αυτά που μεταφρασμένα δημοσιεύτηκαν στον ελληνικό Τύπο. Υπάρχουν ευθείες αναφορές ότι στην Ελλάδα δεν μπορείς να πάρεις δουλειά, εάν δεν δώσεις μίζα. Υπάρχει αναφορά σε ονόματα, κυρίες και κύριοι συνάδελφοι, ονόματα τα οποία θα πρέπει να ελέγξει η εξεταστική επιτροπή, εάν θελήσει επιτέλους το Κοινοβούλιο να συσταθεί αυτή η εξεταστική επιτροπή. 
      Σημαίνοντα στελέχη της «SIEMENS», κορυφαία στελέχη αυτής της πολυεθνικής επιχείρησης μαρτυρούν ότι τα χρήματα δόθηκαν και για την κάλυψη εκλογικών αναγκών κομμάτων. Μάλιστα, επειδή είδα τη διαμαρτυρία της αγαπητής συναδέλφου, της κ. Διαμαντοπούλου, θέλω να σας πω, κυρία Διαμαντοπούλου, ότι μιλάμε για δύο κόμματα –και εγώ δεν σπεύδω να πω τίποτα περισσότερο, σας λέω τι λένε οι καταθέσεις- τα οποία είναι κόμματα εξουσίας. Και επειδή δεν ήξεραν, κύριε Πρόεδρε, ποιος θα κερδίσει τις εκλογές, λένε –εγώ λέω να το ελέγξουμε, δεν σπεύδω να το υιοθετήσω- ότι έδωσαν και στα δύο, προκειμένου να έχουν τις δυνατότητες ανοιχτές είτε το ένα θα πάρει την κυβερνητική εξουσία είτε το άλλο. 
      Επομένως, κυρίες και κύριοι συνάδελφοι, δεν πρέπει όλα αυτά να ελεγχθούν; 
      Θέλετε περαιτέρω, κύριε Πρόεδρε, να σας πω και κάποιες άλλες σκέψεις; Με γνωρίζετε, εγώ ούτε αστυνομική διάθεση έχω ούτε κινδυνολογώ. Υπάρχουν απόψεις, που προκύπτουν από το συνδυαστικό έλεγχο καταθέσεων και γεγονότων, ότι ακόμα και οι τηλεφωνικές υποκλοπές συνδέονται με την υπόθεση «SIEMENS». Διότι, μεταξύ των ονομάτων, κυρίες και κύριοι συνάδελφοι, που φέρονται να παρακολουθούνται με τις τηλεφωνικές υποκλοπές, υπάρχουν πρόσωπα που υπερβαίνουν τον αριθμό των πέντε δακτύλων, που ασχολούνται και έχουν σχέση με διάφορα ολυμπιακά έργα, όπως υπάρχουν και στοιχεία, τα οποία βεβαίως πρέπει να ελέγξουμε, εάν δεχθείτε να κάνουμε την εξεταστική επιτροπή, ότι η εταιρεία του ελέγχου της «SIEMENS» έπαιξε ρόλο στην καταστροφή κρίσιμων στοιχείων σε κάποια περιοχή της Αθήνας, που είχαν σχέση αυτά τα στοιχεία με τηλεφωνικές υποκλοπές. 
      Έ, λοιπόν, κύριοι συνάδελφοι της Νέας Δημοκρατίας, δεν θέλετε να τα ελέγξουμε αυτά; Τι απάντηση θα δώσουμε στην ελληνική κοινωνία, όταν οι πάντες δικαίως ή αδίκως λένε ότι η πολιτική ευθύνεται για αυτήν την κατάσταση της διαφθοράς και αυτή η πολιτική, όπως εκφράζεται μέσα στο Κοινοβούλιο, νίπτει τας χείρας της και περιμένει τη βοήθεια από την ελληνική δικαιοσύνη; 
      Συνάδελφοι της Νέας Δημοκρατίας, νομίζω ότι είναι τεράστια η ευθύνη που αναλαμβάνετε, καταψηφίζοντας την πρόταση για τη σύσταση εξεταστικής επιτροπής.
      Μια ευθύνη που έχει σχέση με την ανοχή σας απέναντι σε μια ρευστοποίηση του πολιτικού συστήματος. Μια ρευστοποίηση, όχι ανατροπή, η οποία επιτρέπει πια η πολιτική να χειραγωγείται ευχερέστερα, να κηδεμονεύεται επίσης ευχερέστερα και βεβαίως, ευχερέστερα να διαμεσολαβείται από κάποια Μέσα Μαζικής Ενημέρωσης, τα οποία εκφράζουν συγκεκριμένα οικονομικά συμφέροντα. 
      Κύριοι συνάδελφοι, όταν απουσιάζει η  πολιτική, όπως εσείς με τη στάση σας προτείνετε, τότε προκαλούνται κενά. Και αυτά τα κενά σπεύδουν και τα καταλαμβάνουν ποικιλώνυμα οικονομικά κέντρα τα οποία ασκούν πολιτική για την εξυπηρέτηση των δικών τους συμφερόντων και όχι για την εξυπηρέτηση του ελληνικού λαού.
      Σας ευχαριστώ.
      (Χειροκροτήματα από την πτέρυγα του ΣΥ.ΡΙΖ.Α.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Κουβέλη. 
      Το λόγο έχει ο Κοινοβουλευτικός Εκπρόσωπος του Λαϊκού Ορθόδοξου Συναγερμού ο κ. Βορίδης.
      ΘΕΟΔΩΡΟΣ ΠΑΓΚΑΛΟΣ: Ακούστηκαν φοβερά πράγματα από τον κ. Κουβέλη. Ο Υπουργός Δικαιοσύνης δεν θα απαντήσει; 
      ΠΡΟΕΔΡΕΥΩΝ (Γεώργιος Σούρλας): Τα ακούσαμε όλοι μας αυτά. Έχω δώσει το λόγο στον κ. Βορίδη, κύριε Πάγκαλε. Σας παρακαλώ. 
      Ορίστε, κύριε Βορίδη, έχετε το λόγο.
      ΜΑΥΡΟΥΔΗΣ ΒΟΡΙΔΗΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, κατ’ αρχάς μια οφειλόμενη απάντηση στον Κοινοβουλευτικό Εκπρόσωπο του ΠΑ.ΣΟ.Κ., ο οποίος έσπευσε να διορθώσει τον Πρόεδρό μας, ο οποίος ανέδειξε τη σχέση μεταξύ του κ. Τρεπεκλή και του κ. Παμπούκη, λέγοντας ότι εξεδόθη μια διάψευση από τον κ. Παμπούκη, η οποία αρνείται τη σχέση του. Λέει, δηλαδή, ότι δεν υπήρξε νομικός σύμβουλος του κ. Τρεπεκλή. Είμαι βέβαιος ότι εκ παραδρομής ο Κοινοβουλευτικός Εκπρόσωπος του ΠΑ.ΣΟ.Κ. αναφέρθηκε σ’ αυτό, γιατί η λεγόμενη διάψευση του κ. Παμπούκη δεν αρνείται το γεγονός ότι υπήρξε πράγματι νομικός σύμβουλος του κ. Τρεπεκλή παρά μόνο λέει ότι δεν τον συνεβούλευσε στη συγκεκριμένη νομική διαδικασία. Αυτό το ακούμε βεβαίως από τον κ. Παμπούκη αλλά εν όψει ότι δεν αρνείται την οργανική του σχέση, δεν αρνείται ότι είχε σχέση δικηγορική και ότι του είχε δώσει σχετική εντολή ο κ. Τρεπεκλής ενδεχομένως για άλλες υποθέσεις, αξιολογείται αν είχε να πει κάτι για τη συγκεκριμένη υπόθεση ή όχι. Και κάτι ακόμα.
      ΓΕΩΡΓΙΟΣ ΝΙΚΗΤΙΑΔΗΣ: Δεν είναι ίδια υπόθεση.
      ΜΑΥΡΟΥΔΗΣ ΒΟΡΙΔΗΣ: Ήθελα να σας πω κάτι και αυτό νομίζω ότι έχει μια σημασία και απευθύνομαι προς τους συναδέλφους της Νέας Δημοκρατίας, για τον εξής λόγο: Έγινε πολλή συζήτηση για το ποια μπορεί να είναι η αξία της εξεταστικής επιτροπής και μάλιστα, ενώ υπάρχει μια προκαταρκτική εξέταση η οποία διερευνά ζητήματα.
      Ακούστε κάτι. Υπάρχει ένας τυπικός νομικός τρόπος να αντιμετωπίσει κάποιος τα ζητήματα. Τι σημαίνει αυτό; Όποιος έχει μια εμπειρία του πώς κινείται το δικονομικό μας σύστημα, ξέρει ότι ουσιαστικά οι δικαστές επιλαμβάνονται ενός συγκεκριμένου φακέλου και κινούνται με βάση το φάκελο αυτό. 
      (Στο σημείο αυτό την Προεδρική Έδρα καταλαμβάνει ο Πρόεδρος της Βουλής κ. ΔΗΜΗΤΡΙΟΣ ΣΙΟΥΦΑΣ)
      Δεν είναι ιδιαιτέρως ευφάνταστοι, δεν είναι ιδιαιτέρως δημιουργικοί και ούτε και μοχθούν και σ’ αυτήν την κατεύθυνση. Αυτό θα μπορούσε να αποτραπεί στα πλαίσια της λειτουργίας μιας εξεταστικής επιτροπής, η οποία κάνει πρωτίστως πολιτική δουλειά και η οποία ουσιαστικά διερευνά την εμπλοκή πολιτικών προσώπων. 
      Θα σας πω εγώ δυο συγκεκριμένα πράγματα που θα μπορούσε να κάνει αυτή η εξεταστική επιτροπή εάν όντως ήθελε να δει τις διαδρομές του χρήματος και αν ήθελε να ανοίξει λίγο περισσότερο τη διερευνητική της βεντάλια. 
      Πρώτον, γιατί δεν θα μπορούσε να προχωρήσει αυτή η εξεταστική επιτροπή στο άνοιγμα των νομίμων λογαριασμών του κ. Τρεπεκλή, για να δούμε πώς κινήθηκαν τα χρήματα αυτά και πού πήγαν; Μπορεί εκεί να βρίσκαμε ενδιαφέροντα πράγματα.
      Δεύτερον, θα μπορούσε επίσης να προσπαθήσει να διακριβώσει, ξεκινώντας από το γεγονός ότι ο κ. Μαυρίδης ήταν πρόεδρος της «SIEMENS» στην Ελλάδα. Αλλά όχι μόνο. Ήταν πρόεδρος της «SIEMENS» στην Τουρκία. Επίσης ήταν εκείνος ο οποίος παρέστη στο γάμο της κόρης του κ. Οζάλ, όχι όμως μόνο αυτός, αλλά και απ’ όλους τους Έλληνες πολιτικούς, ένας. Αν, λοιπόν, θέλει κάποιος να είναι ευφάνταστος, μπορεί να συνδέσει διαφορετικά πράγματα και να τα ερευνήσει.
      Διότι, αν, αγαπητοί κύριοι και κυρίες συνάδελφοι, θέλουμε να κάνουμε μια απολύτως τυπική νομική προσέγγιση, σας το λέω από τώρα: όχι σ’ αυτήν την εξεταστική επιτροπή ούτε στην επόμενη ούτε στην μεθεπόμενη πρόκειται να βρεθεί τίποτα, διότι είναι προφανές ότι κανείς πια σ’ αυτήν τη ζωή δεν είναι τόσο βλαξ, ώστε να κινεί τα παράνομα χρήματα από λογαριασμούς που είναι στο όνομά του ή στο όνομα της μητέρας του, να τα κινεί και να παίρνει τέτοιες παράνομες αμοιβές. Αν περιμένετε να βρείτε τέτοια ευρήματα, τέτοια δεν θα βρείτε. Χρειάζεται, λοιπόν, μεγαλύτερη φαντασία, χρειάζεται να παρακολουθούμε τις διασυνδέσεις, τις υπόγειες διαδρομές, τις σχέσεις και αυτό είναι πρωτίστως μια πολιτική διαδικασία, εάν θέλουμε κάποτε να φτάσουμε σε αποτέλεσμα. Αλλιώς, να πούμε ότι δεν μας ενδιαφέρει αυτή η προσέγγιση, θα μείνουμε στα τυπικά και στην πεπατημένη και αυτή η υπόθεση, όπως και τόσες άλλες, θα πάει στο αρχείο. Αυτός είναι ο πολιτικός ρόλος των εξεταστικών επιτροπών και είναι πολύ αποτελεσματικότερος, όταν πραγματικά θέλουμε να τον αξιοποιήσουμε. 
      Εδώ, λοιπόν, επιτρέψτε μου να πάω κατευθείαν στο ζήτημα το συγκεκριμένο. Ναι ή όχι, εξεταστική επιτροπή; Ερώτημα πρώτο: Τι λέει ο Κανονισμός της Βουλής για τη σύσταση εξεταστικής επιτροπής; Πρέπει να εξετάζει ειδικά ζητήματα δημοσίου ενδιαφέροντος. Αυτή είναι η προϋπόθεση που θέτει ο Κανονισμός. Μια ερώτηση προς τους συναδέλφους που αρνούνται την σύσταση εξεταστικής επιτροπής: Έχετε αντίρρηση ότι αυτό είναι ζήτημα δημοσίου ενδιαφέροντος; Έχετε αντίρρηση; Θεωρείτε, γιατί το άκουσα αυτό, ότι δεν υπάρχει εμπλοκή πολιτικών προσώπων; Διότι εδώ υπάρχουν δημοσιεύματα που στηρίζονται στην κατάθεση αυτών των Γερμανών, κύριε Υπουργέ, που λένε συγκεκριμένα ότι χρηματίστηκαν κόμματα, χρηματοδοτήθηκε προεκλογικός αγώνας, ότι μάλιστα είχαν διαφωνία τα στελέχη της «SIEMENS» μεταξύ τους για το αν πρέπει να δοθούν και άλλα χρήματα πέρα από αυτά που εδόθησαν για να υπάρξουν οι περαιτέρω πληρωμές. Υπάρχουν, λοιπόν, συγκεκριμένα αποσπάσματα καταθέσεων που έχουν δημοσιευθεί. Ερώτημα: Τούτο το αρνείστε; Διότι, αν μου πείτε λοιπόν ότι: «Όχι, δεν υπάρχει τέτοιο πολιτικό ζήτημα», από εκεί και πέρα αυτό είναι μία θέση δική σας που, όμως, δεν ήταν η θέση του εισηγητού σας. Η θέση του εισηγητού σας ήταν ότι υπάρχει τέτοιο πολιτικό ζήτημα που χρήζει διερευνήσεως. 
      Λέτε, όμως, το εξής και εδώ παρακολούθησα εικοσιπέντε λεπτά την ομιλία του ενός Υπουργού, εικοσιπέντε λεπτά την ομιλία του άλλου Υπουργού, πενήντα, συν τις ομιλίες των εισηγητών, μια ώρα περιμένω να ακούσω επιχειρήματα γιατί δεν πρέπει να γίνει εξεταστική επιτροπή. Τι έχω ακούσει; Πρώτο επιχείρημα από τον κ. Παυλόπουλο: «Θα αργήσει η δικαστική συνδρομή». Ερώτηση: Άντε και έστω να αργήσει στα πλαίσια της εξεταστικής. Τι κωλύει το να κινηθεί εσπευσμένα στα πλαίσια της προκαταρτικής; Ποια ζημιά θα πάθει η προκαταρκτική διαδικασία η ποινική από το γεγονός ότι ενδεχομένως θα αργήσει, αν αργήσει, να έρθει η δικαστική συνδρομή στη Βουλή; Ποια ζημιά θα γίνει στη διαδικασία την ποινική; Αυτό να απαντήσετε, γιατί μέχρι στιγμής δεν έχει απαντηθεί μετά από αυτήν την έκθεση διαλόγου.
      Δεύτερο, το περίφημο ζήτημα της μυστικότητος της διαδικασίας, η οποία ειπώθηκε ότι θα πληγεί και μάλιστα από δυο πλευρές: Ο κ. Χατζηγάκης το έθεσε από την πλευρά της προστασίας των δικαιωμάτων του κατηγορουμένου…
      ΠΡΟΕΔΡΟΣ (Δημήτριος Σιούφας): Κύριε Βορίδη, θα παρακαλέσω να τηρήσετε ακριβώς το χρόνο σας.
      ΜΑΥΡΟΥΔΗΣ ΒΟΡΙΔΗΣ: Ένα λεπτό, κύριε Πρόεδρε, παραπάνω. 
      Ο κ. Παναγιωτόπουλος και ο κ. Παυλόπουλος το έθεσαν από την πλευρά ότι δήθεν θα βλαφθεί η ανάκριση. Ερώτημα συγκεκριμένο: Σε ποιο σημείο θα βλαφθεί η ανάκριση από το γεγονός ότι θα καλούνται μάρτυρες στην εξεταστική επιτροπή της Βουλής; Από πού θα βλαφθεί; Είπε: «το θέμα της αντιπαράστασης». Ποιας αντιπαράστασης; Δεν μπορεί να γίνει αντιπαράσταση στα πλαίσια της εξεταστικής επιτροπής; Τι το μυστικό υπάρχει σε μία διαδικασία, η οποία ούτως ή άλλως διαρρέει στο σύνολο του Τύπου; 
      Αυτά, λοιπόν, δεν είναι σοβαρές αιτιάσεις, γιατί αυτές ήταν οι μόνες δυο αιτιάσεις που ακούστηκαν, για να αρνηθείτε την εξεταστική επιτροπή και αυτό, κύριοι συνάδελφοι, είναι κάτι που πρέπει να το λάβετε σοβαρά υπ' όψιν σας, διότι στο συγκεκριμένο σημείο μένετε πολιτικά έκθετοι, ενώ διατυμπανίζετε ότι θέλετε την κάθαρση και ότι θέλετε να προστατεύσετε τον πολιτικό κόσμο.
      (Χειροκροτήματα από την πτέρυγα του Λαϊκού Ορθόδοξου Συναγερμού)
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε,…
      ΠΡΟΕΔΡΟΣ (Δημήτριος Σιούφας): Παρακαλώ, κύριε Πρόεδρε. Θα παρακαλέσω πάρα πολύ…
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, τρεις μιλήσαμε από το ΠΑ.ΣΟ.Κ.. Η κ. Διαμαντοπούλου…
      ΠΡΟΕΔΡΟΣ (Δημήτριος Σιούφας): Κύριε Πρόεδρε, αν με αφήνατε να μιλήσω θα σας κάλυπτα. Είπα ότι δεν θα πάρει το λόγο ο Υπουργός αυτήν τη στιγμή.
      ΑΠΟΣΤΟΛΟΣ ΚΑΚΛΑΜΑΝΗΣ: Επιτέλους.
      ΠΡΟΕΔΡΟΣ (Δημήτριος Σιούφας): Αλλά θέλω να αντιληφθείτε όλοι σας τη δύσκολη θέση του Προεδρείου που είναι η εξής: Έχουν μιλήσει δεκαεννέα συνάδελφοι, οι τέσσερις Αρχηγοί των κομμάτων, οι πέντε Κοινοβουλευτικοί Εκπρόσωποι, οι δύο Υπουργοί και πολύ μικρός αριθμός συναδέλφων. Περίπου εξήντα συνάδελφοι Βουλευτές ζήτησαν το λόγο. Και μόνο αυτό το θέμα θέτει ζήτημα όχι μόνο για αυτήν τη συνεδρίαση αλλά για όλες τις συνεδριάσεις, κυρίες και κύριοι συνάδελφοι, διότι η Βουλή είναι για όλους τους Βουλευτές και όχι μόνο για τους αξιωματούχους. Αυτή είναι η άποψή μου. Και το συμπέρασμα είναι καταφανές από αυτήν τη συνεδρίαση.
      (Χειροκροτήματα)
      Παρακαλώ. Θα λάβει το λόγο η κ. Διαμαντοπούλου για πέντε λεπτά και μετά για δύο λεπτά ο Υπουργός Δικαιοσύνης.
      Ορίστε κυρία Διαμαντοπούλου έχετε το λόγο.
      ΑΝΝΑ ΔΙΑΜΑΝΤΟΠΟΥΛΟΥ: Κύριε Πρόεδρε, δεν μπορώ παρά να μην ξεκινήσω από το απόφθεγμα της βραδιάς το οποίο ειπώθηκε από τον κύριο Παυλόπουλο. Ο κ. Παυλόπουλος είπε επί λέξει: «Όποιος σ’ αυτήν την Αίθουσα θέλει να γίνει εξεταστική επιτροπή δεν θέλει τίποτα άλλο από το να κουκουλώσει την υπόθεση». Νομίζω λοιπόν ότι αυτό είναι και η απάντηση στο ερώτημα που έβαλαν πολλοί συνάδελφοι, ποια είναι τα επιχειρήματα για να μην συσταθεί εξεταστική επιτροπή, όπως είναι και τα επιχειρήματα που πρέπει να επαναφέρει η Νέα Δημοκρατία για τις πολλές εξεταστικές επιτροπές που κατά καιρούς η ίδια είχε προβάλει.
      Η υπόθεση της «SIEMENS» η φύση της υπόθεσης της «SIEMENS» αλλά και το περιβάλλον μέσα στο οποίο εξελίσσεται σήμερα είναι μια αφορμή, θα έλεγα και μια επιταγή να προχωρήσουμε σε διαδικασίες οι οποίες θα δώσουν ξανά ζωή στον πολιτικό κόσμο. Ακριβώς το αντίστροφο από τα επιχειρήματα που χρησιμοποιήθηκαν από τους Βουλευτές της Νέας Δημοκρατίας για το ότι θα φέρει καχυποψία μια διαδικασία εξεταστικής επιτροπής. 
      Είμαστε σ’ ένα παρακμιακό αδιέξοδο μιας θεσμικής διαφθοράς η οποία δεν παρουσιάζεται μέσα από σειρά σκανδάλων που έρχονται στο δημόσιο διάλογο αλλά βλέπουμε, χώροι ολόκληροι όπως οι δικαστικοί, οι κληρικοί, οι πανεπιστημιακοί, οι δημοσιογράφοι και φυσικά οι πολιτικοί να βρίσκονται κατά περιόδους σε απαξίωση και μηδενισμό. 
      Δεν είναι όμως μόνο αυτό το πρόβλημα, κύριοι συνάδελφοι. Είναι ότι η κοινωνία είναι απαθής ή δεν αντιδρά. Η κοινωνία των πολιτών δεν αντιδρά απέναντι σε αυτά που ζούμε ή σε αυτά που διεξάγονται εδώ μέσα. Και κάτι χειρότερο: Το σύστημα έτσι όπως έχει διαμορφωθεί αναγκάζει τους πολίτες να συμμετέχουν ενεργά σε μια συνεχή μικρή ή μεγάλη διαφθορά. Τα αποτελέσματα διεθνούς έρευνας που παρουσιάστηκαν πρόσφατα για τα διεθνή προβλήματα διαφθοράς είναι τρομακτικά για τη χώρα μας, όχι γιατί πέσαμε από την τεσσαρακοστή ενάτη στην πεντηκοστή εβδόμη θέση αλλά γιατί σε μια χρονιά το 35% του πληθυσμού δήλωσαν ότι συμμετέχουν οι ίδιοι ή χρηματίστηκαν ή χρημάτισαν. Αυτά τα φαινόμενα είναι εξαιρετικά επικίνδυνα για μια κοινωνία. 
      Και μέσα σε αυτό το κλίμα, η Νέα Δημοκρατία, η Κυβέρνηση, επιβιώνει δια της ανοχής και δια της αβελτηρίας –θα χρησιμοποιήσω την ίδια λέξη που χρησιμοποίησε ο κ. Κουβέλης- που δείχνει η δικαιοσύνη. Ή λόγω της μη λειτουργίας πολύ σημαντικών θεσμών όπως είναι ο Σ.Δ.Ο.Ε. δόθηκαν τα επιχειρήματα από συναδέλφους του ΠΑ.ΣΟ.Κ. Το ΠΑ.ΣΟ.Κ. καλείται να απολογείται συνεχώς ως να κυβερνά. Τέσσερα χρόνια μετά η Νέα Δημοκρατία κυβερνά, το ΠΑ.ΣΟ.Κ. καλείται προς απολογία. Η Αριστερά καταγγέλλει προς κάθε κατεύθυνση αρνούμενη η ίδια οποιαδήποτε προοπτική συμμετοχής στη διακυβέρνηση. Και ο ΛΑ.Ο.Σ. που είναι ένα νέο κόμμα στη Βουλή σήμερα λίγο ή πολύ είπε ότι η χώρα είναι περίπου μπανανία.
      Σ' αυτό το πολιτικό περιβάλλον πρέπει να χρησιμοποιήσουμε την ευκαιρία που μας δίνεται για να αποδώσουμε τις ευθύνες ή να αποδώσουμε λευκό τον πολιτικό κόσμο στο κοινωνικό σύνολο.
      Συζητάμε σήμερα για το θέμα της εξεταστικής επιτροπής. Τι κρίνουμε σ’ αυτήν την εξεταστική επιτροπή; Ο κ. Μαρκογιαννάκης έβαλε ορισμένα ζητήματα. Ξέρετε, είναι ο δεύτερος Βουλευτής της Νέας Δημοκρατίας που τα θέματα τα έβαλε πρώτα στην τηλεόραση χθες το βράδυ σε εκπομπή. Μεγάλη επιτυχία της εκπομπής, αλλά μεγάλη ήττα για το Κοινοβούλιο. Ό,τι ειπώθηκε σήμερα, το ακούσαμε χθες το βράδυ. 
      Εγώ έχω και απαντήσεις που θα μπορούσα να δώσω για ζητήματα που έβαλε ως προς το πόσο τοις εκατό του έργου είχε αποδοθεί, για το τι είχε πει η Δ.Ο.Ε., για την ικανοποίηση που είχε εκφραστεί σε συντονιστικές επιτροπές για το συγκεκριμένο έργο, για το ποιος παρέλαβε και με ποιο τρόπο το έργο που ουσιαστικά υπέγραψε η ίδια η πολιτική ηγεσία, γιατί αρνήθηκαν ο κ. Ζορμπάς, ο κ. Καπράλος, ο  κ. Σπανουδάκης την παραλαβή. 
      Δεν θα σταθώ καθόλου σ’ αυτά και δεν ξέρω τι ωφελεί, κύριε Μαρκογιαννάκη, να επιδεικνύετε στην τηλεόραση μία εφημερίδα χωρίς τίτλο για Υφυπουργό και για βαλίτσα ή εδώ μέσα. Τι προσφέρετε στο πολιτικό σύστημα μ' αυτό το πράγμα;
      Όμως οι διαδικασίες όλης αυτής της υπόθεσης κρίθηκαν. Ο Εισαγγελέας κ. Αθανασίου δύο φορές είπε ότι δεν υπάρχει πρόβλημα με τις διαδικασίες, το ίδιο είπε και ο κ. Ζορμπάς. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας  Βουλευτού)
      Θέλω τρία λεπτά, κύριε Πρόεδρε, όπως όλοι οι υπόλοιποι. 
      ΠΡΟΕΔΡΟΣ (Δημήτριος Σιούφας): Κυρία Διαμαντοπούλου, θερμή παράκληση μόνο για ένα λεπτό. 
      ΑΝΝΑ ΔΙΑΜΑΝΤΟΠΟΥΛΟΥ: Θα τελειώσω, κύριε Πρόεδρε. 
      Δεν υπήρξε ένσταση από τους ανταγωνιστές για όλες τις διαδικασίες. Βέβαια τέθηκε το θέμα του κ. Μαλέσιου και κυρίως γι’ αυτό ανέβηκα στο Βήμα. Γιατί η ηθική και η τιμή ενός ανθρώπου είναι το πιο σημαντικό πράγμα στην πολιτική. Ο κ. Μαλέσιος δεν είναι σήμερα σ’ αυτήν την Αίθουσα. 
      Υπενθυμίζω ότι όταν η Νέα Δημοκρατία έθεσε το αίτημα για  την εξεταστική επιτροπή που αφορούσε ονομαστικά τον  κ. Μαλέσιο, ο ίδιος στη Βουλή ζήτησε να διαχωριστεί το θέμα από το Χρηματιστήριο και να γίνει εξεταστική επιτροπή όπου ο ίδιος να καταθέσει όλα τα στοιχεία. Δεν έγινε. 
      Η Νέα Δημοκρατία, που είχε ζητήσει εξεταστική επιτροπή, γιατί δεν την έκανε αμέσως μόλις έγινε κυβέρνηση και πολύ περισσότερο όταν ο κ. Κακλαμάνης, ο πρώην Πρόεδρος της Βουλής, ζήτησε από την Κυβέρνηση τον Ιούνιο του 2006 να γίνουν εξεταστικές επιτροπές για όλα τα θέματα, ώστε να μην υπάρξει παραγραφή, γιατί η Νέα Δημοκρατία τότε δεν έκανε εξεταστικές επιτροπές και σήμερα με τόσο απλοϊκό τρόπο ερμηνεύει το ΠΑ.ΣΟ.Κ.;
      Τελειώνω, κύριε Πρόεδρε. Επιτρέψτε μου να διαβάσω κάτι που είπε ο κ. Καραμανλής και κατεβαίνω από το Βήμα. «2001, Κωνσταντίνος Καραμανλής, Αρχηγός της Αξιωματικής Αντιπολίτευσης: Πιστεύω πως και εσείς κατανοείτε ότι η απλή δικαστική διερεύνηση των αιτιών του ατυχήματος και η διά της δικαστικής οδού επιβολή των αντίστοιχων κυρώσεων δεν είναι αρκετή. Και τούτο διότι δεν είναι σε θέση η δικαιοσύνη να αναζητήσει πλήρως και να φέρει στο φως σε όλη την  έκταση τις βαρύτατες πλημμέλειες ως προς τη λειτουργία του κρατικού μηχανισμού και τα πρόσωπα που οι πλημμέλειες αυτές αγγίζουν και αφορούν. Αντιθέτως η εξεταστική επιτροπή, ιδίως μέσα από τον συνδυασμό των ανακριτικών αρμοδιοτήτων και των λοιπών μεθόδων του κοινοβουλευτικού ελέγχου, που παρέχει το κύρος της Βουλής, μπορεί να φέρει σε πέρας μια τόσο ευαίσθητη αποστολή», για να δούμε ποιος λέει άλλα τώρα και ποιος μετά, για να δούμε πώς ο Πρωθυπουργός…
       ΠΡΟΕΔΡΟΣ (Δημήτριος Σιούφας): Κυρία Διαμαντοπούλου, κυρία Διαμαντοπούλου…
      ΑΝΝΑ ΔΙΑΜΑΝΤΟΠΟΥΛΟΥ: ...ζητούσε εξεταστική επιτροπή…
      ΠΡΟΕΔΡΟΣ (Δημήτριος Σιούφας): Κυρία Διαμαντοπούλου, μην κάνετε κατάχρηση. 
      ΑΝΝΑ ΔΙΑΜΑΝΤΟΠΟΥΛΟΥ: Κύριε Πρόεδρε…
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΟΣ (Δημήτριος Σιούφας): Σας ευχαριστώ πολύ. 
      ΑΝΝΑ ΔΙΑΜΑΝΤΟΠΟΥΛΟΥ: Εγώ θέλω κατεβαίνοντας να απευθυνθώ προς τους Βουλευτές της Νέας Δημοκρατίας. Σήμερα με την ψήφο μας κρίνεται η απόφασή μας να υποστηρίξουμε το ήθος της πολιτικής, το πολιτικό σύστημα στο σύνολό του, τον καθένα από εμάς. Έχετε την ευθύνη ο καθένας προσωπικά γι’ αυτή σας την απόφαση. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΟΣ (Δημήτριος Σιούφας): Ο Υπουργός Δικαιοσύνης κ. Χατζηγάκης έχει το λόγο. 
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Κύριε Πρόεδρε, κυρίες και κύριοι συνάδελφοι, ζήτησα το λόγο για δύο λεπτά για να συγκεφαλαιώσω όλα όσα ελέχθησαν και να καταγράψω τις τελευταίες παρατηρήσεις και τα συμπεράσματα τα οποία εξάγονται από όλη την εξάωρη συζήτηση την οποία κάναμε σήμερα.
      Κατ’ αρχάς, πρέπει να ξεκαθαρίσω τη θέση της Κυβέρνησης και αρνητικά και θετικά. Κατά αρνητικό τρόπο, θέλω να σας πω ότι εμείς δεν είμαστε εναντίον των εξεταστικών επιτροπών. Δεν είμαστε εναντίον της παράλληλης λειτουργίας της Εξεταστικής Επιτροπής και της δικαιοσύνης. Όμως, υποστηρίζουμε ότι όταν μία υπόθεση βρίσκεται σε μία φάση προανάκρισης, σε μία φάση ανάκρισης όπου η μυστικότητα είναι εκείνο το στοιχείο το οποίο επηρεάζει την απόφαση, όπου η μυστικότητα είναι εκείνη η οποία θωρακίζει την αλήθεια, όπου οι διάφορες κινήσεις της δικαιοσύνης είναι πιο αποτελεσματικές λόγω όλου του πλέγματος του διαδικαστικού το οποίο υπάρχει, τότε λέμε ότι σ’ εκείνη την περίπτωση –και μόνο σ’ εκείνη την περίπτωση- δεν μπορούν να συνυπάρχουν οι δύο διαδικασίες. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Διότι αν σ’ αυτήν την ανακριτική και προανακριτική περίοδο υπάρξει παράλληλα και λειτουργία Εξεταστικής Επιτροπής, τότε, κυρίες και κύριοι συνάδελφοι, ξέρετε τι θα έχουμε; Πρώτον, θα διακυβευτεί η ίδια η αλήθεια, διότι όπως και να το κάνουμε, η Εξεταστική Επιτροπή είναι ένα πολιτικό όργανο το οποίο σε μία συγκεκριμένη στιγμή έχει δικαστικές αρμοδιότητες. Όμως, είναι ένα πολιτικό όργανο. Και επομένως αυτό σημαίνει ότι μπορούν πολλά πράγματα να διαρρεύσουν, να βγουν στον αέρα και να δημιουργήσουν μεγάλο κακό.
      Έπειτα, κυρίες και κύριοι συνάδελφοι –και κυρίως της Αντιπολίτευσης- πολλές φορές εδώ κοπτόμαστε όλοι για τα προσωπικά δεδομένα. Είμαστε όλοι εκείνοι οι οποίοι υπερασπιζόμαστε τα προσωπικά δεδομένα. Και σας ερωτώ εγώ: Είναι δυνατόν σε μία διαδικασία προδικαστικής μορφής, όπως είναι η εξεταστική επιτροπή στην περίπτωση εδώ της «SIEMENS», να μη θιγούν, να μην ποδοπατηθούν υπολήψεις, να μη θυσιαστούν ευαίσθητα προσωπικά δεδομένα;
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      ΠΡΟΕΔΡΟΣ (Δημήτριος Σιούφας): Μ’ αυτό ολοκληρώστε, κύριε Υπουργέ.
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Ολοκληρώνω, κύριε Πρόεδρε.
      Αυτό, λοιπόν, εμείς προσπαθούμε με τη στάση μας, η οποία είναι μία στάση υπεύθυνη, κυρίες και κύριοι συνάδελφοι. Εμείς αποφεύγουμε να ακολουθήσουμε τον εύκολο δρόμο, να ακολουθήσουμε μία λαϊκιστική αντίληψη για να δημιουργήσουμε εντυπώσεις. Μας ενδιαφέρει η ουσία! Μας ενδιαφέρει το πολιτικό σύστημα αυτό καθ’ εαυτό! Μας ενδιαφέρει σε τελική ανάλυση το συμφέρον του ελληνικού λαού, το οποίο έτσι θεωρούμε εμείς ότι το προστατεύουμε.
      Ευχαριστώ, κύριε Πρόεδρε.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, κηρύσσεται περαιωμένη η συζήτηση επί της προτάσεως που κατέθεσε ο Πρόεδρος της Κοινοβουλευτικής Ομάδας του Πανελλήνιου Σοσιαλιστικού Κινήματος και Αρχηγός της Αξιωματικής Αντιπολίτευσης κ. Γεώργιος Παπανδρέου και εκατό Βουλευτές του κόμματός του για σύσταση εξεταστικής επιτροπής σχετικά με τη διερεύνηση πιθανής εμπλοκής κυβερνητικών παραγόντων και κρατικών στελεχών σε δραστηριότητες της Γερμανικής Εταιρείας «SIEMENS». 
      Επί της προτάσεως αυτής θα διεξαχθεί ονομαστική ψηφοφορία.
      Οι αποδεχόμενοι την πρόταση λέγουν «ΝΑΙ».
      Οι μη αποδεχόμενοι την πρόταση λέγουν «ΟΧΙ».
      Οι αρνούμενοι ψήφο λέγουν «ΠΑΡΩΝ».
      Επίσης, στο Προεδρείο έχουν περιέλθει, σύμφωνα με το άρθρο 70 Α του Κανονισμού της Βουλής, επιστολές συναδέλφων οι οποίοι γνωστοποιούν την ψήφο τους. Οι ψήφοι αυτές θα συνυπολογιστούν στην καταμέτρηση που θα ακολουθήσει.
      Καλούνται επί του καταλόγου ο κ. Κωνσταντίνος Γκιουλέκας από τη Νέα Δημοκρατία και ο κ. Ευστάθιος Κουτμερίδης από το ΠΑ.ΣΟ.Κ.. 
      Παρακαλώ να αρχίσει η ανάγνωση του καταλόγου.
      (ΨΗΦΟΦΟΡΙΑ)
      (ΜΕΤΑ ΚΑΙ ΤΗ ΔΕΥΤΕΡΗ ΑΝΑΓΝΩΣΗ ΤΟΥ ΚΑΤΑΛΟΓΟΥ)
      ΠΡΟΕΔΡΟΣ (Δημήτριος Σιούφας): Υπάρχει συνάδελφος o οποίος δεν άκουσε το όνομά του; Κανείς.
      Κυρίες και κύριοι συνάδελφοι, θα σας διαβάσω επιστολή την οποία έλαβα από τον επίτιμο Πρόεδρο της Νέας Δημοκρατίας και Βουλευτή Επικρατείας, κ. Μιλτιάδη Έβερτ ο οποίος λέει προς τον Πρόεδρο της Βουλής:
      «Κύριε Πρόεδρε, λόγω ασθενείας δε θα μπορέσω να είμαι παρών στη συζήτηση της πρότασης για την σύσταση εξεταστικής επιτροπής σχετικά  με τη διερεύνηση πιθανής εμπλοκής κυβερνητικών παραγόντων και κρατικών στελεχών σε δραστηριότητες της γερμανικής εταιρείας «SIEMENS».
      Δηλώνω ότι, εάν ήμουν παρών, θα καταψήφιζα την πρόταση για τη σύσταση εξεταστικής επιτροπής».
      Αυτή η ψήφος δεν προσμετράται στο αποτέλεσμα της ψηφοφορίας.
      Επίσης, έχουν καταθέσει επιστολές η Υπουργός Εξωτερικών κ. Θεοδώρα Μπακογιάνη, η Αντιπρόεδρος της Βουλής κ. ΄Ελσα Παπαδημητρίου, ο Υφυπουργός Εξωτερικών, κ. Ιωάννης Βαληνάκης, η Βουλευτής κ. Αθηνά Κόρκα-Κώνστα, ο Βουλευτής κ. Ηλίας Καλλιώρας και ο Βουλευτής κ. Μανούσος Βολουδάκης.
      Η επιστολή της Υπουργού Εξωτερικών κ. Θεοδώρας Μπακογιάννη προς τον Πρόεδρος της Βουλής έχει ως εξής:
      «Κύριε Πρόεδρε, ευρισκόμενη σε αποστολή της Κυβέρνησης στο εξωτερικό –Μάλτα- και σύμφωνα με το άρθρο 70Α του Κανονισμού της Βουλής, σας γνωστοποιώ πως στην ονομαστική ψηφοφορία που διεξαχθεί στις 12 Φεβρουαρίου 2008, συνεδρίαση της Βουλής στην πρόταση του ΠΑ.ΣΟ.Κ. για τη σύσταση εξεταστικής επιτροπής, ψηφίζω «όχι»».
      Η επιστολή της Αντιπροέδρου της Βουλής κ. ‘Ελσας Παπαδημητρίου προς τον Πρόεδρο της Βουλής έχει ως εξής:
      «Κύριε Πρόεδρε, ευρισκόμενη σε αποστολή στο εξωτερικό (Βιέννη), και σύμφωνα με το άρθρο 70Α του Κανονισμού της Βουλής, σας γνωστοποιώ ότι στην ονομαστική ψηφοφορία που θα διεξαχθεί στις 12 Φεβρουαρίου 2008, συνεδρίαση της Βουλής, στην πρόταση του ΠΑ.ΣΟ.Κ. για τη σύσταση εξεταστικής επιτροπής, ψηφίζω «όχι»».
      Η επιστολή του Υφυπουργού Εξωτερικών κ. Ιωάννη Βαληνάκη προς τον Πρόεδρο της Βουλής έχει ως εξής:
      Κύριε Πρόεδρε, ευρισκόμενος σε αποστολή της Κυβέρνησης στο εξωτερικό (Μάλτα για τη Σύνοδο Ευρωπαϊκής Ένωσης και Χωρών Αραβικού Συνδέσμου) σύμφωνα με το άρθρο 70Α του Κανονισμού της Βουλής, σας γνωστοποιώ ότι στην ονομαστική ψηφοφορία που θα διεξαχθεί κατά τη συνεδρίαση της Βουλής της 12ης Φεβρουαρίου 2008, στην πρόταση του ΠΑ.ΣΟ.Κ. για τη σύσταση εξεταστικής επιτροπής, ψηφίζω «όχι»».
      Η επιστολή της Βουλευτού κ. Αθηνάς Κόρκα-Κώνστα προς τον Πρόεδρο της Βουλής έχει ως εξής:
      «Κύριε Πρόεδρε, ευρισκόμενη σε αποστολή της Βουλής στο εξωτερικό (Βιέννη) και σύμφωνα με το άρθρο 70Α του Κανονισμού της Βουλής, σας γνωστοποιώ ότι στην ονομαστική ψηφοφορία που διεξαχθεί στις 12 Φεβρουαρίου 2008, συνεδρίαση της Βουλής, στην πρόταση του ΠΑ.ΣΟ.Κ. για τη σύσταση εξεταστικής επιτροπής, ψηφίζω «όχι»».
      Η επιστολή του Βουλευτή κ. Ηλία Καλλιώρα προς τον Πρόεδρο της Βουλής έχει ως εξής:
      «Κύριε Πρόεδρε, ευρισκόμενος σε αποστολή της Βουλής στο εξωτερικό (Κίεβο) και σύμφωνα με το άρθρο 70Α του Κανονισμού της Βουλής, σας γνωστοποιώ ότι στην ονομαστική ψηφοφορία που διεξαχθεί στις 12 Φεβρουαρίου 2008, συνεδρίαση της Βουλής, στην πρόταση του ΠΑ.ΣΟ.Κ. για τη σύσταση εξεταστικής επιτροπής, ψηφίζω «όχι»».
      Η επιστολή του Βουλευτή κ. Μανούσου Βολουδάκη προς τον Πρόεδρο της Βουλής έχει ως εξής:
      «Κύριε Πρόεδρε, ευρισκόμενος σε αποστολή της Βουλής στο εξωτερικό (Βρυξέλλες) και σύμφωνα με το άρθρο 70Α του Κανονισμού της Βουλής, σας γνωστοποιώ ότι στην ονομαστική ψηφοφορία που διεξαχθεί στις 12 Φεβρουαρίου 2008, συνεδρίαση της Βουλής, στην πρόταση του ΠΑ.ΣΟ.Κ. για τη σύσταση εξεταστικής επιτροπής, ψηφίζω «όχι»».
      Αυτές οι ψήφοι προσμετρώνται στο αποτέλεσμα της ψηφοφορίας.
      Οι επιστολές κατατίθενται και καταχωρίζονται στα Πρακτικά.
      (Στο σημείο αυτό κατατίθενται για τα Πρακτικά οι προαναφερθείσες επιστολές, οι οποίες έχουν ως εξής:
      ( Να μπουν οι σελ. 451-457)
      ΠΡΟΕΔΡΟΣ (Δημήτριος Σιούφας): Κηρύσσεται περαιωμένη η ψηφοφορία και παρακαλώ τους κυρίους ψηφολέκτες να προβούν στην καταμέτρηση των ψήφων και την εξαγωγή του αποτελέσματος.
      (ΚΑΤΑΜΕΤΡΗΣΗ)
      (ΜΕΤΑ ΤΗΝ ΚΑΤΑΜΕΤΡΗΣΗ)
      ΠΡΟΕΔΡΟΣ (Δημήτριος Σιούφας): Κύριοι συνάδελφοι, έχω την τιμή να ανακοινώσω το αποτέλεσμα της διεξαχθείσης ονομαστικής ψηφοφορίας. 
      Ψήφισαν συνολικά 296 Βουλευτές. 
      Υπέρ της πρότασης, δηλαδή «ΝΑΙ», ψήφισαν 145 Βουλευτές. 
      Κατά της πρότασης, δηλαδή «ΟΧΙ», ψήφισαν 151 Βουλευτές. 
      Ψήφισε «ΠΑΡΩΝ» ουδείς Βουλευτής, σύμφωνα με το παρακάτω πρωτόκολλο ονομαστικής ψηφοφορίας. 
      «ΟΝΟΜΑΣΤΙΚΗ ΨΗΦΟΦΟΡΙΑ ΓΙΑ ΣΥΣΤΑΣΗ ΕΞΕΤΑΣΤΙΚΗΣ ΕΠΙΤΡΟΠΗΣ
                              EΠIKPATEIAΣ      NAI      OXI      Έβερτ Μιλτιάδης	            -      Σουφλιάς Γεώργιος	            +      Ρουσόπουλος Θεόδωρος	            +      Χηνοφώτης Παναγιώτης	            +      Πατριανάκου Φεβρωνία	            +      Κατσέλη Λούκα	      +            Παπαδημητρίου Γεώργιος	      +            Ραγκούσης Ιωάννης	      +            Δραγώνα Θάλεια	      +            Κουβέλης Σπυρίδων	      +            Καζάκος Κωνσταντίνος	      +            Μπανιάς Ιωάννης	      +                              Α΄ ΑΘΗΝΩΝ                  Μπακογιάννη Θεοδώρα (Ντόρα)	            +      Αβραμόπουλος Δημήτριος	            +      Αλογοσκούφης Γεώργιος	            +      Παυλόπουλος Προκόπιος	            +      Βουλγαράκης Γεώργιος	            +      Πιπιλή Φωτεινή	            +      Μπενάκη-Ψαρούδα Άννα	            +      Σκανδαλίδης Κωνσταντίνος	      +            Διαμαντοπούλου Άννα	      +            Παπουτσής Χρήστος	      +            Ράπτη Αναστασία - Συλβάνα	      +            Αλευράς Αθανάσιος (Νάσος)	      +            Κανέλλη Γαρυφαλλιά (Λιάνα)	      +            Καφαντάρη Ευθαλία (Λίλα)	      +            Φιλίνη Άννα	      +            Κοροβέσης Περικλής - Ηλίας	      +            Πλεύρης Αθανάσιος	      +                              Β΄ ΑΘΗΝΩΝ                  Μητσοτάκης Κυριάκος	            +      Μεϊμαράκης Ευάγγελος -Βασίλειος	            +      Γιακουμάτος Γεράσιμος	            +      Ζαγορίτης Ελευθέριος (Λευτέρης)	            +      Λιάπης Μιχάλης -Γιώργος	            +      Σπηλιωτόπουλος Αριστόβουλος (Άρης)            +      Χατζηδάκης Κωνσταντίνος	            +      Παπακώστα-Σιδηροπούλου Κατερίνα            +      Πετραλιά-Πάλλη Φάνη 	            +      Καμμένος Παναγιώτης (Πάνος)	            +      Ντινόπουλος Αργύριος	            +      Βαρβιτσιώτης Μιλτιάδης	            +      Πολύδωρας Βύρων	            +      Παναγιωτόπουλος Παναγιώτης (Πάνος)            +      Σταθάκης Αριστοτέλης (Άρης)	            +      Κασίμης Θεόδωρος 	            +      Παπαθανασίου Γιάννης	            +      Λοβέρδος Ανδρέας	      +            Ανδρουλάκης Δημήτριος (Μίμης)	      +            Χρυσοχοΐδης Μιχαήλ	      +            Αποστολάκη Ελένη-Μαρία (Μιλένα)	      +            Δημαράς Ιωάννης	      +            Δαμανάκη Μαρία	      +            Κακλαμάνης Απόστολος	      +            Ευθυμίου Πέτρος	      +            Παπανδρέου Βασιλική (Βάσω)	      +            Παπαδόπουλος Αλέξανδρος (Αλέκος)      +            Γείτονας Κωνσταντίνος	      +            Ξενογιαννακοπούλου Μαρία-Ελίζα (Μαριλίζα)      +            Σακοράφα Σοφία	      +            Χυτήρης Τηλέμαχος	      +            Παπαρήγα Αλεξάνδρα	      +            Χαλβατζής Σπυρίδων	      +            Μαυρίκος Γεώργιος	      +            Πρωτούλης Ιωάννης	      +            Μελά Παναγιώτα - Εύα	      +            Κουβέλης Φώτιος-Φανούριος	      +            Δραγασάκης Ιωάννης 	      +            Παπαγιαννάκης Μιχαήλ	      +            Ψαριανός Γρηγόριος	      +            Γεωργιάδης Σπυρίδων - Άδωνις	      +            Αϊβαλιώτης Κωνσταντίνος 	      +                              ΝΟΜΟΣ ΑΙΤΩΛΙΑΣ ΚΑΙ ΑΚΑΡΝΑΝΙΑΣ                  Μαγγίνας Βασίλειος	            +      Σαλμάς Μάριος	            +      Λιβανός Σπυρίδωνας - Παναγιώτης (Σπήλιος)            +      Σταμάτης Δημήτριος	            +      Μωραΐτης Αθανάσιος (Θάνος)	      +            Βερελής Χρήστος	      +            Γιαννακά Σοφία	      -            Μωραΐτης Νικόλαος	      +            	                  ΝΟΜΟΣ ΑΡΓΟΛΙΔΟΣ                  Μανώλης  Ιωάννης	            +      Παπαδημητρίου Ελισάβετ (Έλσα)	            +      Μανιάτης Ιωάννης	      +                              ΝΟΜΟΣ ΑΡΚΑΔΙΑΣ                  Τατούλης Πέτρος	            +      Λυκουρέντζος Ανδρέας	            +      Ρέππας Δημήτριος	      +                              ΝΟΜΟΣ ΑΡΤΗΣ                  Παπασιώζος Κωνσταντίνος	            +      Παπαγεωργίου Γεώργιος	            +      Τσιρώνης Δημήτριος	      +                              ΝΟΜΟΣ ΑΤΤΙΚΗΣ                  Βλάχος Γεώργιος	            +      Δούκας Πέτρος	            +      Καντερές Νικόλαος	            +      Σταύρου Απόστολος	            +      Μπούρας Αθανάσιος	            +      Πάγκαλος Θεόδωρος	      +            Χριστοφιλοπούλου Παρασκευή (Εύη)	      +            Οικονόμου Βασίλειος	      +            Βρεττός Κωνσταντίνος (Ντίνος)	      +            Κουμπούρης Δήμος	      +            Λεβέντης Αθανάσιος	      +            Βορίδης Μαυρουδής (Μάκης)	      +                              ΝΟΜΟΣ ΑΧΑΪΑΣ                   Μπεκίρης Μιχαήλ	            +      Παπαδημάτος Νικόλαος	            +      Ράγιου-Μεντζελοπούλου Αναστασία (Νατάσα)            +      Παπανδρέου Γεώργιος	      +            Κατσιφάρας Απόστολος	      +            Βέρρας Μιλτιάδης	      +            Σπηλιόπουλος Κωνσταντίνος	      +            Καραθανασόπουλος Νικόλαος 	      +            Τσούκαλης Νικόλαος	      +                              ΝΟΜΟΣ ΒΟΙΩΤΙΑΣ                   Μπασιάκος Ευάγγελος	            +      Γιαννάκης Μιχαήλ	            +      Κουτσούμπας Ανδρέας	            +      Τόγιας Βασίλειος	      +                              ΝΟΜΟΣ ΓΡΕΒΕΝΩΝ                   Φώλιας Χρήστος	            +                        ΝΟΜΟΣ ΔΡΑΜΑΣ                   Δαϊλάκης Σταύρος	            +      Τζίμας Μαργαρίτης	            +      Αηδόνης Χρήστος	      +                              ΝΟΜΟΣ ΔΩΔΕΚΑΝΗΣΟΥ                   Παυλίδης Αριστοτέλης	            +      Βαληνάκης Ιωάννης	            +      Καραμάριος Αναστάσιος	            +      Νικητιάδης Γεώργιος	      +            Ζωΐδης Νικόλαος	      +                              ΝΟΜΟΣ ΕΒΡΟΥ                  Δερμεντζόπουλος Αλέξανδρος	            +      Γεροντόπουλος Κυριάκος	            +      Κελέτσης Σταύρος	            +      Ντόλιος Γεώργιος	      +                              ΝΟΜΟΣ ΕΥΒΟΙΑΣ                   Κεδίκογλου Συμεών (Σίμος)	            +      Μαρκόπουλος Κωνσταντίνος	            +      Λιάσκος Αναστάσιος	            +      Περλεπέ-Σηφουνάκη Αικατερίνη	      +            Παπαγεωργίου Γεώργιος	      +            Μαρίνος Γεώργιος	      +                              ΝΟΜΟΣ ΕΥΡΥΤΑΝΙΑΣ                   Καρανίκας Ηλίας	      +                              ΝΟΜΟΣ ΖΑΚΥΝΘΟΥ                   Βαρβαρίγος Δημήτριος	      +                              ΝΟΜΟΣ ΗΛΕΙΑΣ                   Κοντογιάννης Γεώργιος	            +      Κανελλοπούλου Κρινιώ	            +      Αδρακτάς Παναγιώτης	            +      Τζαβάρας Κωνσταντίνος	            +      Κουτσούκος  Γιάννης	      +            Κατρίνης Μιχάλης	      +                              ΝΟΜΟΣ ΗΜΑΘΙΑΣ                   Χαλκίδης Μιχαήλ	            +      Φωτιάδης Ηλίας	            +      Τσαβδαρίδης Λάζαρος	            +      Σιδηρόπουλος Αναστάσιος	      +                              ΝΟΜΟΣ ΗΡΑΚΛΕΙΟΥ                   Κεφαλογιάννης Εμμανουήλ	            +      Αυγενάκης Ελευθέριος	            +      Μπαντουβάς Κωνσταντίνος	            +      Κεγκέρογλου Βασίλειος	      +            Στρατάκης Εμμανουήλ	      +            Σκουλάς Ιωάννης	      +            Σκραφνάκη Μαρία	      +            Αλαβάνος Αλέξανδρος	      +            ΝΟΜΟΣ ΘΕΣΠΡΩΤΙΑΣ                  Μπέζας Αντώνιος	            +                        Α΄ ΘΕΣΣΑΛΟΝΙΚΗΣ                  Καραμανλής Κωνσταντίνος	            +      Γκιουλέκας Κωνσταντίνος	            +      Ιωαννίδης Ιωάννης	            +      Ορφανός Γεώργιος	            +      Ράπτη Ελένη	            +      Καλαφάτης Σταύρος	            +      Τζιτζικώστας Απόστολος - Ιωάννης	            +      Βενιζέλος Ευάγγελος	      +            Καστανίδης Χαράλαμπος	      +            Αράπογλου Χρυσή	      +            Καϊλή Ευδοξία - Εύα	                  Μαγκριώτης Ιωάννης	      +            Ζιώγας Ιωάννης	      +            Καλαντίδου Σοφία	      +            Κουράκης Αναστάσιος	      +            Καρατζαφέρης Γεώργιος	      +                              Β΄ ΘΕΣΣΑΛΟΝΙΚΗΣ                  Καράογλου Θεόδωρος	            +      Σαλαγκούδης Γεώργιος	            +      Ρεγκούζας Αδάμ	            +      Γερανίδης Βασίλειος	      +            Τσιόκας Θεοχάρης	      +            Αμμανατίδου - Πασχαλίδου Ευαγγελία (Λίτσα)      +            Βελόπουλος Κυριάκος	      +                              NOMOΣ ΙΩΑΝΝΙΝΩΝ                  Καλογιάννης Σταύρος	            +      Τασούλας Κωνσταντίνος	            +      Παντούλας Μιχαήλ	      +            Αργύρης Ευάγγελος	      +            Αλυσανδράκης Κωνσταντίνος	      +                              ΝΟΜΟΣ ΚΑΒΑΛΑΣ                   Καλαντζής Γεώργιος	            +      Παναγιωτόπουλος Νικόλαος	            +      Χριστοφιλογιάννης Δημήτριος	            +      Τιμοσίδης Μιχαήλ	      +                              ΝΟΜΟΣ ΚΑΡΔΙΤΣΗΣ                  Σιούφας Δημήτριος	            +      Τσιάρας Κωνσταντίνος	            +      Ταλιαδούρος Σπυρίδων	            +      Αναγνωστόπουλος Γεώργιος	            +      Ρόβλιας Κωνσταντίνος	      +                              ΝΟΜΟΣ ΚΑΣΤΟΡΙΑΣ                  Μπουζάλη Παρασκευή	            +      Πετσάλνικος Φίλιππος	      +            ΝΟΜΟΣ ΚΕΡΚΥΡΑΣ                  Δένδιας Νικόλαος-Γεώργιος	            +      Γκερέκου Αγγελική (Άντζελα)	      +            Χαραλάμπους Χαράλαμπος	      +                              ΝΟΜΟΣ ΚΕΦΑΛΛΗΝΙΑΣ                  Παρίσης Αλέξανδρος	            +                        ΝΟΜΟΣ ΚΙΛΚΙΣ                  Κιλτίδης Κωνσταντίνος	            +      Τσιτουρίδης Σάββας	            +      Φλωρίδης Γεώργιος	      +                              ΝΟΜΟΣ ΚΟΖΑΝΗΣ                  Κασαπίδης Γεώργιος	            +      Τσιαρτσιώνης Νικόλαος	            +      Παπαδόπουλος Μιχάλης	            +      Παπακωνσταντίνου Γεώργιος	      +            Αθανασιάδης Αλέξανδρος	      +            ΝΟΜΟΣ ΚΟΡΙΝΘΙΑΣ                  Παπαληγούρας Αναστάσιος-Πέτρος	            +      Κόρκα-Κώνστα Αθηνά	            +      Κόλλιας Κωνσταντίνος	            +      Μπεγλίτης Παναγιώτης	      +                              ΝΟΜΟΣ ΚΥΚΛΑΔΩΝ                  Βρούτσης Ιωάννης	            +      Μανούσου - Μπινοπούλου Αριάδνη	            +      Ρήγας Παναγιώτης 	      +                              ΝΟΜΟΣ ΛΑΚΩΝΙΑΣ                  Σκανδαλάκης Παναγιώτης	            +      Αποστολάκος Γρηγόριος	            +      Γρηγοράκος Λεωνίδας	      +                              ΝΟΜΟΣ ΛΑΡΙΣΗΣ                  Χαρακόπουλος Μάξιμος	            +      Ζώης Χρήστος	            +      Αγοραστός Κωνσταντίνος	            +      Έξαρχος Βασίλειος 	      +            Νασιώκας Έκτορας	      +            Σαχινίδης Φίλιππος	      +            Τσιόγκας Δημήτριος	      +            Ροντούλης Αστέριος	      +                              ΝΟΜΟΣ ΛΑΣΙΘΙΟΥ                  Πλακιωτάκης Ιωάννης	            +      Καρχιμάκης Μιχαήλ	      +                              ΝΟΜΟΣ ΛΕΣΒΟΥ                  Γιαννέλλης-Θεοδοσιάδης Ιωάννης	            +      Σηφουνάκης Νικόλαος	      +            Σκοπελίτης Σταύρος	      +                              ΝΟΜΟΣ ΛΕΥΚΑΔΟΣ                  Σολδάτος Θεόδωρος	            +      ΝΟΜΟΣ ΜΑΓΝΗΣΙΑΣ                  Νάκος Αθανάσιος	            +      Σούρλας Γεώργιος	            +      Καρτάλης Κωνσταντίνος	      +            Ζήση Ροδούλα	      +            Γκατζής Νικόλαος 	      +                              ΝΟΜΟΣ ΜΕΣΣΗΝΙΑΣ                   Λαμπρόπουλος Ιωάννης	            +      Σαμαράς Αντώνιος	            +      Σαμπαζιώτης Δημήτριος	            +      Καλαντζάκου Σοφία	            +      Κουσελάς Δημήτριος	      +                              ΝΟΜΟΣ ΞΑΝΘΗΣ                   Κοντός Αλέξανδρος	            +      Μάντατζη Τσετίν	      +            Σγουρίδης Παναγιώτης	      +                              Α΄ ΠΕΙΡΑΙΩΣ                   Μιχαλολιάκος Βασίλειος	            +      Μελάς Παναγιώτης	            +      Σημίτης Κωνσταντίνος	      +            Παντελάκη Ελπίδα	      +            Δρίτσας Θεόδωρος	      +            Αποστολάτος Βαΐτσης (Βάης)	      +                              Β΄ ΠΕΙΡΑΙΩΣ                  Τραγάκης Ιωάννης	            +      Νεράντζης Αναστάσιος	            +      Νιώτης Γρηγόρης	      +            Λιντζέρης Δημήτριος	      +            Διαμαντίδης Ιωάννης	      +            Νικολαΐδου Βαρβάρα (Βέρα)	      +            Λαφαζάνης Παναγιώτης	      +            Αράπογλου Δήμητρα	      +                              ΝΟΜΟΣ ΠΕΛΛΗΣ                  Καρασμάνης Γεώργιος	            +      Τζαμτζής Ιορδάνης (Δάνης)	            +      Φουντουκίδου - Θεοδωρίδου Παρθένα	            +      Τζάκρη Θεοδώρα	      +                              ΝΟΜΟΣ ΠΙΕΡΙΑΣ                  Κωνσταντόπουλος Γεώργιος	            +      Κουκοδήμος Κωνσταντίνος	            +      Καρπούζας Αντώνιος	            +      Αμοιρίδης Ιωάννης	      +                              ΝΟΜΟΣ ΠΡΕΒΕΖΗΣ                  Τρυφωνίδης Γεώργιος	            +      Παπαχρήστος Ευάγγελος	      +                              ΝΟΜΟΣ ΡΕΘΥΜΝΗΣ                  Κεφαλογιάννη Όλγα	            +      Λαμπίρης Ηλίας	      +                              ΝΟΜΟΣ ΡΟΔΟΠΗΣ                  Στυλιανίδης Ευριπίδης	            +      Χατζή Οσμάν Αχμέτ 	      -            Πεταλωτής Γεώργιος	      +                              ΝΟΜΟΣ ΣΑΜΟΥ                  Θαλασσινός Θαλασσινός	            +                        ΝΟΜΟΣ ΣΕΡΡΩΝ                  Καραμανλής Αχιλλέας	            +      Κόλλια-Τσαρουχά Μαρία 	            +      Λεονταρίδης Θεόφιλος	            +      Καριπίδης Αναστάσιος	            +      Κουτμερίδης Ευστάθιος	      +            Μπόλαρης Μάρκος	      +            Πολατίδης Ηλίας 	      +            				                  ΝΟΜΟΣ ΤΡΙΚΑΛΩΝ                  Χατζηγάκης Σωτήριος	            +      Λέγκας Νικόλαος	            +      Χάϊδος  Χρήστος	      +            Μερεντίτη  Αθανασία (Σούλα)	      +            Κανταρτζής Αχιλλέας	      +                              ΝΟΜΟΣ ΦΘΙΩΤΙΔΟΣ                  Γιαννόπουλος Αθανάσιος	            +      Σταϊκούρας Χρήστος	            +      Σταυρογιάννης Νικόλαος	            +      Καλλιώρας Ηλίας	            +      Αντωνίου Αντωνία (Τόνια)	      +                              ΝΟΜΟΣ ΦΛΩΡΙΝΗΣ                  Κωνσταντινίδης Ευστάθιος	            +      Λιάνης Γεώργιος	      +                              ΝΟΜΟΣ ΦΩΚΙΔΟΣ                  Μπούγας Ιωάννης	            +                        ΝΟΜΟΣ ΧΑΛΚΙΔΙΚΗΣ                  Βαγιωνάς Γεώργιος	            +      Φλωρίνης Αθηναίος	            +      Δριβελέγκας Ιωάννης	      +                              ΝΟΜΟΣ ΧΑΝΙΩΝ                  Μαρκογιαννάκης Χρήστος	            +      Βολουδάκης Μανούσος - Κωνσταντίνος	            +      Νικηφοράκης Στυλιανός	            +      Σκουλάκης Εμμανουήλ	      +                              ΝΟΜΟΣ ΧΙΟΥ                  Κοσμίδης Ιωάννης	            +      Τσουρή Ελπίδα	      +            
      ΓΕΝΙΚΟ ΣΥΝΟΛΟ: «ΝΑΙ»	145	
      ……”…….”………: «ΟΧΙ»	151
      ΣΥΝΟΛΟ ΨΗΦΙΣΑΝΤΩΝ		296
      Ο ΠΡΟΕΔΡΟΣ						ΟΙ ΓΡΑΜΜΑΤΕΙΣ»
      ΠΡΟΕΔΡΟΣ (Δημήτριος Σιούφας): Συνεπώς η πρόταση που κατέθεσε ο Πρόεδρος της Κοινοβουλευτικής Ομάδας του Πανελλήνιου Σοσιαλιστικού Κινήματος και Αρχηγός της Αξιωματικής Αντιπολίτευσης κ. Γεώργιος Παπανδρέου και εκατό Βουλευτές του κόμματός του για σύσταση εξεταστικής επιτροπής, σχετικά με τη διερεύνηση πιθανής εμπλοκής κυβερνητικών παραγόντων και κρατικών στελεχών σε δραστηριότητες της Γερμανικής Εταιρείας «SIEMENS» απορρίπτεται κατά πλειοψηφία. 
      	Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση; 
      	ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      	Με τη συναίνεση του Σώματος και ώρα 0.46΄ λύεται η συνεδρίαση για σήμερα ημέρα Τετάρτη13 Φεβρουαρίου 2008 και ώρα 10.30΄ με αντικείμενο εργασιών του Σώματος νομοθετική εργασία, σύμφωνα με την ημερήσια διάταξη που έχει διανεμηθεί. 
      Ο ΠΡΟΕΔΡΟΣ                                        ΟΙ ΓΡΑΜΜΑΤΕΙΣ
Συνεδρίαση 12.2.08                                          1                   σελ.

Τελευταία Αποθήκευση:	19/2/2008 8:02:00 μμ	Από:	L.venetikidou
Εκτυπώθηκε:	15/2/2008 1:21:00 μμ

