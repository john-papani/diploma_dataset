Π Ρ Α Κ Τ Ι Κ Α  Β Ο Υ Λ Η Σ

 

 

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

ΣΥΝΟΔΟΣ Γ'

ΣΥΝΕΔΡΙΑΣΗ ΡΚ'

Πέμπτη 6 Μαΐου 1999

 

 

Αθήνα, σήμερα στις 6 Μαΐου 1999, ημέρα Πέμπτη και ώρα 10.11' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Β' Αντιπροέδρου αυτής κ. ΠΑΝΑΓΙΩΤΗ ΣΓΟΥΡΙΔΗ. 

ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι, αρχίζει η συνεδρίαση. 

Παρακαλείται ο κύριος Γραμματέας να ανακοινώσει τις αναφορές προς το Σώμα. 

(Ανακοινώνονται προς το Σώμα από την κ. Βασιλική Αράπη-Καραγιάννη, Βουλευτή Α' Αθηνών, τα ακόλουθα: 

"Α. ΚΑΤΑΘΕΣΗ ΑΝΑΦΟΡΩΝ 

1) Οι Βουλευτές κύριοι ΒΑΣΙΛΕΙΟΣ ΠΑΠΑΝΙΚΟΛΑΣ και ΒΑΣΙΛΙΚΗ ΑΡΑΠΗ - ΚΑΡΑΓΙΑΝΝΗ κατέθεσαν αναφορά με την οποία η Καλυμνιακή 'Ενωσις Ξενοδόχων ζητεί την ολοκλήρωση της κατασκευής του Αρχαιολογικού Μουσείου Καλύμνου. 

2) Οι Βουλευτές κύριοι ΙΩΑΝΝΗΣ ΚΑΡΑΚΩΣΤΑΣ και ΒΑΣΙΛΙΚΗ ΑΡΑΠΗ - ΚΑΡΑΓΙΑΝΝΗ κατέθεσαν αναφορά με την οποία η Εταιρεία Ναυπακτιακών Μελετών ζητεί την ίδρυση τμήματος βιβλιοθηκονομίας στη Ναύπακτο 'Αρτας. 

3) Ο Βουλευτής 'Εβρου κ. ΛΕΩΝΙΔΑΣ ΛΥΜΠΕΡΑΚΙΔΗΣ κατέθεσε αναφορά με την οποία οι Δασικοί Συνεταιρισμοί 'Εβρου ζητούν την αύξηση των πιστώσεων για τα προγράμματα εκμετάλλευσης των δασών του Νομού 'Εβρου. 

4) Οι Βουλευτές κύριοι ΔΗΜΗΤΡΙΟΣ ΣΙΟΥΦΑΣ και ΒΑΣΙΛΙΚΗ ΑΡΑΠΗ - ΚΑΡΑΓΙΑΝΝΗ κατέθεσαν αναφορά με την οποία η Διεύθυνση Σχεδιασμού και Προγραμματισμού της Νομαρχιακής Αυτοδιοίκησης Καρδίτσας προτείνει για ένταξη στο Επιχειρησιακό Πρόγραμμα Τουρισμού, έργα τουριστικής ανάπτυξης του Νομού Καρδίτσας. 

5) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά, με την οποία η 'Ενωση Κυκλαδικού Τύπου ζητεί τη διακίνηση με έκπτωση μέσω Ε/Γ- Α/Κ πλοίων συντακτών του επαρχιακού τύπου. 

6) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η 'Ενωση Κυκλαδίτικου Τύπου ζητεί την οικονομική της ενίσχυση. 

7) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η 'Ενωση Κυκλαδικού Τύπου ζητεί οικονομική ενίσχυση ως φορέας της τουριστικής προβολής του Νομού Κυκλάδων. 

8) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η 'Ενωση Κυκλαδικού Τύπου ζητεί οικονομική ενίσχυση. 

9) Ο Βουλευτής Ηλείας κ. ΒΑΣΙΛΕΙΟΣ ΚΟΝΤΟΓΙΑΝΝΟΠΟΥΛΟΣ κατέθεσε αναφορά με την οποία οι Δήμοι Αροανίας και Λαμπείας του Νομού Ηλείας ζητούν την προμήθεια φορτηγού αυτοκινήτου 10 τόνων INECO SPA. 

10) Ο Βουλευτής Ηλείας κ. ΒΑΣΙΛΕΙΟΣ ΚΟΡΚΟΛΟΠΟΥΛΟΣ κατέθεσε αναφορά με την οποία οι Δήμοι Αροανίας και Λαμπείας του Νομού Ηλείας ζητούν την προμήθεια φορτηγού αυτοκινήτου 10 τόνων INECO SPA. 

11) Ο Βουλευτής Ηλείας κ. ΒΑΣΙΛΕΙΟΣ ΚΟΝΤΟΓΙΑΝΝΟΠΟΥΛΟΣ κατέθεσε αναφορά με την οποία ο Δήμος Σκιλλούντος του Νομού Ηλείας ζητεί τη χρηματοδότηση των εργασιών αποπεράτωσης του γραφείου ΣΕΠ στο Λύκειο Κρεστένων Ηλείας. 

12) Ο Βουλευτής Ηλείας κ. ΒΑΣΙΛΕΙΟΣ ΚΟΡΚΟΛΟΠΟΥΛΟΣ κατέθεσε αναφορά με την οποία ο Δήμος Σκιλλούντος του Νομού Ηλείας ζητεί τη χρηματοδότηση των εργασιών αποπεράτωσης του γραφείου ΣΕΠ στο Λύκειο Κρεστένων Ηλείας. 

13) Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία οι επιτυχόντες του πανελλήνιου γραπτού διαγωνισμού ΑΣΕΠ, που διεξήχθη στις 21-22 Φεβρουαρίου 1998 ζητούν την απορρόφησή τους στις δημόσιες υπηρεσίες Πέλλας και άλλων όμορων Νομών. 

14) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η 'Ενωση Κυκλαδικού Τύπου (Ε.ΚΥ.Τ.) ζητεί την έγκριση της διαφημιστικής καταχώρησης της Ε.ΚΥ.Τ. 

15) Ο Βουλευτής Ηρακλείου κ. ΔΗΜΗΤΡΙΟΣ ΣΑΡΡΗΣ κατέθεσε αναφορά με την οποία οι γιατροί ΕΣΥ που υπηρετούν στις Μονάδες Πρωτοβάθμιας Φροντίδας Υγείας του Νομού Ηρακλείου ζητούν την αύξηση των δαπανών για εφημερίες. 

16) Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία το Σωματείο "Αρκαδική Αδελφότητα Ελλήνων Αθίγγανων "Η ΑΛΛΗΛΕΓΓΥΗ" ζητεί την έγκριση κονδυλίου για την κάλυψη των λειτουργικών δαπανών του. 

17) Ο Βουλευτής Λευκάδας κ. ΕΥΑΓΓΕΛΟΣ ΒΛΑΣΣΟΠΟΥΛΟΣ κατέθεσε αναφορά με την οποία ο Σύλλογος Επιχειρηματιών ενοικιαζόμενων Δωματίων -Διαμερισμάτων Λευκάδος ζητεί την αλλαγή του ορίου διανυκτερεύσεων για τα ξενοδοχεία της Λευκάδας. 

18) Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο Σύνδεσμος Επιτυχόντων και μη διοριστέων Β.Ελλάδος ζητεί την ακύρωση του πίνακα διοριστέων του διαγωνισμού. 

19) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η 'Ενωση Κυκλαδικού Τύπου ζητεί οι Γενικές Συνελεύσεις των ΑΕ και οι Ισολογισμοί των ΑΕ και ΕΠΕ, να επιτραπεί, ειδικά, για το Νομό Κυκλάδων, να δημοσιεύονται και σε εφημερίδες, που δεν είναι ημερήσιες. 

20) Ο Βουλευτής Λευκάδας κ. ΕΥΑΓΓΕΛΟΣ ΒΛΑΣΣΟΠΟΥΛΟΣ κατέθεσε αναφορά με την οποία ο Σύλλογος Επιχειρηματιών Ενοικιαζόμενων Δωματίων-Διαμερισμάτων Λευκάδας ζητεί να μην μειωθούν τα αεροπορικά δρομολόγια από και προς Λευκάδα. 

Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ 

1. Στην με αριθμό 6605/8-2-99 ερώτηση δόθηκε με το υπ' αριθμ. 1214/5-3-99 έγγραφο από τον Υπουργό Δημόσιας Τάξης η ακόλουθη απάντηση: 

"Σε απάντηση της ερώτησης 6605/8-2-1999, που κατέθεσε ο Βουλευτής κ. Γ. ΚΑΡΑΤΖΑΦΕΡΗΣ, σχετικά με το Πόρισμα 'Ενορκης Διοικητικής Εξέτασης για τα γεγονότα της οδού Νιόβης, σας γνωρίζουμε ότι για την υπόθεση της οδού Νιόβης το Υπουργείο μας ζήτησε από τον Προϊστάμενο της Εισαγγελίας Πρωτοδικών Αθηνών να ενεργήσει εμπεριστατωμένη 'Ενορκη Διοικητική Εξέταση, είτε ο ίδιος προσωπικά, είτε αναθέτοντας, κατά την κρίση του την ενέργεια αυτής σε υφιστάμενό του Εισαγγελικό λειτουργό, προκειμένου να διευρευνηθεί λεπτομερώς και σε βάθος η όλη υπόθεση. 

Ειδικότερα ζητήθηκε να διερευνηθεί αν η αναφερόμενη αστυνομική επιχείρηση σχεδιάσθηκε κατά τρόπο σύννομο, επαρκή και υπηρεσιακά ενδεδειγμένο, ώστε να εγγυάται την προστασία της ζωής και της σωματικής ακεραιότητας προσώπων ή αν σημειώθηκαν κατά το σχεδιασμό, την εφαρμογή και το συντονισμό της επιχείρησης υπαίτιες και καταλογιστές πράξεις και παραλείψεις αστυνομικών, οι οποίες και να καταλογισθούν σε βάρος κάθε υπαίτιου, αφού συνεκτιμηθεί παράλληλα για το σκοπό αυτό και το αποτέλεσμα της σχετικής με το ποινικό μέρος της υπόθεσης διαδικασίας. 

'Ηδη, η αναφερόμενη 'Ενορκη Διοικητική Εξέταση περαιώθηκε και περιήλθε πρόσφατα στο Υπουργείο μας. Αυτή μελετάται, προκειμένου να ληφθεί σχετική απόφαση. 

Ο Υπουργός 

ΜΙΧΑΛΗΣ ΧΡΥΣΟΧΟΪΔΗΣ" 

2. Στην με αριθμό 6623/8-2-99 ερώτηση δόθηκε με το υπ' αριθμ. 2/5/5-3-99 έγγραφο από τον Υπουργό Δημόσιας Τάξης η ακόλουθη απάντηση: 

"Σε απάντηση της ερώτησης 6623/8-2-1999, που κατέθεσαν οι Βουλευτές κύριοι Δ. ΣΙΟΥΦΑΣ και Π. ΠΑΥΛΟΠΟΥΛΟΣ, σχετικά με την Απονομή αριστείου ανδραγαθίας σε αστυνομικούς, σας γνωρίζουμε ότι, σύμφωνα με την ισχύουσα νομοθεσία (άρθρο 5 π.δ. 622/1985, όπως τροποποιήθηκε με το άρθρο 2 του π.δ. 58/1996), στο αστυνομικό προσωπικό, για πράξεις αυτοθυσίας, όταν αποδεδειγμένα εξέθεσε τη ζωή του σε κίνδυνο για τη σωτηρία άλλων που κινδύνευαν ή για ιδιαίτερα διακεκριμένη και εξαίρετη πράξη, απονέμεται ως ηθική αμοιβή το Αστυνομικό Μετάλλιο "Αστυνομικός Σταυρός". 

Σε ό,τι αφορά το πυροσβεστικό προσωπικό, για τις ίδιες ακριβώς πράξεις, σύμφωνα με το άρθρο 5 του π.δ. 254/1991, απονέμεται ως ηθική αμοιβή το αντίστοιχο Πυροσβεστικό Μετάλλιο "Πυροσβεστικός Σταυρός". Επισημαίνεται ότι για προαγωγή επ' ανδραγαθία του προσωπικού αυτού από τη διάταξη του άρθρου 2 του ανωτέρω π.δ. απαιτείται οι πράξεις, με τις οποίες ο υπάλληλος εξέθεσε τη ζωή του σε άμεσο και πολύ σοβαρό κίνδυνο, να έχουν ως αποτέλεσμα τη διάσωση ατόμων που κινδυνεύουν και όχι μόνο την έκθεση της ζωής του σε κίνδυνο για τη σωτηρία άλλων που κινδύνευσαν. 

Κατόπιν των ανωτέρω, δεν τίθεται θέμα τροποποίησης των ισχυουσών διατάξεων, αφού δεν υφίστανται διακρίσεις μεταξύ του προσωπικού των δύο Σωμάτων, δεδομένου ότι η μεν προαγωγή επ' ανδραγαθία ρυθμίζεται με βάση την αποστολή και τη φύση του έργου του κάθε Σώματος, η δε απονομή Μεταλλίου, για πράξεις κατά τις οποίες ο υπάλληλος εξέθεσε τη ζωή του σε κίνδυνο για τη σωτηρία άλλων που κινδύνευσαν αντιμετωπίζεται κατά ενιαίο τρόπο. 

Ο Υπουργός 

ΜΙΧΑΛΗΣ ΧΡΥΣΟΧΟΪΔΗΣ" 

3. Στην με αριθμό 6668/9-2-99 ερώτηση δόθηκε με το υπ' αριθμ. 56/5-3-99 έγγραφο από τον Υπουργό Δημόσιας Τάξης η ακόλουθη απάντηση: 

"Σε απάντηση της ερώτησης 6668/9-2-1999, που κατέθεσε ο Βουλευτής κ. Χ. ΜΑΡΚΟΓΙΑΝΝΑΚΗΣ, σας γνωρίζουμε ότι η πρόληψη και καταστολή της εγκληματικότητας αποτελεί για το Υπουργείο μας στόχο πρώτης προτεραιότητας και καθημερινή μας επιδίωξη με σκοπό την παγίωση του αισθήματος ασφαλείας και την αναβάθμιση της ποιότητας ζωής των πολιτών. 

Για την επίτευξη των στόχων αυτών, τα πρόσθετα μέτρα που ξεκίνησαν τον περασμένο Δεκέμβριο με την εφαρμογή προγράμματος αστυνόμευσης του λεκανοπεδίου Αττικής και ιδιαίτερα των πλέον πολυσύχναστων περιοχών και αυτών που παρουσιάζουν αυξημένη εγκληματικότητα, με τη διάθεση ενισχυμένων πεζών και εποχούμενων περιπολιών, θα ενταθούν και θα επεκταθούν και σε άλλες περιοχές. 

Τα μέχρι τώρα αποτελέσματα του προγράμματος αυτού είναι ενθαρρυντικά και για την καλύτερη εκτέλεσή του θα διατεθούν επιπλέον προσωπικό και μέσα στις μάχιμες Υπηρεσίες μας, τόσο με τη μετακίνηση προσωπικού που απασχολείται σε γραφεία, όσο και με την αποδέσμευση της Αστυνομίας από ξένα, προς την αποστολή της, έργα, όπως είναι η φύλαξη σωφρονιστικών καταστημάτων, η επίδοση δικογράφων, οι έλεγχοι αποσκευών στα αεροδρόμια κ.λπ. Προς την κατεύθυνση αυτή μελετάται και η αναδιοργάνωση των Υπηρεσιών σε κεντρικό και περιφερειακό επίπεδο, η οποία θα συνοδευτεί και με ανακατανομή των αστυνομικών δυνάμεων και μέσων, σύμφωνα με τις σημερινές ανάγκες και δεδομένα. 

Σε ό,τι αφορά την ομάδα Αποτροπής Ληστειών Τραπεζών, η οποία λειτουργεί από 30-11-98 στα πλαίσια της Διεύθυνσης 'Αμεσης Δράσης, σας πληροφορούμε ότι έχει στελεχωθεί με 226 αστυνομικούς, οι οποίοι κινούνται με 50 περιπολικά αυτοκίνητα, 113 δίκυκλες μοτοσυκλέτες και έχουν εφοδιασθεί με τα λοιπά αναγκαία μέσα και εφόδια. 

Κατά το χρονικό διάστημα από 30-11-98 έως 15-2-99 στην περιοχή αρμοδιότητας της Γενικής Αστυνομικής Διεύθυνσης Αττικής έλαβαν χώρα 19 ληστείες σε Τράπεζες και 1 απόπειρα ληστείας. 

Ο αριθμός των ληστειών σε βάρος Τραπεζών που απετράπησαν από την ομάδα Α.Λ.Τ. δεν είναι δυνατόν να καταμετρηθεί, όμως η δραστηριότητά της και η συμβολή της στην πάταξη της εγκληματικότητας, κατά το μικρό χρονικό διάστημα της λειτουργίας της, είναι θετική, όπως προκύπτει και από τη σύγκριση των στατιστικών στοιχείων ορισμένων εγκλημάτων. 

Τέλος, σε ό,τι αφορά τη ληστεία, που έλαβε χώρα την 8-2-99 στο υποκατάστημα της Εμπορικής Τράπεζας του Κολωνού, από έρευνα που ενήργησε η Υπηρεσία, δεν διαπιστώθηκαν παραλείψεις των δύο αστυνομικών, οι οποίοι ευρισκόμενοι σε απόσταση 100 μέτρων από την ανωτέρω Τράπεζα ήλεγχαν την είσοδο της παρακείμενης Αγροτικής Τράπεζας, αλλά δεν είχαν οπτική επαφή με την είσοδο της Εμπορικής, η οποία ευρίσκεται σε εσοχή, με αποτέλεσμα να μην αντιληφθούν τη ληστεία, όταν δεν ενημερώθηκαν από το R/T Κέντρο επενέβησαν αμέσως. 

Ο Υπουργός 

ΜΙΧΑΛΗΣ ΧΡΥΣΟΧΟΪΔΗΣ" 

4. Στην με αριθμό 6698/10-2-99 ερώτηση δόθηκε με το υπ' αριθμ. 4790/3-3-99 έγγραφο από την Υπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση: 

"Σε απάντηση της ερώτησης με αριθμό 6698/10-2-1999 που κατέθεσε στη Βουλή ο Βουλευτής κ. Δημήτρης Κατσικόπουλος, αν προτίθεται η Κυβέρνηση να αποκεντρώσει Υπηρεσίες και να λειτουργήσει η Ανεξάρτητη Διοικητική Αρχή αποκεντρωμένα και περιφερειακά, σε διάφορα σημεία της χώρας μας, σας πληροφορούμε τα εξής: 

Σύμφωνα με τις διατάξεις του ιδρυτικού νόμου του Συνηγόρου του Πολίτη 2477/1997 και ειδικότερα με τις διατάξεις της παρ. 9 του άρθρου 5, μπορεί να συσταθούν, με τον κανονισμό της Αρχής, περιφερειακά γραφεία. 

Δεν έχει προχωρήσει ακόμα η σύσταση περιφερειακών γραφείων, γιατί κρίθηκε αναγκαίο πρώτα να αποκτήσει ο θεσμός εσωτερική συνοχή και να τελειωθεί οργανωτικά - λειτουργικά και στη συνέχεια να προχωρήσει η αποκέντρωση του Συνήγορου του Πολίτη, με τη σύσταση περιφερειακών γραφείων. Οπωσδήποτε, όμως, θεωρήθηκε η αποκέντρωση της Αρχής απαραίτητη, τουλάχιστον σε επίπεδο έδρας των περιφερειών. Ακριβώς δε, επειδή, κρίνεται αναγκαία η αποκέντρωση, έχει προγραμματισθεί η μετάβαση κλιμακίων σε πολλές πόλεις, εκτός Αθήνας και Πειραιά, ώστε να ενημερωθούν οι πολίτες αλλά και οι τοπικές αρχές και δημόσιες υπηρεσίες, για το θεσμό, και συγχρόνως να δοθεί η δυνατότητα στους πολίτες να υποβάλλουν αυτοπροσώπως τις αναφορές τους. 

'Ηδη, πραγματοποιήθηκε η πρώτη μετάβαση κλιμακίων, με επικεφαλής το Συνήγορο του Πολίτη Νικηφόρο Διαμαντούρο, στην Κόρινθο στις 15 και 16 Φεβρουαρίου. 

Η Υπουργός 

Β. ΠΑΠΑΝΔΡΕΟΥ" 

5. Στην με αριθμό 6613/8-2-99 ερώτηση δόθηκε με το υπ'αριθμ. 300/3-3-99 έγγραφο από την Υπουργό Πολιτισμού η ακόλουθη απάντηση: 

"Σε απάντηση της υπ' αριθμ. 6613/08.02.1999 ερώτησης των Βουλευτών κυρίων Μπάμπη Αγγουράκη και Ορέστη Κολοζώφ, σας γνωρίζουμε τα παρακάτω: 

'Ολα τα κινητά ευρήματα των ανασκαφών είναι ασφαλή και τακτοποιημένα στις αντίστοιχες Αποθήκες των Εφορειών Α' (για την περιοχή του Μακρυγιάννη) και Γ' (για την περιοχή του Ευαγγελισμού και τις υπόλοιπες ανασκαφές αρμοδιότητός της). 

Δεν υπάρχουν πρόχειρα ΤΟΛ στου Μακρυγιάννη, δεδομένου μάλιστα ότι η ανασκαφή έχει προ πολλού περατωθεί και ο Σταθμός ήδη κατασκευάζεται. Στον Ευαγγελισμό στεγάζονται προσωρινά, σε ασφαλέστατο και καταλληλότατο για το είδος των αρχαίων χώρο, μόνο τα αποσπασθέντα από τη Λ. Αμαλίας αρχιτεκτονικά μέλη των ρωμαϊκών και υστερορωμαϊκών κτισμάτων. 

Για τα ευρήματα αυτά υπάρχει προγραμματισμός να αποτελέσουν μόνιμη έκθεση σε χώρο της Φιλοσοφικής Σχολής στην Πανεπιστημιούπολη Ζωγράφου, σύμφωνα και με Απόφαση του ΚΑΣ δεδομένου ότι το μέγεθός τους δεν επιτρέπει τη στέγασή τους σε Μουσείο. Ο χώρος αυτός ήδη διαμορφώνεται για να δεχθεί τα αρχαία αυτά, τα οποία θα αποτελέσουν σημαντική διδακτική συλλογή και βασικό βοήθημα για τους φοιτητές της αρχαιολογίας. Αποτελεί επομένως η 'Εκθεση αυτή μία ουσιαστική συνεισφορά της Αρχαιολογικής Υπηρεσίας στην σπουδάζουσα νεότητα. 

Για την γενικότερη αξιολόγηση των ευρημάτων των ανασκαφών του Μητροπολιτικού Σιδηροδρόμου έχουν ήδη γίνει 2 Επιστημονικές Ημερίδες (το 1996 και πρόσφατα το 1999) από την Γ' ΕΠΚΑ και 3 ειδικές ανακοινώσεις από την Α' ΕΠΚΑ, ενώ βεβαίως συνεχίζεται η περαιτέρω επιστημονική επεξεργασία των θεμάτων από τους ανασκαφείς. Παρά το μικρό χρονικό διάστημα από τη λήξη των ανασκαφών, έχει ήδη πραγματοποιηθεί ένα σημαντικό έργο συντήρησης. 

Πέρα από την ενημέρωση της ελληνικής και διεθνούς αρχαιολογικής κοινότητας, για καμία άλλη ανασκαφή των Αθηνών δεν έχει γίνει τόσο ευρεία ενημέρωση του κοινού. 'Εχουν γραφεί εκτενή κείμενα στον διεθνή τύπο -ο οποίος μάλιστα αναφέρει ότι "η Αθήνα δημιούργησε Σχολή στον τομέα των ανασκαφών με συνθήκες πόλεως"- αλλά και στις εκδόσεις έγκυρων περιοδικών ευρείας κυκλοφορίας όπως το ARCHΑΕLΟGΥ, μέσω των οποίων έχει φανεί το έργο αυτό και όχι μόνο με την παρουσίαση των ευρημάτων ως έργων τέχνης αλλά και με επιστημονική τεκμηρίωση. Επίσης έχει προγραμματιστεί για το έτος 2000 'Εκθεση που οργανώνεται από τις Α' και Γ' Εφορείες στο Μουσείο Κυκλαδικής και Αρχαίας Ελληνικής Τέχνης του Ιδρύματος Ν. Π. Γουλανδρή, όπου θα παρουσιασθούν τα σπουδαιότερα κινητά ευρήματα, αλλά και πλήρως τεκμηριωμένη η ίδια η ανασκαφική έρευνα. 

Η Αρχαιολογική Υπηρεσία και το ΥΠ.ΠΟ. είχαν και έχουν υπό πλήρη και συνεχή εποπτεία όλες τις πτυχές του ανασκαφικού έργου, στο οποίο η συμβολή της ΑΤΤΙΚΟ ΜΕΤΡΟ κρίνεται σημαντική, αφού προσέφερε όλη την απαιτούμενη οικονομική και τεχνολογική στήριξη για την ταχεία και υψηλής ποιότητος ανασκαφική εργασία, αλλά και για τις περαιτέρω εργασίες συντηρήσης και φύλαξης. 

Στις Αποθήκες της οδού Μελιδόνη, τα κτίρια των οποίων δεν αγοράστηκαν από την ΑΤΤΙΚΟ ΜΕΤΡΟ, αλλά αναπαλαιώθηκαν, φυλάσσεται το σύνολο των ευρημάτων πλην των πολυτίμων που φυλάσσονται στο ειδικό Θησαυροφυλάκιο της Γ' ΕΠΚΑ, και των μετάλλινων που φυλάσσονται σε χώρο ειδικά κλιματιζόμενο στην Αρχαιολογική Συλλογή 'Αρεως. Το θέμα της μόνιμης στέγασης και προβολής των σημαντικών ευρημάτων της ανασκαφής αυτής εξετάζεται από τις αρμόδιες υπηρεσίες του ΥΠ.ΠΟ. στα πλαίσια της γενικότερης μουσειολογικής πολιτικής. 

Η Υπουργός 

ΕΛΙΣΑΒΕΤ ΠΑΠΑΖΩΗ" 

6. Στην με αριθμό 6701/10-2-99 ερώτηση δόθηκε με το υπ'αριθμ. 309/3-3-99 έγγραφο από την Υπουργό Πολιτισμού η ακόλουθη απάντηση: 

"Σε απάντηση της υπ' αριθμό 6701/10-2-99 ερώτησης των Βουλευτών κ. Ορέστη Κολοζώφ και κ. Μήτσου Κωστόπουλου σας γνωρίζουμε ότι δεν υπάρχει η σκέψη να αποτελέσει η περιοχή του Κοκκιναρά μία από τις εναλλακτικές προτάσεις για τη δημιουργία του Ολυμπιακού χωριού. 

Η Υπουργός 

ΕΛΙΣΑΒΕΤ ΠΑΠΑΖΩΗ" 

7. Στην με αριθμό 6773/11-2-99 ερώτηση δόθηκε με το υπ'αριθμ. 311/3-3-99 έγγραφο από την Υπουργό Πολιτισμού η ακόλουθη απάντηση: 

"Σε απάντηση της υπ' αριθμ. 6773/11-2-99 ερώτησης του Βουλευτή κ. Γεωρ. Ορφανού σας γνωρίζουμε τα παρακάτω: 

Ο κ. Μ. Rοmerο ως μέλος της Επιτροπής Ραδιοτηλεοπτικών Αναμεταδόσεων της ΔΟΕ και μέλος της Συντονιστικής Επιτροπής για την "Αθήνα 2004" είχε τους τελευταίους δώδεκα μήνες δύο φορές επαφές με την "Αθήνα 2004" για την ανάλυση του οργανωτικού σχήματος των αναμεταδόσεων, στο οποίο ο κ. Μ. Rοmerο θεωρείται ως ο κατεξοχήν εμπειρογνώμων. Εν τούτοις δεν του έχει προταθεί καμία τηλεοπτική συνεργασία ούτε θεωρείται από τα στελέχη της "Αθήνα 2004" ως συνεργάτης. 

Οι 'Ελληνες ειδικοί είναι καθόλα άξιοι και θα παίξουν ουσιαστικό ρόλο στις ραδιοτηλεοπτικές αναμεταδόσεις των Ολυμπιακών Αγώνων, αλλά είναι φανερό ότι δεν μπορεί να αντιμετωπίζεται απαξιωτικά η διεθνής εμπειρία. 

Οι διαδικασίες με τις οποίες ρυθμίζονται όλα τα ζητήματα που αφορούν την προετοιμασία των Ολυμπιακών Αγώνων του 2004 εξασφαλίζουν την απαιτούμενη διαφάνεια. 

Η Υπουργός 

ΕΛΙΣΑΒΕΤ ΠΑΠΑΖΩΗ" 

8. Στην με αριθμό 6765/11-2-99 ερώτηση δόθηκε με το υπ'αριθμ. 313/3-3-99 έγγραφο από την Υπουργό Πολιτισμού η ακόλουθη απάντηση: 

"Σε απάντηση της υπ' αριθμ. 6765/11-2-99 ερώτησης του Βουλευτή κ. Νίκου Τσιαρτσιώνη σας γνωρίζουμε ότι η στελέχωση της Εταιρείας "Αθήνα 2004" γίνεται με διαφανείς διαδικασίες. Οι θέσεις προκηρύσσονται και η επιλογή γίνεται από Επιτροπές, οι δε Διευθυντικές θέσεις εγκρίνονται από το Δ.Σ. της Εταιρείας. 

Το ζητούμενο δεν μπορεί να είναι η επιλογή προσώπων διακομματικής αποδοχής αλλά στελεχών με επάρκεια προσόντων (σπουδές, εμπειρία, ικανότητες κλπ.) 

Η Υπουργός 

ΕΛΙΣΑΒΕΤ ΠΑΠΑΖΩΗ" 

9. Στην με αριθμό 6836/15-2-99 ερώτηση δόθηκε με το υπ' αριθμ. 6442/8-3-99 έγγραφο από τον Υπουργό Εθνικής Οικονομίας και Οικονομικών η ακόλουθη απάντηση: 

"Απαντώντας στην 6836/15-2-99 ερώτηση που κατέθεσε στη Βουλή των Ελλήνων ο Βουλευτής κ. Θ. Δημοσχάκης, και αφορά τα προβλήματα που αντιμετωπίζουν οι αγρότες των μεθοριακών περιοχών, σας γνωρίζουμε τα ακόλουθα σε ό,τι αφορά τα χρέη που προέρχονται από τον ανατοκισμό τόκων, θέμα που εμπίπτει στην αρμοδιότητά μας: 

Με το άρθρο 12 του ν. 2601/98 (ΦΕΚ 81/τ.Α./15-4-1998), θεσπίστηκε εξαμηνιαία περίοδος ανατοκισμού των σε καθυστέρηση τόκων. 'Ετσι στο εξής στις νέες δανειακές συμβάσεις ο ανατοκισμός δεν θα είναι δυνατόν να υπολογίζεται σε χρόνο μικρότερο των 6 μηνών. 

Παράλληλα το Υπουργείο Εθνικής Οικονομίας έχει εκδώσει την υπ'αριθμ, 13360/Β.723/23-4-1998 σχετική εγκύκλιο, η οποία έχει αποσταλεί στις Τράπεζες και σύμφωνα με την οποία, μεταξύ άλλων, οι Τράπεζες θα πρέπει να αναμορφώσουν τα ανεξόφλητα υπόλοιπα δανείων ή πιστώσεων που πηγάζουν από υφιστάμενες συμβάσεις χωρίς συμφωνία περί ανατοκισμού, αφαιρώντας από αυτά τα ποσά που προέρχονται από την κεφαλαιοποίηση των τόκων εξ ανατοκισμού σε χρονικά διαστήματα μικρότερα του εξάμηνου. 

Για τα ειδικότερα αγροτικά θέματα θα απαντήσει στη Βουλή το Υπουργείο Γεωργίας που είναι και συναποδέκτης της εν λόγω ερώτησης, για δε τα φορολογικά θέματα θα απαντήσει το Υπουργείο Οικονομικών, στο οποίο και διαβιβάζεται η παρούσα ερώτηση. 

Ο Υπουργός 

Γ. ΠΑΠΑΝΤΩΝΙΟΥ" 

10. Στην με αριθμό 6772/11-2-99 ερώτηση δόθηκε με το υπ' αριθμ. 528/5-3-99 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Σε απάντηση της 6772/11-2-99 ερώτησης που κατέθεσαν στη Βουλή οι Βουλευτές κύριοι Απ. Τασούλας και Μαρία Μπόσκου, για τη βελτίωση της Ε.Ο. Ηγουμενίτσας - Πρέβεζας, παρακαλούμε να πληροφορήσετε τους κυρίους Βουλευτές, για το έργο "Βελτίωση της Ε.Ο. Ηγουμενίτσας - Πρέβεζας από ΧΘ 2+450 έως 4+827" σύμφωνα με τα στοιχεία της ΕΥΔΕ/ΜΕΔΕ τα εξής: 

- Συμβατική Υποχρέωση της Αναδόχου Κοινοπραξίας κατασκευής του Νέου Λιμένα Ηγουμενίτσας είναι η εξεύρεση και εξασφάλιση των αναγκαίων κατάλληλων υλικών. Στα πλαίσια της διαδικασίας εξεύρεσης των σχετικών χώρων απόληψης των υλικών αυτών η Ανάδοχος ήρθε σε επαφή με τις αρμόδιες τοπικές Υπηρεσίες. 

Μεταξύ των λύσεων που αντιμετωπίσθηκαν ήταν και η απόληψη υλικών 1) από τον δίαυλο του Λιμένα Ηγουμενίτσας ο οποίος είναι ανεπαρκής και χρήζει εκβάθυνσης και διαπλάτυνσης καθώς και 2) από τη βελτίωση της Ε.Ο. Ηγουμενίτσας -Πρέβεζας στο τμήμα από Ηγουμενίτσα - Γωνιά που προτάθηκε από την Νομαρχία Θεσπρωτίας διότι η υφισταμένη οδός στο τμήμα αυτό είναι εξαιρετικά επικίνδυνη. 

- Στα πλαίσια της πρότασης αυτής σε συνεργασία με τις τοπικές Αρχές η Ανάδοχος Κ/Ξ προέβη σε ενέργειες όπως σύνταξη Μελέτης βελτίωσης της χάραξης, και σχετική Μελέτη Περιβαλλοντικών Επιπτώσεων (ΜΠΕ) τις οποίες υπέβαλε στις αρμόδιες Περιφερειακές Υπηρεσίες. 

- Με την από 4-7-97 επιστολή της η Νομαρχία Θεσπρωτίας ζητάει να ορισθεί αρμόδια για το υπόψη αντικείμενο η ΕΥΔΕ/ΜΕΔΕ και προτείνει να κατασκευασθεί το έργο από την Ανάδοχο Κ/Ξ του Νέου Λιμένα Ηγουμενίτσας αδαπάνως για το Δημόσιο, με αντάλλαγμα την χρησιμοποίηση των πλεοναζόντων προϊόντων εκσκαφής για τις ανάγκες του ΝΛ Ηγουμενίτσας. 

- Η Δ/νση Συγκοινωνιακών 'Εργων της Περιφέρειας Ηπείρου με το 1445/20-5-98 έγγραφό της διαβίβασε στην Γ.Γ.Δ.Ε. του ΥΠΕΧΩΔΕ την μελέτη του θέματος με τις παρατηρήσεις της η κυριότερη των οποίων είναι η ανάγκη επέκτασης της μελέτης σε όλο το τμήμα από Ηγουμενίτσα έως Πλαταριά. 

Μετά την έγκριση των σχετικών με το έργο Περιβαλλοντικών 'Ορων με την οικ.872/ΚΕ200/18-6-98 Απόφαση Υπουργού ΠΕΧΩΔΕ ανατέθηκε στην ΕΥΔΕ/ΜΕΔΕ η αρμοδιότητα Μελέτης και Κατασκευής του αντικειμένου του θέματος μέχρι Πλαταριά (ΧΘ 6+500). 

- Σε εφαρμογή της παραπάνω απόφασης η ΕΥΔΕ/ΜΕΔΕ προέβει στις προβλεπόμενες από το νόμο ενέργειες σεβόμενη πλήρως τους εγκριθέντες Περιβαλλοντικούς 'Ορους και ο Υπουργός ΠΕΧΩΔΕ με την οικ.1056/ΚΕ200/2Ο-7-98 Απόφαση ενέκρινε την εκτέλεση του έργου "Βελτίωση Εθνικής Οδού Ηγουμενίτσας - Πρέβεζας από ΧΘ2+450 έως ΧΘ4+827", από την Κ/Ξ του Ν.Λ. Ηγουμενίτσας σύμφωνα με τις διατάξεις του άρθρου 20 παρ. 6 του ν. 1418/84 δηλαδή με δαπάνες της Κ/Ξ και χωρίς καμία επιβάρυνση του Δημοσίου. 

- Η σχετική σύμβαση υπεγράφη στις 27-7-1998 με ημερομηνία περαίωσης εργασιών την 20-5-2000 και προς εξασφάλιση της καλής εκτέλεσης του έργου και την εφαρμογή των Περιβαλλοντικών 'Ορων, κατατέθηκε Εγγυητική Επιστολή αυξημένου ποσοστού 20% (έναντι του 5% που προβλέπεται για τα Δημόσια 'Εργα) επί του κόστους του έργου ήτοι ποσού 120.000.000 δρχ. 

Τα γεωμετρικά χαρακτηριστικά της οδού (καμπύλες, κλίσεις κλπ.) που έχουν εφαρμοστεί στο βελτιούμενο αυτό τμήμα της Ε.Ο. είναι τα ελάχιστα δυνατά για την κατηγορία της υπόψη οδού, και αυτά καθόρισαν την χάραξή της. 

Σε καμία περίπτωση δεν είναι δυνατή βελτίωση της υφισταμένης οδού με παρεμβάσεις που δεν θα είχαν ανάλογες επιπτώσεις στο περιβάλλον. 

- Τα μέτρα προστασίας του χώρου έχουν ήδη ληφθεί 

. με την Μ.Π.Ε. και τους Περιβαλλοντικούς 'Ορους. 

. με την αυξημένη εγγυητική επιστολή που έχει πάρει το Δημόσιο από την Κοινοπραξία. 

. Με την επίβλεψη και εφαρμογή της μελέτης και των Περιβαλλοντολογικών 'Ορων. 

. 'Εχει ήδη δοθεί εντολή στην Ανάδοχο Κ/Ξ να προβαίνει τμηματικά κατά την πρόοδο των εργασιών εκσκαφής σε ταυτόχρονη υλοποίηση των προβλεπόμενων όρων περιβαλλοντικής αποκατάστασης. 

- 'Εχει ήδη προβλεφθεί στην υπογραφείσα σύμβαση η περαίωση των εργασιών να είναι την 20-5-2000 ήτοι ταυτόχρονα με τη συμβατική προθεσμία περαίωσης των εργασιών του Νέου Λιμένα Ηγουμενίτσας. 

- Από την εφαρμογή της βελτιωμένης χάραξης παράγονται πλεονάσματα αδρανών υλικών 1,4 εκατ. κυβ. μέτρων τα οποία και θα χρησιμοποιηθούν αποκλειστικά και μόνο για τις επιχώσεις του Νέου Λιμένα Ηγουμενίτσα όπως προβλέπεται στους εγκεκριμένους Περιβαλλοντικούς 'Ορους και το άρθρο 3 της Συγγραφής Υποχρεώσεων της Σύμβασης. 

-Το έργο της βελτίωσης της Ε.Ο. εκτελείται σύμφωνα με τους περιβαλλοντικούς όρους που εγκρίθηκαν με την 70242/10-4-98 ΚΥΑ Υπουργών ΠΕΧΩΔΕ και Γεωργίας, η πιστή εφαρμογή των οποίων επιβλέπεται από επί τόπου κλιμάκιο της Διευθύνουσας το έργο Υπηρεσίας (ΕΥΔΕ/ΜΕΔΕ). 

Ο Υπουργός 

Κ. ΛΑΛΙΩΤΗΣ" 

11. Στην με αριθμό 6790/12-2-99 ερώτηση δόθηκε με το υπ' αριθμ. 532/5-3-99 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Σε απάντηση της 6790/12-2-99 ερώτησης που κατέθεσε στη Βουλή ο Βουλευτής κ. Δημήτρης Πιπεργιάς, σχετικά με την εθνική οδό αρ. 77 (Χαλκίδα - Ιστιαία - Λ. Αιδηψού) στη θέση Παλουργιάς, παρακαλούμε να πληροφορήσετε τον κ. Βουλευτή σύμφωνα με τα στοιχεία της ΔΕΣΕ Περιφέρειας Στερεάς Ελλάδας τα εξής: 

1. Με εργολαβία του 1997 εκτελέστηκαν εργασίες διαπλάτυνσης στην Ε.Ο. αρ.77 Χαλκίδα - Ιστιαία - Λ. Αιδηψού στη θέση "Παλουργιάς" Μαντουδίου σε μήκος περίπου 1.000 μ. 

2. Το έργο δημοπρατήθηκε στις 21-12-98. Η δημοπρασία απέβη άγονη και θα επαναδημοπρατηθεί σύντομα. Με την εργολαβία αυτή προβλέπεται η διαπλάτυνση της Ε.Ο. από Κρύα Βρύση μέχρι την Είσοδο Κυρίνθου. 

3. Το εντός των δύο παραπάνω εργολαβιών απομένον μικρό τμήμα θα ενταχθεί (για διαπλάτυνση στα έργα, για τα οποία θα υπάρξει χρηματοδότηση εντός του 1999). 

Ο Υπουργός 

Κ. ΛΑΛΙΩΤΗΣ" 

12. Στην με αριθμό 6638/9-2-99 ερώτηση δόθηκε με το υπ' αριθμ. 521/5-3-99 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Σε απάντηση της ερώτησης 6638/9-2-99 που κατέθεσε στη Βουλή, ο Βουλευτής κ. Γιάννης Γιαννάκης, για την κατασκευή Συνεδριακού Κέντρου στο Μαρκόπουλο Αττικής, παρακαλούμε να πληροφορήσετε τον κ. Βουλευτή σύμφωνα με τα στοιχεία της Αερολιμήν ΑΕ τα εξής: 

Η μελέτη του Ινστιτούτου Περιφερειακής Ανάπτυξης του Παντείου Πανεπιστημίου προτείνει την χωροθέτηση ενός συνεδριακού κέντρου στο Μαρκόπουλο, πολύ κοντά στο νέο αεροδρόμιο. Εν τούτοις, δεν είναι σαφές αν και πότε η θέση αυτή θα έχει την απαραίτητη πολεοδομική έγκριση ώστε να προχωρήσει το έργο. 

Στο πλαίσιο της διαμόρφωσης στρατηγικής για την ανάπτυξη εμπορικών δραστηριοτήτων στο νέο αεροδρόμιο, όπως αυτό προβλέπεται από το νόμο υπ' αριθ. 2338/95, η εταιρία "Διεθνής Αερολιμένας Α.Ε." έχει κατ' αρχήν εξετάσει την περίπτωση ανάπτυξης ενός συνεδριακού κέντρου στο αεροδρόμιο και έγιναν μια σειρά συζητήσεις με την ΣΕΠΟΣ. 

Με βάση των απαραίτητων τεχνοοικονομικών και πολεοδομικών μελετών η εταιρεία "Διεθνής Αερολιμένας Α.Ε." είναι διατεθειμένη να εξετάσει την διάθεση έναντι ανταλλάγματος στους ενδιαφερομένους, γη στο χώρο του αεροδρομίου για την κατασκευή ενός συνεδριακού κέντρου. 

Αν αποφασιστεί η δημιουργία ενός συνεδριακού κέντρου στο αεροδρόμιο, θα είναι δυνατόν αυτό να λειτουργήσει πριν τους Ολυμπιακούς Αγώνες το 2004, αλλά όχι όμως πριν την έναρξη του αεροδρομίου το Μάρτιο του 2001. 

Ο Υπουργός 

ΚΩΣΤΑΣ ΛΑΛΙΩΤΗΣ" 

13. Στην με αριθμό 6750/11-2-99 ερώτηση δόθηκε με το υπ' αριθμ. 526/5-3-99 έγγραφο από τον Υφυπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Σε απάντηση της ερώτησης 6750/11-2-99 που κατέθεσε στη Βουλή ο Βουλευτής κ. Μανώλης Μπεντενιώτης για την σύνδεση της Αίγινας και του Αγκιστρίου με την ΕΥΔΑΠ, παρακαλούμε να πληροφορήσετε τον κ. Βουλευτή σε θέματα της αρμοδιότητάς μας τα εξής: 

Από το 1986 είχε αναζητηθεί τρόπος οριστικής επίλυσης της υδροδότησης των νησιών του Αργοσαρωνικού, με την κατασκευή υποθαλάσσιων αγωγών, από την περιοχή της Σαλαμίνας. 

Για το σκοπό αυτό έγινε ο αρχικός σχεδιασμός των υποθαλάσσιων αγωγών από τη Σαλαμίνα μέχρι την Αίγινα και το Αγκίστρι. Επίσης έγινε ο σχεδιασμός των χερσαίων αγωγών για τις διάφορες περιοχές της Αίγινας. 

Το 1992, εκπονήθηκε τεχνική αναγνωριστική έκθεση για τη βελτίωση της υδροδότησης της Σαλαμίνας. Η έκθεση προέβλεπε και την υδροδότηση της Αίγινας και του Αγκιστρίου με κατασκευή υποθαλασσίου αγωγού με σημείο εκκίνησης την περιοχή Πέρανη Αιαντείου Σαλαμίνας. 

Για τον σκοπό αυτό έχουν ήδη κατασκευαστεί οι απαιτούμενοι χερσαίοι αγωγοί στη νήσο Σαλαμίνα. 

Το 1996 συντάχθηκε εκ νέου τεχνική έκθεση η οποία κατατέθηκε ως πρόταση για την ένταξη του έργου υδροδότησης της Αίγινας και των λοιπών νήσων του Αργοσαρωνικού με υποθαλάσσιους αγωγούς σε Ευρωπαϊκό πρόγραμμα χρηματοδότησης. 

Η τεχνική λύση που προτείνεται στην έκθεση είναι βασισμένη στον αρχικό σχεδιασμό της τροφοδότησης των νησιών από την περιοχή Αιαντείου Σαλαμίνας. Ο προϋπολογισμός των έργων του πρώτου σχεδίου της τεχνικής έκθεσης (δηλαδή οι υποθαλάσσιοι αγωγοί μέχρι την Αίγινα και οι απαιτούμενοι χερσαίοι αγωγοί για κάλυψη των αναγκών υδροδότησης της Αίγινας) ανέρχεται σε ποσό πολλών δισεκατομμυρίων. 

Καθίσταται σαφές ότι η εξεύρεση των πηγών χρηματοδότησης αποτελεί καθοριστικό παράγοντα για την υλοποίηση του έργου. Γι' αυτό και απαιτείται η ένταξή του σε πρόγραμμα χρηματοδότησης της Ευρωπαϊκής 'Ενωσης. 

Για το σκοπό αυτό έχει ζητηθεί με το υπ' αριθμ. 3846/30-12-98 έγγραφο και το οποίο επισυνάπτεται, από το Ταμείο Συνοχής να μελετήσει την δυνατότητα χρηματοδότησής του. 

Συμπληρωματικά πληροφορούμε τον κ. Βουλευτή ότι οι υδροδοτικές ανάγκες των νησιών της Αίγινας και του Αγκιστρίου καλύπτονται προσωρινά από υδροφόρα πλοία που τροφοδοτούνται από υδατοπαροχές μεγάλης διαμέτρου στην περιοχή του Δήμου Ασπροπύργου. Οι υδατοπαροχές έχουν χορηγηθεί από την ΕΥΔΑΠ. 

Η ευθύνη της τροφοδοσίας των νησιών ανήκει στην Τοπική Αυτοδιοίκηση. 

Ο Υφυπουργός 

ΧΡΗΣΤΟΣ ΒΕΡΕΛΗΣ" 

14. Στην με αριθμό 6840/15-2-99 ερώτηση δόθηκε με το υπ' αριθμ. 763/5-3-99 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση: 

"Απαντώντας στην 6840/99 ερώτηση, που κατατέθηκε στη Βουλή από το Βουλευτή κ. Ε. Μπασιάκο σχετικά με την παράδοση εργατικών κατοικιών Θήβας στους δικαιούχους από ΟΕΚ, σας πληροφορούμε τα εξής: 

Στον οικισμό ΘΗΒΑ ΙΙ από τις 114 κατοικιες που έχουν ηλεκτροδοτηθεί και υδροδοτηθεί έχουν παραδοθεί οι περισσότερες απ' αυτές σε δικαιούχους του Οργανισμού Εργατικής Κατοικίας (ΟΕΚ). Οι υπόλοιπες 49 θα παραδοθούν άμεσα σύμφωνα με το χρονοδιάγραμμα Ι το οποίο σας επισυνάπτουμε. 

Στον οικισμό ΘΗΒΑ ΙΙΙ που έχει λιγότερες κατοικίες, δεν έχουν παραδοθεί ακόμα στους δικαιούχους διότι χρειάζεται αποκατάσταση δαφόρων ελλείψεων που παρουσίασε ο οικισμός. Το χρονοδιάγραμμα του συγκεκριμένου οικισμού έχει μια μικρή απόκλιση αλλά ο ανάδοχος του έργου καταβάλλει προσπάθειες ώστε να την μηδενίσει. 

Είναι γνωστό σε όλους ότι τα μεγάλα οικοδομικά έργα όπως είναι και οι δύο οικισμοί της Θήβας, επιδέχονται αποκλίσεις στο χρονοδιάγραμμα εκτέλεσής τους όταν είναι γνωστό πόσα προβλήματα υπήρξαν από την αρχή του έργου, με την παρακολούθηση αυτού από την αρχαιολογία, τους δικαστικούς αγώνες για τις απαλλοτριώσεις γης και την εφαρμογή του σχεδίου πόλης κ.λ.π. 

Ο Υπουργός 

ΜΙΛΤΙΑΔΗΣ ΠΑΠΑΪΩΑΝΝΟΥ" 

Σημ.: Τα συνημμένα σχετικά έγγραφα ευρίσκονται στο αρχείο της Διεύθυνσης Κοινοβουλευτικού Ελέγχου (Τμήμα Ερωτήσεων).

15. Στην με αριθμό 6851/15-2-99 ερώτηση δόθηκε με το υπ' αριθμ. 761/5-3-99 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση: 

"Απαντώντας στην ερώτηση 6851/15-2-99 που κατατέθηκε στη Βουλή από τους Βουλευτές κυρίους Α. Τασούλα και Σ. Παναγιώτου σχετικά με την αναπροσαρμογή αμοιβών εκπαιδευτικών Ι.Ε.Κ. - Ο.Α.Ε.Δ. κτλ, για τα θιγόμενα σ' αυτή θέματα, σας πληροφορούμε τα εξής: 

1) Σύμφωνα με τις διατάξεις του άρθρου 2 του ν. 2009/92 "Εθνικό Σύστημα Επαγγελματικής Εκπαίδευσης και Κατάρτισης και άλλες διατάξεις" καθορίζεται το περιεχόμενο σπουδών των Ινστιτούτων Επαγγελματικής Κατάρτισης (Ι.Ε.Κ.) και οι προδιαγραφές και η έγκριση των προγραμμάτων της τυπικής επαγγελματικής κατάρτισης, που παρέχουν άλλοι φορείς, μη εποπτευόμενοι από το Υπουργείο Εθνικής Παιδείας και Θρησκευμάτων (ΥΠΕΠΘ), είναι αρμοδιότητας και έργο του Οργανισμού Επαγγελματικής Εκπαίδευσης και Κατάρτισης (Ο.Ε.Ε.Κ.), Οργανισμού που εποπτεύεται από το ανωτέρω Υπουργείο. 

2) Στο ωρολόγιο πρόγραμμα είναι πλήρεις και κανονικά διατεταγμένες οι 25 ώρες εβδομαδιαίας κατάρτισης της κάθε ειδικότητας. Με βάση αυτό το πρόγραμμα που είναι εγκεκριμένο από το ΥΠΕΠΘ, καταρτίζονται όλοι οι σπουδαστές σε όποιο Ι.Ε.Κ. και αν φοιτούν (Δημόσιο ή Ιδιωτικό). 

Η Εγκύκλιος Μοριοδότησης των ωρομισθίων εκπαιδευτικών του Ο.Α.Ε.Δ. βάσει της οποίας επιλέγονται οι εκπαιδευτικοί για να διδάξουν στα Ι.Ε.Κ. του, αναδεικνύει την αντικειμενικότητα στην επιλογή τους με τον πλέον αξιόπιστο τρόπο, κατοχυρώνει τα προσόντα τους και διασφαλίζει την ποιοτική αναβάθμιση της κατάρτισης. 

Σύμφωνα με την αριθμ. 2/2046/22/8-2-99 Κ.Υ.Α. καθορίστηκε ίδιο ωρομίσθιο με το ΥΠΕΠΘ για τους εκπαιδευτές των Ι.Κ.Ε. του Ο.Α.Ε.Δ. με αναδρομική ισχύ από (1-10-98). 

Το ύψος δε της ωριαίας αντιμισθίας των εκπαιδευτικών των ΙΕΚ, είναι διπλάσιο της αντίστοιχης των εκπαιδευτικών της δευτεροβάθμιας εκπαίδευσης, λόγω εξιδεικευμένων μαθημάτων, εξιδεικευμένων ευθυνών και παροχής σημειώσεων προς τους καταρτιζόμενους. 

Ο Υπουργός 

ΜΙΛΤΙΑΔΗΣ ΠΑΠΑΪΩΑΝΝΟΥ" 

16. Στην με αριθμό 6799/12.2.99 ερώτηση δόθηκε με το υπ'αριθμ. 1087/8.3.99 έγγραφο από τον Υφυπουργό Αθλητισμού η ακόλουθη απάντηση: 

"Σε απάντηση της ερώτησης 6799/12.2.99 των Βουλευτών κυρίων Ν. Τσιαρτσιώνη, Γ. Καρασμάνη και Κ. Καραμηνά σας πληροφορούμε οτι το ατυχές συμβάν του καλαθοσφαιριστή Μπόμπαν Γιάνκοβιτς, που είχε τραγικές συνέπειες για την υγεία του, αντιμετωπίστηκε με ιδιαίτερη ευαισθησία. 

Ο σύλλογος του Πανιωνίου Γ.Σ. επιχορηγήθηκε από την Γ.Γ.Α. δύο φορές με το συνολικό ποσό των 40.000.000 δρχ. (28544/29.7.93 25.000.000, 19267/10.7.95 15.000.000) με εντολή να καταβληθούν στον άτυχο αθλητή ως οικονομική ενίσχυση. 

'Οσον αφορά τη χορήγηση άδειας ΠΡΟ-ΠΟ από τον ΟΠΑΠ στον Γιάνκοβιτς αντιμετωπίσθηκε σε συνεργασία με τον Πανιώνιο και τον Δήμαρχο της Ν. Σμύρνης απομένει η κατάθεση των δικαιολογητικών από τον Γιάνκοβιτς0στον ΟΠΑΠ. 

Ο Υφυπουργός 

ΑΝΔΡΕΑΣ ΦΟΥΡΑΣ" 

17. Στην με αριθμό 6682/9.2.99 ερώτηση δόθηκε με το υπ'αριθμ. 193/3.3.99 έγγραφο από τον Υφυπουργό Υγείας και Πρόνοιας η ακόλουθη απάντηση: 

"Απαντώντας στην 6682/9.2.99 ερώτηση που κατατέθηκε στη Βουλή από τη Βουλευτή κ. Στέλλα Αλφιέρη και αφορά τις επιδράσεις της ηλεκτρομαγνητικής ακτινοβολίας από τις κεραίες κινητής τηλεφωνίας στην υγεία των κατοίκων του Προφήτη Ηλία στην Καστέλα, σας πληροφορούμε τα εξής, ως προς τα θέματα αρμοδιότητάς μας: 

1. Οι επιδράσεις της ηλεκτρομαγνητικής ακτινοβολίας στην υγεία πααμένουν αντικείμενο της συνεχιζόμενης επιστημονικής έρευνας και στην διεθνή βιβλιογραφία υπάρχουν αντικρουόμενες μελέτες. 

2. 'Εχουν συσταθεί ομάδες εργασίας-επιτροπές- από συναρμόδιους φορείς (ΥΠΕΧΩΔΕ, Υπ. Μεταφορών, Υπ. Υγείας, Ε.Ε.Α.Ε. με επισπεύδοντες το ΥΠΕΧΩΔΕ ή Υπ. Μεταφορών) για τη μελέτη του θέματος και την εισήγηση έκδοσης Κ.Υ.Α. χωρίς ωστόσο μέχρι σήμερα να έχει διατυπωθεί κοινή θέση. 

Με την έκδοση της απόφασης αυτής θα τεθούν οι αναγκαίοι όροι και προϋποθέσεις για τη λήψη μέτρων προστασίας της δημόσιας υγείας και του Περιβάλλοντος από την λειτουργία εγκαταστάσεων κεραιών κινητής τηλεφωνίας και θα θεσμοθετηθεί σχετική διαδικασία ελέγχου τηρήσεως τους από τους υπόχρεους. 

3. Το Υπουργείο Υγείας και Πρόνοιας δεν έχει αρμοδιότητα ως προς την αδειοδότηση εγκαταστάσεων κεραιών κινητής τηλεφωνίας, ούτε στις μετρήσεις των ηλεκτρομαγνητικών πεδίων. 

Ο Υφυπουργός 

Ν. ΦΑΡΜΑΚΗΣ" 

18. Στην με αριθμό 6714/10.2.99 ερώτηση δόθηκε με το υπ'αριθμ. 7661/3.3.99 έγγραφο από την Υπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση: 

"Απαντώντας στην ερώτηση 6714/10.2.99 σχετικά με την μεταβίβαση παιδικών σταθμών στους ΟΤΑ που κατέθεσαν στη Βουλή οι Βουλευτές κύριοι Μπάμπης Αγγουράκης και Ορέστης Κολοζώφ, για τα θέματα που αφορούν στην αρμοδιότητα του Υπουργείου μας, σας γνωρίζουμε τα εξής: 

Με τις διατάξεις του αρθ. 9 παρ.7 του ν.2503/97 ρυθμίζονται τα θέματα προσωπικού των Κρατικών Παιδικών Σταθμών που μεταβιβάζονται στους Δήμους. Με την παρ.8 του ιδίου άρθρου ρυθμίζονται τα θέματα των επιχορηγήσεων, μέσω Προγραμματικών Συμβάσεων που υπογράφονται μεταξύ του Υπουργείου Υγείας και Πρόνοιας, του Δήμου ή της Κοινότητας και της Περιφέρειας. 

Για τα υπόλοιπα θέματα αρμόδιο να σας απαντήσει είναι το Υπουργείο Υγείας και Πρόνοιας, το οποίο είναι συναποδέκτης του εγγράφου σας. 

Η Υπουργός 

Β. ΠΑΠΑΝΔΡΕΟΥ" 

19. Στην με αριθμό 6711/10-2-99 ερώτηση δόθηκε με το υπ'αριθμ. 7696/4-3-99 έγγραφο από την Υφυπουργό Ανάπτυξης η ακόλουθη απάντηση: 

"Σε απάντηση της ερώτησης 6711/10-2-99 που κατέθεσε ο Βουλευτής κ. Ε. Μπασιάκος, σχετικά με την "Αναβάθμιση Εγκαταστάσεων Αλουμίνας", σας γνωρίζουμε τα ακόλουθα: 

1. Με τις αποφάσεις των Υπουργών ΠΕΧΩΔΕ και Βιομηχανίας 16709/4290/17-9-1987 και 18910/4643/17-8-1988, που δημοσιεύθηκαν στα ΦΕΚ 523/Τ.Β/22-9-1987 και 713/Τ.Β./28-9-1988 αντίστοιχα, καθορίστηκε η θέση, η έκταση και τα όρια της Βιομηχανικής Περιοχής Βοιωτίας στις κτηματικές περιφέρειες των Κοινοτήτων Θίσβης και Κορύνης "για την εγκατάσταση συγκροτήματος παραγωγής Αλουμίνας και άλλων δραστηριοτήτων του δευτερογενή τομέα". 

2. Η ΕΤΒΑ ανέλαβε τις διαδικασίες απόκτησης γης, εκπόνησης μελετών και κατασκευής του λιμενικού έργου και της οδού πρόσβασης από το λιμάνι προς τη ΒΙ.ΠΕ., τις οποίες και ολοκλήρωσε από μακρού. 

3. Στο χώρο της ΒΙ.ΠΕ. δεν έχουν κατασκευασθεί εσωτερικά έργα υποδομής. 

4. Το τελευταίο διάστημα εκδηλώνεται σημαντικό ενδιαφέρον για την εγκατάσταση επιχειρήσεων στη ΒΙ.ΠΕ. Ηδη έχει αποκτήσει οικόπεδο ΣΩΛΗΝΟΥΡΓΕΙΑ ΚΟΡΙΝΘΟΥ Α.Ε., συνολικής έκτασης 605 στρεμμάτων, προκειμένου να υλοποιήσει επενδυτικό πρόγραμμα προϋπολογισμού 35 δις δρχ. 

5. Τέλος η ΕΤΒΑ προετοιμάζει πρόταση προς το Υπουργείο μας για την χρηματοδότηση της κατασκευής συμπληρωματικών έργων (ασφαλτόστρωση και ηλεκτροφωτισμός) στη λιμενική εγκατάσταση και τη συνδετήρια οδό λιμένος - επαρχιακής οδού προς τη Θίσβη, προκειμένου να εξυπηρετούνται οι επιχειρήσεις που θα εγκατασταθούν στη ΒΙ.ΠΕ. 

Θα περιλάβει επίσης στις προτάσεις της για το Γ' Κοινοτικό Πλαίσιο Στήριξης τη χρηματοδότηση των εσωτερικών έργων υποδομής. 

Η Υφυπουργός 

ΑΝΝΑ ΔΙΑΜΑΝΤΟΠΟΥΛΟΥ" 

20. Στην με αριθμό 6779/11-2-99 ερώτηση δόθηκε με το υπ'αριθμ. 7695/4-3-99 έγγραφο από την Υφυπουργό Ανάπτυξης η ακόλουθη απάντηση: 

"Σε απάντηση της ερώτησης 6779/11-2-99 που κατέθεσαν οι Βουλευτές κύριοι Μ. Κωστόπουλος και Ν. Γκατζής, σχετικά με τον Κλάδο Χαλυβουργίας, σας γνωρίζουμε τα ακόλουθα: 

1. Με την Απόφαση 15283/Φ.7/422/8-10-95 του ΥΒΕΤ, όπως τροποποιήθηκε με την απόφαση 27720/Φ.7/24-7-97 της Υφυπουργού Ανάπτυξης και του Υφυπουργού Οικονομικών "Ελεγχος ποιότητας χαλύβων οπλισμού σκυροδέματος" καθιερώθηκαν ως υποχρεωτικά τα πρότυπα 959 και 971 ΕΛΟΤ, που αφορούν τους χάλυβες οπλισμού σκυροδέματος για τις ποιότητες S 220, S 400, S 500, S 400 S, S 500 S. 

Με την εγκύκλιο 23034/Φ.7/670/29-12-95 του ΥΒΕΤ δίδονται οδηγίες και διευκρινίσεις στις αρμόδιες Υπηρεσίες για τις διαδικασίες ελέγχου ποιότητας των χαλύβων οπλισμού σκυροδέματος σύμφωνα με την ανωτέρω απόφαση. 

2. Σύμφωνα με τις ανωτέρω διατάξεις απαγορεύεται η διάθεση στην εσωτερική κατανάλωση εντός του τελωνειακού εδάφους της χώρας των χαλύβων οπλισμού σκυροδέματος που δεν ανταποκρίνονται στις τεχνικές προδιαγραφές των προαναφερθέντων προτύπων και δεν συνοδεύονται από τα κατά περίπτωση πιστοποιητικά ελέγχου ποιότητας των χαρακτηριστικών τους. 

3. Εφόσον μετά από έλεγχο διαπιστωθεί ότι τα εν λόγω προϊόντα δεν ανταποκρίνονται στις προβλεπόμενες τεχνικές προδιαγραφές ή δεν συνοδεύονται από τα πιστοποιητικά ελέγχου, επιβάλλεται με απόφαση της αρμόδιας Υπηρεσίας του Υπουργείου μας πρόστιμο μέχρι δέκα (10) εκατ. δρχ., καθώς και απόσυρσή τους από την κυκλοφορία. 

Σε περίπτωση υποτροπής το πρόστιμο, δύναται να φθάσει μέχρι τα είκοσι (20) εκατ. δρχ. 

Η Υφυπουργός 

ΑΝΝΑ ΔΙΑΜΑΝΤΟΠΟΥΛΟΥ" 

21. Στην με αριθμό 6642/9-2-99 ερώτηση δόθηκε με το υπ'αριθμ. 5340/4-3-99 έγγραφο από τον Υπουργό Eθνικής Οικονομίας και Οικονομικών η ακόλουθη απάντηση: 

"Απαντώντας στην ερώτηση με αριθμό 6642/9-2-99 του Βουλευτή κ. Δ. Κωστόπουλου, σας γνωρίζουμε ότι: 

(α) Σύμφωνα με το άρθρο 4 του ν. 2548/97 η Τράπεζα της Ελλάδος υποβάλλει στη Βουλή των Ελλήνων και το Υπουργικό Συμβούλιο την προβλεπόμενη ενδιάμεση έκθεση για τη νομισματική πολιτική. Η έκθεση αυτή είναι συμπληρωματική της ετήσιας έκθεσης, η οποία υποβλήθηκε τον Απρίλιο του 1998 και στην οποία προσδιορίστηκαν οι στόχοι και το πλαίσιο άσκησης της νομισματικής πολιτικής για το τρέχον έτος και αξιολογήθηκε η πολιτική που ασκήθηκε το 1997. 

(β) Με τις εκθέσεις αυτές διευκολύνεται ο δημοκρατικός έλεγχος και εξασφαλίζεται μεγαλύτερη διαφάνεια όσον αφορά το σχεδιασμό και την υλοποίηση της νομισματικής πολιτικής. Επιπλέον, η πληρέστερη ενημέρωση καθώς και η καλύτερη κατανόηση των κατευθύνσεων και του τρόπου άσκησης της νομισματικής πολιτικής ενισχύουν την αποτελεσματικότητά τους ως προς την επίτευξη των στόχων που έχουν τεθεί. 

(γ) Τέλος, εξετάζεται η πρόοδος που συντελείται ως προς τη "διασφάλιση της σταθερότητας του γενικού επιπέδου τιμών", η οποία, σύμφωνα με το άρθρο 1 του ν. 2548/97, είναι πρωταρχικός σκοπός της Τράπεζας της Ελλάδος. 

Ο Υπουργός 

ΓΙΑΝΝΟΣ ΠΑΠΑΝΤΩΝΙΟΥ"). 

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε την κ. Καραγιάννη. 

Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο των επίκαιρων ερωτήσεων της Παρασκευής 7 Μαΐου 1999. 

ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου ('Αρθρο 130 παρ. 2&3 Καν.Βουλής) 

1. Η με αριθμό 985/4.5.99 επίκαιρη ερώτηση του Βουλευτή της Νέας Δημοκρατίας κ. Δημητρίου Σιούφα προς την Υπουργό Εσωτερικών, Δημόσιας Διοίκησης και Αποκέντρωσης, σχετικά με την επίσκεψη κλιμακίου επιθεωρητών του ΟΟΣΑ για τον έλεγχο του τρόπου που νομοθετεί η χώρα μας τη θεσμοθέτηση συντονιστικού οργάνου παραγωγής του νομοθετικού έργου κλπ. 

2. Η με αριθμό 997/5.5.99 επίκαιρη ερώτηση της Βουλευτού του Κομμουνιστικού Κόμματος Ελλάδος κ. Μαρίας Μπόσκου προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με τις περιβαλλοντικές επιπτώσεις από τους βομβαρδισμούς του ΝΑΤΟ στη Γιουγκοσλαβία. 

3. Η με αριθμό 992/5.5.99 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Πέτρου Κουναλάκη προς τους Υπουργούς Εργασίας και Κοινωνικών Ασφαλίσεων, Δημόσιας Τάξης, σχετικά με τη διαδικασία νομιμοποίησης των μεταναστών που ζουν και εργάζονται στη χώρα μας. 

4. Η με αριθμό 989/5.5.99 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Γεωργίου Καρατάσου προς τον Υπουργό Ανάπτυξης, σχετικά με τις επιπτώσεις στο περιβάλλον και την υγεία των κατοίκων στο Δήμο Βάρης από τη λειτουργία του λατομείου "ΑΜΜΟΣ Α.Ε.". 

Β. ΕΠΙΚΑΙΡΕΣ ΕΡΩΤΗΣΕΙΣ Δευτέρου Κύκλου ('Αρθρο 130 παρ. 2 & 3 Καν.Βουλής) 

1. Η με αριθμό 983/3.5.99 επίκαιρη ερώτηση του Βουλευτή της Νέας Δημοκρατίας κ. Αθανασίου Γιαννόπουλου προς τον Υπουργό Υγείας και Πρόνοιας, σχετικά με τη δαπάνη της διαφημιστικής καμπάνιας για τα επιτεύγματα στο χώρο της υγείας και της πρόνοιας κλπ. 

2. Η με αριθμό 999/5.5.99 επίκαιρη ερώτηση της Βουλευτού του Κομμουνιστικού Κόμματος Ελλάδος κ. Μαρίας Μπόσκου προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με το πρόσφατο πολύνεκρο ατύχημα στα Καμένα Βούρλα, την εφαρμογή των διεθνών και κοινοτικών κανονισμών που αφορούν τη μεταφορά τοξικών και εύφλεκτων υλικών, κλπ. 

3. Η με αριθμό 982/3.5.99 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Ευάγγελου Αποστόλου προς τον Υπουργό Περιβάλλοντος, χωροταξίας και Δημοσίων 'Εργων, σχετικά με τη λήψη μέτρων αντιμετώπισης των κατολισθητικών φαινομένων στην Κοινότητα Βιτάλων του Νομού Εύβοιας. 

4. Η με αριθμό 990/5.5.99 επίκαιρη ερώτηση της Βουλευτού του Δημοκρατικού Κοινωνικού Κινήματος κ. Βασιλικής Αράπη-Καραγιάννη προς τον Υφυπουργό Πολιτισμού (Αρμόδιο για θέματα Αθλητισμού), σχετικά με την οικονομική ενίσχυση των ερασιτεχνικών σωματείων ποδοσφαίρου. 

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, εισερχόμαστε στη συζήτηση των 

ΕΠΙΚΑΙΡΩΝ ΕΡΩΤΗΣΕΩΝ

Α. Επίκαιρες ερωτήσεις πρώτου κύκλου: 

Πρώτη είναι η με αριθμό 965/29.4.1999 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Θεόδωρου Στάθη προς τον Υπουργό Εθνικής Παιδείας και Θρησκευμάτων, σχετικά με την εφαρμογή ενιαίας διαδικασίας προκήρυξης και πρόσληψης του έκτακτου εκπαιδευτικού προσωπικού των Τεχνολογικών Εκπαιδευτικών Ιδρυμάτων (Τ.Ε.Ι.) 

Η επίκαιρη ερώτηση έχει ως εξής: 

"Στο ν. 2621/98, που αφορά τη ρύθμιση θεμάτων οργάνωσης και λειτουργίας των ΤΕΙ, συμπεριελήφθη η τροπολογία που κατέθεσα, σύμφωνα με την οποία προβλέπεται ότι για την κάλυψη των εκπαιδευτικών αναγκών μπορεί να ανατεθεί στο έκτακτο εκπαιδευτικό προσωπικό, ύστερα από προκήρυξη, διδακτικό έργο ενός ακαδημαϊκού έτους, μετά από πρόταση του συμβουλίου του τμήματος, εισήγηση της ομάδας μαθητών και απόφαση του διοικητικού συμβουλίου του Τ.Ε.Ι. 

Παρατηρείται όμως το φαινόμενο σε πολλές συμπληρωματικές προκηρύξεις, που έγιναν από διάφορα Τ.Ε.Ι., να μην αναφέρεται η δυνατότητα ανανέωσης της σύμβασης των εκτάκτων εκπαιδευτικών. 

Για όλους αυτούς τους λόγους αλλά και για την εύρυθμη λειτουργία των ΤΕΙ ερωτάται ο κύριος Υπουργός: 

Σε ποιες ενέργειες πρόκειται να προβεί, για να εφαρμόζεται ενιαία σε όλα τα ΤΕΙ της χώρας η ίδια διαδικασία προκήρυξης και πρόσληψης του έκτακτου εκπαιδευτικού προσωπικού". 

Ο Υφυπουργός Εθνικής Παιδείας και Θρησκευμάτων κ. Ανθόπουλος έχει το λόγο για τρία λεπτά. 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, από το 1983 μέχρι σήμερα ισχύει μία διάταξη με τις αλλεπάλληλες τροποποιήσεις που έχει υποστεί, που παρέχει τη δυνητική ευχέρεια στα Τ.Ε.Ι. της χώρας, για εκπαιδευτικούς καθαρά λόγους, να προσλαμβάνουν έκτακτο εκπαιδευτικό προσωπικό και να καλύπτουν τις ανάγκες τους. 

Θα ήθελα να υπενθυμίσω ότι η διάταξη αυτή παρέχει δυνητική ευχέρεια, -δεν είναι υποχρεωτική- εάν χρειάζεται το ΤΕΙ έκτακτο προσωπικό, θα το πάρει. 

Με την τελευταία δε τροποποίηση, που έγινε στο ν. 2621/98 και μάλιστα από σχετική τροπολογία που κατέθεσε ο ερωτών συνάδελφος, ο κ. Στάθης, το Υπουργείο Παιδείας δέχθηκε να διευρύνει αυτήν τη δυνητική ευχέρεια και να παρέχει την άνεση στο εκπαιδευτικό ίδρυμα, προκειμένου να αποφύγει όλη εκείνη τη διαδικασία της νέας σύμβασης έργου με ένα νέο αιτούντα εκπαιδευτικό να ανανεώνει την αρχική σύμβασή του για δύο ακόμη ακαδημαϊκά έτη, δηλαδή για άλλα τέσσερα διδακτικά εξάμηνα. Αυτό όμως έχει τη δική του διαδικασία. Δηλαδή, χρειάζεται απόφαση του προέδρου του ΤΕΙ, ύστερα από σχετική πρόταση του συμβουλίου του τμήματος και εισήγηση της ομάδας μαθημάτων. 

Θα πρέπει να υπενθυμίσω ότι αυτό εφαρμόζεται ενιαία σ' όλα τα ΤΕΙ της χώρας, αλλά δεν είναι υποχρεωτική η μνεία αυτής της δυνατότητας στην προκήρυξη που γίνεται για την πρόσληψη εκτάκτου προσωπικού. Η δυνατότητα παρέχεται από το νόμο και αποτελεί δικαίωμα εσωτερικής λειτουργίας του ΤΕΙ. Εάν το ΤΕΙ κρίνει ότι θα πρέπει να ανανεώσει τη σύμβαση κάποιου που έχει προσληφθεί ως έκτακτος συνεργάτης, ως έκτακτος καθηγητής ειδικού μαθήματος και είναι ικανός και τον χρειάζεται πράγματι το ΤΕΙ, τότε αυτό από μόνο του βάζει εμπρός τη διαδικασία της ανανέωσης, της ήδη καταρτισθείσης και υφισταμένης σύμβασης έργου. Ευχαριστώ, κύριε Πρόεδρε. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Στάθης έχει το λόγο για δύο λεπτά, να αναπτύξει την ερώτησή του. 

ΘΕΟΔΩΡΟΣ ΣΤΑΘΗΣ: Κύριε Υπουργέ, ασφαλώς όλα αυτά είναι δυνητικά. Θα ενθυμείστε τότε στη συζήτηση που κάναμε στην ψήφιση του νομοσχεδίου ότι υπήρχε ένας βασικός λόγος για την αλλαγή του παλαιού καθεστώτος στο σημερινό. 

Βασικά η δική μου επιθυμία και επιδίωξη είναι η αναβάθμιση αυτών των ΤΕΙ. Μία εφημερίδα στον τίτλο της αναφέρεται σ' αυτούς "Οι φθηνοί εργάτες των ΤΕΙ". Ο στόχος μας είναι να δώσουμε τη δυνατότητα, από τη μία μεριά μείωσης της γραφειοκρατικής διαδικασίας που ακολουθείτο στο παρελθόν και μείωσης του κόστους. Από την άλλη μεριά να δώσουμε τη δυνατότητα στα ΤΕΙ να αξιοποιήσουν αυτήν τη δυνατότητα που τους δίνει το Υπουργείο, ώστε να αναβαθμίσουμε με αυτόν τον τρόπο, βάσει των συγκεκριμένων επιλογών που θα κάνουμε, και το διδακτικό προσωπικό. 

Αναβαθμίζοντας επομένως το διδακτικό προσωπικό, δηλαδή την ποιότητά του, όταν ο άλλος γνωρίζει ότι για τρία χρόνια θα μπορεί να δουλέψει μέσα σ' αυτόν το χώρο, αντιλαμβάνεσθε και εσείς ότι θα πάει καλύτερα η όλη προσπάθεια αναβάθμισης των ΤΕΙ. 

Εάν τώρα κατ' επιλογήν ο κάθε πρόεδρος κάνει αυτό, επειδή πραγματικά ο νόμος του δίνει αυτήν τη δυνατότητα να το κάνει με αυτόν τον τρόπο ή άλλον, αυτό είναι μία άποψη. Από την άλλη θα ήθελα από το Υπουργείο να αναδείξει αυτήν την αναγκαιότητα και το λόγο για τον οποίον προχωρήσαμε στην αλλαγή αυτού του καθεστώτος. Διότι πιστεύω ότι όταν ένας επιστήμονας έχει το βάθος χρόνου των τριών ετών, όπου θα δοκιμαστεί για τις γνώσεις του, για την αφοσίωσή του στην επιστήμη, για τις προσπάθειες που θα κάνει στον ιδιωτικό τομέα κλπ., θα μπορεί το κάθε ίδρυμα να προσελκύσει ικανότερα στελέχη. Και αυτό νομίζω πως πρέπει να το κάνουμε, εάν πράγματι επιδιώκουμε -και πιστεύω ότι το Υπουργείο αυτό επιδιώκει- να αναβαθμίσουμε γενικότερα την επιστημονική υποδομή των ΤΕΙ ανά τη χώρα. Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υφυπουργέ, έχετε το λόγο. 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Είναι προφανές ότι αυτή είναι η επιδίωξη του Υπουργείου Παιδείας και γι' αυτό ακριβώς έκανε αποδεκτή και την τροπολογία του αγαπητού συναδέλφου και τη συμπεριέλαβε στο ν. 2621/98. Αυτό, όμως, τι σημαίνει; Σημαίνει ότι το ΤΕΙ -κάθε ΤΕΙ της χώρας- δεν πρέπει να χάσει τη δυνατότητα να επιλέγει αφ' ενός, αλλά και να διατηρεί αφ' ετέρου το καλύτερο και το καταλληλότερο εκπαιδευτικό προσωπικό που χρειάζεται, είτε στο χώρο των επιστημονικών συνεργατών είτε στο χώρο των εργαστηριακών συνεργατών είτε στο χώρο των καθηγητών ειδικών μαθημάτων. Αυτές είναι οι τρεις κατηγορίες στις οποίες προσφεύγει εκάστοτε με προκηρύξεις ένα ΤΕΙ, προκειμένου να καλύψει τις έκτακτες εκπαιδευτικές ανάγκες του, καταρτίζοντας συμβάσεις ωριαίας αντιμισθίας. 

Από κει και πέρα, είναι προφανές ότι για να γίνει ο ποιοτικός έλεγχος θα πρέπει να υπάρχουν κατοχυρωμένες συλλογικές διαδικασίες. Γι' αυτό ακριβώς επαναλαμβάνω ποια είναι η εσωτερική στα interna corporis του ΤΕΙ, διαδικασία που οδηγεί σ' αυτήν την ποιοτική διατήρηση του καλού εκπαιδευτικού. Η απόφαση του προεδρου προϋποθέτει πρώτα απ' όλα την πρόταση του συμβουλίου του τμήματος, η οποία πρόταση θα έχει ως βάση την εισήγηση της ομάδας μαθημάτων αλλά και τη σχετική απόφαση του συμβουλίου του ΤΕΙ. 

'Αρα, μέσα απ' αυτήν τη συλλογική διαδικασία κρίνεται το ποιοτικό επίπεδο του συγκεκριμένου εκτάκτου εκπαιδευτικού, και, προφανώς, αν το ΤΕΙ δει ότι τον χρειάζεται και ότι είναι και ικανός και κατάλληλος, αποφεύγει τη νέα προκήρυξη της θέσης του. Μέσα απ' αυτήν την εσωτερική διαδικασία ανανεώνει για άλλα δύο ακόμη έτη τη σύμβασή του και έτσι έχουμε μια τριετή παραμονή του αυτού εκπαιδευτικού στα ίδια καθήκοντα. Αυτό, όμως, δεν σημαίνει ότι η επί τριετία ανανέωση της σύμβασής του μετατρέπεται -το λέει ξεκάθαρα ο νόμος- σε αορίστου χρόνου. 

ΠΡΟΕΔΡΕΥΩΝ (Παναγιώτης Σγουρίδης): Δεύτερη είναι η με αριθμό 972/3.5.99 επίκαιρη ερώτηση του Βουλευτή της Νέας Δημοκρατίας κ. Αναστασίου Παπαληγούρα προς τον Υπουργό Εθνικής Οικονομίας και Οικονομικών, σχετικά με τις προθέσεις του Υπουργείου για τη λήψη μέτρων προστασίας των πολιτών από τις διαφημιστικές καμπάνιες των τραπεζών για τη χορήγηση δανείων κλπ. 

Η ερώτηση του κ. Παπαληγούρα είναι η ακόλουθη: 

"Η -θετική για την οικονομία- μείωση του κόστους του χρήματος προσλαμβάνει μια στρεβλή μορφή μέσα από την εκστρατεία χορήγησης φθηνών καταναλωτικών δανείων, στην οποία έχουν αποδυθεί τελευταία οι τράπεζες. 

Παρατηρείται ένας αθέμιτος ανταγωνισμός προς εξαπάτηση των αφελών με βομβαρδισμό διαφημίσεων, που επιστρατεύουν τα πιο απίθανα ευρήματα: επίζηλα τηλεφωνήματα από εξωτικά νησιά, παρεμβάσεις του ίδιου του Θεού αυτοπροσώπως (!), κατ' οίκον εξυπηρέτηση και άλλα τινά. 

Στον απλό πολίτη δημιουργείται η απατηλή εντύπωση ότι οι τράπεζες περίπου τον παρακαλούν για να του ... χαρίσουν μερικά εκατομμύρια, μια προσφορά από την οποία οι πιο "ξύπνιοι" έχουν ήδη επωφεληθεί! Οι ευρηματικές διαφημίσεις των τραπεζών παραλείπουν βέβαια να προειδοποιήσουν τους ενδιαφερόμενους για τις δυσβάστακτες και συχνά απρόσμενες ρήτρες-παγίδες, που συνοδεύουν με ψιλά γράμματα τα "χαριστικά" αυτά καταναλωτικά δάνεια... 

Ερωτάται, λοιπόν, ο αρμόδιος Υπουργός: 

Τι προτίθεται να πράξει η Κυβέρνηση, για να προστατεύσει όσους από άγνοια, αφέλεια ή επιπολαιότητα πέφτουν θύματα του διαφημιστικού ορυμαγδού και σπεύδουν να συνάψουν καταναλωτικά δάνεια, για τους όρους αποπληρωμής των οποίων είναι ανυποψίαστοι; Δεν αισθάνεται η Κυβέρνηση υποχρεωμένη να ασκήσει το ρυθμιστικό της ρόλο, κατά τρόπον ώστε ο ανταγωνισμός των τραπεζών να μην απειλεί τον απλό πολίτη με παγίδευση;" 

Είναι αλήθεια αυτό, κύριε Παπαληγούρα. Εδώ έχουμε και δημάρχους που έχουν φτιάξει πόλεις. 

Ο κ. Χριστοδουλάκης έχει το λόγο για τρία λεπτά. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Σας ευχαριστώ, κύριε Πρόεδρε. 

Θα ήθελα να σας απαντήσω ευθύς εξαρχής ότι η Κυβέρνηση και η Τράπεζα Ελλάδος ασκούν πάρα πολύ αποτελεσματικά το ρυθμιστικό τους ρόλο σε αυτό το ζήτημα. Είναι γεγονός ότι η ραγδαία αποκλιμάκωση των επιτοκίων δανεισμού, τόσο των επιχειρήσεων όσο και των πολιτών, έχει δημιουργήσει νέα δεδομένα, νέες ευκαιρίες και νέες συνθήκες στη χρηματοπιστωτική αγορά. Ευκαιρίες οι οποίες δεν υπήρχαν πριν από λίγα μόλις χρόνια. 

Βέβαια, μέσα στις νέες συνθήκες που δημιουργήθηκαν είναι δυνατή και ελκυστική πλέον η λήψη ενός δανείου, είτε για αγορά σπιτιού είτε από μια επιχείρηση για επενδύσεις είτε για καταναλωτικούς σκοπούς από πάρα πολλές κατηγορίες οι οποίες δεν είχαν μέχρι τώρα εξοικείωση ή σχέση με την αγορά αυτή. 

Επίσης, είναι φυσικό ότι μέσα στο διευρυνόμενο τραπεζικό τοπίο οι τράπεζες έχουν αποδυθεί σε έναν ανταγωνισμό, έτσι ώστε να προσελκύσουν πελάτες. 

Και δεν αποκλείεται σε αυτήν τη σχέση να υπάρχουν κατά καιρούς προσεγγίσεις και προτάσεις προς τους πελάτες, οι οποίες θέλουν να εμφανίζονται πιο ελκυστικές απ'ορισμένες άλλες, όπως επίσης δεν αποκλείεται και αρκετοί από τους υποψήφιους λήπτες δανείων να μη γνωρίζουν όλες τις λεπτομέρειες των πράξεων στις οποίες θα προβούν. 

Για να μπορέσει να λειτουργήσει αποτελεσματικά αυτό το νέο περιβάλλον και για να μπορέσει να ανταποκριθεί στις προσδοκίες ευρέων στρωμάτων που εισέρχονται στη χρηματοπιστωτική αγορά, λόγω της αποκλιμάκωσης των επιτοκίων, προφανώς θα πρέπει να υπάρχουν μία σειρά από ρυθμιστικές παρεμβάσεις. Τέτοιες όμως υπάρχουν και πιστεύω ότι είναι επαρκείς. 

Η Κυβέρνηση απέναντι σ' αυτό το ζήτημα θέλει να τονώσει τον ανταγωνισμό, διότι διά του ανταγωνισμού θα προσφερθούν οι καλύτερες υπηρεσίες και ο πελάτης θα είναι σε θέση να βρει τις καλύτερες δυνατές. 

Δεύτερον, υπάρχει η πράξη του διοικητή της Τραπέζης Ελλάδος από το 1991, η οποία δίδει κατευθύνσεις για το πώς θα πρέπει οι τράπεζες να πληροφορούν το δανειοληπτικό κοινό για τους όρους και τις προϋποθέσεις λήψης των δανείων. 

Ακόμη πιο συγκεκριμένη είναι η εγκύκλιος του διοικητή της Τραπέζης Ελλάδος του 1991 και αυτή η οποία δίδει σαφείς οδηγίες για το πώς θα πρέπει να ενημερώνεται ο ενδιαφερόμενος για να λάβει ένα δάνειο. Και θα μπορεί αυτά να τα απαιτεί και γραπτώς και να τα λαμβάνει και προκαταβολικά, έτσι ώστε να είναι πλήρως ενημερωμένος. 

Τρίτον, υπάρχει κοινή απόφαση των Υπουργών Εθνικής Οικονομίας και Εμπορίου, η οποία επίσης εναρμονίζει τις πρακτικές της καταναλωτικής πίστης της χώρας μας με τις οδηγίες της Ευρωπαϊκής 'Ενωσης. 

Θέλω επίσης να σας επισημάνω ότι και οι ίδιες οι τράπεζες έχουν κάνει ένα σημαντικό βήμα για την καλύτερη πληροφόρηση του κοινού, εκδίδοντας μία πράξη τραπεζικής δεοντολογίας -και αυτό έχει γίνει με πρωτοβουλία των ελληνικών τραπεζών- με την οποία παροτρύνουν τα μέλη τους, τις τράπεζες, να πληροφορούν όσο το δυνατόν ακριβέστερα, πληρέστερα και εγκαίρως τους ενδιαφερόμενους να λάβουν δάνεια, έτσι ώστε κανείς να μην έχει το παραμικρό παράπονο στη διαδικασία αυτή. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Παπαληγούρας έχει το λόγο για δύο λεπτά. 

ΑΝΑΣΤΑΣΗΣ ΠΑΠΑΛΗΓΟΥΡΑΣ: Είναι προφανώς ανεπαρκής η ρυθμιστική παρέμβαση της πολιτείας, της Κυβέρνησης στο σχετικό θέμα. Οι τράπεζες, που από επίσημους φορείς των καταναλωτών υπολογίζεται ότι μόνο από πανωτόκια έχουν εισπράξει πάνω από σαράντα πέντε τρισεκατομμύρια κατά τη διάρκεια των τελευταίων δέκα χρόνων, εξακολουθούν να απομυζούν τους δανειολήπτες με μία σειρά από τεχνάσματα, "τοκοτεχνάσματα" να τα ονομάσω, στα όρια της νομιμότητας. 

Ανατοκισμός ανά τρίμηνο. 'Ενταξη της ποινής 4% που επιβάλλεται στην περίπτωση που ο δανειολήπτης αδυνατεί να πληρώσει κάποιο μήνα την οφειλόμενη δόση, στο κεφάλαιο, δηλαδή πανωτόκι στο πανωτόκι. Διακριτική μεταχείριση σε σχέση με το χρόνο υπολογισμού του τόκου. Αν δηλαδή καταθέσεις χρήματα σε μία τράπεζα την Παρασκευή, ο τόκος τρέχει από τη Δευτέρα. Αν δανειστείς την Παρασκευή, ο τόκος τρέχει αυθημερόν. Για τους οφειλέτες ο χρόνος έχει πράγματι τριακόσιες εξήντα πέντε μέρες, για τους δανειστές έχει διακόσιες πενήντα! Αυτά και άλλα "τοκοτεχνάσματα". 

'Οσο για την Κυβέρνηση, καλείται, αντί να υποθάλπει και να ενθαρρύνει τον καταναλωτικό ευδαιμονισμό, προκειμένου να δημιουργήσει μία ψυχολογία ευμάρειας στους βομβαρδιζόμενους από τις ανακριβείς αυτές διαφημίσεις καταναλωτές, να τους προστατεύσει από τους τεχνητούς παραδείσους των τραπεζών. 

Καλείται η Κυβέρνηση να επιλέξει την ουσία, δηλαδή την οικονομική ανάπτυξη του τόπου και όχι την ψεύτικη βιτρίνα, τις πλαστές εντυπώσεις, τις εκμαυλιστικές υποσχέσεις, τον αεριτζηδισμό. 

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υφυπουργός έχει το λόγο για δύο λεπτά, να απαντήσει. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Στο πρώτο μέρος της απάντησής μου ήμουν διατεθειμένος να συμμεριστώ την ανησυχία του κ. Παπαληγούρα ότι θα πρέπει αυτήν τη νέα αγορά και τη νέα κατάσταση που δημιουργείται να την προσέξουμε και να διευκολύνουμε τους καταναλωτές, να μην παρασυρθούν από κάτι το οποίο δεν έχουν αντιληφθεί. 

Αλλά, από το σημείο αυτό μέχρι να κατηγορούμε τις τράπεζες ότι απομυζούν και ότι ζούμε σε μια τεχνητή ευμάρεια, ενώ η πραγματικότητα είναι άλλη, υπάρχει πολύ μεγάλη απόσταση. 

Είναι γεγονός, κύριε Παπαληγούρα, ότι έχει αλλάξει το πλαίσιο της οικονομικής δραστηριότητας στη χώρα μας. Φύγαμε από ένα ιδιαίτερα βεβαρημένο και καχεκτικό καθεστώς που υπήρχε πριν έξι-εφτά χρόνια στην ελληνική οικονομία, καθεστώς που απέκλειε δυνατότητες για επιχειρήσεις, οικογένειες και καταναλωτές και έχουμε περάσει σε μια άλλη κατάσταση, όπου η πρόσβαση στο χρηματοπιστωτικό σύστημα είναι πολύ εύκολη. Αυτό έχει δημιουργήσει νέες ελπίδες και νέες προσδοκίες σε πάρα πολλά στρώματα. 

Οι επιχειρήσεις πριν από πέντε χρόνια δανείζονταν με 28%-30%, ενώ τώρα δανείζονται με 12%-14%. Τα νοικοκυριά, για να πάρουν ένα σπίτι, δανείζονταν με 20%-22%, ενώ τώρα δανείζονται με 5,5%. Τα στεγαστικά δάνεια είναι χαμηλότερα ακόμη και απ'αυτά που χορηγούνται στη Μεγάλη Βρετανία σήμερα. Αντίστοιχες μειώσεις υπήρξαν και στα καταναλωτικά δάνεια, τα οποία, όταν γίνονται με κατάλληλους όρους και σε ποσά σχετικά με το εισόδημα, βοηθάνε τα νοικοκυριά να προγραμματίσουν καλύτερα τον εξοπλισμό τους. 'Ολα τα πράγματα, όταν γίνονται με μέτρο, είναι θετικά. 

'Οσον αφορά τις παρατηρήσεις σας για την οικονομική ανάπτυξη, ακριβώς γι'αυτό η Κυβέρνηση μπόρεσε να αποκλιμακώσει τα επιτόκια, διότι όλη αυτή η κατάσταση εδράζεται σε μια πολύ ισχυρή οικονομική ανάπτυξη και σταθεροποίηση. Τέλος, όσον αφορά το ζήτημα των πανωτοκίων, η Κυβέρνηση έχει απαντήσει εκτενώς. Πιστεύω ότι έχει διαμορφωθεί ένα διαφορετικό πλαίσιο, το οποίο είναι καλύτερο για τους δανειολήπτες. Αυτό το πλαίσιο ήδη εφαρμόζεται και έχει ανακουφίσει και τις επιχειρήσεις και όσους έχουν λάβει δάνειο στο παρελθόν. 

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, τη συνεδρίασή μας παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", είκοσι ένας μαθητές και ένας συνοδός-δάσκαλος από το 10ο Δημοτικό Σχολείο Χαλανδρίου. 

Η Βουλή τους καλωσορίζει. 

(Χειροκροτήματα απ' όλες τις πτέρυγες) 

Θέλω να πω στους μικρούς μαθητές ότι αυτήν τη στιγμή έχουμε κοινοβουλευτικό έλεγχο και γι' αυτό μέσα στην Αίθουσα βρίσκονται μόνο οι ερωτώντες Βουλευτές και ερωτώμενοι Υπουργοί. 

Τέταρτη είναι η με αριθμό 968/29-4-99 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Μαρίας Δαμανάκη προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με την επιβάρυνση της παραλίας του Σαρωνικού από έργα και παρεμβάσεις εν όψει των Ολυμπιακών Αγώνων 2004. 

Η επίκαιρη ερώτηση της κ. Δαμανάκη έχει ως εξής: 

"Στην επικαιρότητα βρίσκεται η υπόθεση των ολυμπιακών έργων και εγκαταστάσεων μετά και την πρόσφατη δημοσίευση του σχετικού νομοσχεδίου. Σε διημερίδα που διοργανώθηκε με θέμα "Αθήνα και θάλασσα-παραλιακό μέτωπο 2004", εκφράστηκαν ανησυχίες και φόβοι για επιβάρυνση της παραλίας του Σαρωνικού από έργα και άλλες παρεμβάσεις εν όψει της τέλεσης των Ολυμπιακών Αγώνων του 2004. 

Η κριτική εστιάζεται κυρίως στα ακόλουθα σημεία: 

Την υπέρμετρη αύξηση των συντελεστών δόμησης στις περιοχές υποδοχής των Ολυμπιακών έργων. 

Την πρόβλεψη μεταολυμπιακών χρήσεων που είναι ασύμβατες με το δημόσιο κοινόχρηστο και ανοικτό σε όλους χαρακτήρα της παραλίας. 

Τη δημιουργία τεχνητού νησιού σε ξέρα του Αγίου Κοσμά. 

Τη μετατροπή της παραλιακής λεωφόρου Ποσειδώνος σε κλειστή λεωφόρο ταχείας κυκλοφορίας με αύξηση του πλάτους της. 

Την εγκατάλειψη του σχεδιασμού για την ανάπτυξη μέσων μαζικής μεταφοράς σταθερής τροχιάς (τραμ). 

Ερωτάται ο κύριος Υπουργός, αν συμμερίζεται τις ανησυχίες ότι οι παραπάνω επιλογές θα επιβαρύνουν την παραλία του Σαρωνικού και τι μέτρα θα πάρει, ώστε να προστατευθεί η ακτή από την τσιμεντοποίηση και τις αλόγιστες χρήσεις;" 

Ο κύριος Υπουργός έχει το λόγο. 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Κύριε Πρόεδρε, όπως είναι γνωστό, εδώ και αρκετά χρόνια η Ελλάδα διεκδίκησε και πέτυχε να αναλάβει την ευθύνη της διεξαγωγής των Ολυμπιακών αγώνων του 2004. Σε αυτήν την προσπάθεια όλοι οι φορείς, επιστημονικοί και κοινωνικοί, όλες οι πολιτικές δυνάμεις, η Κυβέρνηση και το Υπουργείο μας είχαν μια σημαντική συμβολή με τη συμφωνία τους αλλά και όταν είχαν διατυπωθεί ορισμένες επιφυλάξεις ή διαφορετικές προσεγγίσεις. 

'Εχει πολύ μεγάλη σημασία, αυτό το μείζον εθνικό εγχείρημα να προχωρήσει μέσα από όρους και προϋποθέσεις που μπορούν να βοηθήσουν συνολικά την ανάδειξη της χώρας μας, την ισόρροπη ανάπτυξη της χώρας μας σε όλες τις περιφέρειες. Βεβαίως, είναι μία πολύ μεγάλη ευκαιρία για να ανασυγκροτηθεί οικιστικά, περιβαλλοντικά και χωροταξικά η Αττική. 

Το Υ.ΠΕ.ΧΩ.Δ.Ε θεωρεί ότι το ρυθμιστικό σχέδιο της Αθήνας, που είχε γίνει με την πρωτοβουλία του αείμνηστου Αντώνη Τρίτση το 1985, είναι αναγκαίο να βελτιωθεί, να αναθεωρηθεί, να επικαιροποιηθεί. 'Ετσι, μέσα σε αυτήν την προσπάθεια της αναθεώρησης που έχει αναλάβει το Υ.ΠΕ.ΧΩ.Δ.Ε, ενσωματώνονται και οι όποιες ρυθμίσεις για το συνδυασμό των ολυμπιακών έργων για το 2004. 

Εδώ θα ήθελα να πω ότι η συνάδελφος κ. Δαμανάκη με ευαισθησία περιγράφει ορισμένους φόβους και ανησυχίες, που κατατέθησαν ως προβληματισμοί σε μία ημερίδα. 

Θα ήθελα να πληροφορήσω και την κυρία συνάδελφο και τους φορείς που μετείχαν σε αυτήν την ημερίδα ότι πολύ πριν το Υ.ΠΕ.ΧΩ.Δ.Ε έχει επεξεργασθεί με τεκμηριωμένες επιστημονικές μελέτες προεδρικό διάταγμα, που αναφέρεται στην προστασία και στην ανάδειξη του θαλασσίου μετώπου της Αττικής από τον Πειραιά μέχρι και το Σούνιο. Μέσα σε αυτό καθορίζονται οι χρήσεις γης, οι όροι και οι περιορισμοί δόμησης στην παράκτια ζώνη. 

Επειδή διατυπώνει ορισμένα ερωτήματα, θα απαντήσω πολύ συγκεκριμένα. 

Πρώτον, όσον αφορά τους συντελεστές δόμησης που αναφέρονται στο προσχέδιο νόμου -γιατί ένα προσχέδιο νόμου είναι, όπως ξέρετε, καρπός μίας επεξεργασίας που κάνει κάποια επιτροπή- δεν συμφωνεί το Υ.ΠΕ.ΧΩ.Δ.Ε και το ξέρετε καλά, γιατί έχω κάνει δηλώσεις. Το Υ.ΠΕ.ΧΩ.Δ.Ε και η Κυβέρνηση θα κληθούν με το σχέδιο νόμου, που θα υπογράψει και θα καταθέσει στη Βουλή. Πιο συγκεκριμένα, οι συντελεστές δόμησης δεν θα έχουν υπέρμετρη αύξηση, θα έχουν σαφή αντιστοιχία με τους υπάρχοντες. 

Δεύτερον, δεν πρόκειται να γίνει νησί στον 'Αγιο Κοσμά με οποιαδήποτε χρήση και οποιοδήποτε συντελεστή, δεν πρόκειται να αλλοιωθεί το θαλάσσιο μέτωπο και ο θαλάσσιος χώρος στην παράκτια ζώνη. 

Τρίτον, οι μεταολυμπιακές χρήσεις θα υπάρχουν και θα υπάρχει σαφής καθορισμός και θα εξαιρούνται συγκεκριμένες εκμεταλλεύσεις, όπως, παραδείγματος, χάρη καζίνο. Θα υπάρχουν ρητές εξαιρέσεις. 

Τέταρτον, η Λεωφόρος Ποσειδώνος σε ορισμένα τμήματα θα υπογειοποιηθεί, έτσι ώστε να υπάρχουν ελεύθερες προσβάσεις των κατοίκων στην Παραλιακή Ζώνη γιατί μέχρι τώρα υπάρχει η διαχωριστική ζώνη της Λεωφόρου Ποσειδώνος. 

Κύριε Πρόεδρε, θα ήθελα να πω ότι η περιοχή αυτή όλων των προαστίων, όλων των δήμων από τον Πειραιά μέχρι το Σούνιο, είναι η πιο προνομιακή περιοχή της Αττικής μετά τις παρεμβάσεις που έχουμε κάνει. Κατά συνέπεια οι ευαίσθητοι κάτοικοι του Φαλήρου, αφού ύψωσαν τα τείχη των εννέα ορόφων, πρέπει να ξέρουν ότι υπάρχουν και άλλες περιοχές της Αττικής που πρέπει και αυτές να αναπνεύσουν και να ζήσουν. Δεν είναι προνόμιο δικό τους αποκλειστικό. 

ΠΡΟΕΔΡΕΥΩΝ (Παναγιώτης Σγουρίδης): Αφού ύψωσαν τα τείχη, ας τα γκρεμίσουν. 

Η κ. Δαμανάκη έχει το λόγο. 

ΜΑΡΙΑ ΔΑΜΑΝΑΚΗ: Κύριε Πρόεδρε, η απάντηση του κυρίου Υπουργού είναι θετική και σημαντική. Θέλω ευθύς εξαρχής να το πω, διότι οι ανησυχίες των κατοίκων και των φορέων της περιοχής δεν ήταν αβάσιμες. 

Εγώ το Μάρτιο είχα κάνει εδώ ερώτηση και μου απάντησε ο κ. Βερελής ότι θα γίνει το τεχνητό νησί στον 'Αγιο Κοσμά. 'Αρα το ότι σήμερα έρχεται ο Υπουργός και λέει ότι δεν θα γίνει και παίρνει και μίασειρά άλλα μέτρα για την προστασία του περιβάλλοντος είναι θετικό και σημαντικό. 

Αναμφίβολα, ανεξάρτητα από τη γνώμη που είχε ο καθένας και η κάθε μία εδώ για την ανάληψη των Ολυμπιακών Αγώνων, αποτελούν μία μεγάλη εθνική πρόκληση -είναι γεγονός αυτό- και επομένως πρέπει να διεξαχθούν σωστά. Αναμφίβολα όμως έχει πολύ μεγάλη σημασία και η επόμενη ημέρα τους, διότι οι Ολυμπιακοί Αγώνες διαρκούν δεκαπέντε ημέρες. Το θέμα είναι τα έργα τα οποία θα γίνουν, να αξιοποιηθούν μετά για το περιβάλλον και τους κατοίκους αυτής της περιοχής. 

Και οπωσδήποτε για το Σαρωνικό. Η παραλία του Σαρωνικού δεν αφορά μόνο βεβαίως τους κατοίκους του Φαλήρου, της Γλυφάδας, που είναι προνομιούχοι, αφορά ολόκληρο το λεκανοπέδιο και γι' αυτόν το λόγο πρέπει να προστατευθεί. 

Θέλω να επισημάνω, κύριε Πρόεδρε, το θέμα του χρόνου. Είναι σημαντικό το ότι ο κύριος Υπουργός σήμερα αποσαφηνίζει μερικά ζητήματα και σ' αυτά τα οποία αποσαφηνίζει επαναλαμβάνω ότι συμφωνώ. Επειδή όμως ο χρόνος πιέζει και έχουμε δηλώσεις ότι μέσα στο Μάιο θα υπάρξει, ουσιαστικά, απόφαση για όλα αυτά τα θέματα, είναι ανάγκη να προηγηθούν -και το επαναλαμβάνω- οι μελέτες περιβαλλοντικών επιπτώσεων και όχι κάτω από την πίεση του χρόνου αυτά τα στάδια να παραληφθούν. Γι' αυτό νομίζω ότι αυτό το οποίο χρειάζεται αυτήν τη στιγμή είναι μία επίσπευση όλων των διαδικασιών, ώστε η Κυβέρνηση εν τέλει να ανακοινώσει τις αποφάσεις της επίσημα μέσω του προεδρικού διατάγματος στο οποίο αναφέρθηκε ο κύριος Υπουργός ή με οποιονδήποτε άλλο τρόπο, για να έχει μετά το χρόνο η επιτροπή και όσοι αναλάβουν αυτήν την υπόθεση να προετοιμάσουν τα έργα σωστά. Αν αυτό δεν γίνει, υπάρχει ο κίνδυνος μπροστά στην ανάγκη να προχωρήσουν κάποια έργα, διότι οι Ολυμπιακοί Αγώνες πρέπει να γίνουν μέσα στις ορισμένες προθεσμίες, να επισπευσθούν τα θέματα και να έχουμε επιβάρυνση υπερβολική του περιβάλλοντος. 

Εγώ θεωρώ σημαντική και τη δήλωση ότι δεν θα γίνει το νησί και τη δήλωση για μείωση των συντελεστών δόμησης και τη δήλωση για αποκλεισμό χρήσεων γης -αν κατάλαβα καλά, θα αποκλεισθούν και τα καζίνο από αυτήν την ιστορία- και το θέμα της παραλιακής. Εγώ θα επέμενα, πέρα από αυτά που είπε ο κύριος Υπουργός στην πρωτολογία του και στο θέμα του τραμ. Δεν πρέπει να αποκλεισθεί η λειτουργία του τραμ στην παραλιακή αυτή λεωφόρο. 

ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, έχετε δύο λεπτά, για να δευτερολογήσετε. 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Κύριε Πρόεδρε, είναι τόσο μεγάλο το θέμα, που σε μία επίκαιρη ερώτηση δεν μπορεί να απαντηθεί. Η κ. Δαμανάκη έθεσε το θέμα των ρυθμών που αφορούν και τις μελέτες και την εκτέλεση των έργων και γενικά την εξέλιξη όλου του σχεδιασμού, για να υπάρχει ετοιμότητα τη δεδομένη στιγμή. Επίσης έθεσε το θέμα του τι γίνεται μετά, την επόμενη ημέρα των Ολυμπιακών Αγώνων. 

Πίστευα και πιστεύω ότι ο σχεδιασμός οφείλει να είναι ολοκληρωμένος σε κάθε πτυχή του και σε κάθε λεπτομέρεια και θα πρέπει να προβλέπει όχι μόνο πώς θα γίνουν οι ολυμπιακές εγκαταστάσεις, αλλά πώς θα αξιοποιηθούν και την επόμενη ημέρα επωφελώς και για την Αττική και για την Ελλάδα ολόκληρη. 

Είναι γνωστό και υπάρχει σαφής δέσμευση του Υπουργείου ΠΕ.ΧΩ.ΔΕ. ότι δεν πρόκειται να γίνει κανένα έργο χωρίς μελέτες περιβαλλοντικών επιπτώσεων και δεν θα υπάρχει καμία έκπτωση ως προς την προστασία του περιβάλλοντος. 'Αρα δεν πρόκειται ο χρόνος ή η επίκληση του χρόνου να είναι εις βάρος των ολοκληρωμένων μελετών περιβαλλοντικών επιπτώσεων ή της έγκρισης των περιβαλλοντικών όρων. Αυτό αποτελεί δέσμευση. Δεν είναι τωρινή δεσμευτική δήλωση. Υπάρχει και πριν την ανάληψη της ευθύνης αλλά και κατά τη διάρκεια. 

Θα ήθελα να πω ότι και ο σχεδιασμός για τις χωροθετήσεις και η έγκριση των περιβαλλοντικών όρων αλλά και η διαδικασία της ανάθεσης θα είναι με διαφανή τρόπο και σύμφωνα με τη νομιμότητα και σύμφωνα με το θεσμικό πλαίσιο που υπάρχει και στην Ευρωπαϊκή 'Ενωση και στην Ελλάδα. 

Επίσης, στις δηλώσεις μου σε σχέση με το προσχέδιο νόμου -νομίζω ότι δεν θα διέφυγε από την κ. Δαμανάκη- είχα κάνει αναφορά για χωροθετήσεις ορισμένων υποστηρικτικών συμπληρωματικών αθλητικών υποδομών σε υποβαθμισμένες περιοχές, με αιχμή τη Δραπετσώνα, τον Ασπρόπυργο, το Σχιστό και τον Κορυδαλλό, έτσι ώστε οι όποιες αυτές υποδομές να αποτελέσουν τον καταλύτη για την αναβάθμιση της ποιότητας ζωής σ' αυτές τις περιοχές και για τη βιώσιμη και ισόρροπη ανάπτυξη της Αττικής συνολικά. Να μην υπάρχει μόνο το πλεονέκτημα και το προνόμιο της παραλιακής ζώνης, γιατί περί αυτού πρόκειται και πρέπει οι κάτοικοι των δήμων της παραλιακής ζώνης να θυμηθούν και τους άλλους πολίτες. Να μην υπάρχει τέτοια εγωιστική και έμμονη αναφορά στα του οίκου τους. Να έχουμε έναν ενιαίο χώρο, που είναι Αττική. 

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, τη συνεδρίασή μας παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", τριάντα τρεις μαθητές και ένας συνοδός-καθηγητής από τη Γερμανική Σχολή Αθηνών. 

Η Βουλή τους καλωσορίζει. 

(Χειροκροτήματα από όλες τις πτέρυγες) 

Θα ήθελα να πω στους μαθητές ότι έχουμε κοινοβουλευτικό έλεγχο και βρίσκονται στην Αίθουσα οι Βουλευτές που ερωτούν και οι Υπουργοί οι οποίοι απαντούν. 

Πέμπτη είναι η με αριθμό 974/3.5.99 επίκαιρη ερώτηση της Βουλευτού του Δημοκρατικού Κοινωνικού Κινήματος κ. Βασιλικής Αράπη-Καραγιάννη προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με τις επιπτώσεις από την εκτροπή του Αχελώου στην περιοχή της Μεσοχώρας κλπ. 

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Εμείς πού θα πάμε; Κύριε Πρόεδρε, με παρακάμψατε, όπως με τα αυτοκίνητα στη Θεσσαλονίκη, που πήγαν στη λαχαναγορά. 

ΠΡΟΕΔΡΕΥΩΝ (Παναγιώτης Σγουρίδης): 'Αλλαξε ο λαός τις ταμπέλες. Εγώ δεν πρόκειται να αλλάξω τις ταμπέλες όμως. 

Η επίκαιρη ερώτηση της κ. Καραγιάννη είναι η εξής: 

"'Οπως γνωρίζετε, ένα από τα έργα εκτροπής του άνω ρου του Αχελώου προς τη Θεσσαλία είναι το έργο της Μεσοχώρας (φράγμα-ταμιευτήρας-υδροηλεκτρικός σταθμός). 

Το έργο από πλευράς κατασκευών έχει σχεδόν ολοκληρωθεί και αν και αναμένεται με το πέρας του θέρους η πλήρωση με νερό του ταμιευτήρα και λειτουργία του φράγματος, ουδεμία άξια λόγου σεισμολογική γεωλογική μελέτη έχει εκπονηθεί για την επικίνδυνη γειτνιάζουσα με το φράγμα περιοχή Μεσοχώρας-Αρματολικού. 

Η γενική επισήμανση του κινδύνου κατολισθήσεων και σεισμικών δονήσεων των παραλίμνιων περιοχών και η πρόταση για κατασκευή αντισεισμικών οικιών, μόνο σοβαρή σεισμολογική μελέτη δεν προϋποθέτει. 

Η μελέτη περιβαλλοντικών επιπτώσεων, αν και αναφέρει γενικά για κατακλυσμό διακοσίων πενήντα στρεμμάτων, αποφεύγει επιλεκτικά την αλήθεια για κατακλυσμό κατά το ήμισυ των χωριών Μεσοχώρας-Αρματολικού και πέντε παραποτάμιων οικισμών με τριακόσιες είκοσι και πλέον κατοικίες, εκκλησίες, σχολεία κλπ. Ουδεμία πολεοδομική μελέτη μεταφοράς του οικισμού υπάρχει, καθώς και για τη βιωσιμότητα ή μη των μη κατακλυζομένων τμημάτων του οικισμού μετά τη λειτουργία του έργου. 

Κατόπιν των προαναφερθέντων ερωτάται ο κύριος Υπουργός: 

1. Πότε θα συνταχθούν οι προβλεπόμενες από την κοινή υπουργική απόφαση ειδικές λεπτομερείς γεωλογικές σεισμολογικές μελέτες του Δ. Πινδαίων καθώς και η πολεοδομική μελέτη μεταφερομένων και κατακλυζομένων χωριών Μεσοχώρας-Αρματολικού και των παραποτάμιων οικισμών; 

2. Πότε θα συνταχθεί μια πλήρης μελέτη περιβαλλοντικών επιπτώσεων, που εκτός των άλλων θα περιλαμβάνει επανορθωτικά μέτρα για τις επιπτώσεις του έργου στο ανθρωπογενές περιβάλλον, τρόπους επανάκτησης της χαμένης γης (καλλιεργήσιμης, βοσκήσιμης, δασικής) καθώς και τρόπους αντιμετώπισης των επιπτώσεων από την επίδραση του έργου στον ψυχικό παράγοντα και δη των ηλικιωμένων των περιοχών, που χάνουν τα σπίτια τους;" 

Ο κύριος Υπουργός έχει το λόγο για τρία λεπτά, για να πρωτολογήσει. 

Ορίστε, κύριε Υπουργέ, σας παρακαλώ μόνο να είστε μέσα στο χρόνο σας. 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Κύριε Πρόεδρε, το περιεχόμενο της ερώτησης περιγράφει θέματα που αφορούν ένα έργο, το οποίο εποπτεύει η Δ.Ε.Η. και εκτελεί η Δ.Ε.Η. υπό την ευθύνη του Υπουργείου Ανάπτυξης. Το λέω αυτό για λόγους ιστορικούς και μόνο, διότι εκεί θα έπρεπε να έχει απευθυνθεί η ερώτηση και όχι στο Υπουργείο Περιβάλλοντος-Χωροταξίας και Δημοσίων 'Εργων. 

Κύριε Πρόεδρε, είναι γνωστό ότι το 1994 η Κυβέρνησή μας ακύρωσε το διαγωνισμό για την εκτροπή του Αχελώου και επανασχεδίασε με ριζικό τρόπο το έργο, σύμφωνα με τα δεδομένα τα περιβαλλοντικά και τα παραγωγικά της περιοχής. 

Με αυτήν την έννοια θεωρώ ότι ήταν μία σημαντική απόφαση της Κυβέρνησης και του Υπουργείου Περιβάλλοντος-Χωροταξίας και Δημοσίων 'Εργων και αποτελεί ένα νέο κεκτημένο, που αφορά και τη Θεσσαλία, γιατί χρειάζεται αυτές τις ποσότητες νερού η Θεσσαλία, για να μην καταλήξει Σαχάρα και για να μπορεί να συσχετίσει αυτές τις ποσότητες νερού με ορθολογική διαχείριση των υδάτινων πόρων των δικών της με τα έργα στο Σμόκοβο και την ανασύσταση της Κάρλας και, επίσης, είναι κεκτημένο και για τους κατοίκους της άλλης πλευράς, της άλλης περιφέρειας, της Αιτωλοακαρνανίας, διότι οι ποσότητες που εκτρέπονται, οι ποσότητες ύδατος που συσσωρεύονται με την εκτροπή, είναι περίπου οι μισές από ό,τι προέβλεπε το προηγούμενο σχέδιο της κυβέρνησης της Νέας Δημοκρατίας. 

Για το θέμα του φράγματος στη Μεσοχώρα είπα πριν ότι την ευθύνη για τις γεωλογικές και πολεοδομικές μελέτες, σύμφωνα με την κοινή υπουργική απόφαση, την έχει η ΔΕΗ, που έχει ασφαλώς και τη συνολική διαχείριση του έργου και ως προς το σχεδιασμό του και ως προς την κατασκευή του. 

'Ετσι, σύμφωνα με την πληροφόρηση που μας έδωσε η ΔΕΗ, στα πλαίσια των υποχρεώσεών της που προκύπτουν από την έγκριση των περιβαλλοντικών όρων, έχει επιλέξει τις πιο κατάλληλες από γεωλογικής πλευράς περιοχές για τη μετεγκατάσταση των πληθυσμών που θίγονται από τον ταμιευτήρα της Μεσοχώρας, δηλαδή των κατοίκων της Μεσοχώρας και του Αρματωλικού. 

Οι εν λόγω περιοχές επελέγησαν μεταξύ των προτεινομένων και από τις κοινότητες και οριστικοποιήθηκαν, αφού η επιχείρηση εκτέλεσε εκτεταμένα, όπως με ενημερώνει, για γεωλογικές έρευνες, προκειμένου να υπάρχει η ασφάλεια των περιοχών αυτών από γεωλογική άποψη. 

Δεύτερον, σύμφωνα με τις απαιτήσεις των περιβαλλοντικών όρων, που είναι ενσωματωμένοι στην κοινή υπουργική απόφαση, έχει ανατεθεί και εκπονείται η πολεοδομική μελέτη από τη ΔΕΗ, η οποία για να ολοκληρωθεί απαιτείται η τακτοποίηση του ιδιοκτησιακού καθεστώτος των προς πολεοδόμηση νέων περιοχών. Και εδώ είναι το πρόβλημα, γιατί πρέπει η ΔΕΗ να επιταχύνει τους ρυθμούς σε συνεργασία με το Υπουργείο Οικονομικών και να συνταχθούν οι κτηματολογικοί πίνακες. 

ΠΡΟΕΔΡΕΥΩΝ (Παναγιώτης Σγουρίδης): Τα υπόλοιπα θα τα πείτε στη δευτερολογία σας. 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): 'Εχουν καθυστερήσει οι κτηματολογικοί πίνακες, σύμφωνα με την ενημέρωση από τη ΔΕΗ -το τονίζω αυτό- επειδή οι κάτοικοι κυρίως της Μεσοχώρας αντιδρούν. Εδώ θα ήθελα να σας πω ότι εκκρεμεί και η ολοκλήρωση των απαλλοτριώσεων για την Κοινότητα Μεσοχώρας, με δυσάρεστες συνέπειες για την εξέλιξη του έργου. Εγώ προσωπικά έχω πάρει ορισμένες πρωτοβουλίες κι έχω καλέσει τους εκπροσώπους των κοινοτήτων και τη ΔΕΗ, για να βρεθεί λύση. Αυτό είναι το πρόβλημα. 

'Οσον αφορά τη μελέτη για τη χρήση της λίμνης, θα αναφερθώ στη δευτερολογία μου. 

ΠΡΟΕΔΡΕΥΩΝ (Παναγιώτης Σγουρίδης): Η κ. Καραγιάννη έχει το λόγο για δύο λεπτά. 

ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Κύριε Υπουργέ, δεν κατάλαβα γιατί μου είπατε να απευθυνθώ στο Υπουργείο Ανάπτυξης, όπως δεν μπορώ να καταλάβω και πώς τα σπίτια που αναφέρω και οι εκκλησίες υπάγονται στη ΔΕΗ. Το έργο ναι μεν το έχει η ΔΕΗ και είναι ταμιευτήρας νερού και υδροηλεκτρικό, αλλά έχει σοβαρές επιπτώσεις για το περιβάλλον. Οι περιβαλλοντικές μελέτες νομίζω ότι υπάγονται στο Υπουργείο ΠΕΧΩΔΕ. Δεν αναφέρει η μελέτη αυτή των περιβαλλοντικών επιπτώσεων πόσες κατοικίες, εκκλησίες, σχολεία, νοσοκομεία, δημόσια κτίρια, κατακλύζονται. Κάνει λόγο μόνο για κατακλυσμό 250 στρεμμάτων κατοικήσιμης γης, όχι κατοικημένης. Η παράλειψη νομίζω είναι σκόπιμη, γι' αυτό στη μελέτη δεν σημειώνονται τα χωριά Μεσοχώρα και Αρματωλικό. Δεν αναφέρει το ύψος της ζώνης ασφάλειας, πόσα κτίσματα υπάρχουν και αν οι τριακόσιες πενήντα κατοικίες -εσείς είπατε τριακόσιες είκοσι- του τμήματος που δεν κατακλύζεται, είναι βιώσιμες. Δεν περιέχει έγκυρη σεισμολογική μελέτη, παρά μόνο συνιστά κατασκευή αντισεισμικών σπιτιών. Δεν αναφέρει πώς θα εξευρεθούν χώροι κατάλληλοι και ασφαλείς για την κατασκευή των νέων οικισμών, για να μετεγκατασταθούν οι κάτοικοι που θίγονται. Δεν αναφέρει επίσης τρόπους επανάκτησης χαμένης γης, που είναι ζωτικοί για την ορεινή οικονομία, βοσκοτόπους, καλλιεργήσιμης γης, χορτολιβαδικές εκτάσεις κλπ. Δεν αναφέρει επίσης τις δυσμενείς επιπτώσεις στον ψυχικό παράγοντα των ανθρώπων αυτών και κυρίως των ηλικιωμένων, που γνωρίζετε ότι είναι πολύ δεμένοι με τον τόπο τους. 

Αντί να συμπεριλαμβάνει όλες τις παραπάνω μελέτες, παραπέμπει σε μελλοντικές, πριν από την έκδοση της κοινής υπουργικής απόφασης κι όμως καθόριζε ως τελευταία προθεσμία υποβολής των μελετών την 31.3.96. Μια γεωλογική μελέτη που έγινε μετά, έδειξε σοβαρές επιπτώσεις στα μη κατακλυζόμενα τμήματα. Οι άλλες μελέτες δεν έχουν γίνει ακόμα. 

Κύριε Υπουργέ, το έργο εκτροπής του Αχελώου είναι έργο της Μεσοχώρας και άρδην συνδεδεμένο με αυτό. 'Εχει διπλή αποστολή. Είναι ταμιευτήρας νερού και υδροηλεκτρικό. Το έργο αυτό έχει σοβαρότατες επιπτώσεις στο ανθρωπογενές περιβάλλον, αλλά και στον ψυχισμό των ανθρώπων αυτών. Δείξτε κάποια ευαισθησία. Εμένα το χωριό μου απέχει είκοσι χιλιόμετρα από εκεί και δέχομαι πάρα πολλά μηνύματα και παράπονα από τους ανθρώπους της περιοχής. 

Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): 'Εχετε κι εσείς, οπωσδήποτε, ψυχολογικό πρόβλημα. 

ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: 'Οχι, δεν έχω ψυχολογικό πρόβλημα. 

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υπουργέ, έχετε το λόγο. 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Κύριε Πρόεδρε, επειδή η καταγωγή της κ. Αράπη είναι από την περιοχή εκείνη, σαφώς γνωρίζει τα προβλήματα και σαφώς γνωρίζει ποιες ήταν οι ανάγκες να γίνουν αυτά τα έργα για τη μεταφορά υδάτων από τον Αχελώο προς τη Θεσσαλία, γιατί αντίστοιχα σημαντικά προβλήματα έχει και η Θεσσαλία. Αν θέλετε να τα περιγράψουμε, να τα περιγράψουμε. Απλώς σας λέω ότι αν δεν υπάρχει συμπληρωματική μεταφορά νερών και ταυτόχρονα ορθολογική διαχείριση των υδάτινων πόρων της Θεσσαλίας, η Θεσσαλία θα γίνει Σαχάρα. 

Το πρόβλημα δεν είναι παραγωγικό, δηλαδή τι θα καλλιεργεί και τι θα παράγει, αλλά είναι περιβαλλοντικό, οικολογικό και κοινωνικό. Νομίζω ότι αυτά πρέπει να συζητηθούν. 

Με βάση, λοιπόν, την αναγκαιότητα να γίνει αυτό το έργο, που μπορεί να αξιοποιηθεί και υδροηλεκτρικά, η ΔΕΗ έχει αναλάβει ορισμένες υποχρεώσεις, όπως αυτές προσδιορίζονται στην κοινή υπουργική απόφαση. Σας πληροφορώ ότι οι περιβαλλοντικοί όροι που υπογράψαμε για το έργο αυτό είναι αυστηρότατοι και έχει χρέος η ΔΕΗ να τηρήσει αυτούς τους όρους. Γι' αυτό είπα πριν ότι η ΔΕΗ έχει την ευθύνη για το σχεδιασμό, την κατασκευή και τη διαχείριση αυτού του προγράμματος και οι άλλοι φορείς, τα άλλα Υπουργεία, ελέγχουν την τήρηση αυτών των όρων. Γι' αυτό είπα πριν ότι απαντάμε στη συγκεκριμένη ερώτηση σύμφωνα με την ενημέρωση που μας έχει κάνει η ΔΕΗ. 

Οι μελέτες έχουν λάβει υπόψη τους όλα τα δεδομένα της περιοχής και έχουν προσπαθήσει και καταφέρει να δώσουν την καλύτερη δυνατή λύση και για τη διατήρηση του οικοσυστήματος ή την αξιοποίηση του οικοσυστήματος που θα προκύψει μέσα από την τεχνητή λίμνη, όπως και σε άλλες περιοχές, όπως είναι η λίμνη Ταυρωπού. Γι' αυτό υπάρχει ειδική αναφορά και ειδική μνεία ότι θα υπάρξει ειδική μελέτη περιβάλλοντος που θα αναβαθμίσει, θα προστατεύσει και θα διαχειριστεί με ορθολογικό τρόπο και με σεβασμό στο περιβάλλον τη λίμνη που θα δημιουργηθεί. 

Σας πληροφορώ ότι δίνουμε μεγάλη έμφαση στις παραγωγικές ενασχολήσεις που μπορούν να έχουν οι κάτοικοι, έτσι ώστε να έχουν ένα συγκριτικό πλεονέκτημα μετά από τη δημιουργία της λίμνης, με αιχμή την ήπια οικοτουριστική ανάπτυξη που συνδέει και τουρισμό αλλά και παραγωγικές και κτηνοτροφικές εκμεταλλεύσεις. 

ΠΡΟΕΔΡΕΥΩΝ (Παναγιώτης Σγουρίδης): Τρίτη είναι η με αριθμό 981/3.5.99 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Δημητρίου Κωστόπουλου προς τον Υπουργό Εθνικής 'Αμυνας, σχετικά με την αποστολή ελληνικών στρατιωτικών δυνάμεων στην Αλβανία και τα Σκόπια κλπ. 

Η επίκαιρη ερώτηση του κ. Κωστόπουλου έχει ως εξής: 

"Σοβαρότατες είναι οι ευθύνες που αναλαμβάνει η Κυβέρνηση με την αποστολή στρατιωτικών δυνάμεων έξω από τα σύνορα της χώρας, επικαλούμενη διάφορες δικαιολογίες ("παροχή και διαχείριση ανθρωπιστικής βοήθειας", συμμετοχή σε ασκήσεις κλπ.): Οι 'Ελληνες φαντάροι στην Αλβανία, το 501 Τάγμα Πεζικού που προορίζεται για τα Σκόπια, η 2η Μηχανοκίνητη Ταξιαρχία που θα πάρει μέρος σε ΝΑΤΟϊκή άσκηση περιμετρικά του Κοσόβου, το αντιτορπιλικό "ΘΕΜΙΣΤΟΚΛΗΣ" κλπ. 

Στην πραγματικότητα οι δυνάμεις αυτές είτε έμμεσα είτε άμεσα στηρίζουν την εγκληματική επέμβαση των ΗΠΑ, του ΝΑΤΟ και της Ευρωπαϊκής 'Ενωσης εναντίον του γιουγκοσλαβικού λαού. 

Ερωτάται ο κύριος Υπουργός: 

Σε ποιες περιπτώσεις η συμμετοχή των Ελλήνων αξιωματικών, στρατευμένων πενταετούς θητείας και κληρωτών στα σώματα αυτά είναι υποχρεωτική και σε ποιες εθελοντική με δέλεαρ τις πρόσθετες αμοιβές και ποιο είναι το ύψος των αμοιβών αυτών"; 

Ο Υφυπουργός κ. Δημήτριος Αποστολάκης έχει το λόγο. 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Κύριε Πρόεδρε, κύριοι συνάδελφοι, ούτε άμεσα ούτε έμμεσα οι ελληνικές 'Ενοπλες Δυνάμεις υποστηρίζουν τον πόλεμο ο οποίος διεξάγεται αυτήν τη στιγμή στη Γιουγκοσλαβία. Και με εκπλήττει ο κύριος συνάδελφος αμφισβητώντας την πραγματικά ανθρωπιστική παρουσία των ελληνικών Ενόπλων Δυνάμεων τόσο στην Αλβανία όσο και στη Γιουγκοσλαβία. 

Οι ελληνικές 'Ενοπλες Δυνάμεις είναι αποδεκτές από τους λαούς της περιοχής, έχουν προσφέρει πάρα πολλά, δεν έχουν καμία σχέση με τις επιχειρήσεις. Αυτό το έχει επανειλημμένα διαβεβαιώσει η Κυβέρνηση και αυτό έχει γίνει αποδεκτό και από τις δύο πλευρές. Πρέπει δε, να φέρω και παραδείγματα, πιθανόν για να πείσω, παρά το γεγονός ότι αυτά δημοσιεύονται κάθε μέρα. Είμαστε αποδεκτοί από τη Γιουγκοσλαβία ως συζητητές, ως μεσολαβητές, ο 'Ελληνας Υπουργός Εξωτερικών είναι από τους τέσσερις παράγοντες που συζήτησαν προχθές στη Μόσχα τα προγράμματα ή τις προτάσεις ειρήνης στην περιοχή. Ο πρώην Υπουργός Εξωτερικών κ. Παπούλιας είναι αυτήν τη στιγμή στη Γιουγκοσλαβία κομιστής προτάσεων και ιδεών του Πρωθυπουργού κ. Σημίτη, που θα γίνει δεκτός από τον κ. Μιλόσεβιτς. 'Ολα αυτά τίθενται σε αμφιβολία; 'Ολα αυτά δεν είναι απόδειξη ότι η πολιτική της ελληνικής Κυβέρνησης είναι πολιτική η οποία στηρίζει τους λαούς της περιοχής, στηρίζει την ειρήνη, στηρίζει την πρόταση για έξοδο από την κρίση με πολιτικό τρόπο; 

Πρέπει δε να σας πω ότι στα ειδικότερα θέματα που αναφέρετε, το αντιτορπιλικό "ΘΕΜΙΣΤΟΚΛΗΣ" πολλές φορές έχουμε πει από αυτήν τη θέση ότι συμμετέχει σε μία δύναμη, η οποία είναι συγκροτημένη από το 1992. Η δύναμη αυτή περιπολεί και ασκείται κυρίως στο νότιο μέρος της Αδριατικής, και δεν έχει καμία απολύτως σχέση με τις επιχειρήσεις και καμία συμμετοχή στις οργανωμένες ενέργειες που γίνονται αυτή τη στιγμή κατά της Γιουγκοσλαβίας. 

'Οσον αφορά το θέμα της συμμετοχής του προσωπικού, αξιωματικών, υπαξιωματικών και στρατευσίμων στις δυνάμεις αυτές, η παρουσία τους είναι εθελοντική, εκτός εάν αποτελούν μέρος μιας συγκροτημένης μονάδας η οποία θα πρέπει να κινηθεί, όπως είναι το "ΘΕΜΙΣΤΟΚΛΗΣ". Στις υπόλοιπες αποστολές η παρουσία και η ένταξη στις μονάδες αυτές γίνεται ύστερα από βούληση δική τους. Θέλω δε να σας βεβαιώσω ότι υπάρχει πάρα πολύ μεγάλη ζήτηση μεταξύ των στελεχών των Ενόπλων Δυνάμεων για συμμετοχή σ' αυτές τις αποστολές. 

ΠΡΟΕΔΡΕΥΩΝ (Παναγιώτης Σγουρίδης): Βάζουν μέσον! 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Ακόμα και στις ολιγομελείς αποστολές, όπως είναι στο Ιράκ, που έχουν πάει παλαιότερα, στη Γεωργία κλπ. 'Εχουμε σπάνιες περιπτώσεις υποχρωτικής παρουσίας μονίμων στελεχών και μόνο στις περιπτώσεις που κάποιες κρίσιμες ειδικότητες δεν έχουν προσφορά. 

Στο θέμα της νομιμοποίησης πρέπει να σας πω ότι υπάρχει συνταγματικό έρεισμα σε όλες τις ενέργειες της ελληνικής Κυβέρνησης. 'Εχουμε κάνει πολλές διευκρινίσεις, υπάρχουν διεθνείς συνθήκες που έχουν κυρωθεί με νόμο και αποτελούν έτσι αναπόσπαστο μέρος του εσωτερικού ελληνικού δικαίου, ανώτερης μάλιστα τυπικής ισχύος από άλλες διατάξεις και δεν τίθεται κανένα θέμα νομιμότητος της παρουσίας. 

Κλείνω λέγοντας ότι η παρουσία των ελληνικών Ενόπλων Δυνάμεων, είτε στη Βοσνία είτε στην Αλβανία είτε η ολιγομελής στην πρώην Γιουγκοσλαβική Δημοκρατία της Μακεδονίας, είναι παρουσία η οποία συμβάλλει στην ανασυγκρότηση και στον εκδημοκρατισμό αυτών των χωρών, όπως είναι η Αλβανία και είναι πολύ ευχαρίστως δεκτές οι αντιπροσωπείες αυτές. 

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Κωστόπουλε, έχετε το λόγο, να αναπτύξετε την ερώτησή σας. 

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Δεν είναι η πρώτη φορά που συζητάμε με τους εκπροσώπους της Κυβέρνησης αυτό το ζήτημα και έχω την εντύπωση ότι ο κόσμος που μας παρακολουθεί, όσο μας παρακολουθεί βεβαίως σε μία τέτοια συζήτηση στο πλαίσιο του κοινοβουλευτικού ελέγχου, καταλήγει στο συμπέρασμα ότι ισχύει το "ράβδος εν γωνία, άρα βρέχει". Δηλαδή δεν επικοινωνούμε. 'Αλλα λέω εγώ, άλλα λέει ο Υπουργός. 

ΠΡΟΕΔΡΕΥΩΝ (Παναγιώτης Σγουρίδης): Συμπερασματικά δηλαδή. 

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Ναι. Δεν πρέπει να κάνουμε τέτοια συζήτηση, δεν είναι καλό πράγμα. Βρίσκεστε, κύριε Υπουργέ, σε αναντιστοιχία με το κοινό λαϊκό αίσθημα. 'Αλλη εικόνα έχει ο κόσμος, με τον οποίον και εμείς ερχόμαστε σε επαφή. 

Δεν έχει αυτή την εικόνα, που εσείς δίνετε συνέχεια επίμονα μέσα σε αυτήν την Αίθουσα. Και επειδή, κακά τα ψέματα, ούτε πρόκειται να σας πείσουμε και υποθέτω δεν πρόκειται να μας πείσετε και εσείς με αυτά που λέμε ότι δεν συμμετέχουμε ούτε άμεσα ούτε έμμεσα κλπ., επιτρέψτε μου να κάνω μία πρόταση. 

Ας αφήσουμε στην πάντα τα περί εξόδου από το ΝΑΤΟ κλπ., αυτήν την καραμέλα, η οποία βρίσκεται καθημερινά στο στόμο ορισμένων, λες και είδαμε καλό από το ΝΑΤΟ, και προτείνουμε η Κυβέρνηση να πάρει άμεσα μία πρωτοβουλία και να πει -ο υπεύθυνος Πρωθυπουργός, οι αρμόδιοι Υπουργοί- "σταματήστε τώρα τους βομβαρδισμούς" και η υπόθεση να πάει στον Οργανισμό Ηνωμένων Εθνών, που τον έχετε κατακουρελιάσει. Πάρτε μία τέτοια πρωτοβουλία. Είναι το μίνιμουμ. Μην έρχεσθε εδώ και λέτε ότι είμαστε μικρή χώρα, τι να κάνουμε, αναγκαζόμαστε κλπ. Τα ίδια επιχειρήματα λανσάρουν και οι ευρωπαϊκές κυβερνήσεις. Είναι το άλλοθι, κύριε Υφυπουργέ. 

Ευχαριστώ, κύριε Πρόεδρε. 

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υφυπουργός έχει το λόγο, να δευτερολογήσει, για δύο λεπτά. 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Εγώ πιστεύω, κύριε Πρόεδρε, ότι απάντησα επί της ουσίας στον κύριο συνάδελφο. 

Θα πρέπει όμως να επιστρέψω την αιτίαση και θα έλεγα κι εσείς να έρθετε σε επαφή με τον κόσμο. 'Εχετε ένα περιορισμένο κοινό και ένα περιορισμένο περιβάλλον στο οποίο απευθύνεσθε και κατευθύνετε και λίγο. Θα πω, εν παρενθέσει βέβαια, ότι με τις ενέργειες αυτών των υπερπατριωτών ή των υπερευαίσθητων δεν ζημιώνονται ούτε οι Ηνωμένες Πολιτείες ούτε η Ευρωπαϊκή 'Ενωση ούτε η Γιουγκοσλαβία. Κατορθώνουν να υποσκάπτουν, τόσο τον τουρισμό της χώρας όσο και τα προϊόντα, με αυτήν τη διάθεση, να δείξουν ότι τα προϊόντα μας καταστρέφονται. Και έχουμε το παράδειγμα ότι συντρέχουν στις κατηγορίες της γαλλικής εταιρείας, που είναι ανταγωνίστρια στα ελληνικά σπαράγγια, λέγοντας ότι υπάρχει μόλυνση της ατμόσφαιρας, ενώ δεν υπάρχει καμία ένδειξη. 

Θα ήθελα όμως να πω για την επαφή με τον κόσμο, ότι δέχομαι -και το δεχόμαστε- ότι ο κόσμος είναι πράγματι εναντίον αυτού του πολέμου και όλοι μας είμαστε. Παράλληλα όμως σε μεγάλη πλειοψηφία -και αυτό φαίνεται από πολλές εκδηλώσεις- υποστηρίζει τη σωστή, ορθή και μετρημένη συμπεριφορά της ελληνικής Κυβέρνησης. Δεν υπάρχει καμία αναντιστοιχία. Αναντιστοιχία θα έλεγα ότι υπάρχει με τις δικές σας προτάσεις. 

'Οσον αφορά τις πρωτοβουλίες, η Ελλάδα έχει πάρει τις περισσότερες πρωτοβουλίες από κάθε άλλη χώρα, όχι μόνο του ΝΑΤΟ αλλά και της Ευρωπαϊκής 'Ενωσης και της περιοχής θα έλεγα. Η Ελλάδα έχει προτείνει πολλές φορές ορισμένα πράγματα, η Ελλάδα αντέστη στο μέτρο των δυνατοτήτων, που υπάρχουν και στο εμπάργκο και στους βομβαρδισμούς. Υπάρχουν προτάσεις, και σας είπα για τον Υπουργό Εξωτερικών, που είναι στη Ρωσία και τον κ. Παπούλια, που είναι στη Γιουγκοσλαβία αυτήν τη στιγμή. 'Εχουμε δηλώσει ότι δεν συμμετάσχουμε στις επιχειρήσεις και έχουμε δηλώσει ότι δεν συμφωνούμε με το εμπάργκο, ανεξάρτητα από το ό,τι έγινε. Θα έλεγα ότι η δραστηριότητά μας σε αυτήν την περιοχή, σε αυτήν την κρίση, είναι δυσανάλογη με τον όγκο του πληθυσμού σε αντιστοιχία με τις λεγόμενες μεγάλες χώρες. 'Εχουμε κάνει πάρα πολλά πράγματα και με κάθε φωνή και με κάθε ενέργεια προσπαθούμε να σταματήσουμε αυτόν τον πράγματι παράλογο πόλεμο. 

ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Υφυπουργέ. 

Εισερχόμαστε στις επίκαιρες ερωτήσεις δεύτερου κύκλου : 

Πρώτη είναι η με αριθμό 969/30.4.99 επίκαιρη ερώτηση του Βουλευτή του Πανελλήνιου Σοσιαλιστικού κινήματος κ. Γεωργίου Αδαμόπουλου προς τους Υπουργούς Ανάπτυξης, Εσωτερικών, Δημόσιας Διοίκησης και Αποκέντρωσης, σχετικά με την οικονομική ενίσχυση των δήμων και κοινοτήτων για την εξόφληση οφειλών προς τη Δημόσια Επιχείρηση Ηλεκτρισμού (Δ.Ε.Η.). 

Η επίκαιρη ερώτηση του κ. Αδαμόπουλου είναι η ακόλουθη: 

"Η ΔΕΗ με απόφασή της έχει προχωρήσει σε διακοπή του ηλεκτρικού ρεύματος σε πολλούς αρδευτές αγροτικών εκμεταλλεύσεων και σε αντλοστάσια των δήμων και κοινοτήτων που έχουν απλήρωτους λογαριασμούς, παρ' ότι στις πιο πολλές περιπτώσεις οι παραγωγοί έχουν πληρώσει στους παλαιούς προέδρους των συνενωθεισών κοινοτήτων, χωρίς όμως να τα παραδώσουν αυτοί στις νέες διοικήσεις των δήμων. 

Η απόφαση αυτή στην παρούσα περίοδο ισοδυναμεί με σημαντικό πλήγμα σε μία μεγάλη ομάδα αγροτών του νομού, καθώς δεν μπορούν να αρδεύσουν στις καλλιέργειές τους και θα σημάνει την καταστροφή, ειδικά των βαμβακοπαραγωγών. 

Πιστεύω πως το συγκεκριμένο ζήτημα πρέπει να εξεταστεί με ιδιαίτερη ευαισθησία και ότι η ΔΕΗ οφείλει να δείξει κατανόηση και για να αποφευχθούν περαιτέρω δυσάρεστες καταστάσεις. 

Ερωτώνται οι κύριοι Υπουργοί: 

1. Πώς αντιμετωπίζουν το ζήτημα τα Υπουργεία Εσωτερικών και Ανάπτυξης; 

2. Σε ποιες ενέργειες θα προβούν, έτσι ώστε να μη διακοπεί η άρδευση και μάλιστα σε παραγωγούς, που έχουν πληρώσει ήδη την οφειλή τους. 

3. Θα υπάρξει κάποια οικονομική ενίσχυση στους "καποδιστριακούς" δήμους, προκειμένου να εξοφληθούν οι οφειλές αυτές; 

4. Η ΔΕΗ τουλάχιστον δεν πρέπει να προβεί σε κάποιες ρυθμίσεις και να ζητά την άμεση καταβολή της συνολικής οφειλής;". 

Η κ. Διαμαντοπούλου έχει το λόγο για τρία λεπτά, να πρωτολογήσει. 

ΑΝNΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Και ο κύριος συνάδελφος και εμείς όλοι, που είμαστε Βουλευτές επαρχίας, έχουμε κατά καιρούς αντίστοιχες ενοχλήσεις και από αγρότες αλλά και από κοινότητες. 

Ποια είναι όμως η πραγματικότητα; Υπάρχουν δύο αυτήν τη στιγμή εμπλεκόμενα θέματα στην ερώτηση του κυρίου συναδέλφου. Το ένα είναι, οι αγρότες οι οποίοι δεν έχουν πληρώσει μεμονωμένα και το δεύτερο, οι κοινότητες οι οποίες δεν έχουν πληρώσει ιδιαίτερα για τα έργα του αγροτικού εξηλεκτρισμού. 

'Οσον αφορά στη ΔΕΗ, έχει θεσπισθεί από την πολιτεία ένα θεσμικό πλαίσιο που αφορά στη διαδικασία, στη μελέτη, στον προγραμματισμό των έργων αγροτικού εξηλεκτρισμού και μια ειδική ευνοϊκή τιμολογιακή πολιτική, που αφορά την επιδότηση των δαπανών εγκατάστασης και την πολύ μειωμένη τιμή ρεύματος που πληρώνουν οι αγρότες, η οποία είναι πραγματικά τόσο μικρή, που καλύπτει μόλις το 38% του κόστους της παραγόμενης ενέργειας. Είναι λοιπόν δεδομένο ότι υπάρχει μία ζημία στη ΔΕΗ για την αντιμετώπιση των θεμάτων της αγροτικής κιλοβατώρας πρόκειται όμως για μια συγκεκριμένη επιλογή, που έχει γίνει από την Κυβέρνηση. Αν λάβουμε τώρα υπόψη ότι θα έπρεπε να υπάρχει μια δέσμευση ότι δεν θα καταναλώνουμε ρεύμα σε ώρες αιχμής και κατά κανόνα καταναλώνουν ρεύμα σε ώρες αιχμής, υπάρχει ακόμη μεγαλύτερη οικονομική επιφόρτιση της ΔΕΗ. 

Για τη ΔΕΗ, επίσης, σαν μοναδικό της έσοδο είναι η πληρωμή από τους καταναλωτές της χρήσης του ρεύματος. Αυτά πρέπει να γίνονται μέσα σε συγκεκριμένο χρονικό διάστημα. 'Οταν δεν γίνονται σ'αυτό το συγκεκριμένο χρονικό διάστημα, υπάρχει σοβαρό πρόβλημα και κόστος. 

'Οσον αφορά στο Υπουργείο Εσωτερικών, υπήρξε νομοθετική ρύθμιση, του Υπουργείου Ανάπτυξης, σύμφωνα με την οποία ανάλογα με το χρέος κάθε κοινότητας γίνεται ρύθμιση για τριάντα έως εβδομήντα οκτώ ετήσιες δόσεις, δηλαδή επαναδιαπραγμάτευση του χρέους, ώστε να μπορέσουν να το εξοφλήσουν, ενώ ταυτόχρονα το Υπουργείο Εσωτερικών δίνει σταδιακά ποσό επτά δισεκατομμυρίων (7.000.000.000) στους νέους "καποδιστριακούς" δήμους. 

Θέλω να δώσω μερικά στοιχεία για το Νομό Λάρισας. Τα προβλήματα που υπάρχουν αυτήν τη στιγμή στα αντλιοστάσια είναι από οφειλέτες οι οποίοι έχουν ανεξόφλητους λογαριασμούς των προηγούμενων ετών. Συνολικά αυτές οι οφειλές είναι πεντακόσια πενήντα τέσσερα εκατομμύρια (554.000.000) τα διακόσια πενήντα οκτώ εκατομμύρια (258.000.000) είναι οφειλές των δημοτικών αντλιοστασίων και διακόσια ενενήντα έξι εκατομμύρια (296.000.000) είναι μεμονωμένων αγροτών. 

Για την είσπραξη των λογαριασμών του ηλεκτρικού ρεύματος η ΔΕΗ έδωσε τη δυνατότητα καθυστέρησης ημερών δεκαπέντε στο λογαριασμό. Μετά από τη λήξη δόθηκε και άλλη προθεσμία, ενημερώθηκαν πάλι οι αγρότες καθώς και οι κοινοτάρχες. Θα έλεγα ότι εξαντλήθηκαν όλα τα περιθώρια, παρ'όλα αυτά με μια ειδική διαπραγμάτευση που έγινε δόθηκαν καινούρια περιθώρια και έγιναν καινούργιες ρυθμίσεις και αυτήν τη στιγμή από τα δεκαέξι, που είχαν διακοπεί, στα δεκατέσσερα έχει γίνει διακανονισμός και επαναλειτουργούν. Στα δύο άλλα δεν έχει γίνει καμία πληρωμή καμίας δόσης. 

Πρέπει να σας πω ότι υπήρξαν επανειλημμένες επικοινωνίες και μέσω νομαρχίας και μέσω περιφέρειας για να φθάσουμε σε αυτό το τελικό αποτέλεσμα. 

Τέλος, όσον αφορά στους μεμονωμένους αγρότες, από τριακόσιους έναν μεμονωμένους αγροτικούς καταναλωτές έχει γίνει διακοπή σε πενήντα, οι οποίοι ούτε με τις ρυθμίσεις που γίνονται δεν πληρώνουν καμία από τις δόσεις τις οποίες οφείλουν. Νομίζω ότι είναι κατανοητό πως, όσο καλή θέληση και να υπάρξει, όσες ρυθμίσεις και αν γίνουν, οι καταναλωτές είναι υποχρεωμένοι να πληρώνουν έστω και κάτι ελάχιστο. 

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Αδαμόπουλε, έχετε το λόγο για δύο λεπτά, να αναπτύξετε την ερώτησή σας. 

ΓΙΩΡΓΟΣ ΑΔΑΜΟΠΟΥΛΟΣ: Πρώτα απ'όλα ήθελα να ευχαριστήσω την κυρία Υφυπουργό, που και ιστορικά θα έλεγα και πραγματικά ανέλυσε το θέμα πως κάπως έτσι έχουν τα στοιχεία τα οποία ανέφερε. 'Ομως θα πρέπει να πω ότι η ΔΕΗ δεν παύει να είναι μια υπηρεσία που μετέχει στην ανάπτυξη της χώρας και τα προγράμματα αγροτικού εξηλεκτρισμού, τα οποία γίνονται στην περιφέρεια, σίγουρα αποτελούν ένα μοχλό ανάπτυξης για την αγροτική παραγωγή. 

Κατά συνέπεια, ένα ποσοστό που αναφέρθηκε στο κόστος, στο οποίο μετέχουν οι παραγωγοί κατά 38%, δεν είναι ευκαταφρόνητο, όταν μάλιστα για να πάρει ο άλλος μια γεώτρηση θέλει και οκτώ και δέκα εκατομμύρια. 

Επίσης, στο σημείο αυτό ήθελα να πω ότι οι οφειλές των μεμονωμένων αγροτών είναι οφειλές που μπορεί μεν να υπάρχει από τη ΔΕΗ η αγροχρησία, από την άλλη μεριά όμως γνωρίζουμε ότι οι μεμονωμένοι αγρότες παραδίδουν προϊόντα και πληρώνονται μετά από έξι, επτά, οκτώ μήνες, ή πολλές φορές δεν πληρώνονται καθόλου, ενώ οι τόκοι τρέχουν στην Αγροτική Τράπεζα. 

Κατά συνέπεια θεωρώ το να τους κόβεις το ρεύμα, ακριβώς επειδή δεν έχουν να πληρώσουν, δεν είναι σωστό. Θα έπρεπε η ΔΕΗ να κάνει ρυθμίσεις μακροπρόθεσμες. Με το να δίνεις μια προθεσμία δέκα και δεκαπέντε ημερών, δεν λύνεις το πρόβλημα, ή και αν δώσεις δύο φορές από δεκαπέντε μέρες. 

Θα έλεγα ότι θα μπορούσε να προχωρήσει μια ρύθμιση κάποιων δόσεων, όπως είπατε, για τους δήμους τους "Καποδιστριακούς", όταν μάλιστα οι μεμονωμένοι αγρότες, όπως αναφέρω στην ερώτησή μου, έχουν πληρώσει την οφειλή σε πρώην κοινοτάρχες, οι οποίοι δεν απέδωσαν τα χρήματα, αν θέλετε, στις νέες διοικήσεις και οι ίδιοι, ενώ έχουν πληρώσει, βρίσκονται δεμένοι και απειλείται η διακοπή ή σε άλλους έχει γίνει η διακοπή. 

Εκτιμώ ότι η κυρία Υφυπουργός και με τη σημερινή ερώτηση θα δει το θέμα, θα δει τι άλλο μπορεί να γίνει και, βεβαίως, θεωρώ την κατάληξη ευνοϊκή, όσον αφορά τους "Καποδιστριακούς" δήμους, που και αυτοί πραγματικά κληρονόμησαν μια κατάσταση από προηγούμενα και, εν πάση περιπτώσει, τα χρήματα τα οποία πήραν από το Υπουργείο Εσωτερικών είναι η λεγόμενη προίκα του "Καποδίστρια", μια και θυμόμαστε ότι το 1998 πολλοί οργανισμοί είχαν στερέψει τους κρουνούς προς την Τοπική Αυτοδιοίκηση, γιατί υπόσχονταν ότι θα έρθει ο "Καποδίστριας", να τους δώσει τα χρήματα. 

Αυτά αποτελούν μια προκαταβολή, αν θέλετε, της κρατικής οικονομικής ενίσχυσης και δεν είναι από τα χρήματα τα οποία θα μπορούν να λύσουν προβλήματα, πέραν των λειτουργικών που ήδη έχουν πολλά μέχρι τώρα οι "Καποδιστριακοί" δήμοι. 

Παρακαλώ την κυρία Υπουργό στην απάντησή της, αν ήθελε, να μου πει κάτι πιο συγκεκριμένο, όσον αφορά τους αγρότες εκείνους ή και τους δήμους, αν πέρα από το δεκαπενθήμερο θα υπάρχουν κάποιες συγκεκριμένες ρυθμίσεις, γιατί, πραγματικά, το να κόβεις το ρεύμα, για να μην μπορεί να ποτίσει ο άλλος, είναι -θα έλεγα- καταλυτικό. 

ΠΡΟΕΔΡΕΥΩΝ (Παναγιώτης Σγουρίδης): Είναι σαν να μην μπορεί να επιστρέψει το δάνειο που πήρε. 

Η κυρία Υφυπουργός έχει το λόγο. 

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Θα πρέπει να σας πω ότι ο νόμος, που αφορά στις ρυθμίσεις οφειλών δήμων και κοινοτήτων και επιχειρήσεων προς τη ΔΕΗ, έχει ψηφιστεί πριν από ένα μήνα. 'Εχει γίνει πρόσφατα η ρύθμιση. 

Είναι σαφές ότι πρέπει να δούμε και σε κάθε περίπτωση θα πρέπει να βλέπουμε τις ιδιαιτερότητες, γιατί υπάρχουν πραγματικά νεοσύστατοι δήμοι, οι οποίοι κληρονόμησαν τα προβλήματα του παρελθόντος και όπου είναι δυνατό πρέπει να βλέπουμε μεμονωμένες περιπτώσεις. 

Σαν γενική αρχή όμως και στον αγροτικό τομέα υπάρχουν οι παράγοντες διαμόρφωσης του κόστους και οι παράγοντες παραγωγής. Είναι η ενέργεια, η εργασία, οι πρώτες ύλες, όλα αυτά που συντελούν στη δημιουργία του κόστους. 

'Οταν λέμε ότι η ΔΕΗ, δηλαδή το ενεργειακό, υπολογίζεται σε 38% του κόστους που στοιχίζει στη ΔΕΗ, δηλαδή ουσιαστικά είναι επιδοτούμενη όλη η ενέργεια στον αγροτικό τομέα, δεν είναι δυνατόν οι αγρότες να μη λαμβάνουν υπόψη τους ότι πρέπει να πληρώσουν για την ενέργεια. 

Εν πάση περιπτώσει, ποιος το πληρώνει; Η ελληνική κοινωνία το πληρώνει. 

Τελειώνω, κύριε συνάδελφε, λέγοντας ότι θα δω και μεμονωμένες περιπτώσεις. Σας είπα ότι δεκατέσσερις περιπτώσεις έχουν επιλυθεί και αν έχετε κάποια συγκεκριμένα πράγματα, τα οποία θα πρέπει να τα δούμε ιδιαίτερα, πολύ ευχαρίστως. 

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε την κυρία Υπουργό. 

Δεύτερη είναι η με αριθμό 966/29.4.99 επίκαιρη ερώτηση του Βουλευτή της Νέας Δημοκρατίας κ. Ακήφογλου Μπηρόλ προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με τα προβλήματα που αντιμετωπίζουν οι μειονοτικοί πολίτες του Νομού Ξάνθης κατά την διαδικασία αγοράς ακινήτων. 

Η επίκαιρη ερώτηση του κυρίου συναδέλφου είναι η ακόλουθη: 

"Οι μειονοτικοί πολίτες του Νομού Ξάνθης αντιμετωπίζουν μεγάλες δυσκολίες κατά τη διαδικασία αγοράς ακινήτων. 

Οι δυσκολίες προέρχονται από τη μεγάλη καθυστέρηση που παρατηρείται στην έκδοση των αποφάσεων της επιτροπής του ν.1892/90 και ακυρώνονται συμφωνίες αγοραπωλησιών, μια και υπάρχουν περιπτώσεις που καθυστερούν έξι έως δώδεκα μήνες. 

Οι αιτήσεις αγοράς δεν πρωτοκολλούνται όταν παραλαμβάνονται από τη γραμματεία της επιτροπής, πράγμα απαράδεκτο για μια δημόσια υπηρεσία, με αποτέλεσμα να μην μπορούν ούτε καν να επικαλεσθούν και να διεκδικήσουν τα δικαιώματά τους ως πολίτες, μιας και αδυνατούν να τεκμηριώσουν τη διάκριση που υφίστανται, αφού δεν υπάρχει αριθμός πρωτοκόλλου. 

Με το ν.2503/97, άρθρο 10, παράγραφος 9, η αρμοδιότητα σύστασης της επιτροπής του άρθρου 26, παράγραφος 1β', του ν.1892/90 που τροποποιήθηκε με το άρθρο 8 παράγραφος 3 του ν.1898/90 και με το άρθρο 12 του ν.2398/96, περιήλθε στη Νομαρχιακή Αυτοδιοίκηση. 

Η επιτροπή σύμφωνα με τον ως άνω νόμο (2503/97) στο Νομό Ροδόπης έχει συσταθεί με την αριθμ. 7104/98 απόφαση του Νομάρχη Ροδόπης, ενώ στο Νομό Ξάνθης η ίδια επιτροπή έχει συσταθεί με απόφαση του Γενικού Γραμματέα της Περιφέρειας Ανατολικής Μακεδονίας και Θράκης, στην οποία και προεδρεύει ο ίδιος. 

Ερωτώνται οι κύριοι Υπουργοί: 

1. Γιατί δεν δίνεται αριθμός πρωτοκόλλου στους ενδιαφερομένους, όταν υποβάλλουν την αίτηση στην επιτροπή; 

2. Γιατί, ενώ στο Νομό Ροδόπης συστήνει και προεδρεύει στην επιτροπή ο νομάχης, στο Νομό Ξάνθης πρόεδρος είναι ο Γενικός Γραμματέας της Περιφέρειας Ανατολικής Μακεδονίας και Θράκης, αν και αναρμόδιος σύμφωνα με τις διατάξεις του ν. 2503/97;" 

Ο Υφυπουργός Εσωτερικών, Δημόσιας Διοίκησης και Αποκέντρωσης κ. Φλωρίδης έχει το λόγο για τρία λεπτά, για να πρωτολογήσει. 

ΓΕΩΡΓΙΟΣ ΦΛΩΡΙΔΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, με τη συζητούμενη ερώτηση τίθενται δύο ζητήματα. Το πρώτο είναι εάν είναι σύμφωνη με το ν. 2503 η λειτουργία της επιτροπής για την "άρση των απαγορεύσεων δικαιοπραξιών στις παραμεθόριες περιοχές", στο Νομό Ξάνθης και το δεύτερο θέμα, γιατί ενδεχομένως δεν δίδεται αριθμός πρωτοκόλλου στους πολίτες της Ξάνθης, οι οποίοι υποβάλλουν αντίστοιχες αιτήσεις. 

'Οσον αφορά για τη σύσταση, τη συγκρότηση και τη λειτουργία της επιτροπής στο Νομό Ξάνθης, είναι έτσι ακριβώς, όπως τα λέτε. Δεν είναι σύννομη. Αυτό όμως προέκυψε επειδή υπήρξαν δύο νομοθετικές ρυθμίσεις η μια δίπλα στην άλλη, οι οποίες ρύθμιζαν διαφορετικά το θέμα η κάθε μία. 'Οπως ξέρετε, με το ν. 2398/96 τη σύσταση της επιτροπής την πραγματοποιούσε ο Γενικός Γραμματέας της Περιφέρειας και προήδρευε ο ίδιος. Με το ν. 2503 η αρμοδιότητα αυτή περιήλθε πράγματι στις νομαρχιακές αυτοδιοικήσεις και εκεί πλέον οι επιτροπές συγκροτούνται με απόφαση του νομάρχη και προεδρεύει ο νομάρχης. 

Είχε μεσολαβήσει ένα έγγραφο που ήταν πολύ κοντά στην έκδοση του δευτέρου νόμου, του ν.2503, του Υπουργείου Γεωργίας προς τις περιφέρειες και από εκεί προήλθε αυτή η ενέργεια. Μετά απ'αυτήν τη διαπίστωση, που μας διευκόλυνε και η δική σας ερώτηση, η επιτροπή του Νομού Ξάνθης συστήνεται πλέον και συγκροτείται με απόφαση του νομάρχη και θα αρχίσει να λειτουργεί, όπως ο νόμος προβλέπει. 'Αρα λοιπόν το θέμα αυτό έχει λυθεί. 

Τώρα υπάρχει το ζήτημα που μας θέτετε, για το ότι σε κάποιους από τους πολίτες της Ξάνθης, όταν καταθέτουν αίτηση προκειμένου να τους δοθεί βεβαίωση για την άρση της απαγόρευσης δικαιοπραξίας, δεν δίδεται αριθμός πρωτοκόλλου. Τα στοιχεία τα οποία ζητήσαμε εμείς, ήταν αρνητικά πάνω σ'αυτό το θέμα, δηλαδή ότι σε όλους δίδεται αριθμός πρωτοκόλλου, διότι κάτι αντίθετο, θα ήταν αδιανόητο. Θα παρακαλούσα δε, αν υπάρχουν στοιχεία ή καταγγελίες, να τεθούν υπόψη μας, προκειμένου να αντιμετωπιστούν. Δεν είναι νοητή η προσέλευση πολίτη σε δημόσια υπηρεσία για κατάθεση εγγράφου και η μη καταχώρησή του στο πρωτόκολλο και αντίστοιχη παράδοση του αριθμού πρωτοκόλλου στον ενδιαφερόμενο. 

Νομίζω ότι με την ευκαιρία αυτής της ερώτησης αντιμετωπίζονται και τα δύο ζητήματα. 

ΠΡΟΕΔΡΕΥΩΝ (Παναγιώτης Σγουρίδης): Ο κ.Ακήφογλου έχει το λόγο. 

ΜΠΗΡΟΛ ΑΚΗΦΟΓΛΟΥ: Ομολογουμένως, θα ήθελα να πω ότι με ικανοποίησε η απάντηση του κυρίου Υφυπουργού και πιστεύω ότι όταν θα περιέλθει στη Νομαρχιακή Αυτοδιοίκηση η αρμοδιότητα της σύστασης της επιτροπής, δεν θα παρατηρηθούν αυτές οι δυσλειτουργίες. Πιστεύω και εύχομαι να συσταθεί όσο το δυνατό γρηγορότερα, διότι η ταλαιπωρία την οποία έχουν υποστεί οι πολίτες είναι αφάνταστη και απαράδεκτη. Να φαντασθείτε ότι το ίδιο το κράτος, χωρίς να προβεί σε διακρίσεις και διαχωρισμούς χορηγεί στους πολίτες δάνεια για αγορά κατοικιών από την Εργατική Κατοικία. Και ο ίδιος πολίτης που παίρνει αυτό το δάνειο αδυνατεί να καρπωθεί αυτή τη δυνατότητα που του δίνεται, διότι όταν προσφεύγει στην επιτροπή, περνάνε 6-12 μήνες και δεν μπορεί να πάρει ένα ακίνητο το οποίο δικαιούται, με αποτέλεσμα να ακυρώνονται ιδιωτικές συμφωνίες, συμβόλαια, να χάνονται χρηματικά ποσά, αλλά το κυριότερο να εκτίθεται και το ίδιο το κράτος με τις μεθοδεύσεις που υπήρξαν μέχρι τώρα από την επιτροπή αυτή. 

Και δημιουργείται μια κατάσταση που -θα ήθελα να πω- επισκιάζει και αμαυρώνει αυτήν την προσπάθεια που κάνουμε όλοι μας για την εδραίωση της ισονομίας και ισοπολιτείας. 

Πέραν των άλλων, είχαν παρατηρηθεί και συνθήκες αδιαφάνειας, συναλλαγής και χρηματισμού. 

Τελειώνοντας θα ήθελα να πω ότι όσοι έχουν προσέλθει σε εμένα και έχουν εκφράσει κάποια παράπονα, δεν είχαν έναν αριθμό πρωτοκόλλου, όσον αφορά την αίτηση που είχαν καταθέσει. Πιστεύω ότι με την απόφαση σας αυτή δεν θα παρατηρούνται πλέον δυσλειτουργίες στην επιτροπή. 

Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υπουργέ, έχετε το λόγο δυο λεπτά για να δευτερολογήσετε. 

ΓΕΩΡΓΙΟΣ ΦΛΩΡΙΔΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, επεσήμανα και στην πρωτολογία μου ότι πλέον το ζήτημα της νομίμου συγκροτήσεως της επιτροπής έχει λυθεί. 

Θέλω δε να πω για τον αριθμό πρωτοκόλλου και για όποιες άλλες δυσλειτουργίες παρατηρούνται ότι το ελληνικό κράτος έχει δημιουργήσει πλέον ελεγκτικούς μηχανισμούς η λειτουργία των οποίων θωρακίζει τα δικαιώματα των πολιτών απέναντι στο κράτος. 

Ενδεικτικά θέλω να αναφέρω δύο σημαντικούς θεσμούς, των οποίων η λειτουργία σε πολύ σύντομο χρονικό διάστημα ήταν ιδιαίτερα ευεργετική και για τους πολίτες και για το κράτος, που είναι το Σώμα Επιθεωρητών της Δημόσιας Διοίκησης και ιδιαίτερα ο Συνήγορος του Πολίτη που επιλαμβάνεται ατομικών προσφυγών. 

Νομίζω, λοιπόν, ότι σε κάθε περίπτωση -και το τονίζω με την ευκαιρία αυτή- όπου ένας πολίτης δεν υφίσταται την ανάλογη μεταχείριση -και εν δικαίω και σύμφωνα με το νόμο- από τα όργανα της πολιτείας, έχει δικαίωμα να προσφύγει σε αυτά τα δύο σώματα, ιδιαίτερα στο Συνήγορο του Πολίτη που επιλαμβάνεται, επαναλαμβάνω, ατομικών προσφυγών, ενώ το Σώμα Επιθεωρητών Δημόσιας Διοίκησης επιλαμβάνεται γενικοτέρων θεμάτων, ώστε να υπάρξει και μια τεκμηριωμένη πλέον έρευνα της υπόθεσης για να έχει και η Κυβέρνηση έναν οδηγό στο πώς θα αντιμετωπίσει τα προβλήματα αυτά. 

Ευχαριστώ πολύ. 

ΠΡΟΕΔΡΕΥΩΝ (Παναγιώτης Σγουρίδης): Είναι αλήθεια, κύριε Υπουργέ, ότι η απάντηση αυτή είναι πάρα πολύ ικανοποιητική, διότι πρέπει να εξομαλυνθεί η αγορά των ακινήτων στη Θράκη και με διαφάνεια, διότι και εγώ ως Βουλευτής της περιοχής αυτής πιστεύω ότι έτσι θα εξυπηρετήσουμε καλύτερα τα συμφέροντα όλων των κατοίκων της περιοχής. 

Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", πενήντα έξι μαθητές και τέσσερις συνοδοί-καθηγητές από το 72ο Γυμνάσιο Αθήνας. Η Βουλή τους καλωσορίζει. 

(Χειροκροτήματα απ' όλες τις πτέρυγες) 

Θέλω να πω στους μικρούς μαθητές ότι έχουμε κοινοβουλευτικό έλεγχο και στην Αίθουσα βρίσκονται οι ερωτώντες Βουλευτές και οι Υπουργοί που απαντούν στις ερωτήσεις τους. 

Τρίτη είναι η με αριθμό 980/3.5.99 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Απόστολου Τασούλα προς τον Υπουργό Υγείας και Πρόνοιας, σχετικά με τη μείωση των κονδυλίων για τις εφημερίες των Κέντρων Υγείας και των Νοσοκομείων Γ' ζώνης από το 1999. 

Η επίκαιρη ερώτηση του κ. Τασούλα έχει ως ακολούθως: 

"Με κοινή απόφαση του Υφυπουργού Οικονομικών και του Υπουργού Υγείας και Πρόνοιας (49α/7540/23.2.99) εγκρίνεται κονδύλι ύψους 10,5 δισεκατομμυρίων για εφημερίες των κέντρων υγείας και των νοσοκομείων Γ' ζώνης για το 1999. 

Το 1998 ενώ είχε εγκριθεί κονδύλι ύψους 8,8 δισεκατομμυρίων διατέθηκε ποσό ύψους 12,5 δισεκατομμυρίων. 'Ετσι για το 1999 το κονδύλι είναι μειωμένο κατά 16% στην πραγματικότητα. 

Πιο συγκεκριμένα, στο Νομό Ιωαννίνων εγκρίθηκε για το 1999 κονδύλι εκατόν σαράντα εκατομμυρίων (140.000.000) δραχμών, ενώ το 1998 ήταν διακόσια ογδόντα εκατομμύρια (280.000.000) δραχμές, δηλαδή μείωση 42%. Στο Νομό 'Αρτας το 1999 εγκρίθηκαν εβδομήντα πέντε εκατομμύρια (75.000.000) δραχμές, ενώ το 1998 ήταν εκατόν είκοσι εκατομμύρια (120.000.000) δραχμές, δηλαδή μείωση 38%. Στο Νομό Πρέβεζας το 1999 εγκρίθηκαν εβδομήντα πέντε εκατομμύρια (75.000.000) δραχμές, ενώ το 1998 ήταν 99,6 εκατομμύρια, δηλαδή μείωση 25%. Στο Νομό Θεσπρωτίας το 1999 εγκρίθηκαν τριακόσια πενήντα εκατομμύρια (350.000.000) δραχμές, ενώ το 1998 ήταν τριακόσια εκατομμύρια (300.000.000) δραχμές, μείωση 14,3%. Στο Νομό Λευκάδας το 1999 εγκρίθηκαν τριάντα τέσσερα εκατομμύρια (34.000.000) δραχμές, ενώ το 1998 ήταν πενήντα τέσσερα εκατομμύρια (54.000.000) δραχμές, δηλαδή μείωση 34%. 

Η μείωση αυτή, αν προστεθεί η βαθμολογική εξέλιξη-ωρίμανση και η μεταβολή της τιμής μονάδας εφημερίας, γίνεται ακόμα μεγαλύτερη. 

Επιδεινώνεται επομένως η παρεχόμενη περίθαλψη στην ύπαιθρο από τα κέντρα υγείας και τα νοσοκομεία Γ' ζώνης. 

Μειώνονται όμως και οι αποδοχές των γιατρών, πράγμα που εκτός της δυσλειτουργίας δημιουργεί και αντιθέσεις και προστριβές μεταξύ τους. 

Ερωτάται ο κύριος Υπουργός: 

Πρώτον για ποιο λόγο και με ποιο σκεπτικό έγινε η μείωση των κονδυλίων στη Γ' ζώνη το 1999 σε σχέση με τα πραγματικά διατεθέντα το 1998; 

Δεύτερον, θα προχωρήσει άμεσα στην αναπροσαρμογή τους, ώστε να βελτιωθούν οι παρεχόμενες υπηρεσίες στην ύπαιθρο και να αποκατασταθούν οι αμοιβές των γιατρών; 

Τρίτον, με ποιον άλλο τρόπο θα βελτιώσει την παρεχόμενη περίθαλψη από τα κέντρα υγείας και τα νοσοκομεία Γ' ζώνης στην ύπαιθρο;" 

Ο Υφυπουργός Υγείας και Πρόνοιας κ. Νικόλαος Φαρμάκης έχει το λόγο τρία λεπτά για να πρωτολογήσει. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Κύριε Πρόεδρε, ο συνάδελφος κ. Τασούλας στην επίκαιρη ερώτησή του, ενώ δέχεται ότι το συνολικό ποσό των προσθέτων αμοιβών για τη γ' ζώνη των εφημεριών των γιατρών είναι 10,5 δισεκατομμύρια έναντι 8,08 δισεκατομμύρια που ήταν πέρσι, προσπαθεί να εμφανίσει με κάποια στοιχεία ανακατεμένα από νοσοκομεία της β' ζώνης, από νοσοκομείο της α' ζώνης -γιατί αναφέρεται στο Νομό Ιωαννίνων που υπάρχει και το πανεπιστημιακό Νοσοκομείο που είναι στην α' ζώνη- από στοιχεία των κέντρων υγείας ότι αυτό το κονδύλιο μειώθηκε και ότι δήθεν οι αποδοχές των γιατρών είναι μειωμένες και εξ αυτού του λόγου δεν καλύπτονται και οι ανάγκες σε εφημερίες των κέντρων υγείας ή των νοσοκομείων, οι πραγματικές ανάγκες όπως αρέσκεται να λέει. 

Ποια είναι τα πραγματικά οικονομικά στοιχεία όπως προκύπτουν από τις κοινές αποφάσεις των Υπουργών Οικονομικών και Υγείας; Για το 1998 στην α' ζώνη είχαν διατεθεί για εφημερίες των γιατρών 37,8 δισεκατομμύρια, στη β' ζώνη 19,5 δισεκατομμύρια και στη γ' ζώνη 8,08 δισεκατομμύρια. 

Το 1999 στην α' ζώνη διατίθενται 42,7 δισεκατομμύρια, έναντι των 37,8 δισεκατομμυρίων που σας ανέφερα το 1998, στη β' ζώνη 20,4 δισεκατομμύρια έναντι των 19,5 δισεκατομμυρίων και στη γ' ζώνη 10,5 δισεκατομμύρια έναντι των 8,08 δισεκατομμυρίων. Υπάρχει δηλαδή μία αύξηση κατά 11,6%. 

Υπάρχει μία διαφορά για τη β' και τη γ' ζώνη στις κατανομές από το 1998. Δεν υπήρξε κατανομή τότε κατά νοσοκομείο και κέντρο υγείας και εξ αιτίας αυτού του λόγου τα νοσοκομεία υπερέβησαν τις δαπάνες κατά πολλά δισεκατομμύρια. Δεν έπρεπε να μπει μία τάξη; 

Τι κάναμε φέτος; Αυξήσαμε το συνολικό ποσό κατά 2,5 δισεκατομμύρια για τη γ' ζώνη στην οποία αναφέρεται ο κ. Τασούλας, αλλά καθορίσαμε και πλαφόν που να χωράει μέσα σε αυτό το οικονομικό μέγεθος κατά νοσοκομείο και κέντρο υγείας που ανήκει στη γ' ζώνη, για να γνωρίζουν οι διοικήσεις που θα κινηθούν. Και είναι ενδεικτικός ο διαχωρισμός του κονδυλίου, σε κονδύλιο για τα κέντρα υγείας και σε κονδύλιο για τα νοσοκομεία. 

'Εχουμε πει στα νοσοκομεία ότι μπορούν να χρησιμοποιούν ενιαία αυτό το ποσό, ώστε να κάνουν εκείνοι το πρόγραμμα των εφημεριών όπως βολεύει, για να εξυπηρετούνται οι ανάγκες των νοσοκομείων και των κέντρων υγείας. 

Δεν αντιλαμβάνομαι, λοιπόν, τις αιτιάσεις. Αυτό που μπορώ να καταλάβω είναι ο λόγος που ο κ. Τασούλας παίρνει το αίτημα, γράψτε όσες εφημερίες παραπάνω θέλετε για να έχουμε όσο γίνεται μεγαλύτερες αποδοχές, και το κάνει ερώτηση στη Βουλή. Εμείς έχουμε πει πολλές φορές εδώ ότι πρέπει να σταματήσει επιτέλους αυτή η εξάρτηση των αποδοχών των γιατρών από τις εφημερίες. Εφημερίες θα παίρνουν εκείνοι που πρέπει πραγματικά να εφημερεύουν για να εξυπηρετούν πραγματικές ανάγκες των νοσοκομείων και των κέντρων υγείας. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Τασούλας έχει το λόγο για δύο λεπτά να αναπτύξει την ερώτησή του. 

ΑΠΟΣΤΟΛΟΣ ΤΑΣΟΥΛΑΣ: Κύριε Πρόεδρε, πίστευα ότι θα διάβαζε την ερώτηση ο Υπουργός. Αλλά, ή τη διάβασε και προσπαθεί να κάνει λαθροχειρίες, ή δεν τη διάβασε. 

Σας λέμε ότι εγκρίνατε για το 1998 8,8 δισεκατομμύρια, αλλά απολογιστικά πληρώσατε 12,5 δισεκατομμύρια και για το 1999 εγκρίνετε 10,5 δισεκατομμύρια. Πόσο καθαρότερα να σας τα πούμε; 

Καταθέσαμε αίτηση κατάθεσης εγγράφων πριν από ένα μήνα και δεν μας τα καταθέσατε αυτά τα έγγραφα. Επομένως υπάρχει πρόβλημα. 

Εσείς τώρα θέλετε να παίξετε με αυτό, πόσα εγκρίνατε, πόσα διαθέσατε. Εμείς καταλήγουμε, όμως, στο εξής: Πληρώσατε 12,5 δισεκατομμύρια, δεν έφθαναν αυτά τα χρήματα και είχατε προβλήματα το 1998 στην πραγματοποίηση των εφημεριών από τα κέντρα υγείας. 

'Εχετε περιορίσει τις δυνατότητες πραγματοποίησης εφημεριών στα κέντρα υγείας, είναι περιορισμένη στο μισό η στελέχωση των κέντρων υγείας και έρχεσθε με την φετινή κοινή απόφαση να επιβάλετε επιπλέον περιορισμούς. Αυτό είναι το πρόβλημα. 

Ειδικά για τους νομούς της Ηπείρου είναι ακόμη μεγαλύτερο, γιατί η μείωση δεν είναι 16%, αλλά φτάνει μέχρι το 42%. Πως θα λύσετε αυτό το πρόβλημα; Με το να λέτε ότι πραγματικές εφημερίες θα κάνουν και δεν θα κάνουν εκείνοι που πρέπει; Μα, εκείνοι που πρέπει να κάνουν, αλλά δεν φτάνει αυτό. 

Πάτε να δείτε τι προγράμματα έχουν."Σκοτώνονται" στα νοσοκομεία και εννοώ ότι προσπαθούν να βρούν τι προγράμματα θα κάνουν. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Σκοτώνονται ακριβώς για το πόσα θα πάρουν, κύριε Τασούλα. Αυτό κάνουν. 

ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Υπουργέ. Θα τα πείτε στη δευτερολογία σας. 

ΑΠΟΣΤΟΛΟΣ ΤΑΣΟΥΛΑΣ: Εσείς είσαστε οι ένοχοι, εσείς το προκαλείτε, εσείς κάνετε τη μείωση των κονδυλίων. Δεν αφήνετε τους γιατρούς να κάνουν τις εφημερίες που χρειάζονται. Το κάνετε για να περικόψετε τις δαπάνες, για να περάσετε την πολιτική που θέλετε. Αυτή είναι η αλήθεια, αλλά αυτό που είναι πεντακάθαρο, αν δεν το καταλαβαίνετε ή αν το αρνείσθε, τότε φαντασθείτε για τα άλλα. Τι περισσότερο να σας πούμε; Ρωτήστε τα διοικητικά συμβούλια των νοσοκομείων, να δείτε τι να σας πουν. 

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο για δύο λεπτά να δευτερολογήσει. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Εάν μιλούμε την ίδια γλώσσα, θα πρέπει να μπορούμε και να συνεννοηθούμε. 

'Αθροισμα τακτικών και προσθέτων αποδοχών το 1997 εκατόν σαράντα εννέα δισεκατομμύρια (149.000.000.000) δραχμές για τους γιατρούς αυτής της χώρας. 'Αθροισμα τακτικών και πρόσθετων αποδοχών το 1998 εκατόν ενενήντα ένα δισεκατομμύρια (191.000.000.000) δραχμές, δηλαδή σαράντα δύο δισεκατομμύρια (42.000.000.000) δραχμές παραπάνω. Σε εποχές λιτότητας, που κάποιοι έχουν δίκιο να γκρινιάζουν και να απαιτούν. Επιπλέον 11% αύξηση, δηλαδή από 65,3 δισεκατομμύρια στα 72,9 δισεκατομμύρια, άλλα 7,5 δισεκατομμύρια για τις πρόσθετες αποδοχές των γιατρών το 1999. Και δεν είναι ικανοποιημένοι. Τι να κάνουμε; 

Εγώ είμαι γιατρός, αλλά ως Υφυπουργός της Υγείας είμαι υποχρεωμένος να το πω. Ως εδώ οι πλασματικές εφημερίες, ως εδώ αμοιβές που εξυπηρετούν μόνο τις αποδοχές των γιατρών. 

Τα ποσά είναι αυξημένα. Δεν θέλει να το δεχθεί ο κ. Τασούλας. Μου λέει για τα 12,5 δισεκατομμύρια που πληρώθηκαν πέρυσι. Προέκυψαν από τα προγράμματα που έφτιαξαν οι γιατροί, όπως τους βόλευε, και που κάποιες διοικήσεις για να έχουν το κεφάλι τους ήσυχο ενέκριναν. Πρέπει να συνεχίσουμε έτσι χωρίς πλαφόν και τα 12,5 δισ. να γίνουν 20; 'Εχετε την εντύπωση εσείς του ΚΚΕ ότι υπερασπίζεσθε οικονομικά αδυνάτους και ενδεείς; Δεν είναι έτσι. 

ΑΠΟΣΤΟΛΟΣ ΤΑΣΟΥΛΑΣ: Πλασματικά στα κέντρα υγείας. 'Η δεν ξέρετε, ή μας κοροϊδεύετε. 

ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Τασούλα. Δεν χρειάζεται να ανεβάζουμε τους τόνους της φωνής μας. Εδώ γίνεται διάλογος, λέει ο καθένας την άποψή του και κρίνουν αυτοί που μας ακούν. 

Τέταρτη είναι η με αριθμό 977/3.5.99 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Ανδριανής Λουλέ προς τον Υπουργό Γεωργίας, σχετικά με την επαναλειτουργία των εργαστηρίων γάλακτος κλπ. 

Η επίκαιρη ερώτηση της κ. Λουλέ είναι η ακόλουθη: 

"Τα εργαστήρια γάλακτος ιδρύθηκαν το 1984 επιδοτούμενα από την ΕΟΚ και έτσι συνέχισαν να λειτουργούν έως το 1992. Το 1992 ανέλαβε τη διαχείρισή τους η Κτηνοτροφική Συνεταιριστική Οργάνωση, η οποία με συνεχείς κυλιόμενες συμβάσεις των εργαζομένων προσπάθησε να λειτουργήσει τα εργαστήρια Λάρισας και Ιωαννίνων. Η μη θεσμοθέτηση πλαισίου λειτουργίας των εργαστηρίων διαχείρισης οδήγησε στην υπολειτουργία των δύο υπαρχόντων εργαστηρίων (Λάρισας, Ιωαννίνων) επί χρόνια και τελικά, στο κλείσιμό τους. 

Με δεδομένο τον τεράστιο ρόλο των εργαστηρίων στον τομέα της βελτίωσης ποιότητας γάλακτος από τους παραγωγούς, αλλά και στον καθορισμό της τιμής που πληρώνουν οι γαλακτοβιομηχανίες στον παραγωγό, ερωτάται ο κύριος Υπουργός: 

Πρώτον, θα προβεί άμεσα σε νομοθετική ρύθμιση για τη δημιουργία θεσμικού πλαισίου και αξιόπιστου φορέα διαχείρισης των εργαστηρίων ποιότητας γάλακτος, ώστε να επαναλειτουργήσουν και να αξιοποιηθούν προς όφελος όλων των εμπλεκομένων; 

Δεύτερον, θα προβεί σε ρύθμιση για να επαναπροσληφθούν οι εργαζόμενοι σε αυτά επί χρόνια, σε περίπτωση επαναλειτουργίας των εργαστηρίων"; 

Ο Υφυπουργός Γεωργίας κ. Φουντάς έχει το λόγο για δύο λεπτά, να πρωτολογήσει. 

ΠΑΡΑΣΚΕΥΑΣ ΦΟΥΝΤΑΣ (Υφυπουργός Γεωργίας): Κύριε Πρόεδρε, το Υπουργείο Γεωργίας κινείται στην κατεύθυνση της όσο το δυνατόν συντομότερης λειτουργίας των εργαστηρίων του γάλακτος από φορέα με διεπαγγελματικό χαρακτήρα, ώστε να ανταποκρίνονται στη φιλοσοφία της ίδρυσής τους και στο ρόλο που καλούνται να εκπληρώσουν μεταξύ των παραγωγών των βιομηχανιών μεταποίησης και επεξεργασίας του γάλακτος. 

Ο φορέας που μπορεί να παίξει αυτό το ρόλο είναι ο ΕΛΟΓ, που έχει διεπαγγελματικά χαρακτηριστικά, αφού στο Δ.Σ. του ΕΛΟΓ μετέχουν και οι δύο πλευρές και οι παραγωγοί και οι μεταποιητικές βιομηχανίες, αλλά και το Υπουργείο, δηλαδή, το κράτος. 

'Οπως έχει ανακοινωθεί από το Υπουργείο Γεωργίας, με νομοσχέδιο που αυτές τις μέρες κατατίθεται αν δεν έχει ακόμα κατατεθεί προβλέπεται η διατήρηση και η λειτουργία του ΕΛΟΓ. 

Ως γνωστό με το ν. 2637/98 είχε περιληφθεί και ο ΕΛΟΓ σαν οργανισμός υπό συγχώνευση. Ακολούθως, απαιτείται έκδοση προεδρικού διατάγματος που θα καθορίζει την οργάνωση τη στελέχωση, τη λειτουργία και τις αρμοδιότητες των εργαστηρίων. Γιατί με το ν. 2332/95 τα εργαστήρια αποτελούν περιφερειακές υπηρεσίες και το Υπουργείο έχει τη δυνατότητα της παραχώρησης στον ΕΛΟΓ ή σε άλλο φορέα. 

Το θέμα των εργαζομένων στα εργαστήρια των Ιωαννίνων και της Λάρισας εξετάζεται από τις νομικές υπηρεσίες του Υπουργείου Γεωργίας. Εκτός αυτών των δύο εργαστηρίων που είπαμε ότι λειτουργούν, υπάρχουν και τα εργαστήρια των Γιαννιτσών, Αλεξανδρούπολης, Δράμας, Μυτιλήνης και του Ρεθύμνου που υπάρχει ο εξοπλισμός τους, έχει αγοραστεί, υπάρχουν τα κτίρια και είναι θέμα φορέα για τη λειτουργία τους. 

Θέλω να τονίσω ότι στόχος μας είναι η συντομότερη δυνατή λειτουργία των εργαστηρίων. Υπάρχει ο εξοπλισμός που απαξιούται. Και το σπουδαιότερο είναι ότι -το τονίζει και η κυρία συνάδελφος στην ερώτησή της- καλούνται να παίξουν ένα σημαντικό ρόλο στη βελτίωση γενικά της ποιότητας του γάλακτος.'Αρα ο στόχος μας είναι να λειτουργήσουν όσο το δυνατόν συντομότερα. 

Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Η κ. Λουλέ έχει το λόγο. 

ΑΝΔΡΙΑΝΗ ΛΟΥΛΕ: Κύριε Πρόεδρε, χαίρομαι που το Υπουργείο θεωρεί επιβεβλημένη την επαναλειτουργία των εργαστηρίων. Παρά όμως τις υποσχέσεις της Κυβέρνησης, τα δύο αυτά εργαστήρια Λάρισας και Ιωαννίνων υπολειτουργούν και είναι αυτήν τη στιγμή κλειστά, γιατί δεν έχει θεσμοθετηθεί η λειτουργία τους. Το αποτέλεσμα είναι ακατανόητο τόσο για τους απολυμένους εργαζόμενους όσο και στον καθορισμό της τιμής που πληρώνουν οι γαλακτοβιομηχανίες στους παραγωγούς. Ο εξοπλισμός των εργαστηρίων, παρ' ότι σύγχρονος, καταστρέφεται. 

Πρέπει να πω εδώ ότι υπάρχουν τριάντα πέντε αυτοκίνητα, εκ των οποίων τα είκοσι είναι ολοκαίνουργα και μένουν αχρησιμοποίητα. Είναι πλεονασμός βέβαια να τονίσω τον τεράστιο ρόλο των εργαστηρίων στον τομέα της βελτίωσης της ποιότητας του γάλακτος από τους παραγωγούς, αλλά και της εξυγίανσης της γαλακτοβιομηχανικής υποδομής και του εισοδήματος των κτηνοτρόφων στις περιοχές, όπου λειτουργούσαν τα εργαστήρια με τα όσα προβλήματα βέβαια, είχαν. 

Τα αποτελέσματα έδειξαν την κάθετη βελτίωση της ποιότητας του γάλακτος, κυρίως του αγελαδινού. Επίσης η κοινοτική νομοθεσία επιβάλλει τη σύνθεση της ποιότητας γάλακτος με την τιμή που πληρώνουν οι γαλακτοβιομηχανίες στον παραγωγό. Η ρύθμιση όμως αυτή, κύριε Υπουργέ, είναι αδύνατον να εφαρμοστεί, αν δεν λειτουργήσουν σε σωστές βάσεις τα εργαστήρια, ώστε να παίξουν το ρόλο του αντικειμενικού κριτή ανάμεσα στον παραγωγό και τη βιομηχανία. 

Με τον τρόπο αυτό προστατεύεται έτσι και το εισόδημα των παραγωγών και οι βιομηχανίες παραλαμβάνουν ποιοτικά αναβαθμισμένο γάλα, που έχει σαν αποτέλεσμα και μειωμένο κόστος παραγωγής γαλακτομικών προϊόντων και βεβαίως υγιείς όρους συντήρησής του. 

Είναι επομένως, επιτακτική κατά τη γνώμη μου η ανάγκη να επαναλειτουργήσουν άμεσα τα εργαστήρια και χαίρομαι που λέτε ότι αυτός είναι στόχος του Υπουργείου. 

Για να γίνει βέβαια αυτό, πρέπει να δημιουργηθεί θεσμικό πλαίσιο διεπαγγελματικής οργάνωσης της κτηνοτροφίας που θα συμμετέχουν μέσα όλοι οι εμπλεκόμενοι φορείς. Και ταυτόχρονα βέβαια θα είναι και ένας φορέας λειτουργίας των εργαστηρίων με εταιρική μορφή. Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υφυπουργός έχει το λόγο. 

ΠΑΡΑΣΚΕΥΑΣ ΦΟΥΝΤΑΣ (Υφυπουργός Γεωργίας): Δεν έχω περισσότερα να προσθέσω, κύριε Πρόεδρε. Απλώς και εγώ συμφωνώ ότι είναι επιτακτική ανάγκη λειτουργίας των εργαστηρίων και καταβάλλουμε κάθε προσπάθεια για να συντομεύσουμε το χρόνο λειτουργίας τους για τους λόγους που ήδη εξηγήσαμε. Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Πέμπτη είναι η με αριθμό 975/3-5-99 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Γεωργίου Ρόκου προς τον Υπουργό Μεταφορών και Επικοινωνιών, σχετικά με την αναβάθμιση του τηλεπικοινωνιακού συστήματος της περιοχής του δυτικού τομέα του Νομού Θεσσαλονίκης. 

Η επίκαιρη ερώτηση του κυρίου συναδέλφου έχει ως εξής: 

"Στην περιοχή του Δυτικού τομέα Νομού Θεσσαλονίκης, κατοικούν περίπου τριάντα χιλιάδες άνθρωποι. 

(Δήμοι: 1. Αξιού, 2. Χαλκηδόνας, 3. Κουφαλίων) 

Η ραγδαία ανάπτυξη της περιοχής (βιομηχανική, εμπορική, εκπαιδευτική και κοινωνική), σε συνδυασμό με την τεχνολογική ανάπτυξη των καιρών (ΙΝΤΕΡΝΕΤ), καθιστούν επιτακτική την ανάγκη αναβάθμισης του τηλεπικοινωνιακού συστήματος. 

Οι μέχρι τώρα προσφερόμενες υπηρεσίες του υφιστάμενου δικτύου, είναι ανεπαρκέστατες και προβληματικές. 

Ερωτάται ο κύριος Υπουργός: 

Πότε, ένεκα και των συνθηκών του "Καποδίστρια", θα αποφασίσει τη μετατροπή της υπεραστικής μονάδας σε αστική, με δεδομένο ότι όλες οι δραστηριότητες των κατοίκων αυτών των περιοχών, συνδέονται άμεσα με την πρωτεύουσα του Νομού Θεσσαλονίκης". 

Ο κύριος Υφυπουργός έχει το λόγο. 

ΝΙΚΟΛΑΟΣ ΣΑΛΑΓΙΑΝΝΗΣ (Υφυπουργός Μεταφορών και Επικοινωνιών): Κύριε Πρόεδρε, ο κ. Ρόκος θέτει ουσιαστικά τρία ζητήματα. Το ένα είναι η επάρκεια ή μη της υποδομής και ταυτόχρονα με αυτό βέβαια η ποιότητα των παρεχόμενων υπηρεσιών σήμερα. Το δεύτερο θέμα είναι το κόστος της τηλεφωνίας στο χώρο αυτό και το τρίτο είναι το αίτημά του να γίνει όλη αυτή η περιοχή μια περιοχή αστικής τηλεφωνίας και όχι υπεραστικής. 

Θα ήθελα να του δώσω μερικά τεχνικά χαρακτηριστικά σε σχέση με την υποδομή που υπάρχει στην περιοχή αυτή. 

Το ζευκτικό δίκτυο των αστικών κέντρων είναι ψηφιακό κατά 100%. 

Δεύτερον, το αστικό τηλεφωνικό κέντρο Χαλκηδόνας είναι ήδη ψηφιακό, καθώς ίσχυε ένα κομμάτι του κέντρου Κουφαλίων. 

Επίσης πρέπει να σας ενημερώσω, κύριε συνάδελφε, ότι από τις αρχές της προηγούμενης εβδομάδας ξεκίνησε η ψηφιακοποίηση των κέντρων Κουφαλίων, Αδένδρων, Ανατολικού, Καμινίων και Μοναστηρίου, έτσι ώστε μέχρι το τέλος του χρόνου να είναι τα κέντρα ψηφιακοποιημένα κατά 100%. 

Τρίτον, η υπεραστική και διεθνής κίνηση στην περιοχή διεκπεραιώνεται μέσω των αντίστοιχων κέντρων Θεσσαλονίκης. 

Και τέταρτον, το σύνολο της τηλεφωνικής κίνησης των κέντρων υποστηρίζεται από το κέντρο της Χαλκηδόνας και μέχρι σήμερα δεν έχουμε στοιχεία ότι υπάρχει δυσκολία, ότι υπάρχει δυσχέρεια στη διεκπεραίωσή της. 

Αυτά σε ό,τι αφορά την υποδομή και την ποιότητα των παρεχόμενων υπηρεσιών. Σε ό,τι μας αφορά, δεν υπάρχουν στοιχεία που να δικαιολογούν το χαρακτηρισμό ότι είναι το δίκτυο ανεπαρκέστατο και προβληματικό. 

Σε ό,τι αφορά το κόστος της αστικής και υπεραστικής τηλεφωνίας, με το σύστημα που εισαγάγαμε στις αρχές του Μάρτη, θέλω να ενημερώσω τον κ. Ρόκο ότι σε ό,τι αφορά τις περιοχές στις οποίες αναφέρεται, πιστεύουμε απολύτως ότι η χρέωση δε θα είναι δυσμενής για τον πολίτη, αλλά θα είναι θετική. Γιατί στη ζώνη αυτή μέχρι σαράντα πέντε χιλιόμετρα έχει μειωθεί το κόστος της υπεραστικής τηλεφωνίας από τις τριάντα δραχμές στις δώδεκα δραχμές. Δηλαδή μία μείωση 60% περίπου. Και αν κανένας δει την περίοδο από δέκα το βράδυ μέχρι οκτώ το πρωί, που είναι μειωμένα τα τιμολόγια, έχει μειωθεί η τιμή από είκοσι πέντε δραχμές το λεπτό σε έξι δραχμές το λεπτό. Προσεγγίζει δηλαδή την αστική τηλεφωνία. 

Επομένως σε ό,τι αφορά το τωρινό τιμολόγιο, αυτό είναι μειωμένο σημαντικά για τις υπεραστικές κλήσεις της περιοχές στις οποίες αναφέρεται ο κ. Ρόκος. 

Θέτει όμως ένα τέτοιο θέμα ο κ. Ρόκος, το θέμα του να θεωρηθεί για όλο το νομό η τηλεφωνική συνδιάλεξη ότι είναι αστική. Στη δευτερολογία μου θα μιλήσω γι' αυτό που είναι ένα πολύ σοβαρό θέμα. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Ρόκος έχει το λόγο για δύο λεπτά, να αναπτύξει την ερώτησή του. 

ΓΕΩΡΓΙΟΣ ΡΟΚΟΣ: Κύριε Πρόεδρε, ο ΟΤΕ κυρίως μετά τη μετοχοποίηση, όπου η Κυβέρνηση -σας θυμίζω ότι ήταν αντίθετη σαν Αντιπολίτευση και την υλοποίησε σαν Κυβέρνηση- υπακούει πια στους κανόνες της αγοράς και στη λογική της κερδοφορίας. Πράγματι τα τελευταία χρόνια έχει θετικά οικονομικά αποτελέσματα της τάξεως των κάποιων εκατοντάδων δισεκατομμυρίων κάθε χρόνο. Την ίδια στιγμή επεκτείνεται στα Βαλκάνια και όχι μόνο, αλλά και σε χώρες της Αφρικής σε επενδύσεις εκσυγχρονισμού αυτών των χωρών. Καλά όλα αυτά, όταν κανείς υπακούει στους κανόνες της αγοράς. Αλλά, κύριε Υπουργέ, λέμε "πρώτα η Ελλάδα". Εσείς το λέτε. "Πρώτα η Ελλάδα" σημαίνει ότι πρέπει πρώτα ο ΟΤΕ να εκσυγχρονίσει τα τηλεπικοινωνιακά δίκτυα της χώρας μας, πράγμα το οποίο δεν έχει κάνει. Είναι απαράδεκτο εν όψει του 21ου αιώνα να συγκαλούνται σε κοινή σύσκεψη δήμαρχοι, εκφράζοντας την επιθυμία και την όχληση των επαγγελματικών φορέων της περιοχής, όχι στη λογική του κόστους, αλλά κυρίως στη λογική του εκσυγχρονισμού. 

Πράγματι έχει αστικοποιηθεί πια όλος ο Νομός Θεσσαλονίκης και ανατολικά για τους δήμους που σας ανέφερα και δυτικά, Περαία, Μηχανιώνα, Επανομή, Επαρχία Λαγκαδά. Είναι ανεπτυγμένες πια περιοχές βιοτεχνικής έντασης. Είναι απαράδεκτο δηλαδή να θέλει μέσω υπεραστικού να επικοινωνήσει βιοτεχνία με κατάστημα. 

Κύριε Υπουργέ, σας διαψεύδω και προσωπικά. Υπάρχουν πάρα πολλές δυσκολίες, τις βιώνω και σας λέω ότι είναι πολύ δύσκολη η επικοινωνία. Σε βάζει σ' αυτό που λέτε εσείς το αυτοματοποιημένο δίκτυο, στον αυτόματο τηλεφωνητή και σου λέει, περίμενε μέχρι να αδειάσει η γραμμή. Δεν υπάρχουν γραμμές, κύριε Υπουργέ. Δεν θα υπήρχε η δική μου επίκαιρη ερώτηση, αν δεν υπήρχαν υπομνήματα τα οποία έχουν σταλεί και στον ΟΤΕ και σε σας από τους δημάρχους και από τους φορείς οι οποίοι έχουν οχλήσει με τη σειρά τους. Θα σας πω και κάτι άλλο. Είναι σαν οι Νοτιοελλαδίτες, οι Αθηναίοι του εθνοκεντρισμού να είχαν την Ελευσίνα σε υπεραστικό δίκτυο. Εδώ έχετε δώσει λύσεις. Στο Νομό Θεσσαλονίκης δεν υπάρχει καμία λύση. Και επιμένουν οι φορείς, κύριε Υπουργέ, ότι αυτά τα στοιχεία που σας δίνει ο ΟΤΕ, χάριν της δικής του λογικής και ικανοποίησης των δικών του τεχνικών αναλύσεων, δεν είναι ουσιαστικά και ειλικρινή. 

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υφυπουργός έχει το λόγο για δύο λεπτά, να δευτερολογήσει. 

ΝΙΚΟΛΑΟΣ ΣΑΛΑΓΙΑΝΝΗΣ (Υφυπουργός Μεταφορών και Επικοινωνιών): Ευχαριστώ, κύριε Πρόεδρε. 

Κατ' αρχήν να επισημάνω ότι ο ΟΤΕ είναι ένας παίκτης που παίζει στην αγορά δυναμικά. Και θα συνεχίσει να παίζει, γιατί όλος ο ευρωπαϊκός κόσμος εκεί κινείται. Θα παίζει, λοιπόν, στην αγορά δυνατά και μπορεί να παρέχει υπηρεσίες φτηνές και καλής ποιότητας στον ελληνικό λαό. Χρέος δικό μας είναι να δούμε ποιες είναι οι καθολικές υπηρεσίες που να παρέχονται σε όλους και με καλή ποιότητα. Δεν είναι, λοιπόν, κακό που παίζει με τους όρους της αγοράς, αρκεί να το κάνει καλά. 

ΓΕΩΡΓΙΟΣ ΡΟΚΟΣ: "Πρώτα η Ελλάδα"! 

ΝΙΚΟΛΑΟΣ ΣΑΛΑΓΙΑΝΝΗΣ (Υφυπουργός Μεταφορών και Επικοινωνιών): Πρώτα η Ελλάδα, ο ΟΤΕ να παίζει καλά και δυναμικά, αλλά και στην Ευρώπη και στα Βαλκάνια. 

Δεύτερον, να επαναλάβω ότι μέχρι το τέλος του χρόνου όλο το σύστημα της περιοχής στην οποία αναφέρεσθε, κύριε Ρόκο, θα είναι ψηφιακό και όποιες δυσχέρειες στη λειτουργία υπάρξουν, θα απαλειφθούν. 

Τρίτον, θέτετε ένα θέμα πολύ σοβαρό, το θέμα μέσα σε κάθε νομό να μην έχουμε υπεραστικές κλήσεις. Αυτό είναι ένα πολύ σοβαρό θέμα, γιατί σήμερα υπάρχουν και καποδιστριακοί δήμοι που, επειδή από τη μία κοινότητα στην άλλη υπάρχουν διαφορετικοί κόμβοι, υπάρχει διαφορετικό καθεστώς, υπάρχει υπεραστική τηλεφωνία. 

Θέλω να σας ενημερώσω ότι το θέμα αυτό μας απασχολεί. Θέλω επίσης να σας πω ότι τους επόμενους μήνες θα είναι ένα από τα θέματα που πιστεύουμε ότι θα φέρουμε σε πέρας, σε κάθε νομό να υπάρχει αστική κλήση. Το επιχειρούμε και προσπαθούμε. 

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κ. Σαλαγιάννη. 

Ολοκληρώθηκε η συζήτηση των επικαίρων ερωτήσεων.

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, εισερχόμαστε στην ημερήσια διάταξη της 

ΝΟΜΟΘΕΤΙΚΗΣ ΕΡΓΑΣΙΑΣ

Συνέχιση της συζήτησης επί των άρθρων και του συνόλου του σχεδίου νόμου: "Ερασιτεχνικός και επαγγελματικός αθλητισμός και άλλες διατάξεις". 

'Εχουμε ψηφίσει μέχρι το άρθρο 48. Θα συνεχίσουμε τη συζήτηση από το άρθρο 49. 

Θα παρακαλούσα τους εισηγητές να μας πουν πώς βλέπουν να εξελίσσεται η συζήτηση, μέχρι ποιο άρθρο και πώς. 

Ο κ. Τσερτικίδης έχει το λόγο. 

ΠΑΝΤΕΛΗΣ ΤΣΕΡΤΙΚΙΔΗΣ: Κύριε Πρόεδρε, προτείνω σήμερα να συζητήσουμε τα άρθρα από 49 έως και 95 για να αφήσουμε τα υπόλοιπα άρθρα για την Τρίτη μαζί με τις τροπολογίες. Πιστεύω ότι δεν θα υπάρξει διαφωνία από τους συναδέλφους. 

ΠΡΟΕΔΡΕΥΩΝ (Παναγιώτης Σγουρίδης): Η κ. Λουλέ έχει το λόγο. 

ΑΝΔΡΙΑΝΗ ΛΟΥΛΕ: Και εγώ συμφωνώ απόλυτα, αρκεί να μας δοθούν επιπλέον δύο, τρία λεπτά, επειδή είναι πολλά τα άρθρα, για να αναπτύξουμε την άποψή μας. Να υπάρξει μία ανοχή από την πλευρά του Προεδρείου. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Γκατζής έχει το λόγο. 

ΝΙΚΟΛΑΟΣ ΓΚΑΤΖΗΣ: Οι εισηγητές χθες κάναμε μία συζήτηση και πραγματικά σύμφωνα με αυτό που είπε ο συνάδελφος, καταλήξαμε να πάμε μέχρι το άρθρο 95. Αυτό όμως με μία προϋπόθεση. Επειδή τα άρθρα είναι περίπου πενήντα, δεν θα πάμε στο δεκάλεπτο, αλλά στο εικοσάλεπτο, αυτό που είχαμε χθες, στο σπάσιμο του περιεχομένου που κάναμε. Να υπάρξει μία ανοχή στους εισηγητές. 'Ετσι για να τελειώσουμε τα άρθρα. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Δημαράς έχει το λόγο. 

ΙΩΑΝΝΗΣ ΔΗΜΑΡΑΣ: Κύριε Πρόεδρε, χθες το βράδυ είχαμε τη δυνατότητα οι εισηγητές να κουβεντιάσουμε μεταξύ μας και συμφωνήσαμε σε αυτό που έχουν προτείνει οι συνάδελφοι. Το λεπτό θέμα είναι να υπάρξει κάποια ανοχή στο χρόνο για όσους νιώθουν και έχουν την ανάγκη να διατυπώσουν κάποιες σκέψεις, αλλά πάντα με μια οικονομία, έτσι ώστε να τελειώσει σήμερα αυτή η ενότητα των άρθρων, για να μπορέσουμε την Τρίτη να περάσουμε στα υπόλοιπα. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Μεϊμαράκης έχει το λόγο. 

ΕΥΑΓΓΕΛΟΣ ΜΕΪΜΑΡΑΚΗΣ: Κύριε Πρόεδρε, συμφωνούμε και εμείς σε αυτή τη συμφωνία που έγινε χθες το βράδυ. Νομίζω ότι δεν υπάρχουν πολλοί ομιλητές για σήμερα το πρωί. Νομίζω ότι υπάρχει δυνατότητα από πλευράς Προεδρείου να υπάρξει ανοχή χρόνου. 

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Κατ' αρχήν συμφωνώ ως προς την ενότητα και νομίζω ότι θα τελειώσουμε σήμερα νωρίς. Ελπίζω να είμαστε λακωνικοί. Υπάρχουν παρατηρήσεις που έγιναν από την ΚΕΝΕ, οι οποίες θα διανεμηθούν και για να διευκολυνθούν οι συνάδελφοι, όπως και χθες. Θα τους παρακαλούσα αυτά που έχουν μπροστά τους από το άρθρο 49 έως το άρθρο 95 να τα ξεχάσουν. Με δική μου ευθύνη οι τροποποιήσεις που γίνονται στο κείμενο που έχει εκδόσει η Βουλή, προκειμένου να γνωρίζουν πώς και πού ακριβώς εντάσσεται κάθε διάταξη. Θα παρακαλούσα να μπουν στα Πρακτικά οι προσθήκες. 

ΠΡΟΕΔΡΕΥΩΝ (Παναγιώτης Σγουρίδης): Παρακαλώ να περάσουν στα Πρακτικά και οι κλητήρες να διανείμουν στους συναδέλφους Βουλευτές αυτά που έχει ο Υπουργός μπροστά του. 

(Στο σημείο αυτό ο Υφυπουργός Πολιτισμού κ. Φούρας καταθέτει για τα Πρακτικά τις σχετικές τροποποιήσεις, οι οποίες έχουν ως εξής:


Σελίδα 6604 μέχρι και 6617
είναι σε PDF 

ΠΡΟΕΔΡΕΥΩΝ (Παναγιώτης Σγουρίδης): Ο κ. Τσερτικίδης έχει το λόγο. Θα σας δώσω δέκα λεπτά και θα υπάρξει ανοχή χρόνου. 

ΠΑΝΤΕΛΗΣ ΤΣΕΡΤΙΚΙΔΗΣ: Κύριε Πρόεδρε, σε ό, τι έχει σχέση με τη διαχείριση πόρων για αθλητικούς σκοπούς, τα ειδικά έσοδα της Γενικής Γραμματείας Αθλητισμού που διατίθενται για την εκπλήρωση αθλητικών σκοπών, προέρχονται κυρίως από τον Ο.Π.Α.Π. και τον Ο.Δ.Ι.Ε. Οι έκτακτες επιχορηγήσεις προς ομοσπονδίες, προς οποιονδήποτε αθλητικό φορέα από τη Γενική Γραμματεία επιτρέπονται μόνο για συγκεκριμένους σκοπούς, ύστερα από εισήγηση του ΕΣΑΣ. Δεν επιτρέπεται σε οποιοδήποτε φορέα να διαθέτει την επιχορήγηση της Γενικής Γραμματείας Αθλητισμού, χωρίς έγκρισή της για σκοπό διάφορο από εκείνον για τον οποίο επιχορηγήθηκε. 

Επίσης δεν επιτρέπεται η επιχορήγηση αθλητικού σωματείου που δεν απασχολεί προπονητή κατά τις διατάξεις του παρόντος νόμου ή αθλητικής ομοσπονδίας που προσέλαβε ειδικό συνεργάτη κατά παράβαση των διατάξεων του παρόντος νόμου. Τα αθλητικά σωματεία, οι αθλητικές ενώσεις και οι ομοσπονδίες υποχρεούνται να συντάσσουν κάθε οικονομικό έτος προϋπολογισμό, ισολογισμό και απολογισμό της όλης διαχείρισής τους. Οι προϋπολογισμοί των σωματείων καταρτίζονται έως και την 30η Σεπτεμβρίου κάθε έτους. 

Οι προϋπολογισμοί των αθλητικών ενώσεων υποβάλλονται γιά έγκριση στις οικείες ομοσπονδίες μέχρι την 30η Σεπτεμβρίου και των ομοσπονδιών στη Γενική Γραμματεία μέχρι την 31η Οκτωβρίου καθ'έτος. Η Γενική Γραμματεία ανακοινώνει ως το τέλος Ιανουαρίου κάθε έτους το ύψος των επιχορηγήσεων των ομοσπονδιών, οι οποίες κατόπιν προβαίνουν σε κατανομή στα σωματεία και στις ενώσεις της αρμοδιότητάς τους. Τα αθλητικά σωματεία υποχρεούνται να συντάσσουν κάθε έτος ειδικό ξεχωριστό απολογισμό διαχείρισης των κρατικών επιχορηγήσεων. 

Με κοινή απόφαση του Υπουργείου των Οικονομικών και του αρμοδίου για τον αθλητισμό Υπουργού συγκροτείται και λειτουργεί στη Γενική Γραμματεία Αθλητισμού επταμελές ελεγκτικό συμβούλιο με διετή θητεία. 'Εργο του ελεγκτικού συμβουλίου είναι κυρίως η διενέργεια λογιστικού και διαχειριστικού ελέγχου καθώς και του ελέγχου κάθε άλλου στοιχείου που αποτελεί αντικείμενο αυτού του νόμου ή του καταστατικού των αθλητικών σωματείων, των ενώσεων και των ομοσπονδιών καθώς και των άλλων επιχορηγούμενων φορέων. Η διαπίστωση της τήρησης, από τα σωματεία τις ενώσεις και τις ομοσπονδίες, των διατάξεων των νόμων, των διαταγμάτων, των υπουργικών αποφάσεων, των κανονισμών που αφορούν διαχειριστικούς και λογιστικούς κανόνες, οι οποίοι επιβάλλονται απ'αυτόν το νόμο. Και τέλος, έργο του ελεγκτικού συμβουλίου είναι η γνωμοδότηση για διακοπή της επιχορήγησης εφόσον διαπιστώνονται σοβαρές παραβάσεις και ο έλεγχος των τμημάτων αμειβομένων αθλητών. 

Το ελεγκτικό συμβούλιο σε περίπτωση διαπίστωσης παραβάσεων έχει υποχρέωση να περιλάβει στην έκθεσή του ενέργειες για τις τυχόν διαχειριστικές, διοικητικές και ποινικές ευθύνες του ελεγχόμενου τμήματος αμειβομένων αθλητών ή των μελών ή των οργάνων διοίκησής του. 

Με αποφάσεις του Υπουργού συγκροτούνται οργανωτικές εκτελεστικές επιτροπές στις οποίες ανατίθεται η προετοιμασία η οργάνωση και διεξαγωγή αγώνων στη χώρα που έχουν παγκόσμια, πανευρωπαϊκή ή μεγάλη σημασία. Επίσης στη Γενική Γραμματεία μπορούν να συνιστώνται με απόφαση του αρμοδίου για τον αθλητισμό Υπουργού επιτροπές που έχουν ως έργο την άσκηση νομοπαρασκευαστικών και νομοτεχνικών καθηκόντων για θέματα αθλητισμού, την αντιμετώπιση αθλητικών θεμάτων της Γενικής Γραμματείας Αθλητισμού και την αντιμετώπιση όποιου θέματος άπτεται των σκοπών και της αρμοδιότητας της Γενικής Γραμματείας. 

Το νομοσχέδιο επίσης προβλέπει για τα εισιτήρια και για τις προσκλήσεις ότι οι τιμές των εισιτηρίων των κάθε είδους αγώνων και αθλητικών εκδηλώσεων καθορίζονται με απόφαση του διοικητικού συμβουλίου του γηπεδούχου σωματείου. Επιτρέπει στις αθλητικές ομοσπονδίες επαγγελματικούς συνδέσμους και αθλητικές ενώσεις να εκδίδουν μέχρι πεντακόσια δελτία ελεύθερης εισόδου στους αγωνιστικούς χώρους. Με απόφαση του Γενικού Γραμματέα Αθλητισμού καθορίζονται τα πρόσωπα που λόγω της προσφοράς τους ή της σχέσης τους με τον αθλητισμό δικαιούνται δελτίου ελευθέρας εισόδου στους αγωνιστικούς χώρους κατά τη διεξαγωγή των αγώνων. Στα πιο πάνω πρόσωπα συμπεριλαμβάνονται και οι αθλητικοί συντάκτες μέλη του Πανελλήνιου Συνδέσμου Αθλητικού Τύπου. 

Το άρθρο 55 αναφέρεται στον κανονισμό προμηθειών. Η προμήθεια από αθλητικές ομοσπονδίες πάσης φύσεως αθλητικού υλικού αγαθών και υπηρεσιών εάν η αξία τους υπερβαίνει σε ετήσια βάση το ποσό των πέντε εκατομμυρίων (5.000.000) δραχμών γίνεται ύστερα από διενέργεια διαγωνισμού. Απαγορεύονται επίσης στο ίδιο έτος η κατάτμηση προμηθειών αθλητικού υλικού καθώς και υπηρεσιών προς αποφυγή διενέργειας δημόσιου διαγωνισμού. 

Επίσης το νομοσχέδιο ρυθμίζει θέματα γυμναστηρίων και λοιπών αθλητικών εγκαταστάσεων. Προβλέπει ότι για τις ζημιές που προκαλούνται από φιλάθλους ομάδων κατά τη διάρκεια και μετά τη λήξη των αγώνων, ευθύνονται οι ομάδες, οι οποίες είναι υπαίτιες γι'αυτές τις ζημιές. Προβλέπει ότι μέσα σε οκτώ μήνες από τη δημοσίευση του νόμου με κοινή απόφαση του Υπουργού Παιδείας και του αρμοδίου για τον αθλητισμό Υπουργού συνιστάται εθνική επιτροπή σχολικού αθλητισμού. Η επιτροπή αυτή έχει γνωμοδοτικό και συντονιστικό χαρακτήρα και λειτουργεί στο Υπουργείο Εθνικής Παιδείας και Θρησκευμάτων. 

Σε ό,τι έχει σχέση με τον επαγγελματικό αθλητισμό για τα ΤΑΑ, για την ίδρυση τμήματος αμειβομένων αθλητών από αθλητικό σωματείο απαιτείται απόφαση της γενικής συνέλευσης των μελών του σωματείου, έκθεση του διοικητικού συμβουλίου του σωματείου περί βιωσιμότητας του ΤΑΑ. 

Τέλος, απαιτείται ειδική αναγνώριση από τη Γενική Γραμματεία Αθλητισμού ύστερα από έλεγχο της νομιμότητας. Τα ΤΑΑ απολαμβάνουν οικονομική και διαχειριστική αυτοτέλεια σε σχέση με τα λοιπά ερασιτεχνικά τμήματα του Αθλητικού Σωματείου. 

Με απόφαση του Διοικητικού Συμβουλίου του Σωματείου, η οποία εγκρίνεται από τη γενική του συνέλευση, διορίζεται επιτροπή διοίκησης και διαχείρισης του ΤΑΑ. 

Το αθλητικό σωματείο δεν επιτρέπεται να διαθέτει τις επιχορηγήσεις της Γενικής Γραμματείας Αθλητισμού προς αυτό για τις ανάγκες του ΤΑΑ. 

Η διατήρηση ΤΑΑ από αθλητικό σωματείο επιτρέπεται μόνο εφόσον το σωματείο διατηρεί συγχρόνως δύο (2) τουλάχιστον ομάδες ερασιτεχνών αθλητών. 

Με απόφαση του διοικητικού συμβουλίου των αθλητικών σωματείων που διατηρούν ή ιδρύουν ΤΑΑ, η οποία λαμβάνεται έπειτα από έγκριση της γενικής τους συνέλευσης, μπορεί να ανατίθεται με έγγραφη σύμβαση σε φυσικό ή νομικό πρόσωπο ή ομάδα αυτών η ευθύνη κάλυψης του συνόλου ή μέρους των δαπανών που απαιτούνται για τη λειτουργία και τη συντήρηση του ΤΑΑ. 

Τα σωματεία που ιδρύουν ΤΑΑ συγκροτούν, κατά κατηγορία πρωταθλήματος και μέσα στους κόλπους της οικείας αθλητικής ομοσπονδίας ολομέλεια με θητεία ενός έτους. 

'Οσον αφορά τώρα στις αθλητικές ανώνυμες εταιρείες: 

Με προεδρικό διάταγμα μπορεί να ορίζεται ότι τα τμήματα αμειβομένων αθλητών συγκεκριμένου κλάδου άθλησης λειτουργούν μετά από τη μετατροπή τους ως αθλητικές ανώνυμες εταιρείες. 

Σύσταση αθλητικής ανώνυμης εταιρείας επιτρέπεται μόνο με τη μετατροπή του ΤΑΑ. Σε περίπτωση ανυπαρξίας ΤΑΑ, λόγω λειτουργίας στο οικείο άθλημα ανωνύμων αθλητικών εταιρειών, επιτρέπεται η σύσταση ΑΑΕ με τη μετατροπή του τμήματος ερασιτεχνών αθλητών του αθλητικού σωματείου. 

Για τη σύσταση εταιρείας απαιτείται απόφαση της γενικής συνέλευσης των μελών του σωματείου, η οποία λαμβάνεται με την παρουσία του μισού τουλάχιστον των μελών του και την απόλυτη πλειοψηφία των παρόντων. 

Στην πιο πάνω απόφαση της γενικής συνέλευσης ορίζεται και προσωρινό διοικητικό συμβούλιο, στο οποίο παρέχεται η εξουσιοδότηση να προχωρήσει στη διαδικασία ίδρυσης της εταιρείας σύμφωνα με την ισχύουσα εκάστοτε νομοθεσία. 

Σκοπός της ΑΑΕ που ιδρύεται είναι η δημιουργία, η οργάνωση και η διοίκηση επαγγελματικής αθλητικής ομάδας, η οργάνωση επίσημων ή φιλικών αθλητικών αγώνων επαγγελματικού χαρακτήρα της ομάδας αυτής. 

Στην επωνυμία της εταιρείας αναφέρεται υποχρεωτικά ως πρώτο συνθετικό η επωνυμία του ιδρυτικού αθλητικού σωματείου, ο κλάδος άθλησης, καθώς και οι λέξεις "ανώνυμη εταιρεία". 

Η εταιρεία χρησιμοποιεί υποχρεωτικά ως σήμα της το έμβλημα του ιδρυτικού αθλητικού σωματείου. 

Η έδρα της εταιρείας πρέπει να συμπίπτει κατά την ίδρυσή της με την έδρα του ιδρυτικού αθλητικού σωματείου. 

Το ύψος του κεφαλαίου των αθλητικών ανωνύμων εταιρειών ορίζεται από τη γενική συνέλευση των μελών του αθλητικού σωματείου. 

Οι μετοχές στις οποίες διαιρείται το μετοχικό κεφάλαιο των ΑΑΕ δεν επιτρέπεται να είναι μεγαλύτερο του ποσού των δέκα χιλιάδων (10.000) δραχμών κατά μετοχή. 

Δικαίωμα προτίμησης για την κάλυψη του μετοχικού κεφαλαίου κατά τη σύσταση της εταιρείας έχουν με τη σειρά τα πρόσωπα που έχουν τη διοίκηση του ΤΑΑ, τα μέλη του ιδρυτικού σωματείου και στη συνέχεια το κοινό. 

Στο άρθρο 69 εναρμονίζεται το ελληνικό δίκαιο με αυτό της Ευρωπαϊκής 'Ενωσης και γίνεται εξομοίωση φυσικών και νομικών προσώπων της Ευρωπαϊκής 'Ενωσης με αυτά της χώρας μας. 

(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΠΑΝΑΓΙΩΤΗΣ Ν. ΚΡΗΤΙΚΟΣ) 

Σε περίπτωση ανόδου της ομάδος ΑΕ σε ανώτερη κατηγορία, η εταιρεία έχει υποχρέωση να αυξήσει το μετοχικό της κεφάλαιο. Η αύξηση του μετοχικού κεφαλαίου συντελείται το αργότερο μέσα σε τρεις μήνες από την ημερομηνία έκδοσης του επίσημου βαθμολογικού πίνακα κατάταξης των ομάδων. 

Η χρήση της επωνυμίας και των λοιπών διακριτικών γνωρισμάτων του ιδρυτικού αθλητικού σωματείου, ως στοιχείο της επωνυμίας της ΑΑΕ, θεωρείται αυτοδίκαιη, με τη σύσταση της εταιρείας, εισφορά σε είδος και αντιπροσωπεύει το 10% του συνολικού μετοχικού κεφαλαίου της. 

Κάθε εταιρεία με την ίδρυσή της υποκαθίσταται σε όλα τα ενοχικά δικαιώματα, καθώς και τις ενοχικές υποχρεώσεις του ιδρυτικού αθλητικού σωματείου, οι οποίες είτε είχαν αναληφθεί είτε δημιουργήθηκαν από τη δραστηριότητα του ΤΑΑ. 

Το ιδρυτικό της εταιρείας αθλητικό σωματείο έχει δικαίωμα διορισμού ενός μέλους στο ΔΣ της εταιρείας. 

Δεν επιτρέπεται να είναι μέλος διοικητικού συμβουλίου αθλητικής ανώνυμης εταιρείας πρόσωπο στο οποίο έχει επιβληθεί τελεσίδικα οποιασδήποτε μορφής πειθαρχική ποινή. Η κατά το καταστατικό της εταιρείας θητεία των μελών του διοικητικού συμβουλίου δεν επιτρέπεται να υπερβαίνει τα έξι έτη. Η χρήση της εταιρείας αρχίζει από την 1η Ιουλίου κάθε έτους και λήγει την 30ή Ιουνίου του επομένου έτους. 

Οι αθλητικές ανώνυμες εταιρείες εποπτεύονται από τον Υπουργό Ανάπτυξης ως προς τη σύσταση την τροποποίηση του καταστατικού τους και τη λειτουργία τους, από τον αρμόδιο για τον αθλητισμό Υπουργό για τα λοιπά θέματα. Γίνεται σαφής διαχωρισμός σε ποιους τομείς θα ασκεί έλεγχο και εποπτεία ο Υπουργός Ανάπτυξης και σε ποιους ο αρμόδιος για τον αθλητισμό Υπουργός. 

Επειδή οι αθλητικές ανώνυμες εταιρείες συνήθως στερούνται πάγιων περιουσιακών στοιχείων κρίθηκε χρήσιμη η επαναλειτουργία της επιτροπής αποτίμησης των επαγγελματιών αθλητών που καταργήθηκε με το ν. 2433/96 προκειμένου η αξία τους να υπολογίζεται στα ίδια κεφάλαια των Α.Α.Ε. 

Προβλέπεται ότι το κρίσιμο όργανο ουσιαστικού ελέγχου για τις αθλητικές ανώνυμες εταιρείες είναι το ελεγκτικό συμβούλιο, το οποίο αφ'ενός αναλαμβάνει την υποχρέωση του ελέγχου της τήρησης της νομιμότητας και αφ'ετέρου σε περίπτωση διαπίστωσης παραβάσεων στέλνει την έκθεση στο διοικητικό όργανο προκειμένου αυτό να επιληφθεί. 

'Αρθρο 84. Ρυθμίζεται ο τρόπος που γίνονται οι μεταδόσεις, οι αναμεταδόσεις ή οι εκμεταλλεύσεις των αθλητικών αγώνων. Ρυθμίζεται η χρονική διάρκεια που μπορεί να γίνει η μεταβίβαση δικαιώματος από την ανώνυμη αθλητική εταιρεία και το αθλητικό σωματείο στο σύνδεσμο ή την ομοσπονδία. Ρυθμίζεται επίσης το ανώτατο χρονικό όριο για τις συμβάσεις διαχείρισης των δικαιωμάτων όταν αυτές συνάπτονται από ομοσπονδίες ή συνδέσμους. 

Η μετάδοση των αγώνων των εθνικών ομάδων προβλέπεται ότι θα γίνεται κατά προτεραιότητα από τηλεοπτικούς σταθμούς πανελλήνιας εμβέλειας και αν δεν γίνει αποδεκτή η πρόταση της οικείας ομοσπονδίας από κανένα ιδιωτικό ραδιοτηλεοπτικό σταθμό η Ελληνική Ραδιοφωνία και Τηλεόραση υποχρεούται να μεταδώσει τον αγώνα καταβάλλοντας το 40% των εσόδων της από διαφημίσεις. 

Η σχέση αθλητή με τμήμα αμειβομένων αθλητών ή αθλητική ανώνυμη εταιρεία. Αθλητής με αμοιβή είναι εκείνος που συνδέεται με σύμβαση εξαρτημένης εργασίας με αθλητικό σωματείο. Επαγγελματίας αθλητής είναι εκείνος που συνδέεται με σύμβαση παροχής εξαρτημένης εργασίας σε αθλητική ανώνυμη εταιρεία. Η σύμβαση παροχής υπηρεσιών αθλητή με αμοιβή ή επαγγελματία αθλητή διέπεται από τις διατάξεις της εργατικής νομοθεσίας. Οι αποδοχές των αθλητών με αμοιβή ή των επαγγελματιών αθλητών καθορίζεται ελεύθερα με το συμβόλαιο που υπογράφεται μεταξύ αυτών και οι μηνιαίες αποδοχές τους σε καμιά περίπτωση δεν επιτρέπεται να είναι κατώτερες από τις εκάστοτε μηνιαίες αποδοχές του ανειδίκευτου εργάτη. Τα χρηματικά ποσά που συμφωνούνται μεταξύ σωματείου που διατηρεί Τ.Α.Α. ή Α.Α.Ε. και αθλητή καταβάλλονται το 1/3 αμέσως με την υπογραφή του συμβολαίου και τα υπόλοιπα 2/3 σε ισόποσες ετήσιες δόσεις την 31η Μαρτίου κάθε έτους. 

Με κοινή συμφωνία του διοικητικού συμβουλίου της οικείας αθλητικής ομοσπονδίας της οικείας ολομέλειας των σωματείων που διατηρούν Τ.Α.Α. ή κατά περίπτωση του οικείου επαγγελματικού συνδέσμου των Α.Α.Ε. και του διοικητικού συμβουλίου του οικείου συνδικαλιστικού οργάνου των αθλητών καταρτίζεται κανονισμός που ρυθμίζει όλα τα θέματα που αφορούν τις σχέσεις των αθλητών με αμοιβή ή επαγγελματία αθλητή με τα αθλητικά σωματεία ή τις αθλητικές ανώνυμες εταιρείες. 

Επίσης με κοινή συμφωνία του διοικητικού συμβουλίου της οικείας αθλητικής ομοσπονδίας της οικείας ολομέλειας των σωματείων που διατηρούν Τ.Α.Α. ή κατά περίπτωση του οικείου επαγγελματικού συνδέσμου των Α.Α.Ε. και του διοικητικού συμβουλίου του οικείου συνδικαλιστικού οργάνου των αθλητών καταρτίζεται κανονισμός με τον οποίο καθορίζονται οι κατηγορίες και ο αριθμός κατά κατηγορία των αθλητών που έχει δικαίωμα να διατηρεί Τ.Α.Α. ή Α.Α.Ε. οι όροι των εγγραφών και μεταγραφών ή αποδεσμεύσεων. Ο χρόνος διανέργειάς τους η διαδικασία και τα αρμόδια για την έγκρισή τους όργανα καθώς και κάθε άλλο συναφές θέμα. 

Για θέματα που αφορούν το ποδόσφαιρο στην ΕΠΟ συνιστάται πενταμελές όργανο συγκροτούμενο από έναν εκπρόσωπο της ΕΠΟ έναν εκπρόσωπο του ΕΣΑΠΕ έναν εκπρόσωπο του ΠΣΑΠ καθώς και δύο δικαστικούς με βαθμό εφέτη. 

Το όργανο αυτό θα έχει ως έργο την επίλυση των διαφωνιών που τυχόν θα ανακύπτουν μεταξύ των ενδιαφερομένων μερών κατά την κατάρτιση ή τροποποίηση των κανονισμών. Για θέματα που αφορούν την καλαθοσφαίριση η συγκρότηση του αρμοδίου πενταμελούς οργάνου γίνεται ανάλογα από την Ελληνική Ομοσπονδία Καλαθοσφαίρισης, τον Ελληνικό Σύνδεσμο Ανωνύμων Καλαθοσφαιρικών Εταιρειών, τον Πανελλήνιο Σύνδεσμο Αμειβομένων Καλαθοσφαιριστών και δύο δικαστικούς. 

Προβλέπει επίσης ότι αθλητής κάτω των δεκαοκτώ ετών δεν επιτρέπεται να συνάπτει σύμβαση παροχής αθλητικών υπηρεσιών με αθλητική ανώνυμη εταιρεία ή τμήμα αμειβομένων αθλητών. Η χρονική διάρκεια του συμβολαίου αθλητή με αμοιβή επαγγελματία αθλητή δεν επιτρέπεται να είναι μικρότερη από έξι μήνες και μεγαλύτερη από πέντε χρόνια. Θέμα τροποποίησης εδώ, κύριε Υπουργέ. Συμφωνία των συμβαλλομένων κατά την υπογραφή του αρχικού συμβολαίου για χρονικό διάστημα μεγαλύτερο της πενταετίας είναι άκυρη. Οποιαδήποτε συμφωνία είτε για υποχρέωση παροχής ανταλλάγματος εκ μέρους του αθλητή με τη λήξη του συμβολαίου είτε για ύπαρξη διαδικασίας προσφοράς και αντιπροσφοράς με τη λήξη του συμβολαίου είναι άκυρη. Ερασιτέχνης αθλητής που συμπληρώνει το 18ο έτος της ηλικίας του έχει υποχρέωση για υπογραφή συμβολαίου με την ΑΑΕ ή ΤΑΑ του σωματείου στο οποίο ανήκει. Η χρονική διάρκεια του συμβολαίου εκτείνεται από ένα έως τρία έτη. Και βέβαια σε καμία περίπτωση δεν δεσμεύει αθλητή που έχει υπερβεί το 21ο έτος της ηλικίας του. Σε περίπτωση που ερασιτέχνης αθλητής συμπληρώσει το 18ο έτος της ηλικίας του αν η ΑΑΕ ή το ΤΑΑ δεν επιθυμεί να τον εντάξει στη δύναμή του ως επαγγελματία αμειβόμενο σύμφωνα με τις διατάξεις της προηγούμενης παραγράφου τότε αυτός καθίσταται ελεύθερος. 

Τα ΤΑΑ ή οι ΑΑΕ δεν έχουν δικαίωμα να διαπραγματεύονται άμεσα ή έμμεσα με αθλητή που ανήκει σε άλλο ΤΑΑ ή ΑΑΕ με σκοπό τη μεταγραφή του κατά το χρονικό διάστημα που δεν ισχύει η μεταγραφική περίοδος. Οποιαδήποτε γραπτή συμφωνία μεταξύ τμήματος αμειβομένων αθλητών ή αθλητικής ανώνυμης εταιρείας και αθλητή, η οποία συνάπτεται πριν από την κάθε φορά ισχύουσα μεταγραφική περίοδο είναι άκυρη. Τα σωματεία που διατηρούν ΤΑΑ ή ΑΑΕ που δεν έχουν φορολογική και ασφαλιστική ενημερότητα δεν έχουν δικαίωμα να αποκτούν αθλητές κατά τη διάρκεια της μεταγραφικής περιόδου. Τέλος συγκροτούνται επιτροπές επίλυσης οικονομικών διαφορών για να λύνονται θέματα που προκύπτουν μεταξύ των αθλητών με αμοιβή ή επαγγελματιών και ΤΑΑ ή ΑΑΕ. Η πρωτοβάθμια αποτελείται από πέντε μέλη καθώς επίσης και οι δευτεροβάθμιες αυτές επιτροπές αποτελούνται από πέντε μέλη ως ακολούθως: Από δύο προέδρους εφετών, από δύο δικηγόρους στον 'Αρειο Πάγο και από ένα δικηγόρο στον 'Αρειο Πάγο με τον αναπληρωτή του που ορίζονται ύστερα από απόφαση του διοικητικού συμβουλίου του οικείου επαγγελματικού συνδέσμου των αθλητών ή των προπονητών κατά περίπτωση. 

Αυτά κύριε Πρόεδρε. 

ΠΡΟΕΔΡΕΥΩΝ (Παναγιώτης Ν. Κρητικός): Ο εισηγητής της Νέας Δημοκρατίας κ. Παπαθανασίου έχει το λόγο. 

ΧΑΡΑΛΑΜΠΟΣ ΠΑΠΑΘΑΝΑΣΙΟΥ: Κύριε Πρόεδρε, στο άρθρο 49 πιστεύουμε ότι δεν πρέπει να υπάρχουν ειδικά έσοδα της Γενικής Γραμματείας Αθλητισμού ούτε ίδιοι πόροι. Απλώς υπάρχουν ποσοστά από τα έσοδα του ΟΠΑΠ που περιέρχονται στη Γενική Γραμματεία Αθλητισμού τα έσοδα από τον ΟΔΙΕ και τα έσοδα από τις πιστώσεις που εγγράφονται στον κρατικό προϋπολογισμό και στον προϋπολογισμό δημοσίων επενδύσεων υπέρ της Γενικής Γραμματείας Αθλητισμού. Δεν υπάρχουν λεφτά δηλαδή του ΟΠΑΠ και λεφτά του κράτους. Και τα έσοδα από τον ΟΠΑΠ ανήκουν στο κράτος. Ο ΟΠΑΠ διενεργεί τα παιχνίδια με κρατική άδεια και κρατική επίβλεψη. Αυτό είναι απλό. Ενώ μέχρι το 1986 υπήρχε ένας προϋπολογισμός της Γενικής Γραμματείας Αθλητισμού από το 1987 και μετά υπάρχουν δύο προϋπολογισμοί. Ο ένας με ελάχιστα έσοδα από τον κρατικό προϋπολογισμό, επτά με οκτώ περίπου δισεκατομμύρια και εκτελείται κατά τις διατάξεις του δημοσίου λογιστικού και ο άλλος σαράντα με πενήντα δισεκατομμύρια περίπου που εκτελείται κατά πώς θέλει ο εκάστοτε Υπουργός πέρα από τους κανόνες του δημοσίου λογιστικού, του Ελεγκτικού Συνεδρίου και του Υπουργείου Οικονομικών. Αυτό όμως, κύριε Υπουργέ, κάποτε πρέπει να σταματήσει. Δεν επιτρέπεται να υπάρχουν και να εκτελούνται κατά διαφορετικό τρόπο δύο προϋπολογισμοί για τον ίδιο κρατικό χώρο. 

Χωρίς να καταλογίζουμε ένοχη σκέψη και πολύ περισσότερο δόλο, μοιραίως οδηγούν κάποια στιγμή σε σπατάλη και κακή διαχείριση τουλάχιστον. 

Στο άρθρο 50 δεν συμφωνούμε με τη ρύθμιση με την οποία οι επιχορηγήσεις θα δίνονται απευθείας στα σωματεία της ομοσπονδίας. Δηλαδή, εν ολίγοις, αναθέτουμε την αθλητική πολιτική σε απόλυτα ελεγχόμενες ομοσπονδίες. 

Επίσης πρέπει να θεσπίζονται αντικειμενικά κριτήρια -κάτι που δεν υπάρχει- και χρονικοί περιορισμοί ως προς το ύψος και το χρόνο διάθεσης των επιχορηγήσεων, με βάση τα οποία η Γενική Γραμματεία Αθλητισμού, ως κράτος, θα υλοποιεί τη συνταγματική επιταγή επιχορήγησης του αθλητισμού. 

Με τη ρύθμιση που προτείνεται αυξάνεται αντί να μειώνεται η εξάρτηση των σωματείων από τις ομοσπονδίες και γίνεται ασφυκτικότερη η πελατειακή σχέση. Το κράτος, όπως και να το κάνουμε, έχει κάποιο εχέγγυο αντικειμενικότητας, κύριε Υπουργέ. 

Δεύτερον, η Γενική Γραμματεία Αθλητισμού οφείλει να περιορίσει δραστικά την ψαλίδα των επιχορηγήσεων μόνο στα αθλητικά σωματεία που έχουν πραγματική και υπαρκτή αθλητική δραστηριότητα, καθώς και την εκτέλεση και συντήρηση αθλητικών έργων και όχι να ασκεί, με τα περιορισμένα έσοδά της, κοινωνική και παρεμπιπτόντως αθλητική πολιτική. 

Κύριε Υπουργέ, τι σημαίνει οι επιχορηγήσεις αυτές βαρύνουν τα εκτός προϋπολογισμού έξοδα της Γενικής Γραμματείας Αθλητισμού; Συνήθως οι προϋπολογισμοί είναι ισοσκελισμένοι. Τα εκτός αυτών έξοδα από πού θα βρεθούν; Από την τσέπη των διοικούντων; Τι σημαίνει αυτό; 

Τρίτον, είναι αξιοπερίεργο τα σωματεία να δίνουν απολογισμό μόνο για τις έκτακτες επιχορηγήσεις που παίρνουν. Είναι ανεδαφικό, εξωπραγματικό θα έλεγα, διότι αν ένα σωματείο παραδείγματος χάρη πάρει τακτική επιχορήγηση δέκα εκατομμυρίων (10.000.000) και έκτακτη δύο εκατομμυρίων (2.000.000) δραχμών, θα καταθέσει απολογισμό μόνο για τα δύο εκατομμύρια (2.000.000) δραχμές. Με τα δέκα εκατομμύρια (10.000.000) δραχμές τι γίνεται; 

Τέταρτον, τι σημαίνει επιχορήγηση σε μη ειδικά αναγνωρισμένους φορείς; Σημαίνει προφανώς ανεξέλεγκτη διαχείριση των χρημάτων του αθλητισμού με τη γνώμη του ΕΣΑΣ. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Μου επιτρέπετε; 

Το σωματείο κάνει απολογισμό στη Γενική Γραμματεία για τις έκτακτες επιχορηγήσεις που δίνει η Γενική Γραμματεία. Για τους τακτικούς πόρους κάνει απολογισμό στη Νομαρχιακή Αυτοδιοίκηση. 

ΧΑΡΑΛΑΜΠΟΣ ΠΑΠΑΘΑΝΑΣΙΟΥ: Και πιστεύετε ότι η Νομαρχιακή Αυτοδιοίκηση κύριε Υπουργέ, έχει την υποδομή να ελέγξει αυτά τα πράγματα; Αυτά τονίζω. 

'Εχω και άλλη μια παρατήρηση σε αυτό το άρθρο που αφορά την τιμωρία των σωματείων, κύριε Υπουργέ. Δηλαδή δεν φτάνει που τους χρωστάτε επιχορηγήσεις ετών -υπάρχουν σωματεία που έχουν να πάρουν επιχορηγήσεις από το 1997-1998- δεν φτάνει που μόλις και μετά βίας αυτά τα σωματεία επιβιώνουν, τώρα τους τιμωρείτε και με περικοπή της επιχορήγησης, αν δεν προσλάβουν προπονητές όπως ο νόμος ορίζει. Πού θα βρουν αυτά τα σωματεία τα λεφτά να πληρώσουν τους προπονητές αυτούς, όταν δεν μπορούν στην πλειοψηφία τους να επιβιώσουν; 

Είπατε χθες ότι βάζετε κάποια αντικίνητρα. Σας είπα μη βάζετε αντικίνητρα, βάλτε κίνητρα στις συγχωνεύσεις, κύριε Υπουργέ, να μη στραγγαλίζονται τα σωματεία, να μη στραγγαλισθεί ο ερασιτεχνικός αθλητισμός. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Είναι το νέο σας όραμα. Σωματεία χωρίς προπονητές! 

ΧΑΡΑΛΑΜΠΟΣ ΠΑΠΑΘΑΝΑΣΙΟΥ: Δεν λέμε χωρίς προπονητές, αλλά βρείτε μου εσείς σωματείο ενός χωριού με πενήντα άτομα, που να μπορεί να πληρώνει έναν προπονητή εκατό χιλιάδες (100.000) το μήνα, τη στιγμή που παίρνει επιχορήγηση διακόσιες πενήντα χιλιάδες (250.000) δραχμές. 

Στο άρθρο 51 πρέπει να υπάρξουν και ημερομηνίες έγκρισης των προϋπολογισμών και ανακοίνωση των επιχορηγήσεων. Επιπλέον, κύριε Υπουργέ, οι επιχορηγήσεις πρέπει να δίνονται ανά τρίμηνο, δηλαδή να υπάρχει μια κανονική ροή στις επιχορηγήσεις. 

Στο άρθρο αυτό επίσης διαπιστώνεται και μια ιδιαίτερη πρωτοτυπία, δηλαδή, οι επιχορηγήσεις μέσω κρατικού προϋπολογισμού, λες και τα άλλα χρήματα του ΟΠΑΠ είναι ξένης χώρας. Σας το τόνισα πριν από λίγο. Θα υποβάλονται, όχι όπως μέχρι σήμερα στη Γενική Γραμματεία Αθλητισμού -αυτό που σας είπα- αλλά στη Nομαρχιακή Aυτοδιοίκηση, λες και δεν γνωρίζουμε τα τεράστια προβλήματα που αντιμετωπίζει σήμερα η Nομαρχιακή Aυτοδιοίκηση. 

Ζούμε σε ξένη χώρα, κύριε Υπουργέ. Παράλληλα αχρηστεύεται ολόκληρο τμήμα οικονομικού ελέγχου και η Γενική Γραμματεία Αθλητισμού, με αποτέλεσμα να αποδυναμώνεται και ο έλεγχος με τη νέα αυτή ρύθμιση. Αυτό ήθελα να σας τονίσω και αυτό σας είπα και προηγούμενα. 

'Αλλη πρωτοτυπία είναι ότι στη Γενική Γραμματεία Αθλητισμού θα πηγαίνουν πλέον μόνο οι έκτακτες επιχορηγήσεις για έλεγχο του απολογισμού τους, αυτό που είπαμε και προηγούμενα. Υπάρχουν και οι επιχορηγήσεις που θα προέρχονται από τον τακτικό προϋπολογισμό. Εγώ πιστεύω ότι και οι δύο περιπτώσεις αντιπροσωπεύουν ελάχιστο σύνολο χρημάτων, ενώ ο πακτωλός των επιχορηγήσεων μέσω ΟΠΑΠ δεν προβλέπεται να ελέγχεται απολογιστικά από κανένα. Είναι άλλες επιχορηγήσεις αυτές. 

Στο άρθρο 52, κύριε Υπουργέ, είναι αδιανόητο για μας μία επιτροπή που συγκροτείται επιλεκτικά από τον Υφυπουργό, να υποκαθιστά στα καθήκοντά της μία ήδη λειτουργούσα υπηρεσία της Γενικής Γραμματείας Αθλητισμού. Θωρακίστε αυτήν την υπηρεσία, κύριε Υπουργέ, με τις αρμοδιότητες που δίνετε στο Ελεγκτικό Συμβούλιο. 

Στο άρθρο 53, με τις διατάξεις των παραγράφων 1, 2, 3 και 4 δημιουργούνται κατά καιρούς μικρές και ανεξέλεγκτες διοικητικά και οικονομικά αυτοτελείς υπηρεσίες, που θα αμείβονται κατά το δοκούν, θα διοικούν κατά το δοκούν και θα διαχειρίζονται πολλά χρήματα κατά το δοκούν. Προτείνω οι δαπάνες να ελέγχονται από τους ελεγκτές δημοσίων διαχειρίσεων του Υπουργείου Οικονομικών. Η παράγραφος 5 του άρθρου είναι πράγματι χρήσιμη. 

Στο άρθρο 55, πιστεύουμε ότι η πρόβλεψη είναι σωστή, η ρύθμιση όμως είναι λάθος, κύριε Υπουργέ. Προτείνουμε πρώτον, να υπάρξει ενιαίος κανονισμός για όλες τις ομοσπονδίες. Δεύτερον, επιτροπές πενταμελείς, όχι τριμελείς, με πλειοψηφία υπαλλήλων της Γενικής Γραμματείας Αθλητισμού. Τρίτον, να είναι υποχρεωτική η απόφαση της επιτροπής. Τέταρτον, να υπάρξει δικαίωμα αναπομπής μόνο στη Γενική Γραμματεία Αθλητισμού και πέμπτον, να μην υπάρχει καμία εξαίρεση για καμία προμήθεια και για κανένα είδος. 

Τελειώνοντας τα οικονομικά, θα ήθελα να σας θέσω επίσης ένα άλλο πρόβλημα. Πότε θα καταργηθεί, κύριε Υπουργέ, ή θα περιοριστεί με την καθιέρωση πλαφόν η διάταξη του νόμου 1070/80, όπως τροποποιήθηκε αυτή με την παράγραφο 9 του άρθρου 62 του νόμου 2218/94, που αφορά δαπάνες που γίνονται από τον ΟΠΑΠ; Γνωρίζετε ότι με τη διάταξη αυτή δαπανώνται τουλάχιστον πεντακόσια εκατομμύρια και δεν ξέρουμε με ποιες διαδικασίες. Αν δεν μπορείτε να την καταργήσετε, τουλάχιστον η πρότασή μας είναι να βάλετε ένα πλαφόν κάποιων εκατομμυρίων. 

Επίσης γνωρίζετε καλά ότι όταν θεσπίστηκε αυτή η διάταξη, ήταν για την κάλυψη πραγματικά εκτάκτων αναγκών και ήταν περιορισμένης ισχύος και περιορισμένων δαπανών. Μετά βέβαια το '83-'84, οι δαπάνες κατέστησαν και καθίστανται συνεχώς τεράστιες. 

Στο δεύτερο εδάφιο του άρθρου 66 παρ. 2, κύριε Υπουργέ, η φράση που μιλάει για τη χρήση του σήματος -δεν ξέρω αν το βάλατε, δεν πρόλαβα να το διαβάσω- να αντικατασταθεί με τη φράση "χρήση και εκμετάλλευση του σήματος", δεδομένου ότι τόσο τα ιδρυτικά σωματεία, όσο και οι εταιρείες έχουν ανάγκη από πόρους. Σημειώνεται μάλιστα ότι από μακρού χρόνου έχουν υπογραφεί και λειτουργούν συμβάσεις μεταξύ των ως άνω φορέων για την οικονομική εκμετάλλευση του σήματος του σωματείου. 

Στο άρθρο 68 παρ. 3 πιστεύουμε ότι παρέχετε απαράδεκτα ειδικό προνόμιο στους χορηγούς των τμημάτων αμειβομένων αθλητών, ακόμη κι αν εν μέρει έχουν αναλάβει τις δαπάνες του τμήματος, να παίρνουν αυτοί όλες τις μετοχές της ιδρυόμενης εταιρείας αποκλειομένων ολοσχερώς των μελών του αθλητικού σωματείου. 

Στο άρθρο 78 παρ. 2 πρέπει να διαγραφεί η φράση που λέει "με τελεσίδικη δικαστική απόφαση" γιατί, κύριε Υπουργέ, τέτοιες αποφάσεις δεν υπάρχουν. Υπάρχουν μόνο αποφάσεις της επιτροπής επίλυσης οικονομικών διαφορών και αυτές πρέπει να μνημονευτούν. 

Στο άρθρο 83 παρ. 1 -σας το έχουμε πει επανειλημμένα, κύριε Υπουργέ, και επιμένουμε σ' αυτό το θέμα- και στο τέλος του πρώτου εδαφίου αυτής να προστεθεί η φράση "καθώς επίσης πρόσωπο, το οποίο υπήρξε μέλος του διοικητικού συμβουλίου πτωχευσάσης αθλητικής εταιρείας κατά το χρόνο της κήρυξης της πτώχευσης ή της ύποπτης περιόδου". 

Γιατί το λέμε αυτό; Η συνέχιση, κύριε Υπουργέ, της ανάμιξης στα διοικητικά αθλητικά πράγματα -είναι πολύ σοβαρό και το γνωρίζετε- προσώπων, που οδήγησαν σε πτώχευση την αθλητική τους εταιρεία, είναι αδιανόητη και προκαλεί το κοινό αίσθημα. 

Με το άρθρο 84 παρέχεται η δυνατότητα στις ανώνυμες εταιρείες να διαπραγματεύονται αυτοτελώς τη μετάδοση ή αναμετάδοση των αγώνων τους ή στιγμιοτύπων τους, στους οποίους είναι γηπεδούχοι. 

Κατ' αρχήν, να τονίσουμε ότι ο γηπεδούχος δεν αγωνίζεται μόνος του, αλλά αγωνίζεται εναντίον κάποιας άλλης ΠΑΕ φιλοξενούμενης. Τι θα γίνει, κύριε Υπουργέ, αν η φιλοξενούμενη -όπως έχει το δικαίωμα- απαγορεύσει τη μετάδοση; Τι θα γίνει αν η φιλοξενούμενη, αρνείται τη μετάδοση του αντίστοιχου αγώνα και αποκλείει την εκμετάλλευση; Αρνούμενη σημαίνει ότι αποκλείει την εκμετάλλευση της επωνυμίας της και της ποδοσφαιρικής της ομάδας από το δηπεδούχο. 

Προφανές είναι, κύριε Υπουργέ, ότι ο νόμος δεν μπορεί να ξεπεράσει αυτό το εμπόδιο, αφού η σχετική ρύθμιση θα ήταν αντισυνταγματική. Πράγματι καμία διάταξη νόμου δεν μπορεί να υποχρεώσει μία ΠΑΕ να επιτρέψει τη μετάδοση αγώνα στον οποίο είναι φιλοξενούμενη, αν η ίδια δεν επιθυμεί τη μετάδοση αυτή, αφού η σχετική ρύθμιση θα ήταν αντίθετη με το άρθρο 5 του Συντάγματος. 

'Ετσι η προσπάθεια που καταβάλλεται μέσω του άρθρου 84, για να δοθεί το δικαίωμα στις μεγάλες ΠΑΕ για αυτοτελή διαπραγμάτευση των τηλεοπτικών τους δικαιωμάτων, θα οδηγήσει σε αδιέξοδο, αφού οι μικρές ΠΑΕ θα αρνούνται τη μετάδοση των αγώνων, αν δεν έχουν σοβαρά οικονομικά ανταλλάγματα. Θα προκύψει, κύριε Υπουργέ και κύριοι συνάδελφοι, ένα καθεστώς πολέμου των πάντων εναντίων πάντων. 

Πιστεύω ότι μόνο η παραχώρηση του σχετικού δικαιώματος στην ΕΠΑΕ, όπως ίσχυε, είναι ικανή να εγγυηθεί την ομαλότητα των οικονομικών μεταδόσεων και την απρόσκοπτη ροή των χρημάτων προς τις ομάδες. Εξάλλου, θα υπάρξει και στην πράξη πρόβλημα, κύριε Υπουργέ, με τη λειτουργία του προγράμματος της κάθε αγωνιστικής. 

Επιπλέον, για τη συγκεκριμένη περίπτωση αποτελεί παγκόσμιο νομοθετικό καθεστώς η αναγνώριση δικαιωμάτων στον εν ευρεία έννοια δημιουργό ενός σύνθετου πνευματικού ή τεχνικού έργου. 

Τι εννοώ; Το ποδοσφαιρικό πρωτάθλημα Ελλάδας διοργανώνεται από την ΕΠΑΕ. Από την ίδια προκήρυξη, με την έννοια του άρθρου 709, του Aστικού Kώδικα, ο δημιουργός όλου του ευρύτερου πλαισίου αγώνων και δραστηριοτήτων που ονομάζονται πρωτάθλημα Ελλάδας είναι η ΕΠΑΕ. 

Για το λόγο αυτό αποτελεί νομικό σολοικισμό, κύριε Υπουργέ, συνταγματικά αποκρουστέο, η αφαίρεση μέσω νόμου από την ΕΠΑΕ του δικαιώματος να διαπραγματεύεται τη σύναψη ραδιοτηλεοπτικών συμβάσεων για τους αγώνες του πρωταθλήματος που η ίδια διοργανώνει. 

Επίσης, θα ήθελα να κάνω μία πρόταση. Το τρίλεπτο που έχετε θεσμοθετήσει να ισχύσει για κάθε αγώνα και όχι για ολόκληρη την αγωνιστική. Δεν είναι δυνατόν σ' ένα τρίλεπτο να καλυφθούν τριάντα ποδοσφαιρικές συναντήσεις. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Ενενήντα λεπτά; 

ΧΑΡΑΛΑΜΠΟΣ ΠΑΠΑΘΑΝΑΣΙΟΥ: Το κουβεντιάζουμε, κύριε Υπουργέ, και νομοθετούμε. Ας το κάνουμε δύο λεπτά, ας το κάνουμε ενάμισι λεπτό για κάθε αγώνα. Αλλά με ένα τρίλεπτο μπορεί να καλυφθεί μία ολόκληρη αγωνιστική, για Α', Β' Εθνική; Δεν νομίζω ότι μπορεί. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Νομίζω ότι δεν έχετε αίσθηση του τηλεοπτικού χρόνου. 

ΧΑΡΑΛΑΜΠΟΣ ΠΑΠΑΘΑΝΑΣΙΟΥ: 'Ισως. 

Στο άρθρο 85 η παραπομπή, κύριε Υπουργέ, στις διατάξεις της εργατικής νομοθεσίας, ενώ δεν προβλέπει τίποτα, αφού όλες οι μεταξύ εταιρειών και αθλητών σχέσεις ρυθμίζονται από τον ειδικό κανονισμό του άρθρου 87, είναι πολύ επικίνδυνη, αφού είναι δυνατόν να δημιουργηθεί πληθώρα πρόσθετων ερμηνευτικών προβλημάτων. Σημειώνεται μάλιστα ότι παντού στον κόσμο οι σχέσεις εταιρειών και αθλητών ρυθμίζονται από τους ειδικούς αθλητικούς κανονισμούς και όχι από τις διατάξεις της εργατικής νομοθεσίας. 

Στο άρθρο 86 εισάγεται η υποχρέωση κατάρτισης συλλογικών συμβάσεων με κατώτερες αποδοχές αντίστοιχες του ανειδίκευτου εργάτη. Πιστεύω ότι αγνοείτε τις οικονομικές δυνατότητες των ομάδων Β' και Γ' Εθνικής, που οικονομικά διατηρούνται από ανθρώπους κάθε τοπικής κοινωνίας που αγαπούν το ποδόσφαιρο. Εδώ είναι το πρόβλημα, δηλαδή, αυτό που σας είπα και στη συζήτηση επί της αρχής. Υπάρχει μία γενικότερη άγνοια του αθλητισμού από τους συντάκτες του νομοσχεδίου, κύριε Υπουργέ. Είναι ιδιαίτερα επικίνδυνη διάταξη και θα οδηγήσει στη διάλυση των ομάδων, κυρίως της περιφέρειας. Είναι δυνατόν να εφαρμοσθεί μόνο για τις ομάδες της Α' Εθνικής. 

Το άρθρο 90 θα πρέπει να προσεχθεί. Η παράγραφος 1, ειδικά για το επαγγελματικό ποδόσφαιρο, είναι διαγραπτέα, αφού δεν έχει αμειβόμενους ποδοσφαιριστές. Σε κάθε περίπτωση πρέπει να διαγραφεί ως αντίθετη με το Διεθνές Αθλητικό Δίκαιο, το δίκαιο της ΦΙΦΑ. 

Το δεύτερο εδάφιο αυτής ορίζει το 18ο έτος της ηλικίας ως έτος έναρξης της επαγγελματικής δραστηριότητας του ποδοσφαιριστή, αντί του 16ου έτους της ηλικίας που είναι διεθνώς καθορισμένο. 

Επίσης, πρέπει να διαγραφεί και η παράγραφος 9 αυτού του άρθρου, κύριε Υπουργέ, που προβλέπει παροχές αδειών με κοινή υπουργική απόφαση, άσκηση του επαγγέλματος του μάνατζερ στη διακίνηση αθλητών. Ειδικά, τουλάχιστον για το ποδόσφαιρο, αυτή η αρμοδιότητα ανήκει παγκοσμίως στη ΦΙΦΑ. 

Στο άρθρο 91, η παράγραφος 1 επίσης είναι αντίθετη με τη νομοθεσία της ΦΙΦΑ που παρέχει δικαίωμα διαπραγμάτευσης μέσα στο τελευταίο εξάμηνο, πριν τη λήξη του συμβολαίου του ποδοσφαιριστή και συνεπώς, θα μας δημιουργήσει προβλήματα. 

Στο άρθρο 95 -και τελειώνω- η κατάργηση των πρωτοβάθμιων επιτροπών επίλυσης οικονομικών διαφορών των επαγγελματικών ενώσεων είναι απαράδεκτη και διότι τροποποιεί αυθαίρετα τα οικεία καταστατικά και διότι έρχεται σε αντίθεση πάλι με το Διεθνές Αθλητικό Δίκαιο και διότι με τον περιορισμό στον ένα βαθμό κρίσεως, σπρώχνουμε τα ενδιαφερόμενα μέλη να πάνε και στα πολιτικά δικαστήρια, γεγονός που βλάπτει με τη διαιώνιση εκκρεμοτήτων στο χώρο του αθλητισμού. Συνεπώς νομίζω ότι είναι ανάγκη να διατηρηθεί το υπάρχον νομικό καθεστώς, δηλαδή δύο βαθμοί κρίσεως. Σας ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): Κυρίες και κύριοι συνάδελφοι, παρακαλώ να εγκρίνετε άδεια απουσίας στο εξωτερικό του Προέδρου του Συνασπισμού της Αριστεράς και της Προόδου, κ. Κωνσταντόπουλου, ο οποίος έχει καταθέσει σχετική αίτηση. 

Η Βουλή εγκρίνει; 

ΟΛΟΙ OI ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Παναγιώτης Ν. Κρητικός): Η Βουλή ενέκρινε. 

Ο κ. Γκατζής έχει το λόγο. 

ΝΙΚΟΛΑΟΣ ΓΚΑΤΖΗΣ: Ευχαριστώ, κύριε Πρόεδρε. 

Κατ' αρχήν, θα ήθελα να συγχαρώ το επιτελείο του κυρίου Υφυπουργού για τη δουλειά που κάνει κάθε μέρα και μας παρουσιάζει έτσι τεκμηριωμένες τις προτάσεις, όπως διαμορφώνονται, κατά τη συζήτηση, στα Πρακτικά τα οποία μας δίνετε. 

'Ομως, παρά το μεγάλο κόπο έρχονται λίγο καθυστερημένα και δεν προλαβαίνουμε να κάνουμε διοθρώσεις. Από την ώρα που μπήκα, κύριοι του επιτελείου, κάθομαι να δω τι λέτε. Παρ' όλα αυτά όμως, δεν μπορεί κανένας να αγνοήσει τη μεγάλη προσπάθεια που καταβάλλετε, για να μας ενημερώσετε. 

Κύριε Υπουργέ, θα ήθελα να πω, ότι δεν είναι δυνατόν η φροντίδα της πολιτείας για τον αθλητισμό να αντιμετωπίζεται μ' αυτόν τον τρόπο. Δεν μπορεί τα έσοδα της Γενικής Γραμματείας του Αθλητισμού, να στηρίζονται ουσιαστικά στο τζόγο και να μη διαθέτει ο κρατικός προϋπολογισμός ποσό για την άθληση και την παραπέρα ενίσχυσή του. 

Θεωρούμε απαράδεκτο σε τέτοιες δραστηριότητες κοινωνικής πολιτικής, όπως είναι ο αθλητισμός -αλλά έχουμε και άλλα παραδείγματα στην υγεία την παιδεία κλπ., εκεί τουλάχιστον δίνονται πετσοκομμένα τα κονδύλια- να μη δίνετε ούτε δραχμή και να στηρίζεται στο τζόγο. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Επιτρέψτε μου μια διακοπή, επειδή είναι η τρίτη φορά που λέτε το ίδιο πράγμα στην Αίθουσα. Δεν έχω απαντήσει, στην πρόκληση, ότι ο κρατικός προϋπολογισμός δεν δίνει ούτε δραχμή για τον αθλητισμό. Απλά τώρα θέλω να υπενθυμίσω ότι στον προϋπολογισμό που τρέχει του 1999, για πρώτη φορά στην ιστορία, έχει εγραφεί πίστωση δύο δισεκατομμυρίων (2.000.000.000) δραχμών, για την ενίσχυση νέων αθλητών. 

ΝΙΚΟΛΑΟΣ ΓΚΑΤΖΗΣ: Κύριε Υπουργέ, μιλάμε πέρα από την ενίσχυση, μιλάμε για τα έσοδα της Γενικής Γραμματείας Αθλητισμού. Μας παρουσιάζετε εδώ, το άρθρο 49, το οποίο λέει, ότι όλα τα έσοδα θα έρχονται από το τζόγο. Να μην αναφέρω αυτά που λέτε "... από άλλους πόρους", τους οποίους δεν ξέρω. Γιατί λέτε, εκτός από τα παιχνίδια και άλλους πόρους. 

Δεν είναι δυνατόν αυτή η υποδομή που υπάρχει σήμερα στη χώρα μας, η μεγάλη έλλειψη αθλητικών χώρων, να μη νοιάζει την Κυβέρνηση, να μην ενδιαφέρεται ιδιαίτερα για το μαζικό αθλητισμό -μιλάμε για τις απομακρυσμένες περιοχές και τις φτωχές λαϊκές συνοικίες- και να μη διαθέτει ποσά για έργα υποδομής. 

Το ότι έδωσε δύο δισεκατομμύρια (2.000.000.000) για την ενίσχυση των αθλητών, αυτό σημαίνει ότι έχει επιχορηγήσει ουσιαστικά τον αθλητισμό; 'Ετσι μπορεί κανείς να αντιληφθεί την επιχορήγηση ή την ενίσχυση του αθλητισμού; Είναι μία κοινωνική προσπάθεια και πρέπει να συγχαρούμε την Κυβέρνηση γι' αυτήν της την πράξη, όμως η αλήθεια πρέπει να λέγεται. 

Πείτε μου, έχετε μία δραχμή στον προϋπολογισμό σας από τον κρατικό προϋπολογισμό για τις άλλες δαπάνες πέραν της ενίσχυσης; 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Ζητώ συγγνώμη, κύριε Πρόεδρε, αλλά δεν μπορεί να ακούγονται αυτά στην Αίθουσα. Φέτος στον προϋπολογισμό έχουν εγραφεί δεκαοκτώ δισεκατομμύρια (18.000.000.000) για απαλλοτριώσεις για τα ολυμπιακά έργα. Δέκα δισεκατομμύρια (10.000.000.000) για το πρόγραμμα δημοσίων επενδύσεων της Γενικής Γραμματείας Αθλητισμού και έξι δισεκατομμύρια (6.000.000.000) τακτικός προϋπολογισμός, για την ενίσχυση των σκοπών της Γενικής Γραμματείας Αθλητισμού, συν δύο δισεκατομμύρια (2.000.000.000), για την ενίσχυση νέων αθλητών. Αυτές είναι οι εγγραφές. 

ΠΡΟΕΔΡΕΥΩΝ (Παναγιώτης Ν. Κρητικός): Θα παρακαλέσω να μην υπάρξει άλλη διακοπή, κύριε Υπουργέ. Κρατήστε τις παρατηρήσεις σας, να τις κάνετε όταν τελειώσει ο κύριος συνάδελφος, γιατί αυτός ο διάλογος επιτείνει και τη συζήτηση. 

ΝΙΚΟΛΑΟΣ ΓΚΑΤΖΗΣ: Αυτά γίνονται, κύριε Υπουργέ, εν όψει των Ολυμπιακών Αγώνων. Δείχνει, όμως, ότι στο άρθρο αυτό δεν αναφέρεται τίποτε. 

Στο άρθρο 50 για τις επιχορηγήσεις. Εμείς συμφωνούμε και είναι σωστό να περνάνε μέσα από την ομοσπονδία, αρκεί να παίρνονται έγκαιρα τα λεφτά από τα σωματεία και να υπάρχουν κάποια κριτήρια. 

Στην παράγραφο 3. Δυστυχώς εκεί, κύριε Υπουργέ, με την προσθήκη που βάλατε συνεχίζονται οι επιχορηγήσεις από τη Γενική Γραμματεία Αθλητισμού. Με ποια κριτήρια; Ποιος θα το αποφασίσει για να δίνονται αυτές οι επιχορηγήσεις, γιατί λέτε: "Εκτός αν εγκριθεί, από τη Γενική Γραμματεία Αθλητισμού", δηλαδή επιχορήγηση. 

Είναι ένα παράθυρο, το οποίο νομίζουμε, ότι αλλοιώνει το ρόλο -όπως τον διατυπώσατε παραπάνω- το σκοπό και το χαρακτήρα που έχουν οι επιχορηγήσεις. 

Και επειδή στην παράγραφο 2 μιλάτε γι'αυτές τις επιχορηγήσεις, ποιοι θα τις παίρνουν, μιλάτε για δημόσια νομικά πρόσωπα κλπ., εκεί αναφέρετε και οργανισμούς. Εννοείτε και την Τοπική Αυτοδιοίκηση; Υπάγεται αυτή μέσα στους οργανισμούς; Θάθελα κάποια απάντηση πάνω σ'αυτό, διότι δεν είναι σαφές. Νομίζουμε ότι θα πρέπει να ενισχυθεί και η Τοπική Αυτοδιοίκηση, ιδιαίτερα η επαρχία, προκειμένου να κάνει κάποια υποδομή. 

Στο άρθρο 51 δεν έχουμε να κάνουμε καμία παρατήρηση. Στο άρθρο 52 παράγραφος 4 εκεί που μιλάμε για τον έλεγχο, λέτε ότι θα γίνεται κατ'εντολήν του Υπουργού. Δηλαδή όποτε θέλει ο Υπουργός; Δεν θα υπάρχει μόνιμος έλεγχος; Θα πρέπει αυτό να το προσέξετε και να βάλετε κάποια ακόμη παράγραφο. 

Στο άρθρο 53 παράγραφοι 3 και 4. Εμείς εδώ διαφωνούμε με την πρόσληψη προσωπικού ορισμένου χρόνου, κύριε Υπουργέ. 'Εχετε τώρα την Επιτροπή Ολυμπιακών Αγώνων. Θα πάρει κάποιο προσωπικό. Στο εξάμηνο θα το διώξει αυτό και θα πάρει άλλο; Δεν θα κρατήσει αυτό το προσωπικό έως και την ημέρα που θα τελειώσει το έργο της επιτροπής; Γιατί δεν θα το κρατήσει όλο μια και καλύπτει πάγιες ανάγκες και να το διώξει όταν θα τελειώσει το έργο της η επιτροπή; Γιατί να έχουμε αυτήν την εκμετάλλευση εν πάση περιπτώσει; Και όχι μόνο αυτό, αλλά και την αγκίστρωση των εργαζομένων κάτω από την πολιτική της Κυβέρνησης. Θα πρέπει να πούμε εδώ ότι οι ανάγκες των εργαζομένων είναι πάρα πολύ μεγάλες και δεν ξέρω τι μπορεί να υπονοεί με αυτό. 

Στο άρθρο 54 παράγραφος 2, ενώ πρώτα είχατε έναν αριθμό διακοσίων προσκλήσεων να διατίθενται από τα σωματεία, η τροποποίηση που ήλθε επιβάλλει συν πεντακόσιες προσκλήσεις. Δεν μας ενδιαφέρουν τι θα κάνουν οι ΠΑΕ και η διοίκηση του ΠΣΑΠ. Μας ενδιαφέρει όμως τι θα κάνει η Εθνική, ο ΣΕΓΑΣ. Δηλαδή θα δίνονται δωρεάν εφτακόσιες προσκλήσεις και σε ποιους; Με ποια κριτήρια; Τουλάχιστον να μπουν κάποια κριτήρια και να υπάρχει ένα λογικό μέτρο. Δηλαδή τι θα βγάλει η εθνική; Σε ποιους θα δώσει εισιτήρια; Σ'αυτούς που δεν μπορούν να πάνε στο γήπεδο και θα θελήσουν να δουν τον αγώνα από την τηλεόραση; Κατά την άποψή μας, είναι τρομερό, λεφτά του δημοσίου να διατίθενται κατ'αυτόν τον τρόπο. Εμείς λέμε να μη δίδεται καμία πρόσκληση, εκτός από ορισμένες που θα εκτιμήσει η Γ.Γ.Α. σε ποιους πρέπει να δοθούν ή ο ΣΕΓΑΣ αν θέλετε, όταν έχει αυτός την αρμοδιότητα. 

Στο άρθρο 55 μιλάμε για προμήθειες. Είναι καλό το μέτρο που βάλατε ότι θα πρέπει να γίνεται διαγωνισμός κλπ. 'Ομως, είναι μεγάλο το ποσό, κύριε Υπουργέ, των πέντε εκατομμυρίων. Ποιο σωματείο κάνει προμήθειες άνω των πέντε εκατομμυρίων για να χρειάζεται να γίνει αυτό; Γιατί δεν το μειώνετε; Κάντε το δύο, τρία εκατομμύρια, ώστε να υπάρχει και εκεί κάποιος έλεγχος και να μην πάνε κατά βούληση... 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Πέντε εκατομμύρια σε ετήσια βάση. 

ΝΙΚΟΛΑΟΣ ΓΚΑΤΖΗΣ: 'Εστω σε ετήσια βάση. Πάντως, εμείς θεωρούμε ότι αυτό δίνει τη δυνατότητα να φύγουν από το διαγωνισμό. 

'Αρθρο 56. Σύμφωνα με αυτό το άρθρο το σωματείο μπορεί να δίνει τους αθλητικούς χώρους. Εμείς είμαστε αντίθετοι και μ'αυτήν τη ρύθμιση να δίνει το σωματείο. Αντίθετα πρέπει να πληρώνεις το σωματείο και αδρά μάλιστα και να αναλάβει και τη συντήρηση. Λέτε μάλιστα κάτι παρακάτω αλλά δεν το ολοκληρώνετε. 'Ομως, κύριε Υπουργέ, γιατί τους άλλους χώρους να τους εκμεταλλεύεται η ΠΑΕ; Γιατί π.χ. το κυλικείο που ο δήμος του Βύρωνα διαθέτει το γήπεδο στην ομάδα να παίξει, να μην το έχει ο Δήμος και να το έχει η ΠΑΕ; Για να βγάζει τουλάχιστον μερικά από τα έξοδα που θα χρειαστούν για τη συντήρηση του γηπέδου. Γιατί ένα ερασιτεχνικό σωματείο που παραχωρεί το γήπεδο στην ΠΑΕ να μην κρατάει για τον εαυτό του την εκμετάλλευση αυτών των χώρων; Δεν το θεωρούμε σωστό. 

Θα ήθελα με την ευκαιρία να αναφερθώ και στο θέμα των αναμεταδόσεων, κύριε Υπουργέ. Θα το πούμε όταν έλθει και η κατάλληλη στιγμή. Θεωρούμε ότι η αναμετάδοση δεν θα πρέπει να γίνεται από τα σωματεία. Καλύτερα να πάρει την υπόθεση στα χέρια της η ΕΠΟ. Οι εθνικοί αγώνες να μεταδίδονται από ελεύθερα κανάλια και η ΕΠΟ με ορισμένα κριτήρια να κάνει την διανομή. Γιατί ξέρετε τι θα γίνει τώρα; Οι μικρές ομάδες Εθνικός, Πανιώνιος κλπ. θα εισπράττουν και δεν θα πάει κανένα κανάλι να τους δώσει προσφορά, θα εισπράττουν πολύ λίγα και τα λεφτά θα πάνε πάλι στις μεγάλες ομάδες. Γιατί όλη αυτήν την υπόθεση να μην την έχει η ΕΠΟ στα χέρια της και να κάνει την κατανομή όπως είπαμε με ορισμένα συγκεκριμένα κριτήρια; 

Πάμε στο άρθρο 59 παράγραφος 1. Σχετικά με την απόφαση που αφορά τον κλάδο άθλησης και τις κατηγορίες των αγώνων πρωταθλημάτων του, στη διεξαγωγή των οποίων επιτρέπεται και η συμμετοχή αθλητών με αμοιβή, αυτήν την απόφαση κατά την άποψή μας πρέπει να την παίρνει η γενική συνέλευση της οικείας ομοσπονδίας και όχι ο Υπουργός. 

Στην παράγραφο 2 συμφωνούμε με τα κριτήρια που πρέπει να παίρνει υπόψη της η γενική συνέλευση της οικείας ομοσπονδίας. Τα κριτήρια είναι σωστά. 'Ενα σημείο που πρέπει να συνεκτιμηθεί, είναι οι πιθανές παρενέργειες στα τμήματα υποδομής του αθλήματος. Δηλαδή τι θα γίνει με τους παίδες, τις κορασίδες, τους νεάνιδες και τις νεάνιδες, εφήβους κλπ. 

'Αρθρο 60, παράγραφος 1. Είμαστε αντίθετοι με την ειδική αθλητική αναγνώριση από τη Γ.Γ.Α. Συμφωνούμε με τις παραγράφους 2, 3, 4, 5 και 6, αλλά σημειώνουμε ιδιαίτερα τη σημασία που έχει η παράγραφος 6, κύριε Υπουργέ. Δηλαδή, ένα σωματείο που κάνει τμήμα αμοιβομένων αθλητών, να διατηρεί συγχρόνως δυο τουλάχιστον ομάδες ερασιτεχνών αθλητών, που θα συμμετέχουν ενεργά στα αγωνιστικά προγράμματα της οικείας αθλητικής ομοσπονδίας. 'Ομως αυτό θα πρέπει να το δούμε και για τις ΠΑΕ. Γιατί σήμερα, δεν το κάνουν αυτό οι ΠΑΕ παρ'όλο που παρουσιάζουν ερασιτεχνικές ομάδες που τις παίρνουν από τα ερασιτεχνικά σωματεία και τις εμφανίζουν ως δικές τους. 

Αναφορικά με το άρθρο 60, θα θέλαμε ακόμη να πούμε ότι αν δεν τηρηθεί αυτή η προϋπόθεση, κύριε Υπουργέ, εμείς νομίζουμε ότι πρέπει να επιβάλεται ρητά η διάλυση του ΤΑΑ. 'Εχεις αυτήν την υποχρέωση; Πρέπει να την τηρήσεις. Και εδώ, είναι κάτι που θα εξασφαλίσει τουλάχιστον τη συμμετοχή των μικρών. 

'Αρθρο 61. Μπορεί, κύριε Υπουργέ, τα σωματεία να συμφωνούν με έγγραφες συμβάσεις, την ευθύνη κάλυψης του συνόλου ή μέρους των δαπανών που απαιτούνται για τη λειτουργία των ΤΑΑ σε φυσικό ή νομικό πρόσωπο. 'Ομως, η ευθύνη της διοίκησης του ΤΑΑ, πρέπει να ανήκει στο ερασιτεχνικό σωματείο, έτσι τουλάχιστον όπως προβλέπεται στο νόμο 1958/91. Γιατί τι γίνεται τώρα; Γίνεται ένα ΤΑΑ, έρχεται ένας ιδιώτης, δίνει πενήντα εκατομμύρια και γίνεται το αφεντικό, χωρίς να έχει πολλές φορές καμία σχέση με το αντικείμενο, γιατί είναι βιομήχανος, γιατί είναι έτσι, γιατί είναι αλλιώς, γιατί είναι μεγαλοεργολάβος κλπ. Μπαίνει μέσα εκεί και χρησιμοποιεί την ομάδα για πολιτικούς και οικονομικούς σκοπούς, για παραπέρα ανάπτυξη του κύρους του κλπ. Είμαστε αντίθετοι μ'αυτό. Εμείς θέλουμε να ενθαρρυνθεί το μεράκι των ανθρώπων που ασχολούνται με τον αθλητισμό, να βοηθήσουν όσο μπορούν και στη διοίκηση, αλλά η διοίκηση του ΤΑΑ να ανήκει στο σωματείο. 

'Αρθρο 62. Συμφωνούμε. Θα μπορούσαμε να πούμε όμως, ότι οι διαπραγματεύσεις των ΤΑΑ με τους αθλητές, να γίνονται με το συνδικαλιστικό τους όργανο και όχι με τον καθένα χωριστά. Εκεί θα βρουν προστασία οι αθλητές στα διάφορα προβλήματα που θα αντιμετωπίζουν από τις συμβάσεις τις οποίες θα κάνουν και στις οποίες αναγκάζονται ή δεν αναγκάζονται πολλές φορές να κάνουν. 

Στο κεφάλαιο Β', στο άρθρο 63 συμφωνούμε στο νομικό πρόσωπο να υπάρχει προϋπόθεση απόκτησης αθλητικών εγκαταστάσεων και υποδομής. Δεν είναι δυνατόν να αγοράζει κάποιος μία ομάδα, να μη βάζει τίποτε και να τα περιμένει όλα είτε από την πολιτεία είτε από το δήμο είτε από το ερασιτεχνικό σωματείο. Θέλεις, κύριε, ανώνυμη εταιρεία; Φτιάξε την υποδομή. Δεν καταλαβαίνω, γιατί οι άλλες επιχειρήσεις έχουν όλες τις υποδομές για να μπορούν να δραστηριοποιούνται; 

Στο άρθρο 64, παράγραφος 2 να μπει ρητά -κατά την άποψή μας- ως προϋπόθεση για την ίδρυση Α.Α.Ε. -το σωματείο κάνει το Τ.Α.Α. κλπ., το οποίο μετατρέπεται κατόπιν σε ανώνυμη εταιρεία- οι αποφάσεις να παίρνονται από τη γενική συνέλευση. Να διατηρηθούν τουλάχιστον δυο ομάδες -όταν γίνει Α.Ε.- ερασιτεχνών, όπως βάζετε και για τα τμήματα στο προηγούμενο άρθρο 60, παράγραφος 6. Πιστεύουμε ότι έτσι θα βοηθηθεί και θα διασωθεί τουλάχιστον ο ερασιτεχνικός αθλητισμός και θα υποχρεωθούν οι ανώνυμες εταιρείες να φτιάξουν φυτώρια και τμήματα υποδοχής. Εδώ που τα λέμε μόνο από εκεί βγαίνουν τα ταλέντα. 

Στην παράγραφο 3 η απόφαση της γενικής συνέλευσης του σωματείου για ίδρυση ανώνυμης εταιρείας πρέπει να λαμβάνεται, κατά την άποψή μας, με αυξημένη απαρτία και πλειοψηφία. Δεν είναι δυνατόν να λέμε ότι τα 2/3 μετά της συνέλευσης θα αποφασίσουν να μετατραπεί σε ανώνυμη εταιρεία ένα σωματείο. Το προσωρινό διοικητικό συμβούλιο που θα βγει έχει άλλα καθήκοντα τα οποία θα αναλάβει από τη γενική συνέλευση. Ουσιαστικά είναι η ίδρυση και η έναρξη λειτουργίας της ανώνυμης εταιρείας. Το ξανατονίζουμε, όμως, κύριε Υπουργέ, σαν προϋπόθεση να διατηρηθεί η παράγραφος 6 του άρθρου 60 για τα ερασιτεχνικά τμήματα. 

Στο άρθρο 65 δεν έχουμε καμία παρατήρηση. Συμφωνούμε. 

Στο άρθρο 66, παράγραφος 2, κύριε Υπουργέ, θα διαφωνήσουμε. Δεν πρέπει να δίνεται, με καμία παραχώρηση, το δικαίωμα εκμετάλλευσης του σήματος, του εμβλήματος κλπ. των ομάδων. Φαντάζεστε τον Ολυμπιακό ή τον Παναθηναϊκό να κάνει μια διαφήμιση και να βάλει, να μην πω, ορισμένα πράγματα; Είναι ασυμβίβαστα αυτά. Δεν μπορώ να φανταστώ τον Ολυμπιακό να διαφημίζει προφυλακτικά εν πάση περιπτώσει, μια και τα διαφημίζουν τώρα στις τηλεοράσεις. Είναι αδύνατον. Πρέπει να διαφυλαχθεί το έμβλημα, η σημαία τους, ο τίτλος, η ονομασία πάση θυσία. 

Στο άρθρο 67 έχω να πω τα εξής: Είπαμε και παραπάνω ότι θα πρέπει να κάνουν δικούς τους χώρους οι ανώνυμες εταιρείες, να μην έχουν αυτό το δικαίωμα από τα σωματεία τα οποία αποκλείουν ουσιαστικά τη δική τους αθλητική δραστηριότητα με τους μικρούς. Από τις διαφημίσεις, όπως είπαμε, να παίρνει το 10% το σωματείο ή ο δήμος, όποιος εν πάση περιπτώσει είναι ο ιδιοκτήτης του σωματείου. 

Στο άρθρο 68 η προτίμηση των μετοχών δεν συμφωνούμε, κύριε Υπουργέ, να γίνεται όπως γίνεται. Από την παράγραφο 3 έως την παράγραφο 6, όπως αναφέρονται, εμείς θέλουμε πρώτα να πηγαίνει στο σωματείο και μετά στον ιδιώτη. 

Στην παράγραφο 8 -και πρέπει να το προσέξετε, κύριε Υπουργέ- σχετικά με τις μετοχές που ανήκουν στο σωματείο θέλω να πω το εξής: Δεν θα πρέπει να μπορεί το σωματείο να πουλήσει τις μετοχές που του ανήκουν μετά από δυο χρόνια. Να μείνουν στο σωματείο στο διηνεκές. Γιατί; Δεν το κατάλαβα. Δεν θα πρέπει, δηλαδή, το σωματείο να έχει μόνο το 10% του γηπέδου -επειδή κάνει παραχώρηση του γηπέδου- αλλά να έχει και τις μετοχές που έχει πάρει για να μπορεί να κάνει τις ανάλογες παρεμβάσεις προστατεύοντας και το ίδιο το σωματείο αλλά και το άθλημα. 

'Οσον αφορά το ύψος του μετοχικού κεφαλαίου διαφωνούμε με αυτά που βάζετε, κύριε Υπουργέ. Τα διακόσια εκατομμύρια (200.000.000) που βάζετε ως ανώτατο όριο σήμερα δεν καλύπτουν ούτε το μισθό ενός αθλητή. Νομίζουμε ότι θα πρέπει το μετοχικό κεφάλαιο ή η αγορά που θα γίνεται από μια ομάδα να είναι τέτοια που να καλύπτει έργα υποδομής και λειτουργικές ανάγκες της ομάδας. 

Στο άρθρο 69 παράγραφος 1 δεν συμφωνούμε με το να είναι το 25% από ξένες συμμετοχές και μάλιστα κεφάλαιο μη χωρών της Ευρώπης και το υπόλοιπο 75% από ελληνικά μέλη ή κεφάλαια ευρωπαϊκά. Θεωρούμε ότι θα πρέπει να είναι αμιγώς ελληνικά, δεν θα πρέπει να μπαίνουν μέσα κατά τον τρόπο που μπαίνουν και δεν συμφωνούμε καθόλου με τον τρόπο που εσείς το διατυπώνετε. Μπορεί να είναι φορείς του δημοσίου όπως λέτε κλπ. και όπως προσδιορίζεται από τις ισχύουσες διατάξεις. Οι ΟΤΑ θα έχουν δικαίωμα μετοχών σ' αυτές τις περιπτώσεις; Διότι υπάρχουν πολλοί δήμοι σήμερα που έχουν μπει σε αυτό το παιχνίδι και που εμείς εν πάση περιπτώσει δεν συμφωνούμε αλλά είναι μια πραγματικότητα. Τι θα γίνει με αυτές τις περιπτώσεις; 

Στο άρθρο 71, παράγραφος 3, εδάφιο β' λέμε στο 10% από τις καθαρές εισπράξεις να συμπεριλαμβάνονται και οι εισπράξεις από τα διαφημιστικά έσοδα για τους ιδιοκτήτες των γηπέδων που είναι τα ερασιτεχνικά σωματεία και πολλές φορές η Τοπική Αυτοδιοίκηση. 

Στο άρθρο 73, κύριε Υπουργέ, δεν περιλαμβάνονται στην υποκατάσταση οι ενοχικές υποχρεώσεις που αφορούν τη δημιουργία αθλητικών εγκαταστάσεων. Μεταφέρονται και αυτές ουσιαστικά στα ερασιτεχνικά σωματεία ή στην πολιτεία. Ποιος θα φτιάξει τα γήπεδα; Ποιος από τους δυο; Το ερασιτεχνικό σωματείο ή το κράτος; Οι ΠΑΕ τι θα κάνουν; Δεν θα βάλουν δραχμή; Θα τα βρουν έτοιμα; Φαντάζεστε, κύριε Υπουργέ, μια ανώνυμη εταιρεία να σας ζητάει -άλλη, οποιαδήποτε- να της φτιάξετε χώρους εργασίας; Μια μεγάλη άλλη εμπορική ανώνυμη εταιρεία. Το ίδιο ακριβώς γίνεται και στην περίπτωση αυτή και εμείς διαφωνούμε ριζικά. 

Στα άρθρα 74 και 75 δεν έχουμε πολλά να πούμε. Συμφωνούμε. Τα προσπερνάμε. 

Στο άρθρο 76 οι αθλητές αντιμετωπίζονται, κύριε Υπουργέ, ως περιουσιακό στοιχείο και μάλιστα ως ίδιο κεφάλαιο της εταιρείας. Είναι έτσι; Είναι εδώ και ο κ. Αντωνιάδης. Δεν ξέρω τι άποψη έχει. Μπορεί ο αθλητής σήμερα να παρουσιάζεται ως κεφάλαιο της εταιρείας; Μπορούμε να πούμε ότι ο Μαλαδένης, ο Τζώρτζεβιτς, ο Νικολαϊδης κλπ., που υπολογίζονται με δισεκατομμύρια και με αυτές τις επιτροπές αξιολόγησης που βάλατε, αποτελούν ίδιο κεφάλαιο, όταν τραυματιστούν την άλλη μέρα; Είναι εικονικά αυτά, είναι πλασματικά. Θα πρέπει να έχουν ένα υγιές κεφάλαιο κίνησης αυτές οι ανώνυμες εταιρείες. Δεν μπορούν να υπολογίζονται έτσι τα πράγματα. 

ΠΑΝΤΕΛΗΣ ΤΣΕΡΤΙΚΙΔΗΣ: Γίνεται για να μην κλείσουν οι εταιρείες. 

ΝΙΚΟΛΑΟΣ ΓΚΑΤΖΗΣ: Το ξέρω, γι' αυτό γίνεται. Επειδή χρωστάνε οι εταιρείες παρουσιάζουν τους αθλητές ότι είναι κεφάλαιο. Είναι κεφάλαιο; Είναι ο υπάλληλος της εταιρείας ο οποίος πληρώνεται για να εργαστεί και να παρουσιάσει θέαμα. Το αντικείμενο της ΠΑΕ είναι το θέαμα. Ο εργαζόμενος αθλητής είναι το μέσο, είναι ο υπάλληλος. Ξέρετε καμία άλλη εταιρεία, κύριε συνάδελφε, να βάζει το προσωπικό της ως κεφάλαιο; Πείτε μου μια άλλη. Γιατί δεν κάνετε εξυγίανση σε αυτές; Ο λαβύρινθος τελικά της, να μην το πω ... 

ΠΑΝΤΕΛΗΣ ΤΣΕΡΤΙΚΙΔΗΣ: Τι να κάνουμε; Να τις κλείσουμε; 

ΝΙΚΟΛΑΟΣ ΓΚΑΤΖΗΣ: Δεν λέω να τις κλείσουμε. 'Aμα θέλουν να λειτουργήσουν υγιείς να λειτουργήσουν. Να βάλουν το χέρι στην τσέπη. 

Εμείς διαφωνούμε με αυτό και θεωρούμε τελικά ότι είναι απαράδεκτο να δημιουργείται αυτή η κατάσταση με την ανοχή και της Kυβέρνησης. 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή). 

Τελειώνω, κύριε Πρόεδρε. 

ΠΡΟΕΔΡΕΥΩΝ (Παναγιώτης Ν. Κρητικός): Με την ανοχή του Προεδρείου πώς το θεωρείτε να μιλάτε παραπάνω; Είπαμε ένα εικοσάλεπτο.

ΝΙΚΟΛΑΟΣ ΓΚΑΤΖΗΣ: Είπαμε είκοσι λεπτά, κύριε Πρόεδρε, και με ανοχή. 

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ να ολοκληρώσετε. 

ΝΙΚΟΛΑΟΣ ΓΚΑΤΖΗΣ: Ναι, κύριε Πρόεδρε. 

Στο άρθρο 77, παράγραφος 6, κύριε Υφυπουργέ, η έκθεση του Ελεγκτικού Συμβουλίου να υποβάλεται και στο οικείο συνδικαλιστικό όργανο των αθλητών. Να προστεθεί, δηλαδή, στο τέλος του τρίτου εδαφίου της παραγράφου 6 του άρθρου 77 και μετά τη φράση "...την οποία αφορά ο έλεγχος..." η φράση "...καθώς και στο οικείο συνδικαλιστικό όργανο των αθλητών". 

Στο άρθρο 78 παράγραφος 2, υπάρχει διατύπωση όπως την προτείνουν οι εργαζόμενοι. Εδώ θα καταθέσω και το κείμενο για να μην το διαβάσω. Πρέπει να είναι πλήρης και ολοσχερής η εξόφληση προς τους αθλητές, προπονητές κλπ., όπως ακριβώς στο άρθρο 38 έχει το συνδικαλιστικό όργανο των αμειβόμενων αθλητών, ποδοσφαιριστών ιδιαίτερα. 

(Στο σημείο αυτό ο Βουλευτής κ. Ν. Γκατζής καταθέτει για τα Πρακτικά το προαναφερθέν κείμενο το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 

Στο άρθρο 86 συμφωνούμε με την παράγραφο 2 για το κατώτατο όριο των μηνιαίων αποδοχών του ανειδίκευτου εργάτη. 

ΠΡΟΕΔΡΕΥΩΝ (Παναγιώτης Ν. Κρητικός): Είμαι ευτυχής που συμφωνήσατε και σε μία παράγραφο. 

ΝΙΚΟΛΑΟΣ ΓΚΑΤΖΗΣ: Στην παράγραφο 3 του άρθρου 86 μετά τη φράση "και τους αθλητές που ανήκουν στη δύναμή της" προστίθεται η φράση "καθώς και στο οικείο συνδικαλιστικό όργανο των αθλητών ως την έναρξη του πρωταθλήματος". 

Στην παράγραφο 4 να μη γίνονται οι αμοιβές πριν από κάθε αγώνα, τα ταξίματα κλπ. Είμαστε αντίθετοι με αυτό. 

Στην παράγραφο 5 ο διακανονισμός τι αφορά; Αφορά τη μεταγραφή, τους μισθούς ή το πριμ; Πρέπει να αφορά μόνο το ποσό της μεταγραφής. Μιλάμε για το ποσό αυτό που γίνεται 1/3 και μετά τα 2/3 που πάνε μέσα σε δύο χρόνια κλπ. Δεν θα πρέπει σε αυτό να είναι οι μισθοί, τα πριμ κλπ. Να είναι μόνο το ποσό του συμβολαίου, όπως προτείνουν και οι εργαζόμενοι. 

Εν πάση περιπτώσει, να δίνεται η δυνατότητα, κύριε Υπουργέ, στα συμβαλλόμενα μέρη να μπορούν να διαπραγματευτούν κατά τη χρονική περίοδο διάρκειας του συμβολαίου μία ανανέωση του μισθίου τους, της αμοιβής. 

ΠΡΟΕΔΡΕΥΩΝ (Παναγιώτης Ν. Κρητικός): Κύριε Γκατζή, σας παρακαλώ. Εάν έχετε να πείτε κάτι ακόμα, να το πείτε στη δευτερολογία σας. 'Εχετε ήδη υπερβεί κατά πολύ το χρόνο σας. Υπερβήκατε ακόμα και το χρόνο της ομιλίας επί της αρχής. 

ΝΙΚΟΛΑΟΣ ΓΚΑΤΖΗΣ: Κύριε Πρόεδρε, δεν έχω πολλά, δύο σελίδες είναι ακόμα. 

ΠΡΟΕΔΡΕΥΩΝ (Παναγιώτης Ν. Κρητικός): Δε βλέπετε ότι πήρατε πάρα πάνω χρόνο απ'ό,τι δικαιούται κανείς στη συζήτηση επί της αρχής, μόνο για μία ενότητα άρθρων; 

ΠΑΝΤΕΛΗΣ ΤΣΕΡΤΙΚΙΔΗΣ: Μήπως, κύριε Πρόεδρε, ο κύριος συνάδελφος δε θέλει να δευτερολογήσει; Να τα πει όλα να τελειώνουμε. 

ΠΡΟΕΔΡΕΥΩΝ (Παναγιώτης Ν. Κρητικός): Αυτό δεν το ξέρω, κύριε συνάδελφε. 

Η κ. Λουλέ έχει το λόγο. 

ΑΝΔΡΙΑΝΗ ΛΟΥΛΕ: Εγώ, κύριε Πρόεδρε, πάω κατ'ευθείαν στο κεφάλαιο 8, στο άρθρο 50. 

Κύριε Υπουργέ, στην παράγραφο 6β' η διάταξη ορίζει ότι δεν επιτρέπεται η επιχορήγηση αθλητικής ομοσπονδίας που προσέλαβε ειδικό συνεργάτη κατά παράβαση των διατάξεων του άρθρου 23. Ζητήσαμε να αποσυρθεί το άρθρο 23 και ζητάμε να αποσυρθεί και αυτή η διάταξη. 

Στο άρθρο 53 παράγραφοι 1,2,3 και 4 που αφορούν τις διεθνείς αθλητικές διοργανώσεις λέτε ότι εάν δεν δίνεται εκεί επιχορήγηση, θα τη δίνει το κράτος. Μα, αυτό είναι κυβερνητικό καπέλο, συγχωρείστε με, στις αθλητικές ομοσπονδίες. Εάν δε θέλετε να τις επιχορηγείτε, μην τις επιχορηγείτε, όχι να τις κάνετε εσείς, όπως έγινε με το Αθήνα 1997. 

Στο άρθρο 55 για τον κανονισμό προμηθειών των ομοσπονδιών, οι εξαιρέσεις που προβλέπει η παράγραφος 5 είναι απαράδεκτες για έναν πολύ απλό λόγο: Διότι οι εξαιρέσεις μπορούν εύκολα να γίνουν κανόνας. 

Στο άρθρο 56 παράγραφος 8 η διάταξη λέει επί λέξει: "κυρούται η απόφαση 223/10-1997, πέμπτη συνεδρίαση του Δ.Σ. του ΟΑΚΑ". Μπορούμε να έχουμε αντίγραφο αυτής της απόφασης που κυρώνουμε; 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Βέβαια. 

ΑΝΔΡΙΑΝΗ ΛΟΥΛΕ: Ευχαριστώ. 

ΘΕΟΔΩΡΟΣ ΔΑΜΙΑΝΟΣ: Διαγράφεται. 

ΑΝΔΡΙΑΝΗ ΛΟΥΛΕ: Μάλιστα. 

Το άρθρο 58 για την ανάπτυξη του σχολικού αθλητισμού και τη σύνδεσή του με το σωματειακό, εμείς θα το ψηφίσουμε, κύριε Υπουργέ, ελπίζοντας ότι μέσα στους επόμενους οκτώ μήνες θα μπορέσετε μαζί με τον κ. Αρσένη να κάνετε αυτήν την επιτροπή για το σοβαρότερο ίσως ζήτημα που αφορά την ανάπτυξη του σχολικού αθλητισμού. 

Τα άρθρα από 59 έως και 75 τα ψηφίζουμε ως έχουν. 

Για το άρθρο 76 έχουμε μία παρατήρηση για την επιτροπή για την αποτίμηση της αξίας των αθλητών. Η επιτροπή αυτή είναι ένα απομεινάρι -δεν είναι εδώ η κ. Πετραλιά να το ακούσει- από το προηγούμενο νομικό καθεστώς, από τότε που ήταν η κ. Πετραλιά Υπουργός. Θα νομίζει κανείς ότι δεν υπήρξε καν η υπόθεση Μπόσμαν. Η διάταξη είναι προφανώς αντίθετη με το Κοινοτικό Δίκαιο, όπως αυτό διαμορφώθηκε μετά από την υπόθεση Μπόσμαν. Αντιλαμβάνεται τον αθλητή όπως είπε και ο κ. Γκατζής σαν αντικείμενο, κάτι σαν τα πάγια, δηλαδή, που λέμε και όχι σαν εργαζόμενο. Και το σημαντικότερο, αποτελεί στην ουσία ένα παραθυράκι, ώστε να μην εφαρμόζεται στις αθλητικές εταιρείες ο ν.2190/20 περί ανωνύμων εταιρειών. 

Στο αρχικό κείμενο του σχεδίου νόμου δεν υπήρχε. Επανήλθε μετά από την αντίδραση της ΠΑΕ. Γιατί; 

Πιστεύουμε, κύριε Υπουργέ, ότι πρέπει να αποσυρθεί γιατί δεν εξυπηρετεί την εξυγίανση του επαγγελματικού αθλητισμού. 

Τα άρθρα από το 77 μέχρι και το 83 τα ψηφίζουμε. 

Στο άρθρο 84 που ρυθμίζει τα ζητήματα ηλεκτρονικής αναμετάδοσης των αθλητικών αγώνων, αυτό που εμάς κυρίως μας ενδιαφέρει -το είπαμε και στην επιτροπή- απ'όλη αυτήν την υπόθεση είναι η αναδιανομή των χρημάτων από τα τηλεοπτικά δικαιώματα προς όφελος του ερασιτεχνικού αθλητισμού. Λέμε και πάλι ότι προτείνουμε το 10% από το ποσοστό από τα τηλεοπτικά δικαιώματα, μέσω της αντίστοιχης ομοσπονδίας να δίνεται στα ερασιτεχνικά σωματεία. 

Το άρθρο 89 αφορά την ασφάλιση των αμειβομένων αθλητών. Είναι τουλάχιστον παράλογο οι αθλητές να ζητούν ιατροφαρμακευτική περίθαλψη, κάλυψη από το ΙΚΑ και η Κυβέρνηση να το αρνείται. 

Στην επιτροπή, ούτε λίγο ούτε πολύ, ισχυριστήκατε, κύριε Υπουργέ, ότι οι δυνατότητες του ΙΚΑ δεν επαρκούν για να καλύψουν τις ανάγκες των αθλητών. Αυτές οι ανάγκες μπορούν να αντιμετωπισθούν επικουρικά. Αλλά το σίγουρο είναι ότι δεν μπορούν οι αθλητές να περιμένουν να λύσουν οι παράγοντες τις διαφορές τους με τις ασφαλιστικές εταιρείες. 

Θέλετε να απαντήσετε κάτι; 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Ναι. 

ΑΝΔΡΙΑΝΗ ΛΟΥΛΕ: Παρακαλώ, κύριε Υπουργέ. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Με πείσατε, έχετε δίκιο. 

ΑΝΔΡΙΑΝΗ ΛΟΥΛΕ: Χαίρομαι πάρα πολύ. Βλέπετε πόσο καλά κυλούν τα πράγματα όταν υπάρχει διάλογος; 

Το άρθρο 90 αφορά τη χρονική διάρκεια του συμβολαίου των αθλητών. Στην παράγραφο 2 το αρχικό σχέδιο νόμου όριζε ανώτατο όριο τα τέσσερα χρόνια. Τελικά, το σχέδιο που κατατέθηκε ορίζει ανώτατο όριο πέντε χρόνια. 

Θα έλεγα εγώ και συγχωρέστε με, ότι μάλλον θα πρέπει να πιεστήκατε από την ΠΑΕ για να αλλάξετε το αρχικό όριο. 
Και είναι επίσης προφανές ότι ο αθλητής είναι ο μη ισχυρός σ'αυτήν την απόφαση. Και αυτόν πρέπει κανονικά να προστατέψει ο νόμος. 

Νομίζουμε, λοιπόν, ότι θα πρέπει να επιστρέψει στα τέσσερα χρόνια το ανώτατο όριο, να αποσυρθεί η επόμενη παράγραφος 3 που επιτρέπει, εάν γίνουν συμβόλαια μικρότερης διάρκειας της ανώνυμης εταιρείας και του ανανεώσιμου μονομερώς, για έναν ακόμα χρόνο. Δεν έχω καμία άλλη παρατήρηση. 

Για τα άρθρα για τα οποία δεν μίλησα, εννοείται ότι τα ψηφίζουμε. Ευχαριστώ, κύριε Πρόεδρε. 

Βλέπετε πόσο σύντομη ήμουν εγώ; 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Και αποτελεσματική. 

ΠΡΟΕΔΡΕΥΩΝ (Παναγιώτης Ν. Κρητικός): Ουκ εν τω πολλώ το ευ και το γνωρίζετε. 

ΑΝΔΡΙΑΝΗ ΛΟΥΛΕ: Συμφωνούμε, κύριε Πρόεδρε. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Δημαράς έχει το λόγο. 

ΙΩΑΝΝΗΣ ΔΗΜΑΡΑΣ: Παρ'ότι εγράφη σε κάποιες εφημερίδες και στήλες, κύριε Πρόεδρε, ότι ούτε ο αθλητισμός δεν ενώνει τους Βουλευτές, σας διαβεβαιώ ότι εγώ δεν το διαπίστωσα αυτό στη Βουλή. Ο αθλητισμός ενώνει. Και αυτό το έχουμε διαπιστώσει σε όποιες προσεγγίσεις καταφέραμε με το διάλογο να συμφωνήσουμε. 

ΠΡΟΕΔΡΕΥΩΝ (Παναγιώτης Ν. Κρητικός): Συμφωνώ μαζί σας. Θα ήταν κρίμα να συνέβαινε το αντίθετο, αυτό το ευγενέστερο ιδεώδες να μην ενώνει όλους τους 'Ελληνες. Ενώνει τους λαούς, πολλώ μάλλον τους 'Ελληνες, αν και είναι δυσκολότερο για τους 'Ελληνες. 

ΙΩΑΝΝΗΣ ΔΗΜΑΡΑΣ: Πρέπει να αφήσουμε το μοναδικό ακομμάτιστο κοινωνικό χώρο έτσι όπως ακριβώς είναι. Αλλά το θέμα είναι εάν και κατά πόσο με κάποια από τα άρθρα που υπάρχουν, επιχειρείται η χειραγώγηση του αθλητικού κινήματος ή όχι. Θέλω να πιστεύω στις καλές προθέσεις του κυρίου Υπουργού και της Κυβέρνσης. Δεν με έχουν πείσει σε όλο το φάσμα πάντως. 

Θα μου επιτρέψετε να ξεκινήσω με μία αφαίρεση λέγοντας το εξής: Αυτή η ενότητα των άρθρων που συζητάμε κυρίως αφορά τον επαγγελματικό αθλητισμό. Και επειδή μου αναγνωρίζετε μία ιδιαίτερη ευαισθησία για τον αθλητισμό, όχι για κανέναν άλλο λόγο αλλά γιατί απλά έχω υπάρξει και εγώ σ'αυτούς τους χώρους και κυριαρχείται το συναίσθημά μου απ' αυτήν τη συμμετοχή και την πείρα, θέλω να σας πω ότι όταν ακούω επαγγελματικό αθλητισμό, εκείνο το οποίο πρώτα μου έρχεται στο μυαλό είναι ότι όλο αυτό το πλέγμα των σχέσεων θα πρέπει να περνάει στο Υπουργείο Εμπορίου, να τελειώνουμε και δεν θα έπρεπε να έχει καμία ανάμειξη σε αυτό το Υπουργείο Πολιτιμού. Είναι αφαίρεση είπα. Η πραγματικότητα δυστυχώς είναι άλλη και το σέβομαι ή είμαι αναγκασμένος να το σεβαστώ εάν θέλετε. 

Εν πάση περιπτώσει, δεν θα αναφερθώ στα άρθρα που αναφέρθηκαν κάποιοι συνάδελφοι. Τους άκουσα, πήρα και κάποιες διορθώσεις που μας έδωσε πριν από λίγο ο κύριος Υπουργός. Κατά την ψηφοφορία θα διαπιστώσει το ποια είναι η εκτίμησή μου. Θέλω να μείνω όμως σε δυο, τρία σημεία τα οποία τουλάχιστον θεωρώ ότι έχουν ένα ξεχωριστό ενδιαφέρον. 

Πρώτον, στο άρθρο 54 που αναφέρεται, κύριε Υπουργέ, στα εισητήρια και τις προσκλήσεις, υπάρχει κάτι που θλίβει την αθλητική οικογένεια. Οι παλαίμαχοι αθλητές που προσέφεραν υπηρεσίες στις εθνικές ομάδες, τις τίμησαν, του ποδοσφαίρου, της καλαθόσφαιρας, του volley ball, των ομαδικών αθλημάτων, είναι φορές που το έχω δει και εγώ ο ίδιος, να προσέρχονται σε έναν αγώνα και να μην τους επιτρέπεται η είσοδος. 

Με πόση πίκρα παλιοί μεγάλοι αθλητές του ποδοσφαίρου και του μπάσκετ έχουν πει ότι θέλουν να παρακολουθήσουν την Εθνική Ομάδα σε ένα παιχνίδι, δεν τους γνωρίζουν εκείνοι και δεν μπορούν να μπουν. 

Παρακαλώ, λοιπόν, να υπάρξει μία ρύθμιση τέτοια, έτσι ώστε οι παλαίμαχοι αθλητές που υπηρέτησαν στις εθνικές ομάδες που είναι έτσι κι αλλιώς αναγνωρισμένοι από την υπηρεσία και θητεία που είχαν στον αθλητισμό, να μπορούν με ένα διαρκείας να μπαίνουν στους αγώνες και να μην υπάρχει γι'αυτό -δεν πιστεύω ότι υπάρχει- οποιαδήποτε ένσταση. Προσθέστε το αυτό γιατί είναι θετικό για τον αθλητισμό και για τη χώρα και δεν κοστίζει τίποτε. 

'Οσον αφορά το άρθρο 76 σε σχέση με την αποτίμηση της αξίας των αθλητών, υπάρχει η φράση "στην επιτροπή αυτή θα παρίσταται κατά περίπτωση και ένας νομικός σύμβουλος...". Εμείς λέμε να διορθωθεί η λέξη "παρίσταται" με τη φράση "να συμμετέχει ο εκπρόσωπος του Π.Σ.Α.Π." και όποιου άλλου χώρου μπορεί να εκφράσει. Το "παρίσταται" δεν λέει τίποτε και είναι υποτιμητικό για τον άνθρωπο, ο οποίος βρίσκεται εκεί. Το "να συμμετέχει" δίνει και ένα ρόλο. 

Στο άρθρο 78 όσον αφορά τις διαχειριστικές υποχρεώσεις τμημάτων αμειβομένων αθλητών θεωρούμε ότι η αλλαγή που μας δώσατε τώρα είναι θετική και θα το ψηφίσουμε. 

Επίσης, στο άρθρο 89 μετά και την παρέμβαση της κ. Λουλέ, αφού ανακοινώσατε ότι πειστήκατε, θεωρούμε ότι αφού είναι επαγγελματίες θα πρέπει να είναι ασφαλισμένοι στο Ι.Κ.Α., με ό,τι αυτό σημαίνει και ότι αυτό συνεπάγεται. 

Θα ολοκληρώσω αυτήν τη μικρή παρέμβασή μας με την αναφορά μου στο άρθρο 95 και τις αλλαγές που επιφέρατε, που πρέπει να σας πω ότι τις θεωρούμε θετικές και συμφωνούμε. 

ΠΡΟΕΔΡΕΥΩΝ (Παναγιώτης Ν. Κρητικός): Η κ. Αρσένη έχει το λόγο. 

ΜΑΡΙΑ ΑΡΣΕΝΗ: Δεν χωράει αμφιβολία ότι είναι πάρα πολύ θετικός ο ρόλος του Ελεγκτικού Συμβουλίου για το λογιστικό και το διαχειριστικό έλεγχο. 

Και ενώ σύμφωνα με το άρθρο 52, όλοι ελέγχονται από το Ελεγκτικό Συμβούλιο, οι επιτροπές στις οποίες ανατίθεται η διοργάνωση και η διεξαγωγή παγκόσμιων και ευρωπαϊκών αγώνων, δηλαδή εκείνες οι επιτροπές που θα χρειαστεί να διαχειριστούν μεγάλα κονδύλια λειτουργούν σύμφωνα με τις διατάξεις ιδιωτικού δικαίου και δεν υπόκεινται στον έλεγχο του άρθρου 52. Θα πρότεινα και οι επιτροπές αυτές να υπόκεινται στον έλεγχο του συγκεκριμένου άρθρου 52. 

Στο άρθρο 56 παράγραφος 7, αναφέρονται τα δικαιώματα και οι υποχρεώσεις μία ΠΑΕ, όταν χρησιμοποιεί ένα στάδιο που δεν της ανήκει. Νομίζω ότι είναι κάτι πολύ σωστό και είναι ένα θέμα που συνάδει με το πνεύμα που επικρατεί σε αυτό το νομοσχέδιο για τον εκσυγχρονισμό, για τη δημοκρατία, για τη διαφάνεια. 

(Στο σημείο αυτό την Προεδρική 'Εδρα καταλαμβάνει ο Δ' Αντιπρόεδρος της Βουλής κ. ΝΙΚΟΛΑΟΣ ΚΑΤΣΑΡΟΣ) 

Θα ήθελα όμως να ρωτήσω, κύριε Υπουργέ, γιατί εξαιρείται από τη σύμβαση μίσθωσης με τους ιδιώτες των ΠΑΕ η εγκατάσταση του Ολυμπιακού Σταδίου και αφού ισχύει για το Ολυμπιακό Στάδιο, γιατί δεν επεκτείνεται αυτή η εξαίρεση στα παρόμοια αθλητικά κέντρα μεγάλων πόλεων, όπως για παράδειγμα το Καφτατζόγλειο Θεσσαλονίκης; 

Τέλος, στο άρθρο 76 παράγραφος 1, αναφέρεται ότι στο σύνολο των ιδίων πόρων των ανωνύμων εταιρειών συνυπολογίζεται κατ'εξαίρεση και η αξία των αθλητών. Θα ήθελα να εκφράσω έναν προβληματισμό και έναν φόβο ταυτόχρονα. Μήπως δίνεται η δυνατότητα με τον τρόπο αυτό, μήπως ανοίγει ένα παράθυρο ώστε τυχόν ζημιογόνες ΠΑΕ να εμφανίζονται ως κερδοφόρες; 

Αν δε, λάβουμε υπόψη μας και τις διάφορες φήμες που αυτόν τον καιρό ακούγονται, ότι κάποιες ΠΑΕ θα εισαχθούν στο Χρηματιστήριο, μου δημιουργείται μεγάλος προβληματισμός μήπως παγιδεύσουμε τους ενδιαφερόμενους επενδυτές, γιατί η αξία του ποδοσφαιριστή είναι ως γνωστόν ένα στοιχείο μεταβαλλόμενο και πολλές φορές προσαρμοζόμενο. Για παράδειγμα, ο σοβαρός τραυματισμός ενός αθλητή μηδενίζει την αξία του. 

Η μόνη αξία που θα μπορούσε κατά την άποψή μου να συνυπολογιστεί είναι η αξία αγοράς του ποδοσφαιριστή και θα μπορούσε αυτή να συμπεριληφθεί στις δαπάνες των ΠΑΕ. Θα μπορούσε, δηλαδή, να υπολογιστεί το κόστος που 
καταβάλλεται για την απόκτηση του ποδοσφαιριστή και μάλιστα, αποσβενόμενο κατά τη διάρκεια του χρόνου που έχει υπογραφεί το συμβόλαιο. 

Δεν θα αναφερθώ στο άρθρο 89, γιατί νομίζω ότι το θέμα έχει ήδη συζητηθεί αρκετά. 

Ευχαριστώ. 

ΠΡΟΕΔΡΕΥΩΝ (Νικόλαος Κατσαρός): Κύριοι συνάδελφοι, έχω την τιμή να σας ανακοινώσω ότι η Αρχή Προστασίας Δεδομένων Προσωπικού Χαρακτήρα απέστειλε σύμφωνα με το άρθρο 19 του ν. 2472/97 "παραβάσεις των ρυθμίσεων νομοθεσίας που αφορούν την προστασία του ατόμου από την επεξεργασία δεδομένου προσωπικού χαρακτήρα". 

Ο κ. Ιωάννης Ζαφειρόπουλος έχει το λόγο. 

ΓΙΑΝΝΗΣ ΖΑΦΕΙΡΟΠΟΥΛΟΣ: Ευχαριστώ, κύριε Πρόεδρε. 

Για λόγους συντομίας δεν μπορώ να αναφερθώ με λεπτομέρειες στα σημεία που επεσήμανε κυρίως η κ. Λουλέ και ο κ. Δημαράς με τα οποία συμφωνώ. Καταθέτω τη συμφωνία μου στην Αίθουσα. 

Θα ήθελα όμως να κάνω μερικές επισημάνσεις, κύριε Υπουργέ. Κατ'αρχήν στο άρθρο 50 στην παράγραφο 2, αναφέρεται ότι "Η Γενική Γραμματεία μπορεί επίσης, να επιχορηγεί τους παραπάνω για αθλητικούς σκοπούς που αφορούν την έρευνα". Θα ήθελα να σας παρακαλέσω να αποδεχθείτε την προσθήκη μερικών λέξεων ως εξής: "Η Γενική Γραμματεία Αθλητισμού μπορεί επίσης, να επιχορηγεί τους παραπάνω ή και άλλους φορείς για αθλητικούς σκοπούς που αφορούν την έρευνα, την εκπαίδευση και την επιμόρφωση, ύστερα από εισήγηση του ΕΚΑΕΤ ή της Εθνικής Επιτροπής Σχολικού Αθλητισμού και Ολυμπιακής Παιδείας του άρθρου 58 του παρόντος". 

Για παράδειγμα, μπορεί να υπάρχουν κάποιοι φορείς που να ασκούν επιμόρφωση, έρευνα σε θέματα αθλητικής παιδείας και εκπαίδευσης. Νομίζω ότι είναι λογικό τηρώντας το νόμο, να επιχορηγήσετε αυτούς τους φορείς. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Το αποδέχομαι, όπως ακριβώς το διατυπώσατε. 

ΓΙΑΝΝΗΣ ΖΑΦΕΙΡΟΠΟΥΛΟΣ: Ευχαριστώ πολύ. 

Θέλω να επισημάνω επίσης, ότι με την παράγραφο 4 του άρθρου 53, για τις ειδικές επιτροπές επιδεικνύεται μία επαινετή ευαισθησία του Υφυπουργού Αθλητισμού, δεδομένου ότι οι δαπάνες των επιτροπών αυτών ελέγχονται από ορκωτό λογιστή, το πόρισμα του οποίου υποχρεωτικά κοινοποιείται στην Επιτροπή Μορφωτικών Υποθέσεων της Βουλής. Αυτό δίνει τη δυνατότητα στη Βουλή τηρώντας τον Κανονισμό της και με βάση τις συνταγματικές προνομίες που έχει ως Διαρκής Επιτροπή, να πραγματοποιεί έναν ουσιαστικό έλεγχο και στη νομιμότητα και στη σκοπιμότητα των δαπανών. Αυτό είναι υπέρ του Υφυπουργού Πολιτισμού, θέλω να το επισημάνω αυτό. 

Στην παράγραφο 5 του ιδίου άρθρου, έχω να κάνω μία παρατήρηση. 

Λέτε ότι μπορεί να συνιστώνται επιτροπές κλπ., που έχουν ως έργο την άσκηση νομοπαρασκευαστικών και νομοτεχνικών καθηκόντων για θέματα αθλητισμού -αυτό το καταλαβαίνω, το αναγνωρίζω, γιατί ξέρω τον κόπο που καταβάλατε για να υπάρξει η νομοθετική συγκρότηση αυτού του σχεδίου νόμου- την αντιμετώπιση οργανωτικών θεμάτων, την αντιμετώπιση οποιουδήποτε θέματος κλπ. Θα σας πρότεινα να υπάρχει η δυνατότητα να συνιστάται και επιτροπή, η οποία σε συνδυασμό με την εθνική επιτροπή του άρθρου 58 -δίνω πολύ μεγάλη έμφαση στην αθλητική και ολυμπιακή παιδεία, γι' αυτό το λέω- να εκπονεί προγράμματα διάδοσης και προαγωγής της αθλητικής και ολυμπιακής παιδείας και εκπαίδευσης. 

Ο κ. Παπαθανασίου πρότεινε παραδείγματος χάρη ... 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): 'Εχετε δίκιο. Θα προστεθεί και εδάφιο δ'. 

ΓΙΑΝΝΗΣ ΖΑΦΕΙΡΟΠΟΥΛΟΣ: Ναι για την εκπόνηση προγραμμάτων διάδοσης και προαγωγής της αθλητικής και ολυμπιακής παιδείας και εκπαίδευσης. 

Κύριε Υπουργέ, έχει διαφύγει της προσοχής σας το εξής: Στο άρθρο 58 να προσθέσουμε "η Εθνική Επιτροπή Σχολικού Αθλητισμού και Ολυμπιακής Παιδείας". Το είχατε αποδεχθεί στην επιτροπή, αλλά τα Πρακτικά δεν το απέδωσαν ορθά. 

Επίσης, στο άρθρο 84, κύριε Υπουργέ, είχατε πει ότι θα ξαναδείτε κάποια θέματα σε σχέση με την εκχώρηση δικαιωμάτων τηλεοπτικών στους μη γηπεδούχους. 'Εχει η επιχειρηματολογία σας μία εδραία βάση. Πρέπει όμως να βρούμε ένα οικονομικό αντιστάθμισμα, γιατί από πολλούς έχουν κατατεθεί επιχειρήματα υπέρ της αντίθετης άποψης. 

Τέλος, θέλω να σημειώσω ότι με πολύ χαρά διαπίστωσα ότι υπάρχει σ' αυτό το άρθρο η παράγραφος 7 όσον αφορά την κατάρτιση του καταλόγου των διεθνών, εθνικών ή τοπικών αθλητικών εκδηλώσεων μείζονος σημασίας. Χαίρομαι γιατί η νομοθετική πρωτοβουλία σας είναι συμβατή και με τη σχετική θα έλεγα κατευθυντήρια αντίληψη και οδηγία της Ευρωπαϊκής 'Ενωσης για το θέμα αυτό. 

Ευχαριστώ. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Κύριε Πρόεδρε, μπορώ να προσθέσω κάτι; 

ΠΡΟΕΔΡΕΥΩΝ (Νικόλαος Κατσαρός): Ορίστε, έχετε το λόγο. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Επειδή ο κ. Ζαφειρόπουλος είναι και Πρόεδρος της Επιτροπής Μορφωτικών Υποθέσεων της Βουλής να σας πω οτι σύμφωνα με το νόμο θα πρέπει μέχρι τον Αύγουστο να δημοσιεύσουμε την εθνική λίστα για τις αναμεταδόσεις από ελεύθερα τηλεοπτικά δίκτυα. 

Εγώ δεσμεύομαι, κύριε Πρόεδρε, και να καθορίσετε μία συνεδρίαση της Επιτροπής Μορφωτικών Υποθέσεων, όπου εγώ θα φέρω την πρόταση για την εθνική λίστα, ώστε να υπάρξει ένας δημοκρατικός διάλογος και να αποφασισθεί εκεί η εθνική λίστα των αθλητικών γεγονότων που θα πρέπει να αναμεταδίδονται από ελεύθερη τηλεόραση. 

ΠΡΟΕΔΡΕΥΩΝ (Νικόλαος Κατσαρός): Ο κ. Τσαφούλιας έχει το λόγο. 

ΓΕΩΡΓΙΟΣ ΤΣΑΦΟΥΛΙΑΣ: Συμφωνώ απολύτως με αυτά που είπε ο κ. Ζαφειρόπουλος, όσον αφορά τα άρθρα 49 και 58 να προστεθούν αυτά τα πράγματα. 'Ετσι πρέπει να γίνει. 

Εν πάση περιπτώσει, όπως είπε και ο κ. Δημαράς, ο αθλητισμός ενώνει τους Βουλευτές. Ο αθλητισμός πράγματι ενώνει τους Βουλευτές. 'Ομως ο πολιτικός αθλητισμός και η ποδοσφαιροποίηση της πολιτικής βίας δυστυχώς δεν τους ενώνει. Μακάρι να τους ένωνε. Σημασία έχει ότι ψηφίζουμε τα άρθρα αυτά. Βέβαια γίνονται ορισμένες παρατηρήσεις. 

Στο άρθρο 77, παράγραφος 6, εδάφιο β' να προστεθεί η φράση ότι η έκθεση του Ελεγκτικού Συμβουλίου υποβάλλεται στο οικείο συνδικαλιστικό όργανο των αθλητών. 

'Οσον αφορά και για το "συμμετέχει" ή "εποπτεύει", δεν έχει τόσο μεγάλη σημασία. Εν πάση περιπτώσει, αν νομίζετε, βάλτε το "συμμετέχει". 

Στο άρθρο 78, διαχειριστικές υποχρεώσεις τμημάτων αμειβόμενων αθλητών και αθλητικών ανωνύμων εταιρειών στην παράγραφο 2, προς άρση κάθε αμφισβήτησης ή σκόπιμης παρερμηνείας κατ' εφαρμογή του, θα πρέπει να προτιμηθεί η εξής διατύπωση: "Οι Α.Α.Ε. και τα Τ.Α.Α. υποχρεούνται πριν από την έναρξη κάθε αγωνιστικής περιόδου να έχουν εξοφλήσει πλήρως και ολοσχερώς κάθε ληξιπρόθεσμη και απαιτητή οφειλή τους". Να πάρουν τα λεφτά τους, δηλαδή, οι άνθρωποι. Είναι σωστό και αυτό. 

Πράγματι καταδεικνύεται ότι δεν έχετε πολεμηθεί καθόλου ως Υπουργός αυτής της Κυβέρνησης και μ' αυτήν τη δουλειά που κάνατε, αλλά και σε άλλες. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Είχα καλούς δασκάλους. 

ΠΡΟΕΔΡΕΥΩΝ (Νικόλαος Κατσαρός): Ο κ. Δαμιανός έχει το λόγο. 

ΘΕΟΔΩΡΟΣ ΔΑΜΙΑΝΟΣ: Κύριε Πρόεδρε, στο άρθρο 50, όπως είπα και στην επιτροπή αλλά δεν είδα αντίδραση από τον Υπουργό, στην παράγραφο 5, δεν καταλαβαίνω τι σημαίνει "με έγκριση της Γενικής Γραμματείας Αθλητισμού, αλλαγή της επιχορήγησης". Η έκτακτη επιχορήγηση είναι για ένα συγκεκριμένο σκοπό. Γιατί να την αλλάξετε, λοιπόν, εκ των υστέρων; 

'Η το δίνετε γι' αυτόν το σκοπό ή δεν το δίνετε. Αυτό θα δημιουργήσει μεγάλα θέματα. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Θα σας το εξηγήσω πάλι. 

ΘΕΟΔΩΡΟΣ ΔΑΜΙΑΝΟΣ: Επίσης θεωρώ ότι στο άρθρο 51, είναι λάθος ο χρόνος που βάζετε για τις καταρτίσεις των προϋπολογισμών και ισολογισμών. Διότι η 1η Ιανουαρίου με 31 Δεκεμβρίου έχει να κάνει με το ημερολογιακό έτος, αλλά οι αθλητικές εκδηλώσεις άρα και οι προϋπολογισμοί τους έχουν άλλον προγραμματισμό. Το ίδιο ισχύει και για την αποτίμηση των αθλητών. Και η αποτίμηση των αθλητών γίνεται με τη μεταγραφή τους, δηλαδή, σε μία περίοδο διάφορη από αυτήν την οποία λέτε. Θεωρώ ότι πρέπει να την αλλάξετε τουλάχιστον στις κατηγορίες που υπάρχουν πρωταθλήματα και υπάρχει συγκεκριμένος χρόνος. Να είναι από ενάρξεως του πρωταθλήματος, από τον Ιούλιο κατά τεκμήριο. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Εδώ πάντως δεν υπάρχει αυτό. 

ΘΕΟΔΩΡΟΣ ΔΑΜΙΑΝΟΣ: Λέτε τα αθλητικά σωματεία, οι αθλητικές ενώσεις και οι ομοσπονδίες του παρόντος νόμου. Οι ομοσπονδίες του παρόντος νόμου δεν είναι η ΕΣΑΠΕ και η ΕΣΑΚΕ; Εν πάση περιπτώσει, ας δεχθώ ότι είναι έτσι όπως το λέτε. 

'Οσον αφορά το άρθρο 55, καλά κάνατε και διαγράψατε τις δύο εξαιρέσεις, όπως το είχαμε επισημάνει και στην επιτροπή. Δεν καταλαβαίνω γιατί προσθέσατε τη λέξη "αδικαιολόγητη" στην παράγραφο 2. Λέτε "απαγορεύεται μέσα στο ίδιο οικονομικό έτος, η κατάτμηση προμηθειών αθλητικού υλικού, αγαθών και υπηρεσιών για αδικαιολόγητη αποφυγή διενέργειας δημόσιου διαγωνισμού". Αφού ούτως ή άλλως απαγορεύεται η κατάτμηση, δεν υπάρχει δικαιολογημένη αποφυγή διενέργειας. Καταστρατήγηση του νόμου είναι η αποφυγή διενέργειας δημόσιου διαγωνισμού. 'Αρα το "αδικαιολόγητη" θεωρώ ότι είναι περιττό και θα δημιουργήσει μέγα πρόβλημα στις προμήθειες. Σας επεσήμανα και στην επιτροπή ότι πρέπει να προσθέσετε "διεθνείς". Δεν αρκεί το δημόσιος διαγωνισμός πλέον. Είναι υποχρεωτικό αυτό. Ρωτήστε το Υπουργείο Ανάπτυξης. Είναι υποχρεωτικός ο διεθνής διαγωνισμός σ' αυτές τις περιπτώσεις. Δεν μπορείτε να αποκλείσετε μία ιταλική, γαλλική ή αγγλική εταιρεία. Υπάρχουν κανονισμοί της Ευρωπαϊκής 'Ενωσης οι οποίοι είναι υποχρεωτικοί για τη χώρα. 

Στο άρθρο 56, δίνετε το 15% από τα έσοδα διαφημίσεως, ενώ ήταν 30%. Δεν αντιλαμβάνομαι γιατί μειώνετε αυτό το ποσόν εις βάρος των ιδιοκτητών ή εκμισθωτών των γηπέδων και όταν μάλιστα αυτοί κατά δική σας δήλωση σε λίγο θα είναι οι δήμοι. 'Ενα έσοδο από το οποίο απέβλεπαν για τη συντήρηση των γυμναστηρίων και των αθλητικών εγκαταστάσεων οι δήμοι, μειώνεται κατά 50% μάλιστα. 

Διαγράψατε πολύ σωστά την απόφαση του Διοικητικού Συμβουλίου του ΟΑΚΑ. 

Χαιρετίζω τη μείωση του χρόνου που βάλατε για την Επιτροπή Σχολικού Αθλητισμού. Αλλά και πάλι, κύριε Υπουργέ, τσιγγούνικα πράγματα είναι αυτά. Χρειάζεσθε πάλι οκτώ μήνες για να συνεννοηθείτε με το συναρμόδιο Υπουργό για να φτιάξετε μία επιτροπή; 'Οχι για να αποφασίσει η επιτροπή, αλλά για να τη φτιάξετε απλά. Χρειάζονται οκτώ ολόκληροι μήνες μεταξύ Υφυπουργείου Πολιτισμού και Υπουργείου Παιδείας; 

'Ερχομαι σε ένα θέμα το οποίο είναι καυτό, είναι ζωντανό, είναι της στιγμής αυτής. Δεν καταλαβαίνω τη διάκριση που κάνατε. Στο άρθρο 60 παράγραφος 6, λέτε ότι όποιο ΤΑΑ δεν έχει δύο τουλάχιστον ομάδες ερασιτεχνών αθλητών (παίδων-κορασίδων, εφήβων-νεανίδων) τιμωρείται με την αφαίρεση της αθλητικής ιδιότητας. 'Ετσι προσθέσατε τώρα. Εδώ έχουμε ζωντανό θέμα, τον 'Ηφαιστο και τον Κτησιφώντα. Δεν πρέπει να υποβιβασθεί ο Κτησιφών ο οποίος δεν έχει τέτοιες ομάδες; Θα του αφαιρέσετε την αθλητική ιδιότητα και τι έγινε; Θα πάει να την ξαναζητήσει. Εδώ έχετε ζωντανό παράδειγμα και σας το έχει παραπέμψει η Ομοσπονδία του βόλεϋ, διότι δεν μπορούσε να βγάλει απόφαση και το έστειλε σε σας. Τι κάνατε μ' αυτήν την περίπτωση; Πρέπει να πάρετε θέση. Είναι κατάφωρη αδικία κατά μίας επαρχιακής ομάδας, όπως και του Ηφαίστου Δράμας, η συνέχιση αυτής της κατάστασης. 

Το άρθρο 76 επανάληψη είναι. Είναι αποτίμηση αθλητών. Αλλά εγώ ειλικρινά, κύριε Υπουργέ, δεν έχω καταλάβει πως μπορείτε να το κάνετε αυτό. Για πέστε μου την αξία του Γεωργάτου παραδείγματος χάρη στην αρχή της σαιζόν και σήμερα ή του Λαγονικάκη που πήρε ήδη μεταγραφή, όπως και διαφόρων άλλων αθλητών. Πλασματικές τιμές θα μπουν και είναι δεδομένο αυτό. 

Μπορείτε να κάνετε πραγματική αποτίμηση αθλητών; Η αποτίμηση βγαίνει σε καθημερινή βάση. Εδώ είναι ο Αντώνης Αντωνιάδης, μπορεί να έχω εγώ άδικο, να μας διορθώσει. Αλλά βλέπω ότι κάθε μέρα αλλάζουν οι αξίες των ποδοσφαιριστών. 'Επαιξαν champions league, ανέβηκαν. Δεν έπαιξαν, έπεσαν. Είναι σε ομάδα που κάνει πρωταθλητισμό, ανεβαίνει. Δεν είναι, κατεβαίνει. Δηλαδή, τι θα έχουμε; Πλασματικά στοιχεία σε φορολογούμενες εταιρείες, τα οποία θέλουμε να είναι ακριβή. 

Και ένα γενικότερο θέμα. Παντού οι ποινές αφορούν πρωτάθλημα. Γιατί μόνο πρωτάθλημα; Κύπελλο δεν θ'αφορούν; Γιατί να τιμωρηθούν με μία αγωνιστική, με μία αφαίρεση τριών βαθμών και δεν θα τους πετάξετε έξω από το Κύπελλο, αν δεν πληρούν τις προϋποθέσεις; 

Δεν είναι το ίδιο πράγμα; Δεν είναι αγωνιστική δραστηριότητα; Στο πρωτάθλημα μπορεί να έχει φθάσει σε ένα σημείο που να μην τον ενδιαφέρει καθόλου. Στο κύπελλο όμως αυτή η ποινή μπορεί να καίει το σωματείο. Γιατί, λοιπόν, μόνο πρωτάθλημα και όχι κύπελλο; 

Πολύ σωστά κάνετε και φέρνετε αυτή τη διάταξη για την εθνική λίστα. Για ποιο λόγο όμως η συγκεκριμένη διάταξη περί ηλεκτρονικής μετάδοσης έχει αναδρομική ισχύ; Μόνο αυτή η συγκεκριμένη διάταξη. Και είναι από 4.1.1999. Πάτε πέντε μήνες πίσω. Για ποιο λόγο; 

Επεσήμανα και στην επιτροπή ότι έχω την εντύπωση ότι παραβιάζετε την εργατική νομοθεσία με τη διάταξη της παραγράφου 1 του άρθρου 90. 'Οταν επιτρέπεται να υπογράφει σύμβαση εργασίας ένας δεκαεξάχρονος για οποιαδήποτε δουλειά και επιδοτείται κιόλας από τον ΟΑΕΔ, δεν μπορείτε εδώ να απαγορεύετε σε αθλητή κάτω των 18 ετών να υπογράφει αντίστοιχη σύμβαση. 'Η είναι ελεύθερος εργαζόμενος όπως οποιοσδήποτε άλλος εργαζόμενος, άρα υπογράφει σύμβαση ό,τι ώρα θέλει ή δεν είναι. Θα δείτε τι πρόβλημα θα έχετε. Θα πάνε στα εργατικά δικαστήρια αυτοί που θα έχουν πρόβλημα και θα δικαιωθούν. 

ΠΡΟΕΔΡΕΥΩΝ (Νικόλαος Κατσαρός): Ο κ. Μεϊμαράκης έχει το λόγο. 

ΕΥΑΓΓΕΛΟΣ ΜΕΪΜΑΡΑΚΗΣ: Θα ήθελα να τονίσω κι εγώ τη συμφωνία μου και την αποδοχή των προτάσεων που έχουν γίνει τόσο από τον εισηγητή μας, όσο και από άλλους ομιλητές, όπως τον κ. Ιωάννη Ζαφειρόπουλο. Σε ορισμένα απ' αυτά τα θέματα που είχα κι εγώ να θέσω, ορισμένα τα κάνατε δεκτά. 

Για να μην επαναλαμβάνω τα ίδια, σας λέω ότι συμφωνώ ως προς το θέμα των αθλητών για το ΙΚΑ και την ασφάλιση. Πρέπει να το δείτε και με μία μελέτη. Θέλει ένα ψάξιμο. Δεν είμαι έτοιμος να σας πω ακριβώς πώς θα πρέπει να γίνει. Αφού όμως είναι επαγγελματίες και με αμοιβή κι έχουν τις προϋποθέσεις, νομίζω ότι θα πρέπει να ενταχθούν στο ΙΚΑ. 

Κύριε Υπουργέ, εγώ θα σταθώ σε ένα ζήτημα, κατ' αρχήν της φιλοσοφίας. Σας ξαναείπα ότι ο επαγγελματικός αθλητισμός και κυρίως το ποδόσφαιρο και το μπάσκετ, θα πρέπει ή να φύγουν από πάνω μας εντελώς και να το αφήσουμε στις διοργανώτριες σε σχέση με το Υπουργείο Οικονομικών και το Υπουργείο Εμπορίου ή αν εσείς ασχολείστε, θα πρέπει να βρείτε την καλή συνεργασία με τα συναρμόδια Υπουργεία και τους χρόνους που χρειάζεσθε για να εγγυάται η πολιτεία το σωστό πρωτάθλημα. Αυτό το πρωτάθλημα μέσω του ΟΠΑΠ θα δίνει το δικαίωμα στον 'Ελληνα πολίτη να παίξει με την εγγύηση της πολιτείας ότι υπάρχει μία ισοτιμία στις ομάδες, μία ίση μεταχείριση και αξιοπιστία του πρωταθλήματος η οποία θα ανταποκρίνεται στο ΠΡΟΠΟ. 

Δεν νομίζω ότι έχει κανένα άλλο λόγο η πολιτεία ή το Υφυπουργείο Αθλητισμού σ' αυτές τις κατευθύνσεις. Και εξηγούμαι, για να γίνει πιο κατανοητό. Οι έλεγχοι μιας ανωνύμου εταιρείας δεν μπορεί να γίνονται Ιούλιο μήνα, όταν ουσιαστικά τον Ιούλιο έχει τελειώσει το πρωτάθλημα, κλείνει μεν η λογιστική χρήση, αλλά είναι κάτι ανεξάρτητο από το πρωτάθλημα. Αν επομένως πληροί τους όρους της ανωνύμου εταιρείας ή πράγματι έχει χρησιμοποιήσει τα χρήματα ως ανώνυμος εταιρεία ή έχει παρανομήσει, αυτό εσείς δεν θα το ξέρετε και δεν θα μπορείτε να το ελέγξετε. Εγγυάσθε εσείς όμως ως πολιτεία ότι καλώς μετέχει η όποια ΠΑΕ στο πρωτάθλημα. Επομένως, χάνετε κάπου το σημείο αξιοπιστίας. 

Θα πρέπει, λοιπόν, να βρούμε εκείνη τη χρυσή τομή όπου δεν θα έλθει το Υπουργείο Εμπορίου ή το Υπουργείο Οικονομικών τον επόμενο χρόνο να μας πει ότι αυτή η εταιρεία είχε αυτές τις παραλείψεις και αυτές τις κυρώσεις και κακώς συμμετείχε στο πρωτάθλημα και δεν θα έχουμε χρόνο θεράπευσης εκείνου του πρωταθλήματος. 

Αν η οποιαδήποτε ΠΑΕ ή ΚΑΕ, αντί να πληρώσει τις υποχρεώσεις της, όπως υποχρεούται βάσει του νόμου, προς το ΙΚΑ ή προς την εφορία ή προς το ελληνικό δημόσιο, τα κάνει μεταγραφές, εσείς δεν θα μπορείτε εκείνη την ώρα να ξέρετε -ακριβώς επειδή δεν έχετε τον έλεγχο- να εγγυηθείτε ότι ισότιμα μετέχει με την άλλη εταιρεία, η οποία δεν διέθεσε τα χρήματά της για μεταγραφές, αλλά πήγε ως κορόιδο και πλήρωσε τους φόρους, το ΙΚΑ και τις υποχρεώσεις της προς το δημόσιο. 

Είναι ένα λεπτό σημείο. 'Οσοι έχουμε θητεύσει σ' αυτήν τη θέση έχουμε κάνει προσπάθειες να βρούμε έναν τέτοιο τρόπο για να ισοσκελίσουμε αυτό το ζήτημα. 

Το δεύτερο είναι ότι με το νόμο που έχετε, δεν δίνετε καμία εγγύηση ότι δεν θα δημιουργηθούν νέα χρέη. Καμία εγγύηση δεν υπάρχει. Και όχι μόνο δεν θα πληρωθούν τα παλαιά, που είδαμε ότι δεν ανταποκρίθηκαν οι περισσότερες ΠΑΕ, αν εξαιρέσουμε ορισμένες, στις ρυθμίσεις που κατ' επανάληψη έχουν γίνει, αλλά δεν υπάρχει καμία εγγύηση ότι δεν θα δημιουργηθούν νέα χρέη. Και νομίζω ότι θα μείνουν ανεφάρμοστες οι διατάξεις του τύπου "όποια δεν πληρώσει, θα βγει από το πρωτάθλημα", ή οτιδήποτε άλλο. Δεν θα υπάρξει Υφυπουργός Αθλητισμού που θα τολμήσει να κάνει κάτι τέτοιο. Και τώρα που είμαστε έξω απ' αυτήν τη θέση, μπορεί εμείς να σας λέμε κάντε αυτό ή εκείνο, όμως επειδή ήμασταν στη θέση εκείνη μπαίνουμε στη λογική σας και ξέρουμε ότι αυτά αντιμετωπίζονται δύσκολα. 

Το τρίτο που δεν κατάλαβα είναι αν θα επιτρέψετε -μπορεί να μου πείτε "δεν είναι δικό μας θέμα", αλλά άπτεται του δικού σας θέματος- να μπουν στο Χρηματιστήριο αυτές οι εταιρείες. Εγώ πιστεύω ότι δεν πρέπει να μπουν ή εν πάση περιπτώσει να το εξετάσουμε, να δούμε κάτω από ποιες διαδικασίες θα μπουν. Διότι εδώ θα γίνει ένας τζόγος, που ο κόσμος θα χάσει τα λεφτά του. Θα μπαίνει μια ομάδα στους τέσσερις; Θα πηγαίνει η μετοχή επάνω και θα πηγαίνουν όλοι να αγοράσουν. Θα πέφτει η ομάδα; Θα πουλάνε όλοι μετοχές. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Για να μπει θέλει τρία χρόνια κερδοφορίας. Μακάρι να υπάρχει κερδοφορία! 

ΕΥΑΓΓΕΛΟΣ ΜΕΪΜΑΡΑΚΗΣ: Τα τρία χρόνια κερδοφορίας τα έχετε βάσει του νόμου του Υπουργείου Οικονομικών. Βάσει όμως αυτού του νόμου έπρεπε να είχαν κλείσει όλες οι ΠΑΕ, διότι το μετοχικό τους κεφάλαιο είναι πολύ πιο κάτω απ' αυτό που ορίζει ο νόμος. Κι όχι μόνο για τρία χρόνια, αλλά από την ημέρα γέννησής τους. Και βεβαίως θα έπρεπε κι εμείς να είχαμε λάβει κάποια μέτρα σαν πολιτεία, ώστε να είχαν εξυγιανθεί και όσες δεν είχαν, να τις είχαμε στο περιθώριο. Δεν έγινε. Και δεν θα γίνει και ποτέ, κύριε Υπουργέ. Διότι, αν το κάνετε αυτό, θα σας πιέζουν οι Βουλευτές της περιφέρειας της ομάδας, μπορεί να πηγαίνουν σε εκλογές. Βλέπετε και η λήξη και η έναρξη του πρωταθλήματος είναι τέτοια που δεν επιτρέπει κανείς να πάρει τέτοια μέτρα. Και δεν ζούμε σε μία χώρα, όπως είναι οι ευρωπαϊκές. Γνωρίζετε και γνωρίζουμε όλοι όσοι έχουν θητεύσει εκεί τι γίνεται. 

Κατά συνέπεια, θα ήθελα να αποκλεισθεί ρητώς ή αν πράγματι μπουν να δούμε με ποιες διαδικασίες και πώς θα επιτρέψουμε κάτι τέτοιο. Μην απεμπολήσετε αυτό το δικαίωμα και το αφήσετε μόνο στο Υπουργείο Οικονομικών. Το Υπουργείο Οικονομικών έχει τη δική του θεώρηση. Ο κ. Παπαντωνίου εν μέσω βομβαρδισμών μας είπε πόσα θα επενδύσουμε τώρα που θα πάμε να χτίσουμε. Αυτή είναι μία λογική οικονομίστικη, κυνική. 'Ετσι το βλέπει και καλά κάνει και το βλέπει έτσι. Εσείς όμως, ως Υφυπουργείο Αθλητισμού, πρέπει να το δείτε εντελώς διαφορετικά. 

Οι διατάξεις αυτές όχι μόνο δεν φτιάχνουν τα λάθη που έχουμε επισημάνει όλοι, αλλά αντιθέτως δεν μας δίνουν και τις εγγυήσεις ότι αυτά όχι μόνο δεν θα επαναληφθούν, δεν θα μεγεθυνθούν, αλλά και δεν θα γίνουν νέα τέτοια λάθη. 

ΠΡΟΕΔΡΕΥΩΝ (Νικόλαος Κατσαρός): Κυρίες και κύριοι συνάδελφοι, έχω τη τιμή να ανακοινώσω στο Σώμα ότι οι Υπουργοί Εθνικής Οικονομίας και Οικονομικών, Εσωτερικών, Δημόσιας Διοίκησης και Αποκέντρωσης, Εθνικής 'Αμυνας, Εξωτερικών, Ανάπτυξης, Περιβάλλοντος, Χωροταξίας και Δημοσίων 'Εργων, Εθνικής Παιδείας και Θρησκευμάτων, Γεωργίας, Εργασίας και Κοινωνικών Ασφαλίσεων, Υγείας Πρόνοιας και Εμπορικής Ναυτιλίας, κατέθεσαν σχέδιο νόμου: "Ρύθμιση θεμάτων Διμερούς Κρατικής Αναπτυξιακής Βοήθειας και Συνεργασίας προς τρίτες χώρες, καθώς και μη Κυβερνητικών Οργανώσεων και άλλες συναφείς διατάξεις". 

Παραπέμπεται στην αρμόδια Διαρκή Επιτροπή. 

Η κ. Πετραλιά έχει το λόγο. 

ΦΑΝΗ ΠΕΤΡΑΛΙΑ-ΠΑΛΛΗ: Κύριε Υπουργέ, άρχισα να μετρώ μέσα στο νομοσχέδιο πόσες φορές επεμβαίνει και πόσα πράγματα κάνει ο Υπουργός. Επεμβαίνετε εβδομήντα φορές. 'Ετσι μετά από όλη αυτήν τη συζήτηση καταλήγω στο συμπέρασμα ότι αυτό το νομοσχέδιο έπρεπε να έχει ένα και μόνο άρθρο που να λέει ότι ο Υπουργός τα κάνει όλα. Υπουργός, αυτοκράτωρ, παντοκράτωρ. Με τόσα πράγματα που σας έχουν βάλει να κάνετε οι συντάκτες του νομοσχεδίου προσέξτε μήπως δεν έχετε το χρόνο να κατεβαίνετε στην Πάτρα. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Είναι εβδομήντα ακριβώς. 

ΦΑΝΗ ΠΕΤΡΑΛΙΑ-ΠΑΛΛΗ: Τα έχω μετρήσει και εγώ. Υπάρχουν βέβαια και άλλες δουλειές γιατί σας βάζουν και αλλού μπαϊ-πας. 

'Οσον αφορά την οικονομική διαχείριση, ουσιαστικά καθιστάτε την Γραμματεία Αθλητισμού ένα υπερκράτος μέσα στο κράτος. Με δικές της αποκλειστικά αποφάσεις και ελέγχους, διαχειρίζεται τα έσοδα από τον ΟΠΑΠ, εκτός δημόσιου λογιστικού. 

Ως προς το θέμα των προμηθειών, πρέπει να εξετάσετε το θέμα του ποσού για τους διεθνείς διαγωνισμούς. Απορώ πώς μπήκε κάτι τέτοιο. Είναι γνωστό σε όλους ότι πάνω από ένα-ποσό-πλαφόν είναι υποχρεωτικό να γίνονται διεθνείς διαγωνισμοί. Αυτή είναι η οδηγία της Ε.Ι.Κ. Στη συνέχεια, με τις όποιες εξαιρέσεις βάζετε στο θέμα των προμηθειών, κάτι υποκρύπτετε, κάποιες "φωτογραφίες" υπάρχουν μέσα στις εξαιρέσεις. Βλέπω ότι υπάρχουν και εξαιρέσεις στις μετακινήσεις αθλητών. Ψάξτε το λίγο. Ξέρουμε πολύ καλά ότι υπάρχουν μέλη ομοσπονδιών που έχουν κάνει και τουριστικά γραφεία, για να μεταφέρουν τους αθλητές των ομοσπονδιών τους. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Αν έχετε πληροφορίες θα σας είμαι υπόχρεος. 

ΦΑΝΗ ΠΕΤΡΑΛΙΑ-ΠΑΛΛΗ: Αυτά είναι γνωστά τοις πάσι. Διαβάστε εφημερίδες, κύριε Υπουργέ. 

Συνεχίζω λέγοντας ότι είναι αρκετά δύσκολο να αλλάξουν οι διαδικασίες. Δεν είστε αρκετά τολμηρός. Τίποτα δεν πρόκειται να εξυγιανθεί, αν δεν περάσει η διαχείριση όλων των πόρων μέσα από το δημόσιο λογιστικό. 'Αλλως, θα υπάρχει πάντα η πελατειακή σχέση και οι δυνατότητες να σπαταλώνται τα χρήματα και να πηγαίνουν σε μέρη που εσείς δεν μπορείτε να ελέγξετε. Είναι αστείο να θεσπίζουμε τη διαφάνεια, όταν αυτός που αποφασίζει πόσα και πού θα ξοδέψει ο Υπουργός ασκεί και τον έλεγχο των δαπανών μέσα από τις επιτροπές που ο ίδιος διορίζει. 

Πάλι καλά, που ύστερα από είκοσι χρόνια, θυμηθήκατε και πάλι το σχολικό αθλητισμό. 

Στον επαγγελματικό αθλητισμό πρέπει να σας πω ότι το κράτος έπρεπε να ενισχύει μόνο τις υποδομές και να αφήνει ελεύθερες τις ομοσπονδίες. Σας τα έχουν πει αυτά η Ε.Κ, η ΕΠΑΕ και ο ΠΣΑΠ. 

Δεν έχετε λάβει υπόψη σας την υπόθεση Μπόσμαν, που ισχύει υποχρεωτικά για τις ευρωπαϊκές χώρες. Βλέπω ότι ύστερα από εννέα χρόνια γίνεται επανασύσταση του ΑΣΕΑΔ που εγώ το είχα θεωρήσει αναχρονιστικό και το είχα καταργήσει. 

Στο άρθρο 77 θέλω να κάνω την πρόταση να μπορεί και ο πρόεδρος της ΕΠΑΕ ή το Δ.Σ. να παραγγέλνουν τη διενέργεια εκτάκτου ελέγχου και όχι μόνο ο Υπουργός Αθλητισμού. 

'Ερχομαι στο άρθρο 83, παράγραφος 1. Το ποινικό μητρώο, που είχα προβλέψει στο ν.1958 δεν το εφαρμόζετε. Αυτήν τη στιγμή υπάρχουν παράγοντες που έχουν ποινικό μητρώο. Θα εφαρμόσετε, λοιπόν, το άρθρο 53, παράγραφος 1 και όλα αυτά που συζητάμε εδώ; 

Στο άρθρο 90, ειδικά για το επαγγελματικό ποδόσφαιρο θεωρώ ότι η διάταξη είναι αντίθετη με τη FIFA. Πώς είναι δυνατόν να ορίζεται το 18ο έτος της ηλικίας για την έναρξη επαγγέλματος, όταν διεθνώς επικρατεί το 16ο έτος. 

'Ερχομαι στην παράγραφο 9 στην παροχή αδειών με κοινή υπουργική απόφαση για τους μάνατζερ. Αυτή δεν είναι μία αρμοδιότης που ανήκει στη FIFA; Διεθνώς αυτό δεν ισχύει; Εδώ ερχόσαστε σε αντίθεση με τη FIFA. 

Επίσης, το άρθρο 91, παράγραφος 1, είναι αντίθετο με τη FIFA,που παρέχει το δικαίωμα της διαπραγμάτευσης μέσα στο τελευταίο εξάμηνο πριν από τη λήξη του συμβολαίου του ποδοσφαιριστή. Πώς, λοιπόν, βάζετε αυτήν τη διάταξη; Και ως προς το θέμα της ΕΠΑΕ,με όσα ρυθμίζονται στο νομοσχέδιο, κάνετε την ΕΠΑΕ ιδιότυπο σωματείο, ένα νομικό πρόσωπο ιδιωτικού δικαίου. Τι θέλετε να κάνετε; Αλλάζετε το καθεστώς της ΕΠΑΕ; 

Περιμένω τις απαντήσεις σας. 

ΠΡΟΕΔΡΕΥΩΝ (Νικόλαος Κατσαρός): Ο κ. Ορφανός έχει το λόγο. 

ΓΕΩΡΓΙΟΣ ΟΡΦΑΝΟΣ: 'Οσον αφορά την οικονομική προσέγγιση που κάνετε, κύριε Υπουργέ, στα άρθρα 49 έως 96, εμείς την έχουμε απορρίψει όπως ανέφερε ο εισηγητής μας. 

Παρ' ότι θεωρητικά φαίνεται δημοκρατικότερη η κατεύθυνση του άρθρου 50 που δίνει τη δυνατότητα στις επιμέρους ομοσπονδίες να δίνουν τις χρηματοδοτήσεις στα σωματεία, θεωρώ ότι είναι ένα μέσο αλλοτρίωσης. Θα ήταν προτιμότερο να βάλουμε συγκεκριμένα κριτήρια και δεσμεύσεις βαθμολογίας των σωματείων, η οποία θα ήταν αντικειμενική και μονοσήμαντη και δεν θα εξηρτάτο ούτε από τον αρμόδιο Υπουργό ούτε από τις αρμόδιες ομοσπονδίες. Η βαθμολογία αυτή θα έδινε τη δυνατότητα τα χρήματα να είναι συγκεκριμένα και πιο συγκεκριμένος ο τρόπος με τον οποίο θα τα εισέπρατταν. Εκτιμώ, λοιπόν, ότι δεν βοηθάμε ουσιαστικά στην εξυγίανση που είναι απαραίτητη σε αυτό τον τομέα. 

'Εχω την αίσθηση ότι όλο το νομοσχέδιο, εκτός από το σημείο που λέμε να διαχωρίσουμε επαγγελματικό και ερασιτεχνικό αθλητισμό, έχει μεταφέρει το κέντρο βάρους υπέρ των επαγγελματικών σωματείων. Αυτό φαίνεται σε δύο τομείς. Ο ένας είναι η σχέση των επαγγελματικών σωματείων ΠΑΕ, ΚΑΕ με τα ερασιτεχνικά. Τα ερασιτεχνικά σωματεία, αυτά από τα οποία προήλθε η μήτρα των σωματείων με αμειβόμενους αθλητές, οι ανώνυμες εταιρείες, ουσιαστικά έχουν χάσει όλα τους τα δικαιώματα. 

Στο άρθρο 56, παράγραφος 3, προβλέπεται ένα ποσοστό 30% από τις διαφημίσεις. Γιατί το ελαττώνεται στο 15%; Εκτιμώ ότι αν μία ΠΑΕ ή μία ΚΑΕ έχει στη δύναμή της δεκαπέντε αθλητές, την ίδια ώρα το ερασιτεχνικό σωματείο από το οποίο προέρχεται, μπορεί να έχει δύο χιλιάδες, πέντε χιλιάδες αθλητές στα επιμέρους αθλήματα τα οποία διαχειρίζεται. 

Νομίζω ότι εμείς σαν υπεύθυνη πολιτεία θα πρέπει να δώσουμε τη δυνατότητα να ζήσουν αυτά τα σωματεία. Δεν πρέπει να τους μειώνουμε ό,τι δυνατότητες έχουν. Αυτό φαίνεται και λίγο παρακάτω, στο άρθρο 56, παράγραφος 7, όπου λέμε ότι οι αθλητικές ανώνυμες εταιρείες έχουν την προνομιακή χρήση και τη δυνατότητα να συνάπτουν συμφωνίες εκμετάλλευσης. 

Γιατί να έχουν την προνομιακή χρήση; Δεν το καταλαβαίνω αυτό, εάν κάνουν προσφορές και είναι ίσες οι προσφορές των ΑΕ με κάποιες άλλες, να χρησιμοποιούν τις εγκαταστάσεις, να χρησιμοποιούν τους επιμέρους χώρους και για χρήσεις εκτός από τις αθλητικές και για εμπορικές. Αλλά όταν δίνουν λιγότερα χρήματα, για ποιο λόγο θα πάρουν τις εγκαταστάσεις και θα τις χρησιμοποιούν; Δεν το καταλαβαίνω αυτό. Δηλαδή, όλα εις βάρος των ερασιτεχνικών σωματείων; 

Ξέρετε πάρα πολύ καλά ότι υπάρχει μια έντονη διαμαρτυρία και μία σύσκεψη που έγινε προχθές από τα ερασιτεχνικά σωματεία -μιλάω για τα μεγάλα ερασιτεχνικά σωματεία, ΑΕΚ, Παναθηναϊκός, ΠΑΟΚ, 'Αρης- για το ότι η Κυβέρνηση ουσιαστικά τους υφαρπάζει τους ελάχιστους πόρους που έχουν για να συνεχίσουν. Το θέτω συγκεκριμένα και θέλω απάντηση. 

(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ) 

Επίσης, υπάρχει το άρθρο 66, παράραφος 2 -αναφέρομαι στην ίδια ομάδα θεμάτων- όπου η εκμετάλλευση του σήματος και του τίτλου θα πρέπει να γίνεται μετά από συμφωνία με το αντίστοιχο ερασιτεχνικό σωματείο. Δεν μπορεί, δηλαδή, να το χρησιμοποιεί μια ΑΕ και εκ των υστέρων να ψάχνουμε να βρούμε με ποιο τρόπο θα τους χρηματοδοτήσουμε. Τουλάχιστον αυτά προκύπτουν από τα δικά σας τα άρθρα σε αυτή τη διαδικασία. 

Δεύτερον, όσον αφορά τη σχέση των ΑΕ με τους αθλητές διαβλέπουμε μία προσπάθεια να μην επιβαρυνθούν. Γνωρίζουμε πάρα πολύ καλά ότι το θέμα της ασφάλισης των αθλητών είναι πρώτο και όταν οι ίδιοι αποδέχονται να ασφαλιστούν στο ΙΚΑ, δεν καταλαβαίνω γιατί εμείς θα πρέπει να τους λέμε να μην ασφαλιστούν εκεί και ότι θα τους βρούμε καλύτερη λύση. 

Ακόμη, πρέπει να δίνεται η δυνατότητα, τα χρήματα τα οποία προκύπτουν από τελεσίδικες αποφάσεις και υποχρεώσεις των τμημάτων αμειβομένων αθλητών, να εμπεριέχονται στις απαραίτητες υποχρεώσεις των σωματείων για να ξεκινήσουν την επόμενη χρονιά. Δηλαδή, θα πρέπει να πληρώνουν αυτά που χρωστάνε από την προηγούμενη χρονιά, για να μπορούν να προχωρήσουν στην επόμενη. 

Θα ήθελα να αναφερθώ στο άρθρο 84, που αφορά τη μετάδοση αγώνων. Τα είπα στην επιτροπή και τα επαναλαμβάνω και τώρα. Εκτιμώ ότι με αυτήν τη συγκεκριμένη ρύθμιση, κύριε Υπουργέ, μεγαλώνετε τις διαφορές μεταξύ των σωματείων. Θα φτιάξουμε δύο ομάδες σωματείων, τρεις, τέσσερις, οι οποίες θα έχουν δυνατότητα να κερδίσουν από αυτήν τη διαδικασία και όλα τα άλλα τα σωματεία θα μηδενιστούν ουσιαστικά. Εάν εσείς νομίζετε, ότι έτσι βοηθάτε το επαγγελματικό πρωτάθλημα, εγώ εκτιμώ ότι ουσιαστικά του βάζουμε ταφόπλακα, διότι καθώς οι διαφορές θα ανοίγουν, το ενδιαφέρον θα μειώνεται και αν την πρώτη ή δεύτερη χρονιά θα πάρουν κάποια χρήματα, μετά από λίγα χρόνια δεν θα εισπράττουν τίποτα, γιατί κανείς δεν θα ενδιαφέρεται να δει ένα προϊόν το οποίο δεν προσφέρει τίποτα. 

Βεβαίως, θα ήθελα να αναφερθώ και στα εξής δύο θέματα: 

Το πρώτο θέμα είναι των συμβολαίων. 'Εχω κι εγώ την άποψη -την έχω ξαναεκφράσει- ότι από δεκαέξι χρονών και πάνω, ακόμα και αν πρέπει νομικά να υπάρξει συνυπογραφή γονέος, να έχει τη δυνατότητα να υπογράφει συμβόλαιο. Δεν καταλαβαίνω γιατί ενώ φάνηκε να συμφωνείτε στην επιτροπή, δεν δέχεσθε το εξάμηνο πριν από τη λήξη του συμβολαίου και με τη γνώση της αντίστοιχης ΑΕ να μπορεί να διαπραγματεύεται το συμβόλαιό του. Τουλάχιστον δεν το είδα γραμμένο, κύριε Υπουργέ, όσο έψαξα και αν γίνεται αποδεκτό είναι καλώς καμωμένο. 

Βέβαια, υπάρχει και ένα άλλο κρίσιμο σημείο, το άρθρο 94, τι γίνεται με τις ομάδες οι οποίες υποβιβάζονται στην Δ' Εθνική εκτός πλαισίου επαγγελματικού αθλητισμού, όπου όλες τους οι υποχρεώσεις εξαφανίζονται και μετά από ένα χρόνο ανεβαίνουν, ξαναγίνονται επαγγελματικές. Δεν νομίζω ότι εμείς θα πρέπει να εμπλακούμε σε μία τέτοια διαδικασία. Πρέπει να βρούμε μία λύση. 

Εάν έχετε κάποιες απαντήσεις, θα περιμένω να τις ακούσω. 

Ευχαριστώ. 

ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα δυτικά θεωρεία είκοσι ένας μαθητές και τέσσερις συνοδοί-καθηγητές από το Γυμνάσιο Κάτω Μακρυνούς Αιτωλοακαρνανίας, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ". 

Τους καλωσορίζουμε στο Κοινοβούλιο. 

(Χειροκροτήματα από όλες τις πτέρυγες) 

Ο κ. Βεζδρεβάνης έχει το λόγο. 

ΗΛΙΑΣ ΒΕΖΔΡΕΒΑΝΗΣ: Κύριε Πρόεδρε, κύριοι συνάδελφοι, να επαναλάβω τα όσα είπε ο εισηγητής μας κ. Παπαθανασίου, που με τόση σοβαρότητα αντιμετώπισε το θέμα. 

Προηγουμένως, θέλω να συμφωνήσω απόλυτα ενώνοντας τη φωνή μου με την άποψη την οποία διατύπωσε ο κ. Δημαράς για την ελεύθερη είσοδο των παλαίμαχων αθλητών στους αθλητικούς χώρους. Νομίζω ότι αυτή η παρατήρηση την οποία έκανε είναι πολύ σωστή και ενώνω τη φωνή μου. 

Κύριε Υπουργέ, τρεις παρατηρήσεις θέλω να κάνω: 

Πρώτον, όσον αφορά στο άρθρο 55, κύριε Υπουργέ, θέλω να πω, ότι στην Ελλάδα ισχύει το "όπου εξαίρεση και κανόνας". 'Ο,τι βάζουμε σαν εξαίρεση, γίνεται κανόνας. Ανοίγετε διάπλατα τις πόρτες για ατασθαλείες και ό,τι οικοδομείτε σε όλο το νομοσχέδιο για τη διαφάνεια, το καταστρέφετε με το άρθρο 55. Εμείς σας το επισημαίνουμε καλόπιστα και εποικοδομητικά. Δεν χρειάζονται εξαιρέσεις, γιατί θα γίνουν κανόνες. 

Δεύτερον, όσον αφορά στο άρθρο 84 για τη μετάδοση των αγώνων απλά σας ρωτάω, κύριε Υπουργέ, εάν οι φιλοξενούμενοι δεν δεχθούν, τι θα κάνετε; Πέραν του γεγονότος ότι θα έχετε δύο κατηγορίες ομάδων και η μία κατηγορία είναι ο λέων και η δεύτερη είναι ο ποντικός. 

Τρίτον, όσον αφορά το άρθρο 76, με ποιο τρόπο θα υποτιμήσετε την αθρώπινη αξία και στη συνέχεια την αξία του αθλητή; Κάνετε απαξίωση της ανθρώπινης ύπαρξης όταν καθορίζετε την αξία. Η αξία δεν είναι από τα πράγματα που μπορούν να μετρηθούν. Με ποια αξία θα μετρήσετε πρώτα τον άνθρωπο; Με το πόσα έδωσε ο χ για τον χ αθλητή; Τα έδωσε μια δεδομένη στιγμή, τα έδωσε γιατί ήταν σε φόρμα, γιατί ήταν ψηλά και αύριο μπορεί να σπάσει το πόδι του και να μην αξίζει τίποτα. Αλλά εγώ δεν πάω εκεί καθόλου, πάω στην ανθρώπινη απαξίωση. 

Γι' αυτό, κύριε Υπουργέ, εγώ θα επιμείνω, παρ' ότι δεν μου διαφεύγει ο σκοπός για τον οποίο το βάζετε. Αλλά χάρην αυτού του σκοπού δεν δέχομαι την απαξίωση του ανθρώπου. Γι' αυτό σαφώς στο σημείο αυτό είμαι εντελώς αντίθετος. Παρακαλώ να απαλείψετε αυτήν τη διάταξη. Βρείτε οποιονδήποτε άλλο τρόπο για να καλύψετε το κενό που δημιουργείται αν απαλείψουμε αυτήν τη διατάξη και για να υπηρετήσετε τον άλλο σκοπό του άρθρου. Θα τον δεχθώ ευχαρίστως, όποιος και αν είναι. Αλλά να καθόμαστε και να αποτιμούμε σε δραχμές τον άνθρωπο, αυτό είναι απαράδεχτο. 

Ευχαριστώ. 

ΠΡΟΕΔΡΕΥΩΝ (Λουκάς Αποστολίδης): Ο κ. Λιάνης έχει το λόγο. 

ΓΕΩΡΓΙΟΣ ΛΙΑΝΗΣ: Κύριε Πρόεδρε, με όλο το σεβασμό προς το θεσμό και το πρόσωπό σας, θα παρακαλούσα εκ προοιμίου να μου δοθεί η δυνατότητα να μιλήσω δύο-τρία λεπτά περισσότερο γιατί λόγω τροφικής δηλητηρίασης δεν μπόρεσα ούτε επί της αρχής να τοποθετηθώ, ούτε χθες στην πρώτη κατ'άρθρο συζήτηση. 'Εχω δουλέψει πολύ στο πλευρό του Υπουργού γι'αυτήν την υπόθεση και νομίζω ότι... 

ΠΡΟΕΔΡΕΥΩΝ (Λουκάς Αποστολίδης): 'Εχετε τριπλή ιδιότητα, κύριε Λιάνη: Βουλευτής, αθλητής, Υπουργός. 

ΦΑΝΗ ΠΕΤΡΑΛΙΑ-ΠΑΛΛΗ: Να μιλήσει όση ώρα θέλει, κύριε Πρόεδρε. 

ΠΡΟΕΔΡΕΥΩΝ (Λουκάς Αποστολίδης): 'Εχετε και τη συναίνεση του Σώματος, κύριε Λιάνη, για να μιλήσετε όση ώρα θέλετε. 

ΓΕΩΡΓΙΟΣ ΛΙΑΝΗΣ: Ευχαριστώ πάρα πολύ. 

Κύριε Υπουργέ, έχετε μια μεγάλη τύχη, θα έλεγα, τύχη που την αξίζατε. Επί των ημερών σας έγινε ένα μικρό θαύμα στο Κοινοβούλιο τόσο στην Επιτροπή Μορφωτικών Yποθέσεων, όσο και εδώ. Υπάρχει μια ολοφάνερη συναίνεση του Σώματος στα περισσότερα θέματα που συζητήθηκαν. Γι'αυτό και πιστεύω ότι το καλό νομοσχέδιο που κατεβάσατε θα μπορέσει να γίνει καλύτερο και αποτελεσματικότερο όταν στο προσεχές και εγγύτατο μέλλον κάποια στιγμή θα φέρετε ένα νομοσχέδιο που θα αφορά και όσα δεν έγιναν σε σχέση με τους Ολυμπιακούς Αγώνες. Θεωρώ ότι ήταν η καίρια και ουσιαστική παράλειψη, ίσως να μην ζητήθηκε από το νομοθέτη που ίσως λόγω των καταστάσεων, που ξέρουμε όλοι μας και των μεγάλων -ας το πω έτσι-συμφερόντων που εδράζουν στην Eσπερία να μην το τολμήσαμε. Πρέπει να το τολμήσουμε και αυτό. 

Θα έλεγα, λοιπόν, ότι σας ζηλεύω και ταυτόχρονα είμαι υπερήφανος γιατί σαν Υπουργός Αθλητισμού φέρατε το πρώτο νομοσχέδιο που κατεβάζει και το Πανελλήνιο Σοσιαλιστικό Κίνημα μετά τόσα πολλά χρόνια που είναι και καρπός και άλλων προσπαθειών τις οποίες ευτυχώς και δικαίως αναγνωρίζετε. Θέλω όμως να σας πω ότι αυτή η απουσία στα ολυμπιακά με αφήνει με πάρα πολλά ερωτηματικά. Ταχύτατα θα τα υπενθυμίσω. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): 'Εχετε απόλυτο δίκιο. 'Εχουμε ετοιμάσει ένα προσχέδιο νόμου σχετικά με τα έργα της Γενικής Γραμματείας Αθλητισμού με την ίδρυση μιας ανώνυμης εταιρείας και με την πορεία προς το 2004 που θα το φέρουμε μόλις ετοιμαστεί σε συζήτηση. 

ΓΕΩΡΓΙΟΣ ΛΙΑΝΗΣ: Οφείλω, όμως, να πω έτσι σποραδικά και διεξοδικά γρήγορα ότι θέλουν σοβαρή αλλαγή και τα θέματα του καθεστώτος που αφορά την Επιτροπή των Ολυμπιακών Αγώνων -τώρα πια Ελληνική Ολυμπιακή Επιτροπή- και τα θέματα της ΔΟΑ και τα θέματα που αφορούν την αναβάθμιση της Ολυμπίας που τα είδαμε κάπως πρόχειρα παρά τις σοβαρότατες προσπάθειες και τις σοβαρότατες προτάσεις του κ. Ζαφειρόπουλου. Και η δική σας έξοχη ιδέα του ολυμπιακού στο φεστιβάλ νέων θέλει μια ανάλυση πώς θα γίνει ώστε να παραμείνει ένας μόνιμος θεσμός που θα συνεπικουρεί στην ιδέα μιας μονιμότερης και πάντοτε αιωρούμενης πιθανότητας τελέσεως των Ολυμπιακών Αγώνων στην Ελλάδα. Σαφώς δεν έχω καμία αμφιβολία ότι εμείς θα κάνουμε Ολυμπιακούς Αγώνες συνδεδεμένους με μεγάλα ιδανικά, αλλά θα ξαναγίνουν οι Ολυμπιακοί Αγώνες ό,τι ήταν πριν στην επόμενη Ολυμπιάδα, το θέμα της πολιτιστικής Ολυμπιάδας, των μουσείων και του καθεστώτος των Αθανάτων που δεν ξέρω με ποιο τρόπο οι έγκριτοι νομικοί σας, οι συνεργάτες σας και σεις ο ίδιος θα μπορούσατε να δείτε. 

Πάντως, για την ιστορία οφείλω εδώ να καταθέσω μια πρώτη σοβαρή ένστασή μου που λόγω του ότι δεν την αντιμετώπισα στην Επιτροπή Μορφωτικών Υποθέσεων, την αντιμετωπίζω εδώ. 

Κύριε Υπουργέ, το ξέρετε καλύτερα αλλά είναι καλό να ακουστεί στη Βουλή. Εγώ δεν διεκδίκησα τους Ολυμπιακούς Αγώνες του 2008 όπως ισχυρίζεται ο Πρόεδρος της Επιτροπής Ολυμπιακών Αγώνων. Εγώ διεκδίκησα τους αγώνες του Ολυμπιακούς του 2008 για να μη δεχθούν οι 'Ελληνες ένα σοκ σε περίπτωση αρνήσεως της ΕΟΑ της ΔΟΕ από υποψηφιότητα. Αλλά είχαμε έτοιμη την εναλλακτική λύση. Αν ο Χουάν Αντόνιο Σάμαρανγκ δεν δεχόταν την τιμητική ανάθεση, ο Πρωθυπουργός και αείμνηστος Ανδρέας Παπανδρέου είχε έτοιμη την πρόταση -και το ξέρετε πολύ καλά- την οποία και υπέβαλε στον Σάμαρανγκ για το 2004. Με καταπλήσσει αυτό το θράσος να λέγεται ακόμα και σήμερα δημόσια, ότι ζητήθηκαν μόνο οι αγώνες του 2008 και όχι οι αγώνες του 2004. Εσείς είχατε το θάρρος να μου δείξετε και το σχετικό έγγραφο που φέρει την υπογραφή μου όπου δύο ώρες ουσιαστικά πριν εκπνεύσει η προθεσμία, η Αθήνα πρόλαβε και έβαλε υποψηφιότητα για τους αγώνες του 2004 και έτσι πήραμε τους Ολυμπιακούς Αγώνες. Να σταματήσει αυτή η παραχάραξη της ιστορίας. 

Το δεύτερο που θέλω να πω είναι να ταράξετε τα νερά, έχετε τη δυνατότητα. Αυτό το μαυσωλείο -και δεν αφορά τα πρόσωπα μόνο της Επιτροπής Ολυμπιακών Αγώνων- των ρετρείων εκεί θα πρέπει να αλλάξει εν' όψει του ότι η Ελλάδα θα κάνει Ολυμπιακούς Αγώνες. 'Οποιος δεν το αντιλαμβάνεται αυτό και νομίζει ότι αυτή είναι σκιαμαχία γύρω από τα πρόσωπα δεν αγαπάει την πατρίδα του. Εγώ δεν θα φοβηθώ να πω μια φράση που την είπα και στον κύριο Πρωθυπουργό. Θα την πω και στη Βουλή: Η Ελλάδα δεν ευτύχησε να έχει επιεικώς φιλέλληνες αθανάτους. Αυτό λέω μόνο "φιλέλληνες". 

Ολυμπιακοί Αγώνες με φθαρμένες νοοτροπίες και πρόσωπα φθαρμένα γύρω από χιλιάδες καταστάσεις δεν γίνονται, κύριε Υπουργέ. Ούτε με τη λερναία ύδρα αυτής της ιστορίας που μεταξύ των κομμάτων συνεχώς αλλάζει χέρι και πάντοτε προτείνουμε -και εμείς έχουμε κάνει το σφάλμα αυτό και οι φίλοι της Αξιωματικής Αντιπολίτευσης- συνεχώς πρόσωπα του δικού μας κομματικού χώρου. Τα πρόσωπα των Ολυμπιακών Αγώνων, τα πρόσωπα της ΕΟΑ και της ΔΟΕ πρέπει να λάμπουν στο στερέωμα το ελληνικό και να είναι βέβαιο ότι αυτά είναι τα καλύτερα. Δεν έχει συμβεί κάτι τέτοιο μέχρι σήμερα. 

Το δεύτερο που θέλω να πω -και έρχομαι στα άρθρα τώρα- είναι το θέμα της διαιτησίας. Δώστε, ίσως, μια δυνατότητα στην επιτροπή να σας προτείνει τα κριτήρια αξιολόγησης των διαιτητών. Δεν υπάρχουν κριτήρια, κύριε Υπουργέ. 'Οσο καλός και αν είναι ο νόμος -και είναι καλός- θα πρέπει κάποτε να θεσμοθετηθούν τα κριτήρια. Δηλαδή, πώς κρίνονται αυτοί οι άνθρωποι; Από ποιους και με ποια μόρια τέλος πάντων κρίνονται για να περάσουν στους βαθμούς που πρέπει να περάσουν; Και δώστε -το έχετε κάνει πολλές φορές αυτό- και χρήματα στους διαιτητές -δεν φοβάμαι να το πω-πολύ περισσότερα χρήματα. Ο ελληνικός λαός δεν θα φοβηθεί στις τόσες θυσίες που έχει κάνει να δει μια ιστορία που κάθε Κυριακή διασύρεται, το δε τελευταίο καιρό έχει πάρει, χωρίς να έχετε ευθύνη καμία εσείς, διαστάσεις σκανδάλου ανεπανάληπτου η ιστορία των ελληνικών διαιτησιών και παίζονται πια όχι τα πρωταθλήματα, αλλά και ποιοι θα υποβιβαστούν και ποιοι θα πάρουν διακρίσεις και ποιοι θα πάνε στην Ευρώπη. Φθάνει πια αυτή η ιστορία! 

Το τρίτο και τελευταίο. Στα άρθρα που συζητάμε για το μπάσκετ και είναι αυτά που είναι στην ενότητα που συζητάμε τώρα, δεν προβλέπεται -το είπατε και στην Επιτροπή Μορφωτικών Υποθέσεων- η ρύθμιση των χρεών των ΤΑΚ και των ΚΑΕ. Προβλέπεται να κατέβει σε νομοσχέδιο του Υπουργείου Οικονομικών. Ωστόσο, κύριε Υπουργέ, πρέπει να πω ότι είναι δική μας αθλητική ευθύνη γιατί είναι άδικο αυτά τα πέντε μεγάλα σωματεία, τα οποία έχουν δει να ρυθμίζονται όλα τα υπόλοιπα χρέη στον αθλητικό κόσμο, κυρίως του ποδοσφαίρου, τα οποία έφτασαν στα οκτώ με δέκα δισεκατομμύρια -το ξέρετε και έχουμε όλοι συνυπογράψει σ'αυτό- να μένουν αιωρούμενα και να μη ρυθμίζονται. Δεν μπορεί να γίνει ένα πρωτάθλημα με πέντε ομάδες, όταν ο ΑΠΟΛΛΩΝ, ο ΠΑΟΚ, η ΛΑΡΙΣΑ, ο ΑΡΗΣ δεν έχουν να πληρώσουν, συνεπώς θα φαλιρίσουν και συνεπώς δεν θα μετέχουν. Πρέπει να γίνει αυτή η ρύθμιση και παρακαλώ επειδή γνωρίζω ότι το ξέρετε το θέμα και το έχετε χειριστεί καλά, στα όρια της απαίτησης να διεκδικήσετε το νομοσχέδιο να έρθει και γρήγορα και να είναι έτσι όπως πρέπει. 

Δεν θίγετε το θέμα των μάνατζερς στο νομοσχέδιο. Σας παρακάλεσα να το θίξετε. Οι μάνατζερς είναι κατά τη γνώμη μου η κακιά πληγή στο χώρο του μπάσκετ. Αυτοί είναι οι άνθρωποι που σήμερα διαφεντεύουν. Οι μάνατζερς θα πρέπει να είναι διαπιστευμένοι στην ομοσπονδία. Θα πρέπει να ρυθμιστεί το καθεστώς της σχέσης τους με τα σωματεία και με την ομοσπονδία. Θα πρέπει να έχουν προσόντα εισαγωγής και να έχουν δελτίο παροχής υπηρεσιών. Αυτοί είναι που φοροδιαφεύγουν. Τι πιάνουν τους αθώους τους άλλους άσχετους και δεν πιάνουν αυτους που παίρνουν εκατομμύρια και δισεκατομμύρια; 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Είναι στο άρθρο 90 παράγραφος 9 και προβλέπει έκδοση υπουργικής απόφασης που θα ρυθμίσει όλα όσα λέτε αυτή τη στιγμή. 

ΓΕΩΡΓΙΟΣ ΛΙΑΝΗΣ: Το εύχομαι. 

Επίσης, θέλω να πω ότι -για να κλείσω την ενότητα του μπάσκετ- δεν είναι καλό που έχουμε οτιδήποτε αφορά το χώρο των στοιχημάτων, ας το πω έτσι, προερχόμενο μόνο από το χώρο του ποδοσφαίρου. Αυτό και βαρύνει το χώρο του ποδοσφαίρου και μολύνει το χώρο του ποδοσφαίρου και έχει δημιουργήσει επιπλοκές. Δικαιούται ο χώρος του μπάσκετ με το πολύ δικό του αυτοτελή χαρακτήρα, με τη θεαματικότητα που έχει, με την τεράστια τηλεθέαση να έχει τη δυνατότητα ενός παιχνιδιού, πρέπει να το δείτε. Πολλά είναι τα παιχνίδια, το παραδέχομαι, αυτό το έχουμε αντιμετωπίσει και στο παρελθόν. 

Και τέλος τα τηλεοπτικά δικαιώματα για το χώρο αυτό. Κύριε Υπουργέ, σας παρακαλώ θερμά, σας κάνω έκκληση στο σημείο αυτό. Είσαστε δίκαιος άνθρωπος και δεν είναι δίκαιο να μη δίνετε ποσόστωση στα σωματεία τα οποία δεν είναι γηπεδούχα. Είμαι βέβαιος ότι και ο νομοθέτης και ο συνεργάτης σας θα πρέπει να το καταλάβετε αυτό. Δώστε ένα μικρό ποσοστό. Είναι κατ'αρχήν αντινομία, σ' ένα χώρο στον οποίο παρουσιάζουν και οι δύο το θέαμα να εισπράττει ο ένας το όφελος. Το εισπράττει λέτε στον άλλο αγώνα. Ο άλλος αγώνας μπορεί να είναι μικρός, μπορεί να βρέχει, μπορεί να είναι στη Θεσσαλονίκη, μπορεί να είναι στην επαρχία. Δεν ωφελεί τα μικρά σωματεία. Προστατεύουμε κυρίως την παρουσία των μικρών σωματείων σ'αυτό το χώρο. Δώστε τους τη δυνατότητα ενός ποσοστού. Δεν καταλαβαίνω γιατί τόση επιμονή και να μη θέλετε να δώσετε -όχι εσείς προσωπικά, αλλά ο νόμος- ένα ποσοστό σ'αυτό το γεγονός. Δώστε ένα 15%, ένα 20%. Δεν είναι δίκαιο και το ξέρετε πολύ καλά πως δεν είναι δίκαιο. 

Κλείνω λέγοντας ότι σχετικά με το ποδόσφαιρο -και επειδή ξέρω ότι το αντιμετωπίσατε αλλά θα έρθει ίσως σε άλλη διάταξη, το τονίζω όμως αυτό να το δείτε σε κάποια ρύθμιση που θα γίνει- βρίσκω δικαιότατο το θέμα τα χρηματικά ποσά που αφορούν τις ομάδες της Α' Εθνικής μέχρι ποσού έως οκτακοσίων εκατομμυρίων δραχμών, της Β' Εθνικής μέχρι ποσού λιγότερου τετρακοσίων εκατομμυρίων δραχμών και της Γ' Εθνικής μέχρι του ποσού των διακοσίων εκατομμυρίων δραχμών που καταβάλλονται λόγω χορηγίας προς τις ΠΑΕ, να απαλλαχθούν από το φόρο. Είναι λογικό, κύριε Υπουργέ. Εγώ ξέρω την άποψή σας, αλλά θέλω να ξέρω και πώς προτίθεσθε στο μέλλον να το αντιμετωπίσετε. 

Τέλος, για τον ΠΣΑΤ -που έχουμε την τιμή να είναι παρόντα και επίλεκτα στελέχη του, ο πρόεδρός του και ο κ. Καμάρας- να πω ότι είμαι απόλυτα σύμφωνος με τη ρύθμιση, που αφορά το θέμα της Τράπεζας Κρήτης ως τελευταία πλέον πληγή αυτής της υπόθεσης, που έχει ταλανίσει τον ελληνικό λαό. Είναι όμως η τελευταία και έπεσε επί των κεφαλών των αμοίρων ποδοσφαιριστών και των προπονητών. Και δεν είναι και μεγάλη. Είναι η μικρότερη από όλες. Να τελειώνει κι αυτή η ιστορία. 

Και το δεύτερο. Ναι, κύριε Υπουργέ, πρέπει να μετέχει εκπρόσωπος του κόσμου των ποδοσφαιριστών στο Δ.Σ. της ΕΠΟ, γιατί ξέρετε πολύ καλά τι συμφύσεις υπάρχουν εκεί, γιατί ξέρετε πολύ καλά ότι είναι ένα τείχος, που μπορεί να αναχαιτίσει κάποια πράγματα, γιατί ξέρετε πολύ καλά ότι έχουν κάθε λόγο να συνδράμουν και το Υπουργείο, όπως το έχουν συνδράμει κάθε φορά με τις θέσεις, τις οποίες υποστηρίζουμε και είναι οι μόνοι υποστηρικτές, που βγαίνουν πραγματικά και μας στηρίζουν. 

Κλείνοντας, να πω για την αγαπητή μου συνάδελφο, κυρία Πετραλιά, ότι στο μόνο που δεν συμφωνώ -τόσες μέρες την ακούω και συμφωνώ, κοντεύουμε να έχουμε ταυτιστεί- είναι το εξής. Εγώ δεν βλέπω να υπάρχει νόμος παντοκράτωρ, με Υπουργό παντοκράτορα και αυτοκράτορα. Εγώ βλέπω, κυρία Πετραλιά, ότι από των ημερών των δικών σας και των δικών μου αφαιρέθηκαν προνόμια. Τόσα προνόμια, που αφορούσαν ζητήματα στο ποδόσφαιρο, όσο και προνόμια πρόσφατα. Είναι μοιραίο, όταν αφορά κάποιες κανονιστικές πράξεις, να είναι ο Υπουργός ο ρυθμιστής. 

Εγώ πιστεύω ότι αν θα ήσασταν εσείς -και εύχομαι κάποια στιγμή να ξαναείσαστε, διότι υπήρξατε καλή Υπουργός Αθλητισμού- θα το θέλατε και η ίδια και θα το φροντίζατε. 

Κύριε Πρόεδρε, πράγματι θα κλείσω τώρα με την πρόβλεψη του κ. Δημαρά, αναφορικά με τους παλαιμάχους. Ο κύριος Υπουργός -και πρέπει να τονιστεί αυτό -προς τιμήν του στο παρασκήνιο- το καλώς, ας το πω έτσι, εννοούμενο παρασκήνιο- ετίμησε τους παλαιμάχους όσο πολλοί λίγοι. Μάλιστα, θεσμοθετεί και το θέμα της πρόβλεψης ταμείου για τους παλαιμάχους. Σωστή και η πρόταση του κ. Δημαρά να έχουν τη δωρεάν και τιμητική είσοδό τους με θέσεις συγκεκριμένες στο χώρο των επισήμων στα γήπεδα. Εγώ όμως θα πω να προβλεφθεί, κύριε Υπουργέ, το ποσοστό του 1% από το τζόκερ και να μην έχουν τη δυνατότητα να το παίρνουν άλλοι, ώστε να πηγαίνει για τιμητικές συντάξεις αρχικά εκείνων των γενιών, που πρόσφεραν τα μέγιστα και πήραν τα ελάχιστα από το ελληνικό ποδόσφαιρο. 

ΠΡΟΕΔΡΕΥΩΝ (Λουκάς Αποστολίδης): Πάντως, κύριε Λιάνη, οι αυτοκράτορες πέθαναν και μας ήρθαν καινούρια φρούτα, οι πλανητάρχες τώρα. 

Ο Υφυπουργός Πολιτισμού κ. Φούρας έχει το λόγο. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Κύριε Πρόεδρε, να εκφράσω τη χαρά μου, γιατί ο κ. Λιάνης είναι εδώ σήμερα. Τον περιμέναμε από προχθές, αλλά είχε τη μικρή ατυχία, να του ανακοινώσω, λοιπόν, ότι στη χθεσινοβραδυνή συνεδρίαση η εμμονή του για στήριξη των παλαιμάχων αθλητών, που τίμησαν τη χώρα, πήρε σάρκα και οστά. 'Ηδη το 1999 και στον ανάλογο λογαριασμό θα μπουν εκατό εκατομμύρια (100.000.000) δραχμές και ταυτόχρονα θεσμοθετούμε -επειδή γνωρίζετε ότι μια δική σας ιδέα, η συνταξιοδότηση κατ' έτος δέκα, λέγαμε, παλαιμάχων αθλητών δεν έγινε δεκτή από το Γενικό Λογιστήριο και το Υπουργείο Οικονομικών- μία διάταξη, ότι με κριτήρια, τα οποία θα θέσουμε με μια υπουργική απόφαση, θα χορηγούνται μέχρι δέκα άδειες πρακτορείου ΠΡΟ-ΠΟ κατ' έτος σε παλαίμαχους αθλητές, οι οποίοι έχουν τιμήσει τα χρώματα των εθνικών ομάδων και τον ερασιτεχνικό αθλητισμό γενικότερα. 

Τώρα πάμε στα θέματα αυτής της ενότητας. Εμένα μου είναι δύσκολο να παρακολουθήσω, τον κ. Παπαθανασίου. Λείπει δεν είναι εδώ. Θα έλεγα πολλά. Δεν θα πω όμως, γιατί είναι τόσο εμφανώς αντικρουόμενες οι θέσεις του, που η μία πρόταση αναιρεί την αμέσως επόμενη. 

'Οταν διαχειριζόμαστε εμείς τα χρήματα, είμαστε κρατιστές και κρατάμε την εξουσία, προκειμένου εμείς να διαφθείρουμε. 'Οταν δίνουμε τα χρήματα στις ομοσπονδίες, πηγαίνουμε σε μια επικίνδυνη πορεία και τότε θυμάται ο κ. Παπαθανασίου ότι το κράτος δίνει μεγαλύτερες εγγυήσεις από τις ομοσπονδίες. Αυτό το εκκρεμές κάποια στιγμή να σταματήσει. Δεν βοηθάει τον αθλητισμό το να λέμε από τη μία μεριά να πάμε στο ΙΚΑ το σύνολο της ασφάλειας των αθλητών, αλλά ταυτόχρονα οι ομάδες της Β' και Γ' Εθνικής θα πτωχεύσουν. Δεν είναι δυνατόν να ερχόμαστε εδώ και από τη μια μεριά σε κάποιες διατάξεις να υπερασπιζόμαστε ότι ο εργαζόμενος αθλητής πρέπει να κατοχυρώνεται και όταν κάπου η κατοχύρωση πρέπει να πάρει σάρκα και οστά, να αρχίζουμε να την αναιρούμε και να λέμε όχι. Προς Θεού, ναι μεν να γίνει αλλά εκεί στη Β' και Γ' Εθνική δεν μπορεί να συμβεί αυτό, και αυτό παρ' ότι πρόκειται για επαγγελματικές κατηγορίες. 

Δεν θέλω να πω περισσότερα. Θέλω όμως να κάνω και ένα σχόλιο. Αφέθηκε ένας υπαινιγμός ότι δήνθεν για συγκεκριμένους λόγους δεν μπαίνει η πτώχευση, σε ύποπτη περίοδο, στα κωλύματα. Δεν έχει διαβάσει το άρθρο 3 ο κ. Παπαθανασίου. Το άρθρο 3 αποκλείει από τη διοίκηση οργανώσεων όσους πτώχευσαν με δολία χρεοκοπία. Να έχουμε μία αντίληψη για την καθημερινή ζωή εμείς νομοθετούμε ότι όσοι έχουν καταδικαστεί για δολία χρεοκοπία, προφανώς δεν μπορεί να είναι στη διοίκηση μιας αθλητικής οργάνωσης. 

ΘΕΟΔΩΡΟΣ ΔΑΜΙΑΝΟΣ: Από πού βγαίνει το "δολία χρεοκοπία;". 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Στο άρθρο 3, το αδίκημα της δολίας χρεοκοπίας εγγράφεται ως κώλυμα και αυτό είναι που πρέπει να υπογραμμίσει κανείς αυτήν τη στιγμή και φυσικά όχι να προτείνει φωτογραφικές διατάξεις για να λύσει κάποιου άλλου τύπου και είδους διαφορες. Εγώ δεν πρόκειται ποτέ να αποδεχθώ τέτοιες δυνατότητες, που το νομοθετείν για κάποιους "δίνει", αλλά δεν τις επιφυλάσσω για τον εαυτό μου. 

Επειδή πολλά λέγονται για την ελληνική διαιτησία -είπα και χθες, μίλησαν και ο αγαπητός κ. Λιάνης και ο κ. Ορφανός- για τα Πρακτικά, θα δώσω ένα δημοσίευμα για το "μαύρο Σαββατοκύριακο των διαιτητών". Μιλάμε για το τελευταίο Σαββατοκύριακο. Πού; Στη Σκοτία, στην Αγγλία και στην Ισπανία. Για να μη δίνουμε την εντύπωση ως χώρα ότι σε μας συμβαίνει κάτι το μοναδικό με τη διαιτησία. Ας μείνει στα Πρακτικά και αξίζει να το διαβάσουμε, προκειμένου να έχουμε μια αντίληψη για το ποια είναι η κριτική, που ασκείται διεθνώς στη σφυρίχτρα, χωρίς αυτό να σημαίνει ότι εμείς δεν πρέπει να πάρουμε σκληρά μέτρα όσο το δυνατόν περισσότερ, προκειμένου να αναβαπτίσουμε τη διαιτησία στην δικαιοκρισία. 

(Στο σημείο αυτό ο Υφυπουργός Αθλητισμού κ. Α. Φούρας, καταθέτει για τα Πρακτικά το προαναφερθέν δημοσίευμα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 

Σχετικά με τις εξαιρέσεις, από τα συστήματα προμηθειών. Δεν χρειάζεται να τα λέει ο νόμος. Υπάρχει κοινοτική οδηγία, σαφής, ρητή, η οποία εφαρμόζεται. Είμαστε ευρωπαϊκή χώρα. Δεν μπορεί να λέμε εμείς ποιες κοινοτικές οδηγίες εφαρμόζονται και ποιες δεν εφαρμόζονται, όσον αφορά τις προμήθειες. Το καθεστώς των προμηθειών του δημοσίου -κι εμείς εντάσσουμε και τις ομοσπονδίες, όπου το 51% είναι κρατική επιχορήγηση- είναι προσδιορισμένο από κοινοτικές οδηγίες. 

ΦΑΝΗ ΠΕΤΡΑΛΙΑ-ΠΑΛΛΗ: Δεν το καταλαβαίνω αυτό. 

ΘΕΟΔΩΡΟΣ ΔΑΜΙΑΝΟΣ: Δεν είναι αυτονόητο. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Τι δεν καταλαβαίνετε; Αυτά προκύπτουν από την κοινοτική οδηγία, πότε και πού είσαι υποχρεωμένος να κάνεις διεθνείς διαγωνισμούς. Δεν το λέει κάθε νόμος αυτό. 

ΦΑΝΗ ΠΕΤΡΑΛΙΑ-ΠΑΛΛΗ: Στο συγκεκριμένο, πάνω από πέντε εκατομμύρια, τι θα γίνει; 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Τα λέγει η κοινοτική οδηγία τι θα γίνει πάνω από πέντε εκατομμύρια, πάνω από δέκα εκατομμύρια, πάνω από δεκαπέντε εκατομμύρια, πάνω από είκοσι εκατομμύρια. Δεν θα τα πούμε εδώ στη Βουλή. Υπάρχει ρητή κι εφαρμοζόμενη κοινοτική οδηγία για τις προμήθειες. 

Σχετικά τώρα με τους παλαίμαχους διεθνείς. Το δικαίωμα εισόδου τους και παρακολούθησης αγώνων σε αθλητικούς χώρους. Μπαίνει μια προσθήκη στη διάταξη, για την έκδοση των καρτών από το γενικό γραμματέα, προκειμένου να υπάρξει έτσι σεβασμός, γιατί κυρίως εκείνο που λείπει δεν είναι η διάταξη, αλλά λείπει ο σεβασμός προς αυτά τα πρόσωπα. Και αφού δεν τον αποδίδουν όσοι έχουν την ευθύνη της παρουσίας τους στους αθλητικούς χώρους, να τον αποδώσει ο νόμος. 

ΓΕΩΡΓΙΟΣ ΛΙΑΝΗΣ: Κύριε Υπουργέ, με συγχωρείτε. Αναφορικά με τις θέσεις των επισήμων, θα επικαλεστούν οι ΠΑΕ το εξής ιδιότυπο. 'Οτι για τις θέσεις των διακεκριμένων, που τις δίνουν με τα λεγόμενα κουπόνια, καλύπτονται στα μεγάλα παιχνίδια, που είναι τα πιο σημαντικά. Θα πρέπει να έχουν μία τιμητική θέση στις θέσεις των επισήμων, γιατί αλλιώς θα βρίσκουν δικαιολογίες και ξέρω πολύ καλά πόσο υποτιμητικό είναι να πάει μια φορά ένας τέτοιος άνθρωπος και να τον στείλουν πίσω στο σπίτι του. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Υπήρξε, κύριε Πρόεδρε και κύριοι συνάδελφοι, μία φιλολογία σχετικά με τις αθλητικές εγκαταστάσεις και τη χρήση τους. Και εμφάνισαν ορισμένοι συνάδελφοι ομιλητές μία εικόνα, ότι δήθεν παραδίδεται η χρήση των αθλητικών εγκαταστάσεων στις ΠΑΕ ή στις ΚΑΕ σε βάρος των ερασιτεχνικών σωματείων. 

Δεν έχουν δει τη λογική και τη λεπτομέρεια της νομοθεσίας που φέραμε στη Βουλή. Για παράδειγμα δεν έχουν δει ότι τα συμβόλαια για τα διαφημιστικά για πρώτη φορά είναι τριμερή και δεν είναι διμερή. Διότι κάτω από το τραπέζι πολλές-πολλές συμβάσεις έχουν περάσει. Δεν ξέρουν ότι η τηλεόραση δεν μεταδίδει -γιατί η τεχνολογία δίνει και άλλες δυνατότητες αγαπητοί συνάδελφοι- μόνο ό,τι υπάρχει στο γήπεδο. Σήμερα μεταδίδει και ό,τι δεν υπάρχει. Ποιος δεν γνωρίζει ότι με λέιζερ εμφανίζονται στο γήπεδο διαφημίσεις που δεν υπάρχουν μέσα στο γήπεδο, δεν τις βλέπουν οι θεατές του γηπέδου; Και αυτά καλύπτονται υπέρ των σωματείων με το νόμο. 

Σε ελεύθερους και μη χρησιμοποιούμενους χώρους των αθλητικών εγκαταστάσεων δίδεται το δικαίωμα με δικαστική απόφαση να έχει μια προνομιακή μεταχείριση η ΠΑΕ ή η ΚΑΕ που χρησιμοποιεί το συγκεκριμένο χώρο. Γιατί να μην υπάρχει αυτή; Γιατί να μην αναπτύσσει εκεί τις δραστηριότητές της; 'Οταν ισοτίμως πηγαίνει ένας από την ελεύθερη αγορά για να μισθώσει ένα χώρο μέσα στην αθλητική εγκατάσταση καιη ΚΑΕ τότε γιατί μια αθλητική οργάνωση έστω και επαγγελματική να μην έχει ένα προνόμιο; Δεν νομίζω ότι εδώ θα διαφωνήσουμε, όπως δεν θα διαφωνήσουμε στο ότι οφείλει να αναλαμβάνει, εφόσον υπάρξει σχετική συμφωνία, τη συντήρηση του χόρτου η ΠΑΕ που το χρησιμοποιεί, αφού της παραδίδεται για αποκλειστική χρήση. 

Αυτά είναι θέματα τα οποία μέσα από την καθημερινότητα αναδεικνύνονται και εν πάση περιπτώσει θα πρέπει να δούμε πώς λειτουργεί σήμερα ο αθλητισμός μας και να μην φτιάχνουμε μια φανταστική εικόνα και μέσα σ' αυτό τον κόσμο της φαντασίας μας ζούμε. Αυτό δε σημαίνει ότι δεν πρέπει να οραματιζόμαστε. Πρέπει, όμως, να ξέρουμε τι γίνεται πράγματι σήμερα στις αθλητικές εγκαταστάσεις. 

Σχετικά με μια σειρά από άλλες διατάξεις, θα ήθελα να υπενθυμίσω ότι με το νομοσχέδιο έχουμε εφαρμογή της εργατικής νομοθεσίας, ότι έχουμε κατοχύρωση των δικαιωμάτων και των υποχρεώσεων, ότι έχουμε πρόβλεψη γι' αυτό το νέο που μας ήρθε, τους μάνατζερ. Εγώ παίρνω καταγγελίες ότι ακόμα και γυμναστές εθνικών ομάδων έχουν ως δεύτερο επάγγελμα το να διαχειρίζονται τις υποθέσεις αθλητών και ότι είναι εκείνοι οι πρώτοι που δημιουργούν αν θέλετε το ποτάμι της αιμορραγίας του ελληνικού αθλητισμού προς τα έξω. Γι' αυτό επιχειρούμε με τόσο σκληρό, θα έλεγα, τρόπο να λύσουμε τα προβλήματα προστασίας της εθνικής αθλητικής παραγωγής. 

Σκεφθήκαμε και προβληματιστήκαμε πάρα πολύ για το αν θα είναι για δεκαέξι ή για δεκαοκτώ το συμβόλαιο. 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού) 

Να ολοκληρώσω, κύριε Πρόεδρε. 

Είναι αλήθεια. Είχαμε πάρα πολλές συζητήσεις. Δεν θα μου έφθανε μισή ώρα για να σας αναλύσω τα επιχείρηματα της μιας και της άλλης άποψης. Δεν είναι αβασάνιστη η απόφαση για δεκαοκτώ, όπως δεν είναι αβασάνιστη η απόφαση φεύγοντας κάποιος στο εξωτερικό, έστω και από ερασιτεχνικό σωματείο, να μην προστατεύεται το ερασιτεχνικό σωματείο κατά την επιστροφή. Τώρα αν θα υπάρξουν στο μεταξύ δικαστικές αποφάσεις κλπ., ξέρετε η νομολογία διαμορφώνει και δίκαιο στην πορεία. Εμείς όμως, επιθυμούμε αυτήν τη στιγμή να προστατεύσουμε την εθνική αθλητική παραγωγή. 

Θα ήθελα να τονίσω κάτι σχετικά με τα τηλεοπτικά. Θα ήθελα να πω αυτό που είπα και πριν. 'Ενα θέμα είναι οι τηλεοπτικές συμβάσεις. Μια απάντηση γιατί η διάταξη εμφανίζεται να έχει αναδρομική ισχύ. Εγώ έφερα στη Βουλή στις 4 Ιανουαρίου αυτό το νομοσχέδιο.'Οσον αφορά τη ρύθμιση των τηλεοπτικών, θεώρησα ότι έχουμε μπροστά μας μια ύποπτη περιοδο γιατί από την ώρα που έχει κατατεθεί αυτό το νομοσχέδιο εδώ στη Βουλή, θα έπρεπε να προστατεύσουμε και τα σωματεία και το χώρο από συμβάσεις τις οποίες κάποιοι θα έτρεχαν βιαστικά να κλείσουν. Και γι' αυτό έχει την ημερομηνία 4.1.99. 

ΘΕΟΔΩΡΟΣ ΔΑΜΙΑΝΟΣ: Εδώ στις 4.1.99; 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Στο Γραμματέα του Υπουργικού Συμβουλίου. 'Ηταν η ημερομηνία που το διαβίβασα. Και επειδή ουδέν κρυπτόν υπό την ήλιο, από εκείνη τη στιγμή που έφευγε από το χέρι μου με την υπογραφή μου καταλήγαμε στα τηλεοπτικά. 

Γι' αυτό το λόγο, λοιπόν, υπάρχει η αναδρομικότητα και όχι για κανέναν άλλο. 

Δεν υπεγράφησαν εν τω μεταξύ συμβάσεις και επομένως, δεν έχει ουσιαστική σημασία. Η ημερομηνία δεν βγήκε για τυπικούς λόγους. 

Το δεύτερο θέμα που έχω να πω είναι ότι μεγίστη σημασία έχει το θέμα της εθνικής λίστας. Δεσμεύτηκα αγαπητέ, κύριε Λιάνη -δεν ήσασταν εδώ- ότι για την εθνική λίστα, δηλαδή, για το αθλητικό προϊόν το οποίο θα μεταδίδεται από ελεύθερη τηλεόραση, θα εκδοθεί απόφαση μέχρι τον Αύγουστο όπως προβλέπει ο νόμος και θα έρθω στη Διαρκή Επιτροπή Μορφωτικών Υποθέσεων της Βουλής, για να συμφωνήσουμε τι θα περιλαμβάνει αυτή η εθνική λίστα. Είναι ένα μεγάλο θέμα και εγώ θα ακολουθήσω αυτήν τη δημοκρατική οδό προκειμένου να καταλήξουμε στην τελική απόφαση. 

Θα ήθελα όμως να σας πω το εξής για τα τηλεοπτικά και του γηπεδούχου για τα δύο σωματεία: Οι αγώνες δεν γίνονται από ένα σωματείο, αλλά γίνονται από δύο. Το τηλεοπτικό δικαίωμα αν το δόσεις και στα δύο σωματεία θα δημιουργηθούν χιλιάδες δευτερογενή προβληματα τα οποία δεν μπορούμε να εκτιμήσουμε αυτήν τη στιγμή. Ενδεχομένως, το ένα σωματείο να έχει συμβληθεί με το ένα τηλεοπτικό μέσο και το άλλο με το άλλο. Είναι θέματα τα οποία δεν μπορείς να τα λύσεις αυτήν τη στιγμή. Από την ώρα που κατοχυρώνεις δικαίωμα συμμετοχής στα έσοδα όχι μόνο του γηπεδούχου, αλλά και του φιλοξενούμενου, δημιουργούνται παρενέργειες νομικού χαρακτήρα πολύ επικίνδυνες. Αυτές εκτιμήσαμε και ως εκ τούτου είπαμε πως όταν παίζει ΠΑΝΑΘΗΝΑΙΚΟΣ-ΚΑΒΑΛΑ, το δικαίωμα το τηλεοπτικό το έχει ο ΠΑΝΑΘΗΝΑΙΚΟΣ. 'Οταν παίζει ΚΑΒΑΛΑ-ΠΑΝΑΘΗΝΑΙΚΟΣ, το δικαίωμα το έχει η ΚΑΒΑΛΑ. 

Σας διαβεβαιώ δε απολύτως, ότι από έρευνα που κάναμε τηλεοπτικό ενδιαφέρον δεν έχει τόσο ο αγώνας ΠΑΝΑΘΗΝΑΙΚΟΣ-ΚΑΒΑΛΑ, αλλά ο αγώνας ΚΑΒΑΛΑ-ΠΑΝΑΘΗΝΑΙΚΟΣ. Εκεί είναι το πρόβλημα. Ενισχύουμε τις μικρές ομάδες κόντρα σε όλους τους ισχυρισμούς που λένε ότι ενισχύουμε μ' αυτό το σύστημα τις μεγάλες. Η μικρή έδρα και η έδρα της περιφέρειας έχει τηλεοπτικό ενδιαφέρον για δυο λόγους: Πρώτον, γιατί η μάζα των φιλάθλων των μεγάλων ομάδων είναι στα αστικά κέντρα. Δεύτερον, γιατί εκεί οι μικρές ομάδες έχουν μια μεγαλύτερη αγωνιστική ικανότητα και οι θεατές θέλουν να βλέπουν καλά παιχνίδια. Και είναι πιο καλό το παιχνίδι, πιο ζωντανό στην περιφέρεια. Ενδεχομενως, να μην έχω απόλυτα δίκιο. Το ψάξαμε όμως. 

Εν πάση περιπτώσει εγώ καταλήγω να διατηρήσω ως έχει αυτήν τη ρύθμιση και αν η ζωή αποδείξει κάτι διαφορετικό θα να δεχθώ το λάθος. Πιστεύω ότι πολύ γρήγορα θα βρεθούμε είτε στην επιβεβαίωση των απόψεών μου είτε στην διάψευσή τους. 

Μην ξεχνάτε δε, ότι εχει αναλάβει μια μεγάλη εκστρατεία η FIFA και η UEFA, επίσης ότι την 1η Ιουνίου σε άτυπη σύνοδο Υπουργών Αθλητισμού της Ευρώπης ο κ. Μπλάτερ έρχεται ακριβώς γι' αυτά τα θέματα και ότι η τάση αυτήν τη στιγμή στην Ευρώπη είναι: το τηλεοπτικό δικαίωμα να δίδεται, για τους λόγους που προηγούμενως ανέφερα, στην ομάδα της έδρας που διεξάγεται ο συγκεκριμένος αγώνας. 

ΠΡΟΕΔΡΕΥΩΝ (Λουκάς Αποστολίδης): Σας παρακαλώ, ολοκληρώστε, κύριε Υπουργε. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Θα ήθελα να κλείσω με κάτι ακόμη. Επειδή ζήσαμε μια εμπειρία, ακούσαμε μια από τις τριάντα επτά ομοσπονδίες, τις τριάντα ολυμιακών αθλημάτων, να έχει μια προσέγγιση το αθλητικό νομοσχέδιο ιδιότυπη, περίεργη, κατά την άποψή μου μηδενιστική. Δεν ήρθε η Ομοσπονδία του Μπάσκετ για ουσιαστική συζήτηση παρά μόνο στη Διαρκή Επιτροπή της Βουλής. 'Εθεσαν θέματα δευτερεύοντα για τον αθλητισμό -κατά την άποψή μου. Κυρίαρχα θέματα για τα πρόσωπα που διοικούν την ΕΟΚ, αλλά δευτερεύοντα για την πορεία του αθλητισμού. Εγώ θέλω να πω πως αναγνωρίζω τα ουσιαστικά θέματα. Γι' αυτό επειδή η ΕΠΟ έχει μερίδιο από τα τηλεοπτικά δικαιώματα της ΕΠΑΕ, αναγνωρίζω ότι και η ΕΟΚ πρέπει να έχει μερίδιο από τα τηλεοπτικά δικαιώματα της ΕΣΑΚΕ γι' αυτό εισάγω, λυπάμαι, χωρίς να μου το ζητήσουν καν, ρύθμιση ώστε 3% από τα τηλεοπτικά δικαιώματα της ΕΣΑΚΕ να πηγαίνουν στο λογαριασμό της ΕΟΚ. 

ΝΙΚΟΛΑΟΣ ΓΚΑΤΖΗΣ: Κύριε Πρόεδρε, θα ήθελα το λόγο. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Κύριε Πρόεδρε, θέλω να πω... 

ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Γκατζή, έχετε το λόγο. Μόνο η παράκληση είναι να μην ξανανοίξουμε πάλι τη συζήτηση από την αρχή. 

ΦΑΝΗ ΠΕΤΡΑΛΙΑ-ΠΑΛΛΗ: Κύριε Πρόεδρε, ο Υπουργός θέλει να συμπληρώσει κάτι. 

ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, ο Υπουργός δεν θα παίρνει το λόγο όποτε θέλει. Από τη στιγμή που έδωσα το λόγο στον κ. Γκατζή, θα μιλήσει ο κ. Γκατζής και αν θέλει ο κύριος Υπουργός θα ξαναμιλήσει. Εγώ δίνω το λόγο. 

Ορίστε, κύριε Γκατζή. 

ΝΙΚΟΛΑΟΣ ΓΚΑΤΖΗΣ: Κύριε Πρόεδρε, παίρνω το λόγο επειδή δεν είχα ολοκληρώσει την πρωτολογία επί των άρθρων και θα παρακαλέσω να τελειώσω. Δεν είναι πολλά. 

Θέλω, όμως, να πω σ' αυτά που είπε ο κύριος Υπουργός τα εξής: Κύριε Υπουργέ, εμείς έχουμε άλλες πληροφορίες από παράγοντες, από σωματεία κλπ., που ρωτήσαμε. Δεν ξέρω φυσικά ποια είναι η αλήθεια. Μπορεί να έχετε και εσείς δίκιο. 

'Ομως, υπάρχει μια πρόταση η οποία λέει ότι για τους αγώνες που διοργανώνει η διοργανώτρια αρχή, αυτή να έχει και τις συμβάσεις με τα κανάλια για τις αναμεταδόσεις των αγώνων και να μοιράζονται στις συμμετέχουσες ομάδες με κάποια κριτήρια. Δεν λέω οι Σέρρες που αναφέρατε για παράδειγμα να πάρει τα ίδια με τον ΠΑΝΑΘΗΝΑΙΚΟ. Θα πάρει κάτι περισσότερο ο ΠΑΝΑΘΗΝΑΙΚΟΣ. 

ΠΡΟΕΔΡΕΥΩΝ (Λουκάς Αποστολίδης): Να τα δίνει στο γηπεδούχο, κύριε συνάδελφε. 

ΝΙΚΟΛΑΟΣ ΓΚΑΤΖΗΣ: Πρέπει εν πάση περιπτώσει να μπουν κάποια κριτήρια. 

ΠΡΟΕΔΡΕΥΩΝ (Λουκάς Αποστολίδης): Ο ένας τη μια φορά ο άλλος την άλλη. Τι να τα ανακατέψουμε; 

ΝΙΚΟΛΑΟΣ ΓΚΑΤΖΗΣ: 'Οχι, δεν είναι έτσι, κύριε Πρόεδρε, και θα σας πω γιατί. Υπάρχει μεγάλη εισφορά στα σωματεία αυτά από τέτοια έσοδα, από τέτοιες συναντήσεις και ιδιαίτερα στα ντέρμπι κλπ. Πόσες φορές θα φιλοξενήσει τον ΟΛΥΜΠΙΑΚΟ ή τον ΠΑΝΑΘΗΝΑΙΚΟ μια επαρχιακή ομάδα; Οι μικρές ομάδες που παίζουν μεταξύ τους δεν έχουν έσοδα και δεν γίνεται και αναμετάδοση. Ποιος θα αναμεταδόσει τους αγώνες μικρών ομάδων; 

Για τις μικρές ομάδες που παίζουν μεταξύ τους, κύριε Υπουργέ, δεν θα υπάρχει από κανένα κανάλι ενδιαφέρον να πάει να κάνει αναμετάδοση των αγώνων. Μπορεί να πάνε να πάρουν τα στιγμιότυπα κλπ. -που πρέπει να είναι ελεύθερα και να τα παίρνουν και να μη σηκώνεται κάποιος Βαρδινογιάννης να λέει, δεν δίνω στιγμιότυπα κλπ., ο όποιος Βαρδινογιάννης- αλλά ενδιαφέρον έχει όταν παίζουν οι μεγάλες ομάδες με τις μικρές, μόνο αυτό το ενδιαφέρον για την τοπική ομάδα. 'Ομως, τα έσοδα απ'αυτήν την υπόθεση για τις μικρές ομάδες, είναι ανύπαρκτα. Ενώ αν θα υπάρχει το σύνολο της διαχείρισης από τη διοργανώτρια αρχή και τα μοιράζει με κάποια κριτήρια, κάτι θα παίρνουν και αυτές. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Αν μου επιτρέπετε, κύριε συνάδελφε, σ'αυτό το θέμα αισθάνομαι ότι σκιαμαχούμε. Τι συμβαίνει τώρα; Τι λέει η διάταξη; Λέει ότι το δικαίωμα ανήκει στην ομάδα η οποία μπορεί να το εκχωρήσει στην 'Ενωσή της. Και στο ποδόσφαιρο και στο μπάσκετ, το δικαίωμα το έχουν εκχωρήσει στη 'Ενωσή τους. 

ΝΙΚΟΛΑΟΣ ΓΚΑΤΖΗΣ: Εν πάση περιπτώσει, εμάς η πρότασή μας είναι αυτή. 

Το άρθρο 89, κύριε Πρόεδρε, αφορά την ασφάλιση των αθλητών. Δεν θα πω τίποτα περισσότερο απ'αυτά τα οποία καταθέτουν οι αθλητές και είναι σύμφωνα με αυτά που είπαμε και εμείς επί της αρχής. 

Τι λένε; Στην παράγραφο 1 λένε: "Οι αθλητές με αμοιβή, καθώς και οι επαγγελματίες αθλητές, ασφαλίζονται υποχρεωτικά στο ΙΚΑ για όλους τους κλάδους ασφάλισης (σύνταξη, ασθένεια -ΙΚΑ-ΤΕΑΜ) καθώς και σ'αυτούς των οποίων τα έσοδα συνεισπράττονται από το ίδρυμα (ΟΑΕΔ-ΟΕΚ-Ε.Ε.). Οι Α.Α.Ε. και τα Τ.Α.Α. υποχρεούνται επιπλέον σε καταβολή εισφοράς επαγγελματικού κινδύνου 1% για τους παραπάνω αθλητές. Οι εισφορές υπολογίζονται αποκλειστικά με βάση τις τακτικές μηνιαίες αποδοχές των αθλητών (μισθός)." 

Κύριε Υπουργέ, το καταθέτω αυτό για τα Πρακτικά, για να συμπεριληφθεί στην πρόταση την οποία κάνουν οι εργαζόμενοι. 

( Στο σημείο αυτό ο Βουλευτής κ. Νικόλαος Γκατζής καταθέτει για τα Πρακτικά το προαναφερθέν κείμενο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 

Θέλει μια ομάδα να έχει επιπλέον υπηρεσίες; Θέλει να έχει σε εγρήγορση και ετοιμότητα τους αθλητές της; Ας κάνει ομαδική ασφάλιση σε κάποια εταιρεία και να έχει όλη αυτήν την άνεση. Δεν μπορεί, όμως, και το ΙΚΑ να στερηθεί και να στερηθούν οι εργαζόμενοι αυτά τα δικαιώματά τους. Είναι κατ'αρχήν έξω από την εργατική νομοθεσία. 

Ως εκ τούτου, η παράγραφος 2 που λέει ότι ασφαλίζονται οι αθλητές για την υγεία, για την περίθαλψη κλπ. σε ιδιωτικό φορέα, νομίζω ότι δεν θα πρέπει να υπάρχει εφ'όσον κάνετε δεκτή αυτήν την πρόταση. Πρέπει δηλαδή να αποσυρθεί. 

Στο άρθρο 90 παράγραφος 9, λέτε ότι πρέπει να έχει τη γνώμη της Ομοσπονδίας, της ΣΑΠΕ κλπ. Κατά την άποψή μας για το μάνατζερ πρέπει να έχει γνώμη και ο ίδιος ο αθλητής. Δεν μπορεί να του επιβάλλουν κάποιον μάνατζερ χωρίς να τον εγκρίνει ο ίδιος. 

Στο άρθρο 92 κάνουμε μια προσθήκη εδαφίων: "Η συμφωνία που αφορά τροποποιήσεις των οικονομικών όρων της σύμβασης μεταξύ Τ.Α.Α. ή Α.Α.Ε. και αθλητή, μπορεί να γίνει οποτεδήποτε χρονικά. Βάζουμε το "οποτεδήποτε χρονικά". 

Στο άρθρο 93 "Απαγόρευση των μεταγραφών", εκεί που έχετε ορισμένους όρους για το πότε δεν θα πρέπει να γίνονται οι μεταγραφές, όταν δεν έχουν φορολογική ενημερότητα κ.λπ., να προστεθεί η φράση "ή όταν δεν έχουν εκπληρώσει τις κατά της παραγράφου 2 του άρθρου 78 υποχρεώσεις τους" δηλαδή, όταν δεν έχουν εξοφλήσει τους εργαζόμενους. 

Στην ίδια παράγραφο, στο τέλος του εδαφίου 3, να προστεθεί μεταξύ των άλλων που λέτε "ή του οικείου συνδικαλιστικού οργάνου των αθλητών". Ζητάτε ορισμένα στοιχεία και βεβαιώσεις και εμείς λέμε να ζητηθούν και από το οικείο συνδικαλιστικό όργανο των αθλητών,όπως προτείνουν οι εργαζόμενοι. 

Στο άρθρο 94 που αφορά τις απαιτήσεις των αθλητών κατά των υποβιβαζομένων ομάδων, ΤΑΕ κ.λπ., κύριε Υπουργέ, απ' ότι με πληροφόρησαν φέτος, θα υποβιβαστούν περίπου δέκα ομάδες, θα περάσουν από τον επαγγελματισμό στην αθλητική κατηγορία. Πολλές ομάδες -έχουν πει οι αθλητές- τις υποβιβάζουν σκόπιμα, γιατί έχουν μεγάλα χρέη προς τους αθλητές. Πότε θα εισπράξουν αυτά τα λεφτά; 

Εμείς συμφωνούμε με την προσθήκη που έχουν κάνει οι εργαζόμενοι, που λέει ότι δεν μπορεί να παραγραφεί το αίτημά τους αυτό και σε περίπτωση που δεν έχουν εξοφληθεί θα εξακολουθούν οι υφιστάμενες απαιτήσεις κατά των ιδρυτικών σωματείων ως μη αγώγιμες απαιτήσεων. Οι ως άνω απαιτήσεις καθίστανται και πάλι αγώγιμες όταν το σωματείο αυτό έρθει στον επαγγελματικό κλάδο. Θα πρέπει, λοιπόν και αυτό να το προσθέσετε, όπως το προτείνουν οι εργαζόμενοι, γιατί δεν είναι δυνατόν να υποβιβάζονται σε ερασιτεχνική κατηγορία και με τον τρόπο αυτό να τρώνε τα λεφτά των εργαζομένων. 

Στο άρθρο 95 συμφωνούμε για την επίλυση των διαφορών, αλλά θα πρέπει, κύριε Υπουργέ, το πρόβλημα αυτό να λύνεται γρήγορα, να μην τρέχουν στα δικαστήρια και γι' αυτό λέμε ότι πρέπει να λύνονται από τα πρωτοβάθμια και δευτεροβάθμια όργανα επίλυσης οικονομικών διαφορών. Είχαμε την πρόταση η επιτροπή αυτή να γίνει όπως πρότειναν οι αθλητές, αλλά ευτυχώς με την τροποποίηση που φέρνετε, τα διορθώνετε και δεν έχουμε να προσθέσουμε τίποτα πάνω σ' αυτό. 

ΠΡΟΕΔΡΕΥΩΝ (Λουκάς Αποστολίδης): Ο κ. Δημαράς έχει το λόγο. 

ΙΩΑΝΝΗΣ ΔΗΜΑΡΑΣ: Πολύ γρήγορα επιτρέψτε μου, κύριε Πρόεδρε, να κάνω μια αναφορά, γιατί ήταν δική μου ευθύνη το γεγονός ότι δεν αναφέρθηκα στο άρθρο 76 που αφορά την αποτίμηση της αξίας των αθλητών. 'Ακουσα τον κ. Γκατζή, την κυρία Λουλέ, τον κ. Βεζδρεβάνη και συμφωνώ απολύτως με τις προσεγγίσεις και τις επισημάνσεις που έκαναν. 

Για λόγους αρχών και στην προσπάθεια να υπερασπιστώ όσο μπορώ τους άγραφους ηθικούς κανόνες του αθλητισμού, δεν μπορώ να δεχθώ το άρθρο 76 που αποτιμά την αξία των αθλητών. Ειλικρινά,θα ήθελα να μάθω μετά από τόσες δεκαετίες ποια μπορεί να είναι η αποτίμηση της αξίας των αθλητών. Για να ενισχύσουμε τη δυνατότητα των εταιρειών ενδεχομένως να μπουν αύριο στο Χρηματιστήριο Αξιών; 'Ετσι αποτιμάται ένας αθλητής; 

Εγώ ξέρω οικογένειες και κοινωνικούς χώρους που έδωσαν τη ζωή τους, μάνες, πατέρες, συγγενείς, φίλους, γείτονες για να στηρίξουν έναν άνθρωπο που εν συνεχεία έδωσε τη δυνατότητα να μπορεί να εκτιμά οποιαδήποτε εταιρεία ή οποιοσδήποτε νόμος την αξία ενός αθλητή. Ο αθλητής δεν μπορεί να αποτιμηθεί. Δεν μπορούν να αποτιμηθούν τα δεκαπέντε κατάγματα που είχε όταν ήταν ερασιτέχνης. Δεν μπορεί να αποτιμηθεί η ηρωϊκή προσπάθεια που κατέβαλε η οικογένειά του για να τον στηρίξει. 

Κύριε Πρόεδρε, την εποχή εκείνη δεν υπήρχε η επιχορήγηση του κράτους, ούτε η συνδρομή του κράτους. Υπήρχε η οικογένεια και η γειτονιά. 

Αποτίμηση της αξίας του αθλητή δεν υπάρχει. Αν υπάρξει, θα πρέπει να δούμε και τον τρόπο με τον οποίον τελικά σήμερα οι μεγαλεφοπλιστές και οι μεγαλοεπιχειρηματίες διαπραγματεύονται την οικονομική αξία της φανέλας που ένας αθλητής φόρεσε στη γειτονιά του. Να δούμε αν έχει δικαίωμα ο οποιοσδήποτε από το Βορρά ή το Νότο -που δεν συμφωνώ με το διαχωρισμό- μπορεί να χρησιμοποιεί έτσι ώστε η σημασία μίας διαφημιστικής ετικέτας να αποτιμάται με τους χιλιάδες των αθλητών που τίμησαν το όνομα της φανέλας την οποία φορούσαν. 

Επομένως, τίθεται ένα μεγάλο ηθικό θέμα. Για λόγους αρχών, κύριε Πρόεδρε και κύριε Υπουργέ και φίλοι συνάδελφοι, δεν πρόκειται να υποστηρίξω κάτι τέτοιο. 

ΠΡΟΕΔΡΕΥΩΝ (Λουκάς Αποστολίδης): Ο κ. Δαμιανός έχει το λόγο. 

ΘΕΟΔΩΡΟΣ ΔΑΜΙΑΝΟΣ: Κύριε Πρόεδρε, παρ'ότι με τίμησε με την προσοχή του ο κύριος Υπουργός, δεν με τίμησε με καμία από τις απαντήσεις του. 

Κύριε Υπουργέ, ούτε για τον 'Ηφαιστο και τον Κτησιφώντα πήρατε θέση, παρ' ότι βάζετε διάταξη η οποία περιγράφει το πρόβλημα. Κακώς το βάζετε. Ούτε για το 30% και 15% για τα δικαιώματα των ιδιοκτητών και εκμισθωτών γυμναστηρίων μας είπατε τίποτε. Το 30% είναι πάλι περισσότερο από το 15% αν παραμείνει ως έχει. Και επαναλαμβάνω, τώρα που θα δώσετε τα γυμναστήρια, όπως λέτε, στους δήμους, να η ευκαιρία και για τα ερασιτεχνικά σωματεία να έχουν ένα καλύτερο έσοδο. 

Επίσης, κύριε Υπουργέ, δεν με πείσατε και θα το βρείτε μπροστά σας, ότι δεν πρέπει να βάλετε διεθνείς διαγωνισμούς.'Οπως επίσης θεωρώ απαράδεκτο που έχετε βάλει τη λέξη "αδικαιολόγητη". Τι πάει να πει αδικαιολόγητη και δικαιολογημένη; Υπάρχει δικαιολογημένη κατάτμηση για παραβίαση του νόμου; Το "αδικαιολόγητη" αν υπάρχει το γράφετε πιο κάτω. Δεν χρειάζεται η λέξη "αδικαιολόγητη". 

Κάνετε κάτι που θα βρείτε αντίπαλο υποθέτω, την Υπουργό Προεδρίας και Εσωτερικών. Βάζετε εσείς, ενώ δεν το έχει βάλει ούτε ο Δημοσιοϋπαλληλικός Κώδικας, υποχρεωτικές μετατάξεις με δική σας επιλογή. Λέτε μάλιστα, "χωρίς αίτησή τους". Το αναφέρετε στο άρθρο 56 παράγραφο 8 στην πέμπτη γραμμή. Λέτε "η μετάταξη υπαλλήλων γίνεται με αίτησή τους, εφόσον υπάρχουν κενές θέσεις ... και χωρίς αίτησή τους, για την κάλυψη εξαιρετικών υπηρεσιακών αναγκών". Το αποφασίζετε εσείς χωρίς εισήγηση κανενός. Αυτό είναι κατά παραβάση του Δημοσιοϋπαλληλικού Κώδικα. Θα μετατάξατε χωρίς αίτηση του υπαλλήλου επειδή εσείς το θέλετε; 

ΝΙΚΟΛΑΟΣ ΓΚΑΤΖΗΣ:'Εχει διορθωθεί αυτό. 

ΘΕΟΔΩΡΟΣ ΔΑΜΙΑΝΟΣ: Δεν έχει διορθωθεί, κύριε συνάδελφε. Που έχει διορθωθεί; 

ΝΙΚΟΛΑΟΣ ΓΚΑΤΖΗΣ: Το είπε ο κύριος Υπουργός. 

ΘΕΟΔΩΡΟΣ ΔΑΜΙΑΝΟΣ: Δεν βλέπω να έχει διορθωθεί. Λέει απλά "εφόσον έχουν τα απαιτούμενα προσόντα". Το "χωρίς αίτησή τους" δεν έχει διαγραφεί. 

ΝΙΚΟΛΑΟΣ ΓΚΑΤΖΗΣ: Μόνο με αίτησή τους. Αυτό μας υποσχέθηκε ο Υπουργός 

ΘΕΟΔΩΡΟΣ ΔΑΜΙΑΝΟΣ: Τα κείμενα σας διαβάζω, δεν διαβάζω δικά μου. Στην παράγραφο 8 στην πέμπτη σειρά το λέτε αυτό. Και ούτε στα χαρτιά που μας δώσατε φαίνεται να διαγράφεται αυτή η λέξη. Αν το κάνατε προφορικά και όχι γραπτά, το παίρνω πίσω. Αλλά στα γραπτά που έχουμε στα χέρια μας άλλα λέτε. 

ΠΡΟΕΔΡΕΥΩΝ (Λουκάς Αποστολίδης): Ολοκληρώστε την τοποθέτησή σας και θα σας απαντήσει ο Υπουργός. 

ΘΕΟΔΩΡΟΣ ΔΑΜΙΑΝΟΣ: Και κάτι τελευταίο που θα το επαναλάβω, κύριε Υπουργέ, και παρακαλώ να το δείτε. 

Οι ποινές στο πρωτάθλημα έχουν μικρή σημασία από κάποια στιγμή και ύστερα. Για μένα η ποινή για την ομάδα η οποία δεν έχει αντικαταστήσει τα έκπτωτα μέλη της διοικήσεώς της ή δεν παρουσιάζει τα οικονομικά στοιχεία που πρέπει, πρέπει να επεκταθεί και στο κύπελλο. Αποβολή από τους αγώνες του κυπέλλου, εάν θέλουμε να λέμε ότι τους αντιμετωπίζουμε όλους με τον ίδιο τρόπο. 

ΠΡΟΕΔΡΕΥΩΝ (Λουκάς Αποστολίδης): Κύριε Υπουργέ, έχετε κάποια τροποποίηση; 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Στην παράγραφο 9 του άρθρου 56, στο δεύτερο εδάφιο "η μετάταξη υπαλλήλων γίνεται με αίτησή τους, εφόσον υπάρχουν κενές θέσεις για τις οποίες αυτοί έχουν τα απαιτούμενα προσόντα". Διαγράφεται η πρόταση, "και χωρίς αίτησή τους για την κάλυψη εξαιρετικών υπηρεσιακών αναγκών ή όταν υπάρχει πλεονάζον προσωπικό". 

ΠΡΟΕΔΡΕΥΩΝ (Λουκάς Αποστολίδης): Πάντως, η πτέρυγα εξ αριστερών ορθώς είχε ενημερωθεί. Φαίνεται ότι από δεξιά δεν τα είπατε καλά. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Στο άρθρο 89 η διατύπωση είναι σχετικά με το ΙΚΑ. "Οι αθλητές με αμοιβή καθώς και οι επαγγελματίες αθλητές υπάγονται στην ασφάλιση των κλάδων του ΙΚΑ. Οι εισφορές υπολογίζονται αποκλειστικά με βάση τις τακτικές μηνιαίες αποδοχές των αθλητών. Για την εφαρμογή της παρούσας διάταξης εκδίδεται υπουργική απόφαση, η οποία προσδιορίζει τις λεπτομέρειες εφαρμογής της". 

'Εγιναν και παρατηρήσεις στο άρθρο 50. Για να μην υπάρχουν παρανοήσεις, προστίθεται παράγραφος 7, η οποία έχει ως εξής: "Με την επιφύλαξη της παραγράφου 7 του άρθρου 51 κάθε επιχορηγούμενος από τη Γενική Γραμματεία Αθλητισμού φορέας, υποβάλλει απολογισμό σε αυτήν για τα ποσά της επιχορήγησης που του καταβάλλονται." 

Για τον κ. Ζαφειρόπουλο, τα έχουμε πει κατά τη διάρκεια της συζήτησης. Στο άρθρο 50, παράγραφος 2, που λέει "η Γενική Γραμματεία Αθλητισμού μπορεί επίσης να επιχορηγεί τους παραπάνω ή και άλλους φορείς για αθλητικούς σκοπούς που αφορούν την έρευνα, την εκπαίδευση και την επιμόρφωση, ύστερα από εισήγηση του ΕΚΑΕΤ ή του εθνικού συμβουλίου"... τα έχουμε πει. 

Στο άρθρο 53 έχουμε "την εκπόνηση των προγραμμάτων διάδοσης και προαγωγής της αθλητικής και ολυμπιακής παιδείας και εκπαίδευσης". 

Στο άρθρο 58 προστίθεται "εθνική επιτροπή σχολικού αθλητισμού και ολυμπιακής παιδείας". 

Υπάρχει και για το ποδόσφαιρο μία τροποποίηση. Διαβάστε το κείμενο των διορθώσεων στη σελίδα 13. Στο άρθρο 90 που λέει ειδικά για το ποδόσφαιρο κλπ., να πάμε στο β. "Οι ως άνω ποδοσφαιριστές με τη συμπλήρωση του δέκατου όγδοου έτους της ηλικίας τους έχουν υποχρέωση για υπογραφή ειδικού συμβολαίου πενταετούς διάρκειας, εφόσον η ΠΑΕ το επιθυμεί. Διαφορετικά καθίστανται ελεύθεροι. Τα δύο πρώτα έτη του πενταετούς συμβολαίου αποτελούν περίοδο δοκιμαστικής υπηρεσίας. Με τη λήξη της διετούς δοκιμαστικής υπηρεσίας η ΠΑΕ δικαιούται να λύσει μονομερώς και αζημίως γι' αυτήν το σχετικό συμβόλαιο, οπότε ο ποδοσφαιριστής καθίσταται ελεύθερος". 

ΝΙΚΟΛΑΟΣ ΓΚΑΤΖΗΣ: Γιατί δεν αναγνωρίζεται το δικαίωμα; 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Γιατί υπάρχει μία παράδοση εδώ στην Ελλάδα. Ανάμεσα στους ερασιτέχνες και τους επαγγελματίες υπήρχε μια δοκιμαστική περίοδος και πολλά σωματεία έχουν προσαρμοστεί σ' αυτήν τη συμπεριφορά. 

ΝΙΚΟΛΑΟΣ ΓΚΑΤΖΗΣ: Γιατί δεν κάνετε την πρόταση να μπορεί και ο δεκαεξάχρονος με το γονιό του να υπογράψει συμβόλαιο; Δεν υπάρχουν ταλέντα που μπαίνουν μικροί στους αγώνες; Εγώ έχω δει πολλούς και ξέρω πολλούς. 

ΠΡΟΕΔΡΕΥΩΝ (Λουκάς Αποστολίδης): Σύμφωνοι. Ενήλικας όμως. 

ΙΩΑΝΝΗΣ ΔΗΜΑΡΑΣ: Να μιλήσω για μισό λεπτό για διευκόλυνση. Υπήρξε ένα πρόβλημα χθες. Με τον τρόπο που ψηφίστηκαν τα άρθρα, οι συνάδελφοί μας πρακτικογράφοι δεν προλάβαιναν να καταγράψουν ακριβώς τι γινόταν. Αν μπορούμε πιο αργά κάθε άρθρο για να τοποθετούμεθα όλοι. 

ΠΡΟΕΔΡΕΥΩΝ (Λουκάς Αποστολίδης): 'Εχετε δίκιο, κύριοι συνάδελφοι. 'Ετσι θα γίνει. 

Κηρύσσεται περαιωμένη η συζήτηση επί της ενότητας των άρθρων 49 έως και 95. 

Ερωτάται το Σώμα: Γίνεται δεκτο το άρθρο 49 ως έχει; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΝΙΚΟΛΑΟΣ ΓΚΑΤΖΗΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 49 έγινε δεκτό κατά πλειοψηφία. 

Ερωτάται το Σώμα: Γίνεται δεκτό το άρθρο 50, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΝΙΚΟΛΑΟΣ ΓΚΑΤΖΗΣ: Κατά πλειοψηφία. 

ΙΩΑΝΝΗΣ ΔΗΜΑΡΑΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 50 έγινε δεκτό κατά πλειοψηφία, όπως τροποποιήθηκε από τον κύριο Υπουργο. 

Ερωτάται το Σώμα: Γίνεται δεκτό το άρθρο 51, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΘΕΟΔΩΡΟΣ ΔΑΜΙΑΝΟΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 51 έγινε δεκτό κατά πλειοψηφία, όπως τροποποιήθηκε από τον κύριο Υπουργό. 

Ερωτάται το Σώμα: Γίνεται δεκτό το άρθρο 52, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΝΙΚΟΛΑΟΣ ΓΚΑΤΖΗΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 52 έγινε δεκτό κατά πλειοψηφία, όπως τροποποιήθηκε από τον κύριο Υπουργό. 

Ερωτάται το Σώμα: Γίνεται δεκτό το άρθρο 53, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΝΙΚΟΛΑΟΣ ΓΚΑΤΖΗΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 53 έγινε δεκτό κατά πλειοψηφία, όπως τροποποιήθηκε από τον κύριο Υπουργό. 

Ερωτάται το Σώμα: Γίνεται δεκτό το άρθρο 54, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΘΕΟΔΩΡΟΣ ΔΑΜΙΑΝΟΣ: Κατά πλειοψηφία. 

ΝΙΚΟΛΑΟΣ ΓΚΑΤΖΗΣ: Κατά πλειοψηφία. 

ΙΩΑΝΝΗΣ ΔΗΜΑΡΑΣ: Επειδή είχαμε τη δυνατότητα να παρέμβουμε, δέχθηκε ο Υπουργός την παρέμβαση και συμφωνούμε. 

ΠΡΟΕΔΡΕΥΩΝ (Λουκάς Αποστολίδης): Εσείς συμφωνείτε. Η Νέα Δημοκρατία όμως όχι. 

ΙΩΑΝΝΗΣ ΔΗΜΑΡΑΣ: Να μην καταγραφεί ότι μπορούν οι παίκτες των εθνικών ομάδων να μπαίνουν στα γήπεδα; 

ΠΡΟΕΔΡΕΥΩΝ (Λουκάς Αποστολίδης): Θα παρακαλέσω να λείψουν τα σχόλια. 

Συνεπώς το άρθρο 54 έγινε δεκτό κατά πλειοψηφία, όπως τροποποιήθηκε από τον κύριο Υπουργό. 

Ερωτάται το Σώμα: Γίνεται δεκτό το άρθρο 55; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΝΙΚΟΛΑΟΣ ΓΚΑΤΖΗΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 55 έγινε δεκτό κατά πλειοψηφία. 

Ερωτάται το Σώμα: Γίνεται δεκτό το άρθρο 56, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΝΙΚΟΛΑΟΣ ΓΚΑΤΖΗΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 56 έγινε δεκτό κατά πλειοψηφία, όπως τροποποιήθηκε από τον κύριο Υπουργό. 

Ερωτάται το Σώμα: Γίνεται δεκτό το άρθρο 57, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΝΙΚΟΛΑΟΣ ΓΚΑΤΖΗΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 57 έγινε δεκτό κατά πλειοψηφία, όπως τροποποιήθηκε από τον κύριο Υπουργό. 

Ερωτάται το Σώμα: Γίνεται δεκτό το άρθρο 58, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΝΙΚΟΛΑΟΣ ΓΚΑΤΖΗΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 58 έγινε δεκτό κατά πλειοψηφία, όπως τροποποιήθηκε από τον κύριο Υπουργό. 

Ερωτάται το Σώμα: Γίνεται δεκτό το άρθρο 59 ως έχει; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΝΙΚΟΛΑΟΣ ΓΚΑΤΖΗΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 59 έγινε δεκτό κατά πλειοψηφία. 

Ερωτάται το Σώμα: Γίνεται δεκτό το άρθρο 60 όπως τροποποιήθηκε από τον κύριο Υπουργό; 

ΘΕΟΔΩΡΟΣ ΔΑΜΙΑΝΟΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 60 έγινε δεκτό κατά πλειοψηφία, όπως τροποποιήθηκε απο τον κύριο Υπουργό. 

Ερωτάται το Σώμα: Γίνεται δεκτό το άρθρο 61 όπως τροποποιήθηκε από τον κύριο Υπουργό; 

ΘΕΟΔΩΡΟΣ ΔΑΜΙΑΝΟΣ: Κατά πλειοψηφία. 

ΝΙΚΟΛΑΟΣ ΓΚΑΤΖΗΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 61 έγινε δεκτό κατά πλειοψηφία, όπως τροποποιήθηκε απο τον κύριο Υπουργό. 

Ερωτάται το Σώμα: Γίνεται δεκτό το άρθρο 62 ως έχει; 

ΝΙΚΟΛΑΟΣ ΓΚΑΤΖΗΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 62 έγινε δεκτό κατά πλειοψηφία, ως έχει. 

Ερωτάται το Σώμα: Γίνεται δεκτό το άρθρο 63 όπως τροποποιήθηκε από τον κύριο Υπουργό; 

ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 63 έγινε δεκτό ομοφώνως, όπως τροποποιήθηκε απο τον κύριο Υπουργό. 

Ερωτάται το Σώμα: Γίνεται δεκτό το άρθρο 64 όπως τροποποιήθηκε από τον κύριο Υπουργό; 

ΝΙΚΟΛΑΟΣ ΓΚΑΤΖΗΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 64 έγινε δεκτό κατά πλειοψηφία, όπως τροποποιήθηκε απο τον κύριο Υπουργό. 

Ερωτάται το Σώμα: Γίνεται δεκτό το άρθρο 65 ως έχει; 

ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 65 έγινε δεκτό ομοφώνως ως έχει. 

Ερωτάται το Σώμα: Γίνεται δεκτό το άρθρο 66 ως έχει; 

ΝΙΚΟΛΑΟΣ ΓΚΑΤΖΗΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 66 έγινε δεκτό κατά πλειοψηφία, ως έχει. 

Ερωτάται το Σώμα: Γίνεται δεκτό το άρθρο 67 όπως τροποποιήθηκε από τον κύριο Υπουργό; 

ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 67 έγινε δεκτό ομοφώνως, όπως τροποποιήθηκε απο τον κύριο Υπουργό. 

Ερωτάται το Σώμα: Γίνεται δεκτό το άρθρο 68 όπως τροποποιήθηκε από τον κύριο Υπουργό; 

ΧΑΡΑΛΑΜΠΟΣ ΠΑΠΑΘΑΝΑΣΙΟΥ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 68 έγινε δεκτό κατά πλειοψηφία, όπως τροποποιήθηκε απο τον κύριο Υπουργό. 

Ερωτάται το Σώμα: Γίνεται δεκτό το άρθρο 69 ως έχει; 

ΝΙΚΟΛΑΟΣ ΓΚΑΤΖΗΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 69 έγινε δεκτό κατά πλειοψηφία, ως έχει. 

Ερωτάται το Σώμα: Γίνεται δεκτό το άρθρο 70 όπως τροποποιήθηκε από τον κύριο Υπουργό; 

ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 70 έγινε δεκτό ομοφώνως, όπως τροποποιήθηκε απο τον κύριο Υπουργό. 

Ερωτάται το Σώμα: Γίνεται δεκτό το άρθρο 71 ως έχει; 

ΝΙΚΟΛΑΟΣ ΓΚΑΤΖΗΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 71 έγινε δεκτό κατά πλειοψηφία, ως έχει. 

Ερωτάται το Σώμα: Γίνεται δεκτό το άρθρο 72 ως έχει; 

ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 72 έγινε δεκτό ομοφώνως ως έχει. 

Ερωτάται το Σώμα: Γίνεται δεκτό το άρθρο 73 ως έχει; 

ΝΙΚΟΛΑΟΣ ΓΚΑΤΖΗΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 73 έγινε δεκτό κατά πλειοψηφία, ως έχει. 

Ερωτάται το Σώμα: Γίνεται δεκτό το άρθρο 74 ως έχει; 

ΧΑΡΑΛΑΜΠΟΣ ΠΑΠΑΘΑΝΑΣΙΟΥ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 74 έγινε δεκτό κατά πλειοψηφία, ως έχει. 

Ερωτάται το Σώμα: Γίνεται δεκτό το άρθρο 75 ως έχει; 

ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 75 έγινε δεκτό ομοφώνως ως έχει. 

Ερωτάται το Σώμα: Γίνεται δεκτό το άρθρο 76 ως έχει; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΑΝΔΡΙΑΝΗ ΛΟΥΛΕ: Κατά πλειοψηφία. 

ΝΙΚΟΛΑΟΣ ΓΚΑΤΖΗΣ: Κατά πλειοψηφία. 

ΙΩΑΝΝΗΣ ΔΗΜΑΡΑΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 76 έγινε δεκτό κατά πλειοψηφία, ως έχει. 

Ερωτάται το Σώμα: Γίνεται δεκτό το άρθρο 77 ως έχει; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΝΙΚΟΛΑΟΣ ΓΚΑΤΖΗΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 77 έγινε δεκτό κατά πλειοψηφία, ως έχει. 

Ερωτάται το Σώμα: Γίνεται δεκτό το άρθρο 78 όπως τροποποιήθηκε; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΧΑΡΑΛΑΜΠΟΣ ΠΑΠΑΘΑΝΑΣΙΟΥ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 78 έγινε δεκτό κατά πλειοψηφία όπως τροποποιήθηκε. 

Ερωτάται το Σώμα: Γίνεται δεκτό το άρθρο 79 όπως τροποποιήθηκε; 

ΟΛΟΙ ΒΟΥΛΕΥΤΕΣ: Δεκτό, δεκτό. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 79 έγινε δεκτό ομοφώνως όπως τροποποιήθηκε. 

Ερωτάται το Σώμα: Γίνεται δεκτό το άρθρο 80 όπως τροποποιήθηκε; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΧΑΡΑΛΑΜΠΟΣ ΠΑΠΑΘΑΝΑΣΙΟΥ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 80 έγινε δεκτό κατά πλειοψηφία όπως τροποποιήθηκε. 

Ερωτάται το Σώμα: Γίνεται δεκτό το άρθρο 81 ως έχει; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΧΑΡΑΛΑΜΠΟΣ ΠΑΠΑΘΑΝΑΣΙΟΥ: Κατά πλειοψηφία. 

ΝΙΚΟΛΑΟΣ ΓΚΑΤΖΗΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 81 έγινε δεκτό κατά πλειοψηφία, ως έχει. 

Ερωτάται το Σώμα: Γίνεται δεκτό το άρθρο 82 όπως τροποποιήθηκε; 

ΟΛΟΙ ΒΟΥΛΕΥΤΕΣ: Δεκτό, δεκτό. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 82 έγινε δεκτό ομοφώνως όπως τροποποιήθηκε. 

Ερωτάται το Σώμα: Γίνεται δεκτό το άρθρο 83 όπως τροποποιήθηκε; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΧΑΡΑΛΑΜΠΟΣ ΠΑΠΑΘΑΝΑΣΙΟΥ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 83 έγινε δεκτό κατά πλειοψηφία, όπως τροποποιήθηκε. 

Ερωτάται το Σώμα: Γίνεται δεκτό το άρθρο 84, όπως τροποποιήθηκε; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΧΑΡΑΛΑΜΠΟΣ ΠΑΠΑΘΑΝΑΣΙΟΥ: Κατά πλειοψηφία. 

ΑΝΔΡΙΑΝΗ ΛΟΥΛΕ: Κατά πλειοψηφία. 

ΝΙΚΟΛΑΟΣ ΓΚΑΤΖΗΣ: Κατά πλειοψηφία. 

ΙΩΑΝΝΗΣ ΔΗΜΑΡΑΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 84 έγινε δεκτό κατά πλειοψηφία όπως τροποποιήθηκε. 

Ερωτάται το Σώμα: Γίνεται δεκτό το άρθρο 85 όπως τροποποιήθηκε; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΝΙΚΟΛΑΟΣ ΓΚΑΤΖΗΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 85 έγινε δεκτό κατά πλειοψηφία, όπως τροποποιήθηκε. 

Ερωτάται το Σώμα: Γίνεται δεκτό το άρθρο 86 όπως τροποποιήθηκε; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΧΑΡΑΛΑΜΠΟΣ ΠΑΠΑΘΑΝΑΣΙΟΥ: Κατά πλειοψηφία. 

ΝΙΚΟΛΑΟΣ ΓΚΑΤΖΗΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 86 έγινε δεκτό κατά πλειοψηφία όπως τροποποιήθηκε. 

Ερωτάται το Σώμα: Γίνεται δεκτό το άρθρο 87 όπως τροποποιήθηκε; 

ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 87 έγινε δεκτό ομοφώνως όπως τροποποιήθηκε. 

Ερωτάται το Σώμα: Γίνεται δεκτό το άρθρο 88 όπως τροποποιήθηκε; 

ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 88 έγινε δεκτό ομοφώνως όπως τροποποιήθηκε. 

Ερωτάται το Σώμα: Γίνεται δεκτό το άρθρο 89 όπως τροποποιήθηκε; 

ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 89 έγινε δεκτό ομοφώνως, όπως τροποποιήθηκε. 

Ερωτάται το Σώμα: Γίνεται δεκτό το άρθρο 90 όπως τροποποιήθηκε; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΑΝΔΡΙΑΝΗ ΛΟΥΛΕ: Κατά πλειοψηφία. 

ΝΙΚΟΛΑΟΣ ΓΚΑΤΖΗΣ: Κατά πλειοψηφία. 

ΙΩΑΝΝΗΣ ΔΗΜΑΡΑΣ: Κατά πλειοψηφία.
ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 90 έγινε δεκτό κατά πλειοψηφία όπως τροποποιήθηκε. 

Ερωτάται το Σώμα: Γίνεται δεκτό το άρθρο 91 όπως τροποποιήθηκε; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΝΙΚΟΛΑΟΣ ΓΚΑΤΖΗΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 91 έγινε δεκτό κατά πλειοψηφία όπως τροποποιήθηκε. 

Ερωτάται το Σώμα: Γίνεται δεκτό το άρθρο 92 όπως τροποιήθηκε; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΧΑΡΑΛΑΜΠΟΣ ΠΑΠΑΘΑΝΑΣΙΟΥ: Κατά πλειοψηφία. 

ΝΙΚΟΛΑΟΣ ΓΚΑΤΖΗΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 92 έγινε δεκτό κατά πλειοψηφία όπως τροποποιήθηκε. 

Ερωτάται το Σώμα: Γίνεται δεκτό το άρθρο 93 όπως τροποποιήθηκε; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΝΙΚΟΛΑΟΣ ΓΚΑΤΖΗΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 93 έγινε δεκτό κατά πλειοψηφία όπως τροποποιήθηκε. 

Ερωτάται το Σώμα: Γίνεται δεκτό το άρθρο 94 όπως τροποποιήθηκε; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΧΑΡΑΛΑΜΠΟΣ ΠΑΠΑΘΑΝΑΣΙΟΥ: Κατά πλειοψηφία. 

ΝΙΚΟΛΑΟΣ ΓΚΑΤΖΗΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 94 έγινε δεκτό κατά πλειοψηφία όπως τροποποιήθηκε; 

Ερωτάται το Σώμα: Γίνεται δεκτό το άρθρο 95 όπως τροποποιήθηκε; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΝΙΚΟΛΑΟΣ ΓΚΑΤΖΗΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 95 έγινε δεκτό κατά πλειοψηφία όπως τροποποιήθηκε. 

Κύριοι συνάδελφοι, δέχεστε στο σημείο αυτό να λύσουμε τη συνεδρίαση; 

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 

Με τη συναίνεση του Σώματος και ώρα 15.05' λύεται η συνεδρίαση για αύριο ημέρα Παρασκευή 7 Μαϊου 1999 και ώρα 10.00' με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερώτησης προς τους Υπουργούς Εθνικής Οικονομίας, Εσωτερικών, Δημόσιας Διοίκησης και Αποκέντρωσης, Χωροταξίας, Περιβάλλοντος και Δημοσίων 'Εργων, Ανάπτυξης και Γεωργίας, σύμφωνα με την ημερήσια διάταξη. 

Ο ΠΡΟΕΔΡΟΣ                                                                                       ΟΙ ΓΡΑΜΜΑΤΕΙΣ


























  





 









