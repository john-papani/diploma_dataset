      ΠΙΝΑΚΑΣ ΠΕΡΙΕΧΟΜΕΝΩΝ
      ΠΕΡΙΟΔΟΣ Ι΄
      ΣΥΝΟΔΟΣ Δ΄
      ΣΥΝΕΔΡΙΑΣΗ ΛΕ΄
      Παρασκευή 28 Νοεμβρίου 2003
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Ανακοινώνεται ότι τη συνεδρίαση παρακολουθούν μαθητές, από το Γ΄ Ενιαίο Λύκειο Ζωγράφου και από το 6ο Γυμνάσιο Νίκαιας Πειραιά, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Ανακοίνωση του δελτίου επικαίρων ερωτήσεων της Δευτέρας 1Ης Δεκεμβρίου 2003, σελ.
      3. Συζήτηση επικαίρων ερωτήσεων:
      α) i. προς τον Υπουργό Οικονομίας και Οικονομικών, σχετικά με το νέο αναπτυξιακό νόμο κλπ., σελ.
      ii. σχετικά με τη συμμετοχή της Χώρας μας στο Πρόγραμμα Διευρωπαϊκών Δικτύων κλπ., σελ.
      β) προς τον Υπουργό Εργασίας και Κοινωνικών Ασφαλίσεων, σχετικώς με τη λειτουργία του Οργανισμού των Γεωργικών Ασφαλίσεων, σελ.
      γ) προς τον Υπουργό Εμπορικής Ναυτιλίας, σχετικώς με την έλλειψη μέσων ασφάλειας στο Λιμάνι Ηρακλείου Κρήτης, σελ.
      δ) προς τον Υπουργό Εσωτερικών, Δημόσιας Διοίκησης και Αποκέντρωσης σχετικά με τη λήψη μέτρων κατά της διαπλοκής, της διαφθοράς και της αδιαφάνειας στη Δημόσια Διοίκηση κλπ., σελ.
      Συζήτηση επερώτησης Βουλευτών του Συνασπισμού της Αριστεράς των Κινημάτων και της Οικολογίας προς τον Υπουργό Εθνικής Παιδείας και Θρησκευμάτων, σχετικά με θέματα εκπαίδευσης, σελ.
      ΟΜΙΛΗΤΕΣ
      Α. Επί των επικαίρων ερωτήσεων:
      ΒΛΑΧΟΠΟΥΛΟΣ Η., σελ.
      ΚΕΔΙΚΟΓΛΟΥ Β., σελ.
      ΚΕΦΑΛΟΓΙΑΝΝΗΣ Ι., σελ.
      ΚΟΥΒΕΛΗΣ Φ., σελ.
      ΜΠΙΣΤΗΣ Ν., σελ.
      ΞΗΡΟΤΥΡΗ- ΑΙΚΑΤΕΡΙΝΑΡΗ Α., σελ.
      ΠΑΣΧΑΛΙΔΗΣ Γ., σελ.
      ΠΑΧΤΑΣ Χ., σελ.
      ΣΠΥΡΟΠΟΥΛΟΣ Ρ., σελ.
      Β΄ επί της επερώτησης:
      ΕΥΘΥΜΙΟΥ Π., σελ.
      ΚΟΥΒΕΛΗΣ Φ., σελ.
      ΛΑΦΑΖΑΝΗΣ Π., σελ.
      ΞΗΡΟΤΥΡΗ- ΑΙΚΑΤΕΡΙΝΑΡΗ Α., σελ.
      ΣΤΕΡΓΙΟΥ Ι., σελ.
      
      ΠΡΑΚΤΙΚΑ  ΒΟΥΛΗΣ
      Ι΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
      ΣΥΝΟΔΟΣ  Δ΄
      ΣΥΝΕΔΡΙΑΣΗ  ΛΕ΄
      Παρασκευή 28 Νοεμβρίου 2003
      
      
      Αθήνα, σήμερα στις 28 Νοεμβρίου 2003, ημέρα Παρασκευή και ώρα 10.45΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
      	ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, αρχίζει η συνεδρίαση.
      	 Παρακαλείται ο κύριος Γραμματέας να ανακοινώσει τις αναφορές προς το Σώμα.
      	(Ανακοινώνονται προς το Σώμα από τον κ. Ηλία Βλαχόπουλο, Βουλευτή Κοζάνης, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Αθηνών κ. ΝΙΚΗΤΑΣ ΚΑΚΛΑΜΑΝΗΣ κατέθεσε αναφορά με την οποία ο κ. Μιχαήλ Βουρίκης, κάτοικος Καλαμαριάς Θεσσαλονίκης, ζητεί την εκτέλεση από το ΙΚΑ δικαστικής απόφασης.
      2) Ο Βουλευτής Πειραιώς κ. ΓΕΩΡΓΙΟΣ ΚΑΛΟΣ κατέθεσε αναφορά με την οποία η κυρία Κονδυλία Μουλοπούλου – Κωνσταντινίδου, κάτοικος Πειραιά, διαμαρτύρεται για τον τρόπο εξέτασης των παιδιών με ειδικές δεξιότητες, για την κρατική πιστοποίηση επάρκειας ξένων γλωσσών.   
      3) Ο Βουλευτής Επικρατείας κ. ΘΕΟΔΩΡΟΣ ΤΣΟΥΚΑΤΟΣ κατέθεσε αναφορά με την οποία οι Κοινοτάρχες: Αναβύσσου, Ν. Πεντέλης, Πεντέλης, Δροσιάς, Καλάμου, Άνοιξης και Εκάλης Νομού Αττικής  και των Κοινοτήτων: Ευκαρπίας και  Πεύκων Θεσσαλονίκης ζητούν οι κοινότητες με πληθυσμό μεγαλύτερο των 5.000 κατοίκων να μετατραπούν σε Δήμους και να υπαχθούν στα μέτρα που προβλέπει το σχέδιο του νέου Κώδικα Δήμων και Κοινοτήτων.
      4) Ο Βουλευτής Καρδίτσας κ. ΔΗΜΗΤΡΙΟΣ ΣΙΟΥΦΑΣ κατέθεσε αναφορά με την οποία ο Πανελλήνιος Σύλλογος Υπαλλήλων Τοπικών Ενώσεων Δήμων και Κοινοτήτων Θεσσαλονίκης ζητεί τη νομοθετική ρύθμιση συνταξιοδοτικού ζητήματος που απασχολεί τα μέλη του.
      5) Ο Βουλευτής Μαγνησίας κ. ΛΕΩΝΙΔΑΣ ΤΖΑΝΗΣ κατέθεσε αναφορά με την οποία ο Τομέας Υγείας – Πρόνοιας της Νομαρχιακής Αυτοδιοίκησης Μαγνησίας ζητεί να προβλεφθεί η ένταξη των Βορειοηπειρωτών ελληνικής καταγωγής, στο πρόγραμμα οικονομικής ενίσχυσης ατόμων με ειδικές ανάγκες.
      6) Ο Βουλευτής Μαγνησίας κ. ΛΕΩΝΙΔΑΣ ΤΖΑΝΗΣ κατέθεσε αναφορά με την οποία η Ένωση Πολυτέκνων Νομού Μαγνησίας ζητεί την αναγνώριση από το ΙΚΑ της προσωπικής απασχόλησης των πολυτέκνων, σε οικοδομικοτεχνικές  εργασίες ιδιόκτητης οικοδομής.
      7) Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία ο Γεωργικός Συνεταιρισμός Καστρίου Δήμου Βόρειας Κυνουρίας Αρκαδίας ζητεί την αποζημίωση των καστανοπαραγωγών της περιοχής του, που οι καλλιέργειές τους επλήγησαν από δυσμενείς καιρικές συνθήκες.
      8) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ – ΛΙΑΚΑΤΑΣ κατέθεσε αναφορά με την οποία Ομάδα Παραγωγών Ακατέργαστου καπνού Φυτειών Αιτωλ/νίας διαμαρτύρεται για τη μείωση των τιμών των καπνών εσοδείας 2002.
      9) Ο Βουλευτής Θεσσαλονίκης κ. ΑΝΑΣΤΑΣΙΟΣ ΣΠΗΛΙΟΠΟΥΛΟΣ κατέθεσε αναφορά με την οποία το Α΄ ΤΕΙ Θεσσαλονίκης ζητεί οικονομική ενίσχυση για την κάλυψη των ελλειμμάτων του και των λειτουργικών δαπανών του.
      10) Ο Γ΄ Αντιπρόεδρος της Βουλής και Βουλευτής Αττικής κ. ΚΩΝ/ΝΟΣ ΒΡΕΤΤΟΣ κατέθεσε αναφορά με την οποίας ο Δήμος Καλυβίων – Θορικού Αττικής ζητεί να μην παραχωρηθεί μέρος της παραλίας του στην εταιρεία ΑΤΤΙΚΟΣ ΗΛΙΟΣ ΑΕ.
      11) Οι Βουλευτές κύριοι ΠΑΝΑΓΙΩΤΗΣ ΛΑΦΑΖΑΝΗΣ και ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσαν αναφορά με την οποία το Τεχνικό Επιμελητήριο Ελλάδας ζητεί να διατηρηθεί ο διεπιστημονικός χαρακτήρας των Εξωτερικών Υπηρεσιών Προστασίας και Πρόληψης χωρίς καμία παρέκκλιση, αλλά επιπλέον να ισχυροποιηθεί κατά την εφαρμογή του.
      12) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η Πανελλήνια Ομοσπονδία Συλλόγων Συνταξιούχων Αναπήρων και Θυμάτων Εθνικής Αντίστασης και Αντιδικτατορικού Αγώνα ζητεί να εξισωθούν οι συντάξεις και τα επιδόματα των μελών τους με τους αναπήρους των άλλων πολέμων.
      13) Ο Βουλευτής Ιωαννίνων κ. ΣΤΑΥΡΟΣ ΚΑΛΟΓΙΑΝΝΗΣ κατέθεσε αναφορά με την οποία Υπηρετούντες με απόσπαση στις κεντρικές υπηρεσίες ΠΕΣΥΠ ζητούν την επίλυση εργασιακού τους προβλήματος.
      14) Ο Βουλευτής Πειραιά κ. ΠΑΝΑΓΙΩΤΗΣ ΚΡΗΤΙΚΟΣ κατέθεσε αναφορά με την οποία ο Εξωραϊστικός και Εκπολιτιστικός Σύλλογος Άνω Κορυδαλλού «Η ΑΝΑΓΕΝΝΗΣΗ» ζητεί την επίλυση του προβλήματος υδροδότησης της περιοχής Δεξαμενής Άνω Κορυδαλλού.
      15) Ο Βουλευτής Πειραιά κ. ΠΑΝΑΓΙΩΤΗΣ ΚΡΗΤΙΚΟΣ κατέθεσε αναφορά με την οποία η Επιτροπή Εξυγίανσης Ναυπηγοεπισκευαστικών Επιχειρήσεων ζητεί την αντιμετώπιση και επίλυση θεμάτων που απασχολούν τη Ναυπηγοεπισκευαστική Ζώνη.
      16) Ο Βουλευτής Πειραιά κ. ΠΑΝΑΓΙΩΤΗΣ ΚΡΗΤΙΚΟΣ κατέθεσε αναφορά με την οποία ο Εξωραϊστικός Μορφωτικός και Εκδρομικός Σύλλογος Αλυκής Ξηρονομής Θηβών ζητεί την αναγνώριση και αποκατάσταση ιδιοκτησιακών δικαιωμάτων των μελών του.
      17) Ο Βουλευτής Πειραιά κ. ΠΑΝΑΓΙΩΤΗΣ ΚΡΗΤΙΚΟΣ κατέθεσε αναφορά με την οποία ο Δήμος Περάματος ζητεί τη λήψη μέτρων για την εύρυθμη λειτουργία του Κέντρου Βιολογικού Καθαρισμού στην Ψυτάλλεια.
      18) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας που αφορά στα προβλήματα των γιατρών του ΙΚΑ στο Ηράκλειο Κρήτης.
      19) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε αναφορά με την οποία η Ένωση Επιστημονικών και Εργαστηριακών Συνεργατών και Εκπαιδευτών Ειδικών Μαθημάτων του ΤΕΙ Κρήτης ζητεί την επίλυση θεσμικών και οικονομικών προβλημάτων του κλάδου.
      20) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε αναφορά με την οποία η Ένωση Αστυνομικών Υπαλλήλων Νομού Ηρακλείου ζητεί την ίδρυση Τμήματος Εγκληματολογικών Ερευνών στο Ηράκλειο και τη μεταφορά έδρας της Γενικής Αστυνομικής Διεύθυνσης  Περιφέρειας Κρήτης.
      21) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε αναφορά με την οποία ο Ενιαίος Σύλλογος Υποχρεωτικά Μεταταγμένων Υπαλλήλων και Υπαλλήλων Νομαρχιακής  Αυτοδιοίκησης Ηρακλείου ζητεί την επίλυση προβλήματος υγειονομικής περίθαλψης ασφαλισμένων του Δημοσίου.
      22) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Έπαρχος Θήρας ζητεί την ίδρυση Μονάδας Αιμοκάθαρσης στο Κέντρο Υγείας Θήρας.
      23) Ο Βουλευτής Κορινθίας κ. ΑΝΑΣΤΑΣΙΟΣ ΠΑΠΑΛΗΓΟΥΡΑΣ κατέθεσε αναφορά με την οποία ο Σύλλογος Εργαζομένων στα Προγράμματα Κοινωνικής Μέριμνας ζητεί την οικονομική υποστήριξη των Δήμων, για τη συνέχιση λειτουργίας των Προγραμμάτων Κοινωνικής Μέριμνας.
      24) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε δημοσίευμα εφημερίδας στο οποίο ζητείται να μην ιδιωτικοποιηθεί η εταιρεία «Ελληνικές Αλυκές Α.Ε.».
      25) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε αναφορά με την οποία η Εταιρεία Ναυπακτιακών Μελετών ζητεί τη χρηματοδότηση της κατασκευής υπαίθριου θεάτρου στον Πλάτανο Αιτωλ/νίας.
      26) Ο Βουλευτής Καρδίτσας κ. ΣΠΥΡΟΣ ΤΑΛΙΑΔΟΥΡΟΣ κατέθεσε αναφορά με την οποία ο Αθλητικός Όμιλος Μορφοβουνίου «Ο Μαύρος Καβαλάρης» ζητεί οικονομική ενίσχυση.
      27) Ο Βουλευτής Καρδίτσας κ. ΣΠΥΡΟΣ ΤΑΛΙΑΔΟΥΡΟΣ κατέθεσε αναφορά με την οποία ο Λαογραφικός Σύλλογος Μακρυχωρίου Καρδίτσας ζητεί οικονομική ενίσχυση.
      28) Ο Βουλευτής Καρδίτσας κ. ΣΠΥΡΟΣ ΤΑΛΙΑΔΟΥΡΟΣ κατέθεσε αναφορά με την οποία ο Αθλητικός Όμιλος Μαυραϊκής Σοφάδων ζητεί οικονομική ενίσχυση.
      29) Ο Βουλευτής Καρδίτσας κ. ΣΠΥΡΟΣ ΤΑΛΙΑΔΟΥΡΟΣ κατέθεσε αναφορά με την οποία ο Πολιτιστικός Μορφωτικός Λαογραφικός Σύλλογος Μυρίνης Καρδίτσας ζητεί οικονομική ενίσχυση για την κάλυψη των λειτουργικών εξόδων του.
      30) Ο Βουλευτής Καρδίτσας κ. ΣΠΥΡΟΣ ΤΑΛΙΑΔΟΥΡΟΣ κατέθεσε αναφορά με την οποία ο Σύλλογος Αργιθεατών Μουζακίου Καρδίτσας ζητεί την οικονομική στήριξη των δραστηριοτήτων του.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 2941/12-9-03 ερώτηση του Βουλευτή κ. Αθανάσιου Δαβάκη δόθηκε με το υπ’ αριθμ. 519/2-10-03 έγγραφο από τον Υφυπουργό Γεωργίας η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Α. Δαβάκης πληροφορούμε τα εξής:
      Το ελαιόλαδο υπάγεται στην Κοινή Οργάνωση Αγοράς (ΚΟΑ) και συνεπώς τα διάφορα μέτρα για τη στήριξή τους αποφασίζονται από τα όργανα της Κοινότητας (Συμβούλια Υπουργών, Διαχειριστικές Επιτροπές, κ.λ.π.), με τη συμμετοχή των Κρατών - Μελών.
      Η τελευταία αναθεώρηση της Κ.Ο.Α. του ελαιολάδου, που έγινε το 2001 και θα είναι σε ισχύ μέχρι το τέλος της εμπορικής περιόδου 2003/2004, προβλέπει νέα αναθεώρηση που θα ισχύσει από την περίοδο 2004/2005.
      Η Ευρωπαϊκή Επιτροπή υπέβαλε, στις 23 Σεπτεμβρίου, στο Συμβούλιο και στο Ευρωπαϊκό Κοινοβούλιο τις προτάσεις της για την επόμενη αναθεώρηση.
      Έχει συγκροτηθεί στο Υπουργείο Γεωργίας ειδική επιτροπή (με τη συμμετοχή όλων των θεσμοθετημένων Οργανώσεων ΠΑΣΕΓΕΣ, ΓΕΣΑΣΕ, ΣΥΔΑΣΕ, ΕΛΑΙΟΥΡΓΙΚΗ) υπό το Γενικό Γραμματέα Διεθνών Σχέσεων κ. Α. Κόρακα, η οποία θα προτείνει κοινή διαπραγματευτική θέση, με βάση τα συμφέροντα των Ελλήνων ελαιοκαλλιεργητών και το μεγαλύτερο δυνατό όφελος για την Εθνική Οικονομία. Στις σχετικές συζητήσεις που θα ακολουθήσουν θα συμμετάσχουν Εθνικοί εκπρόσωποι, θα εκφράσουν και θα στηρίξουν τις Ελληνικές θέσεις, οι οποίες θα διαμορφωθούν μετά τις παραπάνω συζητήσεις με όλους τους εμπλεκόμενους φορείς.
      Ήδη βρίσκεται υπό έκδοση σχέδιο Κοινής Υπουργικής Απόφασης για τον καθορισμό συμπληρωματικών μέτρων για τον Κοινοτικό Κανονισμό 1019/2002 στο οποίο περιλαμβάνονται οι ρυθμίσεις για τη χρήση συσκευασιών έως πέντε (5) λίτρα με σήμανση και με σύστημα ανοίγματος που θα καταστρέφεται μετά την πρώτη χρήση του.
      Ο Υφυπουργός
      Ε. ΑΡΓΥΡΗΣ»
      2. Στην με αριθμό 2480/4-9-03 ερώτηση του Βουλευτή κ. Παναγιώτη Λαφαζάνη δόθηκε με το υπ’ αριθμ. 246/25-9-03 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Παρακαλούμε να πληροφορήσετε τον κ. Βουλευτή σύμφωνα με τα στοιχεία της ΕΥΔΕ/ΣΕΡΑ τα εξής:
      Α. Κατασκευή της Δυτικής Περιφερειακής Λεωφόρου Υμηττού
      1. Στις 3 Σεπτεμβρίου 2003 αποδόθηκαν στην κυκλοφορία τα 12 από τα 13,4 χλμ. του έργου «Δυτική Περιφερειακή Λεωφόρος Υμηττού». Το ΄Εργο κατασκευάστηκε με απόλυτο σεβασμό στο περιβάλλον τόσο το ανθρώπινο από την πλευρά των κατοικημένων περιοχών, όσο και το φυσικό από την πλευρά του οικοσυστήματος του Υμηττού. Το σύνολο των 7,5 χλμ. περίπου σηράγγων (έναντι των αρχικά προβλεπομένων 700 μέτρων της μελέτης του 1992) κατασκευάστηκαν με βάση τους περιβαλλοντικούς όρους που επεβλήθησαν από το Ν.2338/95 και τις αποφάσεις του Συμβουλίου της Επικρατείας.
      2. Τα έργα της Δυτικής Περιφερειακής Λεωφόρου Υμηττού, όπως παραδόθηκαν στην κυκλοφορία, αποτελούν το τελικό έργο της Σύμβασης Παραχώρησης, από την οποία δεν προβλέπονται και δεν πρόκειται επομένως να κατασκευαστούν Σταθμοί Εξυπηρέτησης Αυτοκινήτων (ΣΕΑ) ή Χώροι Εμπορικής Υποστήριξης (ΧΕΥ) στην προστατευόμενη Ζώνη Α του Υμηττού ή οπουδήποτε αλλού κατά μήκος της.
      Β. Κόστος κατασκευής της Αττικής Οδού
      1. Η Σύμβαση Παραχώρησης του έργου «Μελέτη – Κατασκευή Αυτοχρηματοδότηση και Εκμετάλλευση της Ελεύθερης Λεωφόρου Ελευσίνας- Σταυρού Αεροδρομίου Σπάτων και της Δυτικής Περιφερειακής Λεωφόρου Υμηττού» που κυρώθηκε από τη Βουλή με το Ν. 2445/1996 στις 16/12/1996, περιελάμβανε συγκεκριμένη τεχνική ταυτότητα και συγκεκριμένο προϋπολογισμό.
      Ο προβλεπόμενος από τη Σύμβαση Παραχώρησης προϋπολογισμός για τη συγκεκριμένη συμβατική τεχνική ταυτότητα παραμένει αμετάβλητος, χωρίς καμία υπέρβαση.
      Ειδικότερα:
      α) Το συνολικό συμβατικό Κατ' Αποκοπήν Τίμημα (ΚΑΤ) της Σύμβασης Παραχώρησης ανερχόταν σε 427 δις δρχ.
      Από αυτό το ποσό η συμμετοχή του Αναδόχου (ίδια συμμετοχή και δάνεια) ανέρχεται σε 284 δις δρχ. και η Χρηματοδοτική Συμμετοχή του Δημοσίου (με εθνικούς και κοινοτικούς πόρους) στο ποσό των 143 δις δρχ.
      Αυτό το αρχικό Κατ' Αποκοπήν Τίμημα, το οποίο αναφέρεται συγκεκριμένη τεχνική ταυτότητα, παραμένει αμετάβλητο μέχρι και σήμερα, χωρίς καμία απολύτως υπέρβαση.
      β) Στη Σύμβαση Παραχώρησης προβλεπόταν επίσης ποσό 8 δις δρχ. για την αμοιβή του Ανεξάρτητου Μηχανικού, εκ των οποίων 4 δις δρχ. η συμμετοχή του Ελληνικού Δημοσίου και 4 δις δρχ. η συμμετοχή του Αναδόχου.
      Επίσης το ανωτέρω ποσό παραμένει μέχρι και σήμερα αμετάβλητο.
      γ) Η Σύμβαση Παραχώρησης προβλέπει και την παράλληλη εκτέλεση εργασιών υποστηρικτικών του κυρίως αντικειμένου που ανέρχονται στο ποσό των 70 δις δρχ.
      Προβλέπεται επίσης στη Σύμβαση Παραχώρησης η δυνατότητα για ανάθεση οποιωνδήποτε περαιτέρω πρόσθετων και συμπληρωματικών εργασιών με ποσοστό έκπτωσης που κυμαίνεται από 30% έως 40%, ανάλογα με το είδος των εργασιών.
      δ) Στον προϋπολογισμό του ΄Εργου περιλαμβάνεται επίσης και ποσό 19 δις δρχ. για έργα που προκλήθηκαν από την, μετά την δημοπράτηση του ΄Εργου, έγκριση των περιβαλλοντικών όρων για. την διέλευση της Δυτικής Περιφερειακής Υμηττού από τους Δήμους Παπάγου, Χολαργού και Αγ. Παρασκευής και που, σύμφωνα με ρητή διάταξη της Σύμβασης Παραχώρησης, αντιμετωπίζονται από την παρούσα εργολαβία.
      Επισημαίνεται ότι όλα τα ανωτέρω ποσά περιλαμβάνονται και στις ακόλουθες εκθέσεις (Οκτώβριο 1996): α) Ειδική ΄Εκθεση του άρθρου 75 παρ. 3 του Συντάγματος β) ΄Εκθεση του Γενικού Λογιστηρίου του Κράτους, που επισυνάπτονται στην Εισηγητική ΄Εκθεση του Ν. 2445/1996 και αποτελούν αναπόσπαστα τμήματα του προϋπολογισμού της Σύμβασης Παραχώρησης, ήδη από το 1996.
      2. Το Ελληνικό Δημόσιο ανέλαβε επίσης από τη Σύμβαση Παραχώρησης την δαπάνη απόκτησης των απαραίτητων εκτάσεων για την εκτέλεση των έργων με τη διαδικασία των Απαλλοτριώσεων. Αυτό άλλωστε συμβαίνει για την κατασκευή κάθε Δημόσιου ΄Εργου. Το κόστος των απαλλοτριώσεων βαρύνει αποκλειστικά το Ελληνικό Δημόσιο και αυτό το κόστος ουδεμία απολύτως σχέση έχει με το συμβατικό αντικείμενο του ΄Εργου.
      Η δαπάνη αυτή προϋπολογιζόταν το 1996 σε 107 δις δρχ., ενώ σήμερα ανέρχεται σε 300 δις δρχ. και οφείλεται αποκλειστικά και μόνο σε αποφάσεις αποζημίωσης των αρμοδίων Δικαστηρίων. Αυτές οι αποφάσεις είναι γνωστό ότι είναι εκτελεστές για τη Δημόσια Διοίκηση.
      Επισημαίνεται ότι το σύνολο σχεδόν των απαλλοτριώσεων αφορά εκτάσεις εντός του αστικού ιστού επί των οποίων ισχύει ο αντικειμενικός υπολογισμός των αξιών και ότι από το 1996 μέχρι σήμερα οι αντικειμενικές αξίες αυξήθηκαν τρεις (3) φορές.
      Επίσης το Ελληνικό Δημόσιο ανέλαβε την απελευθέρωση των εκτάσεων από τα δίκτυα Οργανισμών Κοινής Ωφέλειας, καθώς επίσης και το κόστος των αρχαιολογικών ερευνών. Το συνολικό κόστος αυτών των εργασιών ανέρχεται σήμερα σε 14 δις δρχ.
      Επισημαίνεται ότι και τα ανωτέρω ποσά προβλέπονται επίσης στις από τον Οκτώβριο του 1996 Εκθέσεις: α) Ειδική Έκθεση του άρθρου 75 παρ. 3 του Συντάγματος και β) Έκθεση του Γενικού Λογιστηρίου του Κράτους, που επισυνάπτονται στην Εισηγητική Έκθεση του Ν. 2445/1996.
      3. Είναι γνωστό όμως ότι κατά την εξέλιξη του Έργου, κυρίως λόγω της φύσης αυτού και των περιοχών από τις οποίες διέρχεται, το Ελληνικό Δημόσιο υποχρεώθηκε να αποδεχθεί ορισμένες τροποποιήσεις του αρχικού σχεδιασμού, προκειμένου το Έργο να γίνει πιο φιλικό στο αστικό και φυσικό περιβάλλον και αποδεκτό από τις αντιδρώσες κοινωνικές ομάδες και φορείς, ή για να αποκτήσει την αναγκαία τεχνική. διαμόρφωση που θα εξασφάλιζε την συνύπαρξή του με άλλα σημαντικά έργα του Λεκανοπεδίου.
      Κατά την μεσολαβείσα 10ετία από το 1990 που άρχισε η μελέτη του έργου μέχρι σήμερα, τόσο στο σύνολο της χώρας, όσο και ειδικότερα στο Λεκανοπέδιο Αττικής συνέβησαν σημαντικές αλλαγές και εξελίξεις, όπως:
      - εξελίξεις στην κοινωνική δομή και οργάνωση
      -  αλλαγή στις αρμοδιότητες, υποχρεώσεις και δικαιώματα της Τοπικής Αυτοδιοίκησης,
      - αλλαγή στις κυκλοφοριακές συνθήκες,
      - αλλαγή στις οικιστικές και χωροταξικές αναπτύξεις και τάσεις,
      - εξελίξεις στην ευαισθησία ως προς τα θέματα περιβάλλοντος κοινωνικών και διοικητικών φορέων,
      -ωρίμανση των απαιτήσεων για την ανάπτυξη και εκσυγχρονισμό των επί σταθερής τροχιάς μαζικών μεταφορικών μέσων και την δυνατότητα υλοποίησης τους από οικονομικής πλευράς,
      - νέες κυκλοφοριακές απαιτήσεις για την λειτουργία του Νέου Διεθνούς Αεροδρομίου,
      - η ανάληψη τέλεσης των Ολυμπιακών Αγώνων.
      Οι κυριότερες από τις επιβληθείσες τροποποιήσεις σχεδιασμού αφορούν:
      - Στην τροποποίηση του ΄Εργου στην περιοχή του Αμερικάνικου Κολλεγίου και του Δήμου Αγ. Παρασκευής λόγω προσφυγής τους στο Συμβούλιο της Επικρατείας και σχετικής απόφασής του που δικαίωνε τα αιτήματά τους.
      - Στην τροποποίηση του ΄Εργου στους Δήμους Χαλανδρίου και Βριλησσίων λόγω προσφυγής τους στην Ευρωπαϊκή ΄Ενωση.
      - Στην τροποποίηση του ΄Εργου για προσαρμογή με το Νέο Διεθνές Αεροδρόμιο και την αντιπλημμυρική προστασία αυτού και της ευρύτερης περιοχής των Μεσογείων.
      - Στην διασφάλιση της προοπτικής επεκτάσεως του ΜΕΤΡΟ προς το Νέο Διεθνές Αεροδρόμιο.
      Επίσης σημαντική τροποποίηση σχεδιασμού του έργου προήλθε από:
      - την ληφθείσα κυβερνητική απόφαση να κατασκευασθεί άμεσα και πριν το 2004 ο Προαστιακός Σιδηρόδρομος από το Μενίδι στο Νέο Διεθνές Αεροδρόμιο, αλλά και από την απαίτηση του ΟΣΕ για διασφάλιση της προοπτικής του Προαστιακού προς Λαύριο
      - την τροποποίηση του ΄Εργου που επέβαλε ο ανασχεδιασμός του Σιδηροδρομικού Κέντρου Αχαρνών (ΣΚΑ) από τον ΟΣΕ/ΕΡΓΟΣΕ.
      Επισημαίνεται ότι αρχικά και στα πλαίσια εφαρμογής του 2ου ΚΠΣ είχε συμφωνηθεί με τον ΟΣΕ ποσό 13 δις δρχ. (τιμές 1994) για τα ήδη περιληφθέντα στον αρχικό σχεδιασμό του ΄Εργου, τα έργα της νέας Υψηλής Ταχύτητας Σιδηροδρομικής Γραμμής.
      Επίσης για τα ανωτέρω έργα του ΟΣΕ/ΕΡΓΟΣΕ, πέραν του αρχικά συμφωνηθέντος ποσού των 13 δις δρχ., έχει υπολογισθεί πρόσθετη δαπάνη ποσού 37 δις δρχ. περίπου (τιμές 1994) για πρόσθετα έργα.
      Έτσι το σύνολο των πρόσθετων εργασιών για τον ΟΣΕ/ΕΡΓΟΣΕ σύμφωνα με τις δικές τους τεχνικές προδιαγραφές και ειδικές εντολές ανέρχεται σε 50 δις δρχ. (τιμές 1994).
      Τέλος το έργο υποχρεώθηκε να συμπεριλάβει την κατασκευή σημαντικών έργων αντιπλημμυρικής προστασίας των περιοχών διέλευσής του, διοχετεύοντας τα συγκεντρωμένα όμβρια από ανάντι της λεωφόρου κατάντι αυτής μέχρι τους κεντρικούς αποδέκτες, επιλύovτας χρόνια προβλήματα του Λεκανοπεδίου, διαρκώς επιδεινούμενα λόγω των πυρκαγιών και της εντατικοποίησης της οικιστικής ανάπτυξης. Τα σημαντικότερα έργα εξ' αυτών αποτελούν η εκτροπή με σήραγγα της λεκάνης του Ποδονίφτη προς το ρέμα Παναγίτσας (που επίσης διευθετείται) και εκείθεν προς το Ρ. Ραφήνας, γνωστής άλλωστε της ανεπάρκειας του Ποδονίφτη και του Κηφισού να αναλάβουν πρόσθετες πλημμυρικές παροχές, οι διευθετήσεις των ρεμάτων Αγ. Ιωάννου Γλυκών Νερών, Σούρες στο Δήμο Μαγούλας, συλλεκτήριοι αγωγοί στους Δήμους Γλυκών Νερών, Γέρακα, Παλλήνης, Βριλησσίων, Παπάγου, Χολαργού, Αγ. Παρασκευής κ.λ.π. με συνολική επιβάρυνση 56 δις δρχ.
      4. Όλες οι ανωτέρω τροποποιήσεις σχεδιασμού, οι οποίες επιβλήθηκαν στην πλειοψηφία τους από εξωγενείς παρεμβάσεις Τρίτων, και όχι από υπαιτιότητα του Ελληνικού Δημοσίου ή της Αναδόχου Κοινοπραξίας, καθώς επίσης και οι καθυστερήσεις οι οφειλόμενες στις Αρχαιολογικές έρευνες και στις μετατοπίσεις των δικτύων των Οργανισμών Κοινής Ωφέλειας, πέραν της αύξησης της δαπάνης του Έργου, προκάλεσαν και σημαντικές καθυστερήσεις στο χρονοδιάγραμμά του. Αυτές οι χρονικές καθυστερήσεις προκύπτουν από παρεμβάσεις τρίτων και αφορούν αποκλειστικά το Ελληνικό Δημόσιο. Για τούτο έπρεπε με ευθύνη του Ελληνικού Δημοσίου κατά το μέγιστο ποσοστό να απορροφηθούν και να ανακτηθούν με αντίστοιχη επιτάχυνση των εργασιών.
      Αυτή η επιτάχυνση, προκειμένου να επιτευχθεί, επέβαλε αυστηρότερα χρονοδιαγράμματα κατασκευής με αυξημένο εργατικό κόστος (υπερωρίες, νυχτερινά, Σαββατοκύριακα, δηλαδή εργασία 24 ώρες/24ωρο, 7 μέρες/εβδομάδα) και με πρόσθετο μηχανολογικό εξοπλισμό (π.χ. αγορά μηχανήματος διάτρησης σηράγγων για τη διάνοιξη των πρόσθετων σηράγγων Υμηττού, πρόσθετα σπαστηροτριβεία κ.ο.κ.).
      Η επιτάχυνση κρίθηκε απαραίτητη προκειμένου το Έργο:
      -να παραμείνει μέσα στα όρια των συμβατικών νομικών του πλαισίων και υποχρεώσεων,
      -να είναι έτοιμο το τμήμα του από την Παλλήνη έως το Νέο Διεθνές Αεροδρόμιο πριν την έναρξη λειτουργίας αυτού το Μάρτιο 2001 
      -όλο το υπόλοιπο Έργο να είναι έτοιμο πριν τους Ολυμπιακούς Αγώνες του 2004 
      -να μην υπάρξει πρόβλημα χρηματοδότησης από την Ευρωπαϊκή Τράπεζα Επενδύσεων, προς την οποία το Ελληνικό Δημόσιο είχε αναλάβει συγκεκριμένες δεσμεύσεις και να μην υπάρξει γενικότερη πρόσθετη κοινωνική και οικονομική επιβάρυνση στην Αττική από τη μη λειτουργία του αυτοκινητοδρόμου.
      Γι’ αυτό, κατ’ αποκλειστική εφαρμογή συμβατικών προβλέψεων της Σύμβασης Παραχώρησης, με ειδικές συμφωνίες αποκατάστασης καθυστέρησης που υπογράφηκαν μεταξύ του Υπουργού ΠΕ.ΧΩ.Δ.Ε. και του Αναδόχου, προσδιορίστηκαν οι αναγκαίες εργασίες για την ανάκτηση του χαμένου χρόνου με επιτάχυνση των εργασιών.
      Επισημαίνεται ότι αν το Ελληνικό Δημόσιο δεν αποκαταστούσε την καθυστέρηση που, δεν οφειλόταν μεν σε δική του υπαιτιότητα, αλλά ενέπιπτε στη δική του σφαίρα ευθύνης σύμφωνα με τη Σύμβαση Παραχώρησης (αποφάσεις Δικαστηρίων — ΣτΕ και Πολιτικών Δικαστηρίων - , καθυστερήσεις αρχαιολογικών ερευνών και μετατόπισης δικτύων των 0ΚΩ) κινδύνευε πολλαπλά, αφού υπήρχε κίνδυνος:
      -η ΕΤΕπ να σταματήσει τη χρηματοδότηση του Έργου μέχρι την αποκατάσταση των καθυστερήσεων
      -η εταιρία του Αεροδρομίου να ζητήσει αποζημιώσεις για κάθε ημέρα μη λειτουργίας του Νέου Διεθνούς Αεροδρομίου από τη μη οδική σύνδεσή του με το υπόλοιπο οδικό δίκτυο και 
      -η Παραχωρησιούχος Εταιρία ΑΤΤΙΚΗ 0ΔΟΣ Α.Ε. να ζητήσει αποζημιώσεις για διαφυγόντα κέρδη από τη μη λειτουργία του αυτοκινητόδρομου.
      Το Ελληνικό Δημόσιο υποχρεώθηκε να καταβάλλει δαπάνες για την επιτάχυνση των εργασιών (αποκατάστασης καθυστέρησης) του έργου προς τον Ανάδοχο, συνολικού ύψους 67 δις δρχ. μετά από τις δημιουργηθείσες καθυστερήσεις στο χρονοδιάγραμμα του έργου, οι οποίες προκλήθηκαν σε κρίσιμα σημεία αυτού όπως:
      α. Α/Κ Γέρακα — είσοδος Νέου Διεθνούς Αεροδρομίου
      Στο τμήμα αυτό του Έργου, παρουσιάστηκε ανάγκη επανασχεδιασμού του λόγω:
      -μεγάλης (7 μέτρα) υψομετρικής διαφοράς μεταξύ Αεροδρομίου και αυτοκινητοδρόμου
      -λήψης μέτρα πρόσθετης αντιπλημμυρικής προστασίας της ευρύτερης περιοχής των Μεσογείων από την ταυτόχρονη ύπαρξη του Αεροδρομίου και του αυτοκινητοδρόμου και
      -απαίτησης του ΟΣΕ/ΕΡΓΟΣΕ για έργα αναμονής του Προαστιακού Σιδηροδρόμου προς Λαύριο.
      β. Δυτική Περιφερειακή Λεωφόρος Υμηττού
      Όπως ήδη προαναφέρθηκε, μετά την έκδοση της απόφασης του ΣτΕ, υπήρξε ανάγκη επανασχεδιασμού του τμήματος αυτού του Εργου προκειμένου να προσαρμοστεί στο διατακτικό της απόφασης, η οποία προκλήθηκε μετά από προσφυγές του Δήμου Αγ. Παρασκευής και του Αμερικανικού Κολλεγίου Αθηνών.
      γ. Σιδηροδρομικό Κέντρο Αχαρνών (ΣΚΑ)
      Ενόψει του νέου σιδηροδρομικού κέντρου του ΟΣΕ στις Αχαρνές, τόσο ο ΟΣΕ όσο και η ΕΡΓΟΣΕ απαίτησαν τον επανασχεδιασμό του Α/Κ Αχαρνών, προκειμένου να εξυπηρετηθούν καλύτερα τόσο οι κατ’ εξοχή σιδηροδρομικές υπηρεσίες, όσο και οι υπηρεσίες του Προαστιακού Σιδηροδρόμου.
      δ. Α/Κ Δουκίσσης Πλακεντίας — Α/Κ Λεωφόρου Πεντέλης
      Στο τμήμα αυτό του Έργου, παρουσιάστηκε ανάγκη επανασχεδιασμού του λόγω:
      της απόφασης για τη διασφάλιση της προοπτικής επεκτάσεως του ΜΕΤΡΟ προς το Νέο Διεθνές Αεροδρόμιο και
      της προσφυγής των Δήμων Χαλανδρίου και Βριλησσίων στην Ευρωπαϊκή Επιτροπή με αίτημα ακύρωσης του Έργου στα όρια των Δήμων για περιβαλλοντικούς λόγους (από την αρχική μελέτη η κατασκευή του Έργου στο τμήμα αυτό προβλεπόταν επιφανειακή, ενώ σήμερα κατασκευάζεται υπόγεια με πλήρη κάλυψη σε μήκος 740 μ.)
      Επισημαίνεται ότι τα ανωτέρω έργα δεν αποτελούν ξεχωριστά αντικείμενα από το αρχικό έργο, αλλά είτε είναι το ίδιο έργο με διαφορετική μορφή, είτε συμπληρώνει το αρχικό έργο κατά τρόπο που δεν μπορεί να διαχωριστεί απ’ αυτό, είτε αποτελούν προϋπόθεση για την κατασκευή και λειτουργία του αρχικού έργου.
      Το συνολικό κόστος των ανωτέρω τροποποιήσεων και βελτιώσεων σχεδιασμού του Έργου, μαζί με το κόστος των μέτρων και εργασιών επιτάχυνσης ανέρχεται στο ποσό των 195 δις δρχ. Στο κόστος αυτό συμπεριλαμβάνεται και το μεγαλύτερο τμήμα του ανωτέρω αναφερομένου κόστους για τα σιδηροδρομικά έργα και τα έργα αντιπλημμυρικής προστασίας.
      Από τα προαναφερόμενα προκύπτουν σι δαπάνες για το Ελληνικό Δημόσιο καθώς και του Αναδόχου του έργου.
      Γ. Επιβολή διοδίων στην Αττική Οδό.
      1. Η παραχώρηση του δικαιώματος επιβολής διοδίων στον ανάδοχο, καθώς και η ευθύνη εφαρμογής της πολιτικής διοδίων από αυτόν, αναφέρονται στη Σύμβαση Παραχώρησης του έργου: «Μελέτη - κατασκευή - αυτοχρηματοδότηση και εκμετάλλευση της Ελεύθερης Λεωφόρου Ελευσίνας - Σταυρού - Α/Δ Σπάτων και Δυτικής Περιφερειακής Λεωφόρου Υμηττού», η οποία κυρώθηκε από τη Βουλή με το Νόμο 2445/96 (ΦΕΚ 274Α/16.12.1996).
      1. Ειδικότερα:
      α) Η επιβολή διοδίων στην Αττική Οδό προβλέπεται από τις διατάξεις των άρθρων 8.2 και 10.1.4.1(2) της Σύμβασης Παραχώρησης (ΣΠ). Επίσης από το συνδυασμό των προβλεπομένων στις διατάξεις των άρθρων 48.7, 32.3.4(1), 49.7 και 50.2 της Σύμβασης Παραχώρησης, προβλέπεται η επιβολή διοδίων και με τη λειτουργία αυτοτελών τμημάτων της Αττικής Οδού.
      Οι προαναφερόμενες προβλέψεις των άρθρων της Σύμβασης Παραχώρησης περιλαμβάνονται στα Τεύχη Δημοπράτησης του Έργου ήδη από το 1992.
      β) Το έργο έχει κατασκευαστεί με την πρόβλεψη για επιβολή ενιαίου διοδίου ανεξαρτήτως χιλιομετρικής απόστασης, γι’ αυτό το λόγο οι σταθμοί διοδίων έχουν τοποθετηθεί στις εισόδους της Αττικής Οδού και δεν έχουν προβλεφθεί, ούτε κατασκευαστεί σταθμοί διοδίων στις εξόδους από την Αττική Οδό.
      γ) Η Αττική Οδός έχει σκοπό την εξυπηρέτηση κυρίως των κατοίκων του Λεκανοπέδιου και των διερχομένων προς άλλες κατευθύνσεις μέσω του εθνικού οδικού δικτύου και όχι την εξυπηρέτηση της τοπικής κυκλοφορίας.
      δ) Σύμφωνα με τα Τεύχη Δημοπράτησης του 1992 και τη Σύμβαση Παραχώρησης του 1996, το ανώτερο επιτρεπόμενο ύψος διοδίων που μπορεί να επιβάλει ο Ανάδοχος είναι 1,54 € χωρίς ΦΠΑ σε σταθερές τιμές 1994, το οποίο αναπροσαρμοζόμενο σε σημερινές Τιμές μπορεί να ανέλθει σε 2,93 €, συμπεριλαμβανομένου του ΦΠΑ.
      2. Παρά τις ανωτέρω συμβατικές προβλέψεις και υποχρεώσεις του Αναδόχου, όπως και δημόσια δήλωσε η Υπουργός ΠΕ.ΧΩ.Δ.Ε., δόθηκε εντολή στον Ανάδοχο να μελετήσει ένα σύστημα διοδίων, το ΟΠΟΙΟ θα λαμβάνει υπ’ όψη του και τη χιλιομετρική απόσταση. Στα πλαίσια αυτής της μελέτης θα εξετασθεί η διαφοροποίηση του διοδίου ανάλογα με την διανυόμενη χιλιομετρική απόσταση από τους χρήστες και με τη συχνότητα χρήσης της Αττικής οδού.
      3. Το προαναφερόμενο τμήμα της Δυτικής Περιφερειακής Λεωφόρου Υμηττού που παραδόθηκε σε κυκλοφορία χωρίς ουδεμία αύξηση της τιμής των διοδίων, τα οποία παραμένουν σε 1,80 € για το σύνολο των 44 χιλιομέτρων της Αττικής Οδού, που βρίσκονται σήμερα σε κυκλοφορία.
      Η Υπουργός
      ΒΑΣΩ ΠΑΠΑΝΔΡΕΟΥ»
      3. Στην με αριθμό 2623/8.9.03 ερώτηση του Βουλευτή Σπήλιου Σπηλιωτόπουλου δόθηκε με το υπ’ αριθμ 58743/ΕΥ Συντονισμού 5527/24.9.03 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σχετικά με την ανωτέρω ερώτηση του βουλευτή κ. Σ. Σπηλιωτόπουλου, σας γνωρίζουμε τα ακόλουθα:
      Προκειμένου να παρουσιαστεί η πρόοδος των επί μέρους τομεακών Επ. Προγραμμάτων, σας διαβιβάζουμε δύο επί μέρους Πίνακες. Στον Πίνακα Κάλυψης Κοινοτικής Συνδρομής, αποτυπώνονται τα ποσά της κοινοτικής συνδρομής που έχουν εισρεύσει στη χώρα για κάθε τομεακό Επιχειρησιακό Πρόγραμμα, με βάση τα διαθέσιμα στοιχεία μέχρι τις 12.09.03.
      Όπως αποτυπώνεται στο συνημμένο ίνακα, το ποσοστό απορρόφησης της κοινοτικής συνδρομής για το σύνολο των τομεακών Προγραμμάτων ανέρχεται στο 26% της συνολικά προβλεπόμενης κοινοτικής συμμετοχής. 0 εν λόγω μέσος όρος απορρόφησης κυμαίνεται από το 14% - 15% για δύο Προγράμματα και ανέρχεται έως το 44% για ένα Πρόγραμμα.
      Τα χαμηλότερα ποσοστά απορρόφησης εντοπίζονται σε Προγράμματα που εμπεριέχουν καινοτόμες δράσεις, οι οποίες στην πλειοψηφία τους δεν είχαν προηγούμενη ευρεία εφαρμογή και απαίτησαν ένα αναγκαίο χρονικό διάστημα για την εξειδίκευσή τους. Το ΥΠΟΙΟ συνεργάζεται συστηματικά με τους αρμόδιους φορείς υλοποίησης των επί μέρους Προγραμμάτων, προκειμένου να προωθούνται σι αναγκαίες ενέργειες αποτελεσματικής και έγκαιρης υλοποίησης των Προγραμμάτων.
      Αντιστοίχως στον Πίνακα βαθμού ενεργοποίησης των τομεακών Προγραμμάτων, παρουσιάζονται επ μέρους στοιχεία με τα οποία αποτυπώνεται η πρόοδος των Προγραμμάτων στο επίπεδο της διαχείρισης. Όπως προκύπτει από τον Πίνακα αυτό σχεδόν το σύνολο των Μέτρων (96%) των τομεακών Προγραμμάτων έχει ενεργοποιηθεί με την έννοια ότι έχει σε μεγάλο βαθμό εξειδικευτεί το περιεχόμενό τους, έχουν επιλυθεί σε μεγάλο βαθμό θεσμικές εκκρεμότητες κοκ. Επίσης το ποσοστό ενεργοποίησης των Μέτρων (86% κατά μέσο όρο) αναδεικνύει το σύνολο των πόρων των τομεακών Προγραμμάτων που έχει «προκηρυχθεί» από τις αρμόδιες Διαχειριστικές Αρχές προκειμένου να ενταχθούν έργα στα συγχρηματοδοτούμενα Προγράμματα. Από τα στοιχεία προόδου επίσης αναδεικνύεται μία κρίσιμη μάζα έργων (6.831) τα οποία έχουν ενταχθεί στα Προγράμματα εφαρμόζοντας συστηματικές διαδικασίες αξιολόγησης της] σκοπιμότητάς τους, της συμβατότητάς τους με τους ιτρογραμματικούς στόχους, της ωριμότητας υλοποίησής τους κλπ.
      Σε σχέση με το ερώτημά σας, σημειώνεται ότι η πρόοδος υλοποίησης των επί μέρους Προγραμμάτων δεν δύναται να αποτυπωθεί με την αποσπασματική επισήμανση της οικονομικής προόδου ορισμένων Μέτρων τους. Με τη θεώρηση αυτή δεν παρέχεται συνθετική αποτίμηση της προόδου επίτευξης των αναπτυξιακών στόχων του Προγράμματος ενώ η εν λόγω προσέγγιση δύναται να οδηγήσει και σε στρεβλή αποτίμηση της εξέλιξης ενός Προγράμματος, επειδή δεν λαμβάνονται υπόψη επί μέρους παράμετροι όπως:
      - η βαρύτητα ενός Μέτρου στο συνολικό προϋπολογισμό του Προγράμματος και η συμβολή του στους στόχους του Προγράμματος,
      - ο προγραμματικός σχεδιασμός του Μέτρου, ο οποίος ενδεχομένως προέβλεπε καθυστερημένη έναρξη υλοποίησής του,
      - η πρόοδος σε επί μέρους ζητήματα εξειδίκευσης του Μέτρου (θεσμικά, θέματα ανταγωνισμού κλπ), τα οποία ενδεχομένως απαιτούν μεγάλους χρόνους οριστικοποίησης
      - ενδεχόμενες αποφάσεις τροποποίησης και απαλοιφής Μέτρων από τα Προγράμματα κλπ.
      Συνολικά με βάση τα στοιχεία που επισυνάπτονται η πρόοδος των τομεακών Προγραμμάτων του ΚΠΣ και η δυναμική που αναπτύσσεται προοδευτικά με την εξέλιξή τους, αποτυπώνεται ως ικανοποιητική ενώ εκτιμάται ως ιδιαίτερα Θετική η συστηματική ανάληψη από τους καθ’ ύλην αρμόδιους φορείς επί μέρους ενεργειών για την περαιτέρω επίσπευση των ρυθμών υλοποίησης των Προγραμμάτων.
      Ο Υφυπουργός
      ΧΡΗΣΤΟΣ ΠΑΧΤΑΣ»
      Σημ.: Τα συνημμένα έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)
      4. Στην με αριθμό 2079/26-8-03 ερώτηση της Βουλευτού κ. Φάνης Πάλλη- Πετραλιά δόθηκε με το υπ’ αριθμ. Κ.Ε./160/17-9-03 έγγραφο από τον Υπουργό Πολιτισμού η ακόλουθη απάντηση:
      «Σχετικά με την υπ’ αριθμ. 2079/26.08.2003 ερώτηση της Βουλευτού κ. Φάνης Πάλλη- Πετραλιά με βάση τα στοιχεία που έθεσε υπόψη μας η Ο.Ε.Ο.Α. - «ΑΘΗΝΑ 2004», σας γνωρίζουμε τα εξής:
      Όπως γνωρίζεται το πρόγραμμα εκπαίδευσης και επιλογής των Εθνικών Κριτών που θα στελεχώσουν την αγωνόδικο των Ολυμπιακών Αγώνων, το οποίο εξελίσσεται σε συνεργασία με την Εθνική Ομοσπονδία ξεκίνησε το 2002 και βρίσκεται στη φάση της ολοκλήρωσης της τελικής επιλογής. Η τελική επιλογή των 202 κριτών προβλέπεται να ολοκληρωθεί το Δεκέμβριο του 2003. Το κόστος του προγράμματος εκπαίδευσης για το 2003 θα ξεπεράσει τα 80.000€.
      Η διαδικασία που ακολουθήθηκε για την επιλογή των καλυτέρων, όσον αφορά την ικανότητα αλλά και την εμπειρία έγινε με διαφανείς διαδικασίες και με τη σύμφωνη γνώμη των φορέων των Κριτών της Εθνικής Ομοσπονδίας και της I.A.A.F. όπως περιγράφεται στο συνημμένο έντυπο της Δ.Α.Τ. Στίβου.
      Η επιλογή των 11 κριτών έγινε με τη σύμφωνη γνώμη των φορέων των Κριτών μετά το 4ο Επιμορφωτικό Σεμινάριο που διεξήχθη στα Τρίκαλα (13.6.03) με εισηγητές τους Τεχνικούς Επιτετραμμένους της I.A.A.F. και το οποίο παρακολούθησαν 30 κριτές και της πρακτικής δοκιμασίας που ακολούθησε κατά τη διάρκεια της πρώτης μέρας του Πανελλήνιου Πρωταθλήματος Στίβου Ανδρών και Γυναικών (14.6.03).
      Ο αριθμός των κριτών ήταν ο μέγιστος δυνατός μια και η εμπλοκή των Ελλήνων Κριτών εντός της οργάνωσης του Παγκοσμίου Πρωταθλήματος απαίτησε μεγάλη αλληλογραφία και προσπάθεια της Οργανωτικής Επιτροπής των Ολυμπιακών Αγώνων καθώς και ιδιαίτερες διαπραγματεύσεις με την I.A.A.F. Σε αντίστοιχες προσπάθειες οργανωτικών επιτροπών δεν έχει παρατηρηθεί να συμμετέχει τόσο μεγάλος αριθμός εκπαιδευόμενων κριτών, με τρανταχτό παράδειγμα τη συμμετοχή ενός μόνο κριτή (αίθουσα κλήσης) από την αγωνόδικο του Sydney στο Παγκόσμιο Πρωτάθλημα Στίβου της Seville το 1996.
      Αντιλαμβάνεστε ότι το θέματα όπως: ποσόστωση των γυναικών, πανεπιστημιακές σπουδές και άλλοι τίτλοι, σε τέτοιες επιλογές δεν αποτελούν πρωταρχικά κριτήρια. Παρ’ όλα αυτά στην αποστολή των 11 Κριτών (Εφόρων και Επικεφαλής Κριτών) μετείχαν και Καθηγητές Φυσικής Αγωγής, μάλιστα ο ένας εξ αυτών έχει διατελέσει Διευθυντής Φυσικής Αγωγής του ΥΠ.Ε.Π.Θ., καθώς και παλαιοί πρωταθλητές. Βέβαια στην τελική επιλογή των 202 κριτών υπάρχει μεγάλος αριθμός γυναικών καθώς και ποικιλία πανεπιστημιακών τίτλων και μεταπτυχιακών σπουδών.
      Ο Υπουργός
      ΕΥΑΓΓΕΛΟΣ ΒΕΝΙΖΕΛΟΣ»
      5. Στην με αριθμό 2068/25-8-03 ερώτηση της Βουλευτού κ. Μαρίας Δαμανάκη δόθηκε με το υπ’ αριθμ. Κ.Ε./159/17-9-03 έγγραφο από τον Υπουργό Πολιτισμού η ακόλουθη απάντηση:
      «Τα Αναφιώτικα περιλαμβάνονται στον κηρυγμένο αρχαιολογικό χώρο της Ακρόπολης, ο οποίος περιλαμβάνει μεγάλο τμήμα της Πλάκας, μέχρι την οδό Αδριανού (ΥΑ Φ01/12970/503/25.2.1983, ΦΕΚ 387/Β΄ 5.7.1983). Ήδη από το 1970, το μεγαλύτερο μέρος της περιοχής των Αναφιώτικων είχε απαλλοτριωθεί για αρχαιολογικούς σκοπούς (ΥΑ Π 6513/3908/9.7.1970, ΦΕΚ 162/Δ΄/28.7.1970).
      Το 1993, η 1η Εφορεία Νεωτέρων Μνημείων κίνησε τη διαδικασία χαρακτηρισμού των Αναφιώτικων ως διατηρητέου οικισμού, η οποία όμως δεν ολοκληρώθηκε λόγω συναρμοδιότητας του Υ.ΠΕ.ΧΩ.Δ.Ε., οι υπηρεσίες του οποίου αντιμετωπίζουν τα Αναφιώτικα ως αμιγή αρχαιολογικό χώρο, με αυθαίρετη δόμηση και ενταγμένο εκτός σχεδίου πόλεως.
      Καμία αξιοποίηση του χώρου δεν έχει γίνει από ιδιώτη ή εταιρεία, ούτε έχει γνωστοποιηθεί στην Υπηρεσία τέτοιο ενδιαφέρον. Οι εναπομείναντες χρήστες των οικημάτων του Δημοσίου ή ιδιοκτήτες των 7 οικημάτων που παραμένουν ιδιωτικά φροντίζουν για την στοιχειώδη συντήρηση των σπιτιών και των κοινόχρηστων χώρων.
      Προς το παρόν, δεν υπάρχει πρόγραμμα ανάπλασης και αξιοποίησης των Αναφιώτικων εν όψει των Ολυμπιακών Αγώνων. Ωστόσο σύντομα θα αντιμετωπισθεί συνολικά το θέμα σύμφωνα με σχετικές προτάσεις της αρμόδιας Α΄ Εφορείας Προϊστορικών και Κλασικών Αρχαιοτήτων, ώστε να εκλείψουν τα προβλήματα των χρηστών και των οικημάτων –λόγω αδυναμίας οικοδομικών επεμβάσεων και του αμφισβητούμενου ιδιοκτησιακού καθεστώτος καθώς και ο προβληματισμός για το περιβάλλον της Ακρόπολης.
      Ο Υπουργός
      ΕΥΑΓΓΕΛΟΣ ΒΕΝΙΖΕΛΟΣ»
      6. Στην με αριθμό 1999/22-8-03 ερώτηση των Βουλευτών κυρίων Νίκου Γκατζή, Τάκη Τσιόγκα και Αντώνη Σκυλλάκου, δόθηκε με το υπ’ αριθμ. ΚΕ/155/15-9-03 έγγραφο από τον Υπουργό Πολιτισμού η ακόλουθη απάντηση:
      «Σχετικά με την υπ' αριθμ. 1999/22.08.2003 ερώτηση των Βουλευτών κυρίων Νίκου Γκατζή, Τάκη Τσιόγκα και Αντώνη Σκυλλάκου, σας γνωρίζουμε τα εξής:
      Όπως και κατά το παρελθόν έχει αναφερθεί σε παρόμοιες ερωτήσεις βουλευτών και τοπικών φορέων, ύστερα από την έκδοση της ΚΥΑ Υ.ΠΕ.ΧΩ.Δ.Ε., Υπουργείο Γεωργίας, ΥΠ.ΠΟ. του 1998 για την κατασκευή του έργου ανασύστασης της λίμνης Κάρλας και σύμφωνα με τις διατάξεις του Ν. 5351/32 παλαιότερα και πρόσφατα του Ν. 3028/2003, η Αρχαιολογική Υπηρεσία-ασκεί την εποπτεία των αρχαιολογικών ερευνών, που εκτελούνται από τον Ιούνιο του 2000 με σωστικό χαρακτήρα στο πλαίσιο του έργου.
      Κατά την διάρκεια κατασκευής του έργου, εκτός από τις ήδη γνωστές αρχαιολογικές θέσεις για τις οποίες ζητήθηκε τροποποίηση της μελέτης, αποκαλύφθηκαν σημαντικότατα αρχαία κατάλοιπα όπως νεολιθικά αρχιτεκτονικά λείψανα σε άριστη κατάσταση, οργανωμένος οικισμός της τελικής νεολιθικής / πρώιμης εποχής χαλκού, εφάμιλλος του οικισμού του Διμηνίου Ν. Μαγνησίας, άλλος σημαντικότατος νεολιθικός οικισμός, μυκηναϊκός οικισμός και νεκροταφείο μικρών θολωτών τάφων, καθώς και λείψανα εγκαταστάσεων αγροτικού χαρακτήρα κλασικών και ελληνιστικών χρόνων. Σε όλες τις περιπτώσεις η Υπηρεσία μας προέβη σε σύντομες σωστικές έρευνες με άμεση ειδοποίηση κάθε φορά της ΕΥ ΔΕ Κάρλας, για το οικονομικό και χρονικό κόστος που οι αρχαιολογικές ανασκαφές θα επέφεραν στο έργο και για την πιθανότητα τροποποίησης της μελέτης σε συγκεκριμένα σημεία.
      Προκειμένου να αντιμετωπιστούν τα προβλήματα που ανέκυψαν κατά την εκτέλεση του έργου, πραγματοποιήθηκαν συσκέψεις με συμμετοχή των εμπλεκόμενων φορέων. Τελευταία και αποφασιστική σύσκεψη με συμμετοχή των Γενικών Γραμματέων Πολιτισμού Μεγάλων Έργων του ΥΠ.ΠΟ. και των Διευθυντών των αρμοδίων Εφορειών Αρχαιοτήτων υπήρξε εκείνη κατά την οποία συμφωνήθηκε η αποδέσμευση κονδυλίων, προκειμένου να ολοκληρωθούν οι απαιτούμενες αρχαιολογικές εργασίες.
      Με το υπ’ αριθ. Δ7/154/Φ97501/5/11.4.03, η Γενική Γραμματεία Δημοσίων Έργων ενημέρωσε το ΥΠ.ΠΟ. ότι εγκρίθηκαν τα συμφωνημένα για το 2003 κονδύλια για την ολοκλήρωση της έρευνας και της προστασίας των αρχαιοτήτων.
      Τα κονδύλια χορηγήθηκαν στις αρμόδιες Εφορείες Αρχαιοτήτων στο τέλος του μηνός Αυγούστου και το αρχαιολογικό έργο συνεχίζεται προς το παρόν απρόσκοπτα και εντός των συμφωνημένων χρονοδιαγραμμάτων.
      Ο Υπουργός
      ΕΥΑΓΓΕΛΟΣ ΒΕΝΙΖΕΛΟΣ»
      7. Στην με αριθμό 26/1-7-03 ερώτηση του Βουλευτή κ. Δημητρίου Αλαμπάνου δόθηκε με το υπ΄ αριθμ. 31/25-7-03 έγγραφο από τον Υφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
      «Παρακαλούμε να πληροφορήσετε τον κ. Βουλευτή σε θέματα της αρμοδιότητάς μας και σύμφωνα με τα στοιχεία της Υπηρεσίας Αποκατάστασης Σεισμοπλήκτων (ΥΑΣ) του ΥΠΕΧΩΔΕ τα εξής:
      Η Υπηρεσία Αποκατάστασης Σεισμοπλήκτων είναι αρμόδια αποκλειστικά, για την αποκατάσταση των ζημιών σε κτίρια μετά από θεομηνίες (σεισμό, πλημμύρες, πυρκαγιές, κατολισθήσεις), στις περιπτώσεις, που η περιοχή που επλήγη, έχει ενταχθεί με Κοινή Υπουργική Απόφαση στα προγράμματα του ΥΠΕΧΩΔΕ.
      Προκειμένου η ανωτέρω Υπηρεσία να συντάξει τις απαιτούμενες Υπουργικές Αποφάσεις, για την ένταξη περιοχών στα προγράμματα αποκατάστασης ζημιών του ΥΠΕΧΩΔΕ που έχουν πληγεί από τις θεομηνίες σύμφωνα με το άρθρο 1 Ο του Ν. 2576/98 και την εγκύκλιο 938/Al11/15.4.98 του Υφυπουργού ΠΕΧΩΔΕ, απαιτείται η υπόβοΔή σχετικού αιτήματος από τη Νομαρχιακή Αυτοδιοίκηση, με συγκεντρωτικό πίνακα των πορισμάτων των αυτοψιών στην πληγείσα περιοχή και ονομαστική κατάσταση των κατοίκων, τα κτίρια των οποίων υπέστησαν ζημιές.
      Επισημαίνεται ότι, τα μέτρα αποκατάστασης για ζημιές από σεισμούς, πλημμύρες, κατολισθήσεις και πυρκαγιές λαμβάνονται εφόσον οι καταστροφές που προκαλούνται έχουν το χαρακτήρα θεομηνίας και πλήττουν ευρύτερες περιοχές και όχι μεμονωμένες οικοδομές και χορηγείται στεγαστική συνδρομή για την αποκατάσταση των ζημιών σε κτίρια και κτιριακές εγκαταστάσεις και όχι σε αγροτικές καλλιέργειες.
      Εφόσον οριοθετηθεί η περιοχή υπάρχει δυνατότητα χρηματοδότησης για έργα αντιστήριξης. Στην προκειμένη περίπτωση όμως δεν υπάρχει αίτημα στην Υπηρεσία Αποκατάστασης Σεισμοπλήκτων από τη Νομαρχιακή Αυτοδιοίκηση Φθιώτιδας που να αναφέρει συγκεκριμένα τις ζημιές που προκλήθηκαν σε κτίρια του Δήμου Υπάτης από τις κατολισθήσεις, προκειμένου να εξετασθεί η δυνατότητα οριοθέτησης της περιοχής.
      Ο Υφυπουργός
      ΙΩΑΝΝΗΣ ΤΣΑΚΛΙΔΗΣ»
      8. Στην με αριθμό 27/1-7-03 ερώτηση της Βουλευτού κ. Ευαγγελίας Σχοιναράκη – Ηλιάκη δόθηκε με το υπ΄ αριθμ. 65781/ΙΗ/25-7-03 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με .αριθμό 27/1-7-2003 την οποία κατέθεσε η Βουλευτής κ. Ευαγγελία Σχοιναράκη - Ηλιάκη, και η οποία αναφέρεται στην Πρόσθετη Διδακτική Στήριξη και στην ενισχυτική Διδασκαλία, σας γνωρίζουμε τα ακόλουθα:
      1) Σκοπός της Πρόσθετης Διδακτικής Στήριξης (Λύκεια) είναι η εκπαιδευτική, παιδαγωγική και ψυχολογική στήριξη του μαθητή, τόσο στη διάρκεια του διδακτικού έτους, όσο και στη διάρκεια της εξεταστικής περιόδου. Οι μαθητές, οι καθηγητές, αλλά και οι γονείς, αγκαλιάζουν και εμπιστεύονται το Πρόγραμμα κάθε χρόνο και' περισσότερο, πράγμα που αποδεικνύεται από την διαρκώς αυξανόμενη συμμετοχή σε αυτό, τόσο των μαθητών, όσο και των καθηγητών.
      Η μεγάλη ανταπόκριση στο Πρόγραμμα, αλλά και τα επανειλημμένα αιτήματα που απευθύνθηκαν στο ΥΠΕΠΘ, κατέστησαν αναγκαία τη συνέχιση του Προγράμματος και στη διάρκεια των εξετάσεων, μέτρο το οποίο υιοθετήθηκε με μεγάλη επιτυχία από πέρυσι (2001-02).
      Συνεπώς, η Πρόσθετη Διδακτική Στήριξη υλοποιείται τόσο στη διάρκεια του διδακτικού έτους, όσο και κατά την περίοδο των εξετάσεων. Παρέχεται λοιπόν στο μαθητή, δωρεάν βοήθεια, όταν και όπου τη χρειάζεται.
      Όλα τα προαναφερθέντα βασίζονται και προβλέπονται από την ΚΥΑ αρ. 132377/Γ7/11-12-2002 (ΦΕΚ τ. Β' 1592/23-12-2002) και ειδικότερα από την παρ. 1α, του άρθρου 1.
      2) Όσον αφορά στην Ενισχυτική Διδασκαλία στα Γυμνάσια, το έτος 2002-03 με βάση τον υπ΄ αρ. 3149/10-6-03 Νόμο (παρ. 41, άρθρο 13), η διάρκεια του Προγράμματος της Ε.Δ. επεκτάθηκε και κάλυψε και το Α΄ τρίμηνο της σχολικής χρονιάς Η έναρξη δηλαδή του Προγράμματος ταυτίζεται με την έναρξη της σχολικής χρονιάς, ενώ μέχρι πρότινος το Πρόγραμμα ξεκινούσε από το Β΄ τρίμηνο. Με την εξουσιοδότηση του παραπάνω Νόμου, προωθείται Υπουργική Απόφαση με την οποία αναμένονται περαιτέρω βελτιωτικές αλλαγές στο Πρόγραμμα, καθώς και η επέκταση του Προγράμματος κατά τη διάρκεια της εξεταστικής περιόδου.
      Ο Υφυπουργός
      ΝΙΚ. ΓΚΕΣΟΥΛΗΣ»
      9. Στην με αριθμό 1778/19-8-03 ερώτηση του Βουλευτή κ. Ηλία Καλλιώρα δόθηκε με το υπ΄ αριθμ. 173/11-9-03 έγγραφο από τον Υφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
      «Παρακαλούμε να πληροφορήσετε τον κ. Βουλευτή σύμφωνα με τα στοιχεία της ΕΥΔΕ/Αυτοκινητόδρομος ΠΑΘΕ τα εξής:
      Ήδη από το Μάρτιο του 2002 έχουν ολοκληρωθεί οι εργασίες του Ανισόπεδου Κόμβου Μαλεσίνας (κλάδοι, κάθετη οδός, σήμανση - ασφάλιση, ηλεκτροφωτισμός κ.α.), ο οποίος έχει δοθεί από τότε στην κυκλοφορία.
      Πέραν του εν λόγω ανισόπεδου κόμβου, στο αντικείμενο της εργολαβίας «Κατασκευή συμπληρωματικών εργασιών του Αυτοκινητοδρόμου ΠΑΘΕ στο τμήμα Υλίκη - Αγ. Κων/νος» , προβλέπεται και η βελτίωση της υφισταμένης οδού Μαλεσίνας - Μάζι. Ήδη έχουν εκτελεστεί από την ανάδοχο του έργου οι χωματουργικές εργασίες, επίσης έχει κατασκευαστεί μέρος των τεχνικών έργων που προβλέπονται από τη σχετική μελέτη.
      Κατά τη θερινή περίοδο διακόπηκαν προσωρινά οι εργασίες, προκειμένου να αποφευχθούν κυκλοφοριακά προβλήματα στον εν λόγω υφιστάμενο και κυκλοφορούμενο δρόμο. Η συνέχιση των εργασιών αυτών θα γίνει από τα μέσα του παρόντα μήνα και προβλέπεται να ολοκληρωθούν αυτές μέχρι το τέλος Νοεμβρίου του 2003.
       Η χρηματοδότηση του εν λόγω έργου εξελίσσεται κανονικά.
      Ο Υφυπουργός
      ΙΩΑΝΝΗΣ ΤΣΑΚΛΙΔΗΣ»
      10. Στην με αριθμό 2600/5-9-03 ερώτηση των Βουλευτών κυρίων Άγγελου Τζέκη και Γιώργου Χουρμουζιάδη δόθηκε με το υπ’ αριθμ. 7017/4/3720/30-9-03 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσαν οι Βουλευτές κύριοι Α. ΤΖΕΚΗΣ και Γ. ΧΟΥΡΜΟΥΖΙΑΔΗΣ, σας γνωρίζουμε ότι οι Πυροσβεστικές Υπηρεσίες του νομού Ροδόπης (Πυροσβεστική Υπηρεσία Κομοτηνής και Πυροσβεστικά Κλιμάκια Σαππών και Ιάσμου) έχουν στελεχωθεί με επαρκή δύναμη, η οποία καλύπτει την οργανική τους, ενισχυόμενες κατά την αντιπυρική περίοδο και με ικανό αριθμό εποχικού προσωπικού, ενώ η 4η Ε.Μ.Α.Κ., που εδρεύει στην Κομοτηνή, θα λειτουργήσει μετά την πρόσληψη του αναγκαίου πυροσβεστικού προσωπικού.
      Σε ό,τι αφορά την ενίσχυση και τον εκσυγχρονισμό της υλικοτεχνικής υποδομής των Πυροσβεστικών Υπηρεσιών του νομού Ροδόπης, όπως και της λοιπής χώρας, πρέπει να επισημάνουμε ότι τα τελευταία χρόνια έχουν γίνει σημαντικά βήματα με την αύξηση των διατιθέμενων κονδυλίων με χρηματοδότηση, τόσο από εθνικούς πόρους, όσο και από προγράμματα της Ε.Ε. Η προσπάθεια αυτή, τα αποτελέσματα της οποίας είναι ήδη ορατά, συνεχίζεται στο πλαίσιο των εξοπλιστικών προγραμμάτων, που βρίσκονται σε εξέλιξη και υλοποιούνται με γοργούς ρυθμούς, εν όψει και της διενέργειας στη χώρα μας των Ολυμπιακών Αγώνων του 2004, ώστε να ενισχυθούν οι Υπηρεσίες με τα αναγκαία σύγχρονα μέσα και εφόδια και ασφαλώς και αυτές του νομού Ροδόπης, οι οποίες σήμερα κατέχουν, για την εκπλήρωση της αποστολής τους, συνολικά 26 υδροφόρα, βοηθητικά και ειδικά πυροσβεστικά οχήματα, πλήρως εξοπλισμένα, και τον λοιπό απαραίτητο μηχανολογικό και διασωστικό εξοπλισμό.
      Για το θέμα της στέγασης των πυροσβεστικών Υπηρεσιών, σας πληροφορούμε ότι το Υπουργείο μας καταβάλλει συνεχείς προσπάθειες για τη στέγασή τους σε κατάλληλα κτίρια με σύγχρονους, άνετους και υγιεινούς χώρους εργασίας του προσωπικού. Στα πλαίσια αυτά το Αρχηγείο Πυροσβεστικού Σώματος, σε συνεργασία με τη διοίκηση της τοπικής Υπηρεσίας, αναζητεί κατάλληλο κτίριο για μίσθωση, στο οποίο θα μεταστεγασθεί η Πυροσβεστική Υπηρεσία Κομοτηνής.
      Αναφορικά με το χρόνο εργασίας του προσωπικού, πρέπει να επισημάνουμε ότι αυτό, σύμφωνα με την ισχύουσα νομοθεσία, απασχολείται 37 1/2 ώρες εβδομαδιαίως, σε πενθήμερη βάση και για την απασχόλησή του την έκτη ημέρα καταβάλλεται αποζημίωση, ενώ, στις περιπτώσεις υπέρβασης του ωραρίου λόγω αυξημένων υπηρεσιακών αναγκών, χορηγείται ο ανάλογος ελεύθερος χρόνος με ημερήσιες αναπαύσεις.
      Επίσης, σύμφωνα με τις διατάξεις του άρθρου 24 του π.δ. 210/1992, το προσωπικό διατάσσεται σε επιφυλακή, από το διοικητή της Υπηρεσίας του, σε περιπτώσεις αντιμετώπισης εκτάκτων αναγκών που μπορούν να δημιουργηθούν από συμβάντα, για τα οποία έχει αρμοδιότητα επέμβασης το Πυροσβεστικό Σώμα, καθώς και σε κάθε άλλη περίπτωση, όμως μόνον μετά από διαταγή του Αρχηγού ή Υπαρχηγού για τους υπαλλήλους του Σώματος και του περιφερειακού διοικητή για τους υπαλλήλους των πυροσβεστικών Υπηρεσιών της γεωγραφικής τους δικαιοδοσίας. Στις περιπτώσεις αυτές καταβάλλεται κάθε δυνατή προσπάθεια για την τακτική εναλλαγή του προσωπικού στο χώρο των επιχειρήσεων, καθώς και για τη διασφάλιση των εργασιακών του δικαιωμάτων.
      Ο Υφυπουργός
      ΠΑΝΤΕΛΗΣ ΤΣΕΡΤΙΚΙΔΗΣ»
      11. Στην με αριθμό 1716/11-8-03 ερώτηση της Βουλευτού κ. Μαρίας Κόλλια-Τσαρουχά δόθηκε με το υπ’ αριθμ. 168/5-9-03 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Παρακαλούμε να πληροφορήσετε την κ. Βουλευτή σε θέματα της αρμοδιότητάς μας και σύμφωνα με τα στοιχεία της εταιρείας «ΕΓΝΑΤΙΑ ΟΔΟΣ Α.Ε.» και της Περιφέρειας Κεντρικής Μακεδονίας τα εξής:
      1. Για τα έργα στο Ν. Σερρών έχουν απορροφηθεί από την «ΕΓΝΑΤΙΑ ΟΔΟ Α.Ε.» μέχρι σήμερα τα παρακάτω ποσά:
      α) Ποσό 9.816.000 ευρώ για κατασκευή (εργασίες ολοκλήρωσης Α/Κ Πετριτσίου -Τελωνείο Προμαχώνα και ολοκλήρωση Περιαστικής οδού Σερρών) 
      β) Ποσό 4.379.631 ευρώ για μελέτες του άξονα 60 (Θεσσαλονίκη -Σέρρες -Προμαχώνας)
      Οι εγκεκριμένες πιστώσεις είναι:
      α) Ποσό 49.647.000 ευρώ για κατασκευή
      β) Ποσό 5.144.392 ευρώ για μελέτες
      2. Για έργα Εθνικής Οδοποιίας που εκτελέστηκαν στον Ν. Σερρών από το 1994 μέχρι σήμερα, έχουν διατεθεί οι παρακάτω πιστώσεις ανά έτος:
      1994: 1.218 εκατ. δρχ.	1999: 1.640 εκατ. δρχ.
      1995: 2.048 εκατ. δρχ.	2000: 2.605 εκατ. δρχ.
      1996: 1.329εκατ. δρχ.	2001: 2.161 εκατ. δρχ.
      1997: 1.870 εκατ. δρχ.	2002: 3.592.500 ευρώ
      1998: 1.248.εκατ. δρχ.	2003: 121.500 ευρώ
      Ο Υφυπουργός
      ΙΩΑΝΝΗΣ ΤΣΑΚΛΙΔΗΣ»
      12. Στην με αριθμό 2944/12-9-03 ερώτηση του Βουλευτή κ. Σπήλιου Σπηλιωτόπουλου  δόθηκε με το υπ’ αριθμ. 290/2-10-03 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Παρακαλούμε να πληροφορήσετε τον κ. Βουλευτή σύμφωνα με τα στοιχεία της Δ/νσης Μελετών Έργων Οδοποιίας (ΔΜΕΟ) του ΥΠΕΧΩΔΕ ότι η ανωτέρω Υπηρεσία θα κάνει την απαιτούμενη κυκλοφοριακή διερεύνηση για τη αναγκαιότητα εγκατάστασης ή μη της υπόψη φωτεινής σηματοδότηση ς, συλλέγοντας τα απαραίτητα στοιχεία από τη ΔΕΣΕ Πατρών.
      Ο Υφυπουργός
      ΙΩΑΝΝΗΣ ΤΣΑΚΛΙΔΗΣ»
      13. Στην με αριθμό 2550/4-9-03 ερώτηση του Βουλευτή κ. Ανδρέα Μακρυπίδη δόθηκε με το υπ’ αριθμ. 3514/24-9-03 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Απαντώντας στην ερώτηση 2550/4-9-2003 που υποβλήθηκε στη Βουλή των Ελλήνων από τον Βουλευτή κ. Ανδρέα Μακρυπίδη, και αφορά στην αντιμετώπιση των ζημιών που προκλήθηκαν από τον σεισμό της 14-8-2003 στους Δήμους Ανακτορίου και Κεκροπίας Νομού Αιτωλοακαρνανίας, σας γνωρίζουμε ότι οι προαναφερόμενοι Δήμοι συμπεριλαμβάνονται στην υπ' αριθ. 6214/Α32/19-8-2003 κοινή απόφαση «οριοθέτηση περιοχών και πιστωτικές διευκολύνσεις για την αποκατάσταση των ζημιών από το σεισμό της 14ης Αυγούστου 2003 στο Νομό Λευκάδας, στους Δήμους Κεκροπίας και Ανακτορίου του Νομού Αιτωλοακαρνανίας και στον Δήμο Πρεβέζης του Νομού Πρεβέζης» και συνεπώς όλα τα μέτρα που αποφασίσθηκαν ισχύουν και για τις περιοχές αυτές.
      Ο Υφυπουργός
      ΛΑΜΠΡΟΣ ΠΑΠΑΔΗΜΑΣ»)
      
      ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Δευτέρας 1 Δεκεμβρίου 2003.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παρ.4 Καν. Βουλής)
      1. Η με αριθμό 251/25-11-2003 επίκαιρη ερώτηση  του Βουλευτή του Πανελληνίου Σοσιαλιστικού Κινήματος κ. Λεωνίδα Τζανή προς τον Υπουργό Εσωτερικών, Δημόσιας Διοίκησης και Αποκέντρωσης, σχετικώς με την πρόσληψη στο Δημόσιο επιλαχόντων του διαγωνισμού του Ανωτάτου Συμβουλίου Επιλογής Προσωπικού του έτους 1998.
      2. Η με αριθμό 273/25-11-2003 επίκαιρη ερώτηση του Βουλευτή της Νέας Δημοκρατίας κ. Νικολάου Κατσαρού προς τον Υπουργό Οικονομίας και Οικονομικών, σχετικώς με την καταβολή των οφειλών του Δημοσίου στο Ταμείο Συντάξεων Νομικών.
      3. Η με αριθμό 267/25-11-2003 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τους Υπουργούς Πολιτισμού, Εσωτερικών, Δημόσιας Διοίκησης και Αποκέντρωσης, Περιβάλλοντος, Χωροταξίας και Δημοσίων Έργων, σχετικώς με την οικονομική ενίσχυση του Δήμου Νίκαιας για την υλοποίηση των έργων υποδομής εν όψει των Ολυμπιακών Αγώνων κλπ.
      4. Η με αριθμό 264/25-11-2003 επίκαιρη ερώτηση του Βουλευτή του Συνασπισμού της Αριστεράς των Κινημάτων και της Οικολογίας κ. Φώτη Κουβέλη προς τον Υπουργό Μεταφορών και Επικοινωνιών, σχετικώς με τις προθέσεις της Διοίκησης του Οργανισμού Τηλεπικοινωνιών Ελλάδας για μείωση του προσωπικού κλπ.
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παρ.4 Καν. Βουλής)
      1. Η με αριθμό 250/25-11-2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ιωάννη Ζαφειρόπουλου προς τον Υπουργό Δικαιοσύνης, σχετικώς με την ίδρυση μεταβατικής έδρας του Εφετείου Πάτρας στον Πύργο.
      2. Η με αριθμό 271/25-11-2003 επίκαιρη ερώτηση του Βουλευτή της Νέας Δημοκρατίας κ. Αθανασίου Κατσιγιάννη προς τους Υπουργούς Περιβάλλοντος, Χωροταξίας και Δημοσίων Έργων, Εσωτερικών, Δημόσιας Διοίκησης και Αποκέντρωσης, σχετικώς με τη λειτουργία του εργοστασίου ανακύκλωσης απορριμμάτων στα Άνω Λιόσια.
      3. Η με αριθμό 266/25-11-2003 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τους Υπουργούς Μεταφορών και Επικοινωνιών, Εργασίας και Κοινωνικών Ασφαλίσεων, σχετικώς με την επίλυση μισθολογικών και θεσμικών αιτημάτων των υπαλλήλων της Εταιρείας Ηλεκτροκίνητων Λεωφορείων Περιοχής Αθηνών-Πειραιώς κλπ.
      4. Η με αριθμό 263/25-11-2003 επίκαιρη ερώτηση της Βουλευτού του Συνασπισμού  της Αριστεράς των Κινημάτων και της Οικολογίας κ. Ιωάννας Στεργίου προς τον Υπουργό Εσωτερικών, Δημόσιας Διοίκησης και Αποκέντρωσης, σχετικώς με την ακύρωση των Δημοτικών Εκλογών στη Νέα Μάκρη κλπ.
      ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Πρώτη είναι η με αριθμό 261/25.11.2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ηλία Βλαχόπουλου προς τους Υπουργούς Οικονομίας και Οικονομικών, Ανάπτυξης, σχετικώς με το νέο αναπτυξιακό νόμο κλπ.
      Η επίκαιρη ερώτηση του κ. Βλαχόπουλου σε περίληψη έχει ως εξής:
      «Το υπό κατάθεση σχέδιο νόμου για το «Νέο Αναπτυξιακό Νόμο» και η φιλοσοφία των τροποποιήσεων και προσαρμογών του ισχύοντος αναπτυξιακού νόμου, θα πρέπει να υπηρετεί και να εξυπηρετεί δύο κύριες κατευθύνσεις, ήτοι:
      1. Την αύξηση των επενδύσεων γενικά στη χώρα.
      2. Την αποκέντρωση των επενδύσεων, κυρίως προς τις υστερούσες περιοχές της ελληνικής περιφέρειας.
      Ο εν λόγω όμως «Νέος Αναπτυξιακός Νόμος» υπηρετεί μεν το στόχο της αύξησης των επενδύσεων γενικά στη χώρα, δεν υπηρετεί όμως τη φιλοσοφία της αποκέντρωσης των επενδύσεων και φυσικά την περαιτέρω άμβλυνση των περιφερειακών ανισοτήτων, καθόσον με τον υπό κατάθεση νέο νόμο δεν προβλέπεται ειδική αντιμετώπιση των υστερουσών περιοχών πέρα από την αύξηση των πόρων του αναπτυξιακού νόμου.
      Οι ίδιες συνθήκες, δηλαδή, και τα ίδια κίνητρα για τις υστερούσες περιοχές, όπως και πριν από το νέο υπό κατάθεση νόμο.
      Ερωτώνται οι κύριοι Υπουργοί, εάν προτίθενται:
      Να εντάξουν το Νομό Κοζάνης και ολόκληρη τη Δυτική Μακεδονία στη Δ΄ Ζώνη Κινήτρων.
      Να θεσπίσουν ειδικά κίνητρα για τις υστερούσες περιοχές.
      Να διατηρήσουν και να ενεργοποιήσουν το άρθρο 10 του ν. 2601/98 για ειδικές κατηγορίες επενδύσεων, όπως παραδείγματος χάρη ο κλάδος της γούνας και εκτροφής γουνοφόρων ζώων, καθώς και για δορυφορικές επιχειρήσεις γύρω από τη δραστηριότητα της ΔΕΗ.
      Να υιοθετήσουν περαιτέρω βελτιωμένα κίνητρα για μεγάλες επενδύσεις και με διεθνοποιημένη δραστηριότητα, όταν αυτές οι επενδύσεις πραγματοποιούνται στις υστερούσες περιοχές.»
      Θα απαντήσει ο Υφυπουργός Οικονομίας και Οικονομικών κ. Πάχτας.
      Ορίστε, κύριε Υφυπουργέ, έχετε το λόγο.
      ΧΡΗΣΤΟΣ ΠΑΧΤΑΣ (Υφυπουργός Οικονομίας και Οικονομικών): Σας ευχαριστώ, κύριε Πρόεδρε.
      Τα ερωτήματα που έθεσε ο κύριος συνάδελφος είναι πολλαπλά και νομίζω ότι θα έχουμε τη δυνατότητα και με την ευκαιρία άλλων επαφών μας διεξοδικά να τα αναπτύξουμε.
      Στο χρόνο που έχω στη διάθεσή μου, αγαπητέ συνάδελφε, θα ήθελα να επισημάνω μερικά σημεία απ’ αυτά που τέθηκαν στην ερώτησή σας. 
      Με τον  αναπτυξιακό νόμο, για την επίτευξη των σκοπών της ανάπτυξης των ιδιωτικών επενδύσεων στην Ελλάδα και μέσω αυτών, βεβαίως, η αύξηση των θέσεων απασχόλησης, η αύξηση της ανταγωνιστικότητας των επιχειρήσεων, η ισόρροπη περιφερειακή ανάπτυξη, παρέχεται η δυνατότητα χορήγησης κινήτρων και σε μεγάλου μεγέθους επιχειρήσεις, αλλά και σε μικρομεσαίες επιχειρήσεις, που υλοποιούν επενδυτικά προγράμματα στους βασικούς παραγωγικούς τομείς, όπως είναι η μεταποίηση, ο τουρισμός και ο πρωτογενής τομέας. 
      Η διαίρεση της επικράτειας σε τέσσερις ζώνες κινήτρων και η αντίστοιχη διαφοροποίηση των ποσοστών ενίσχυσης στις περιοχές αυτές, στηρίχθηκε στην εμπειρία από την εφαρμογή των προηγουμένων αναπτυξιακών νόμων στους περιορισμούς που έχει θέσει η Ευρωπαϊκή Επιτροπή για τις κρατικές ενισχύσεις. Και όπως γνωρίζετε, έχουμε διασφαλίσει μέχρι και το 2006 τις υψηλότερες κρατικές ενισχύσεις απ’ όλα τα κράτη μέλη της Ευρωπαϊκής Ένωσης, καθώς και την επιδίωξη άμβλυνσης των περιφερειακών ανισοτήτων, δεδομένου ότι σε διάφορες περιοχές της χώρας, λόγω της γεωγραφικής θέσης, της μορφολογίας του εδάφους, αλλά και άλλων χαρακτηριστικών, παρουσιάζεται υστέρηση στην προσέλκυση των επενδύσεων.
      Ωστόσο ο αναπτυξιακός νόμος με την πολυμορφία των παρεχομένων κινήτρων του -επιχορηγήσεις, επιδοτήσεις των τόκων, επιδότηση της χρηματοδοτικής μίσθωσης, φορολογικές απαλλαγές, τα διαφορετικά, λόγω διαίρεσης της επικράτειας σε ζώνες, ποσοστά ενισχύσεων, αλλά και τα οριζόντια στο σύνολο της χώρας για πολλές επενδύσεις ελκυστικά κίνητρα, καθώς και την πληθώρα των ενισχυόμενων επιχειρηματικών δραστηριοτήτων- μπορεί να αποτελέσει ουσιαστική πηγή χρηματοδότησης για επενδύσεις που θα προσιδιάζουν στα χαρακτηριστικά της κάθε περιοχής και θα αξιοποιούν τα συγκριτικά τους πλεονεκτήματα.
      Έτσι, παραδείγματος χάρη, η επένδυση μετατροπής ενός παραδοσιακού οικήματος σε ξενώνα ή ξενοδοχείο μπορεί να ενισχυθεί με ποσοστό επιχορήγησης ή και επιδότησης των τόκων ή και επιδοτήσεις χρηματοδοτικής μίσθωσης 45% ή εναλλακτικά με ποσοστό επιδότησης των τόκων 40% ή φορολογικές απαλλαγές μέχρι και το 100%. Ακόμα, η επένδυση ίδρυσης, επέκτασης ή εκσυγχρονισμού χιονοδρομικών κέντρων ή αντίστοιχες επενδύσεις αξιοποίησης ιαματικών πηγών ενισχύεται με ποσοστά επιχορήγησης ή και επιδότησης των τόκων ή και επιδοτήσεις χρηματοδοτικής μίσθωσης 35% ή εναλλακτικά με ποσοστό επιδότησης των τόκων 35% ή φορολογικές απαλλαγές 70%. 
      Επιπλέον, για μια επένδυση αξιοποίησης ανανεώσιμων πηγών ενέργειας δύναται να χορηγηθούν ενισχύσεις της τάξης του 40%, αλλά και για μια μεταποιητική επιχείρηση παρέχονται κίνητρα  από 30% έως 40%. Επισημαίνεται και η δυνατότητα που έχουν οι επιχειρήσεις να υλοποιούν επενδύσεις και να τυγχάνουν φορολογικής απαλλαγής των κερδών τους στη δυτική Μακεδονία. Το ποσοστό της φορολογικής απαλλαγής κυμαίνεται από 70% έως 100%.
      Για τα γουνοφόρα ζώα που αναφερθήκατε, κύριε συνάδελφε, υπάρχει πρόσφατη υπουργική απόφαση που δίνει δυνατότητα για υπαγωγή στα κίνητρα του αναπτυξιακού νόμου και στις μονάδες εκτροφής γουνοφόρων ζώων, τηρουμένων βέβαια των λοιπών προϋποθέσεων του νόμου και κυρίως της βιωσιμότητας των επιχορηγουμένων επενδύσεων και των φορέων τους.
      Βεβαίως όλα αυτά πρέπει να τα συνυπολογίσουμε με τα έργα υποδομής που γίνονται σε μια περιοχή για να δημιουργήσουμε οικονομίες κλίμακος, αλλά ίσως όλα αυτά στη δευτερολογία μου θα μπορέσω να τα αναπτύξω καλύτερα.
      ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Βλαχόπουλος.
      ΗΛΙΑΣ ΒΛΑΧΟΠΟΥΛΟΣ: Κύριε Υπουργέ, ο αναπτυξιακός νόμος 2601 αλλά και οι προηγούμενοι νόμοι νομίζω ότι έδωσαν ένα αποτέλεσμα το οποίο περιγράφεται και στην εισηγητική έκθεση αλλά και στο σημείωμα που μας έχετε δώσει από το Υπουργείο Οικονομίας. Αυτή η εικόνα λέει ότι το 64% των ιδιωτικών επενδύσεων πραγματοποιήθηκε στο λεκανοπέδιο Αττικής και στην ευρύτερη περιοχή, στην περιοχή της Θεσσαλονίκης και φυσικά και στη Θράκη, η οποία είχε αυξημένα κίνητρα. Εκεί ακριβώς λέτε ότι υπάρχουν και υστερούσες περιοχές. Άρα λοιπόν παραδέχεστε ότι υπάρχουν περιοχές στις οποίες παρατηρείται μία υστέρηση όσον αφορά τις επενδύσεις.
      Με το νέο, λοιπόν, αναπτυξιακό νόμο ποια είναι εκείνα τα επιπλέον κίνητρα που δίνετε, έτσι ώστε να είμαστε αισιόδοξοι ότι αυτή η υστέρηση θα ξεπεραστεί και οι επενδύσεις στις υστερούσες περιοχές θα είναι περισσότερες; Εκείνο το οποίο τουλάχιστον εγώ βλέπω από το ενημερωτικό δελτίο του Υπουργείου Οικονομίας και Οικονομικών, αναφερόμενοι στις υστερούσες περιοχές το μόνο που λέτε είναι ότι σε αυτές τις περιοχές θα έχουμε μία αύξηση των πόρων του αναπτυξιακού νόμου που κατανέμονται στις περιοχές με κριτήριο την αναπτυξιακή τους υστέρηση. Δηλαδή μπορεί να έχουμε αύξηση των πόρων, κύριε Υπουργέ, αλλά δεν έχουμε επιπλέον κίνητρα. Πολλές φορές οι πόροι επιστρέφονται, διότι δεν υπάρχουν κίνητρα. 
      Όπως ξέρετε, η δυτική Μακεδονία -και από τον πίνακα που έχω μπροστά μου και θα τον καταθέσω, είναι δικός σας πίνακας - είναι τελευταία στις επενδύσεις με 1%, είναι τελευταία στη δημιουργία νέων θέσεων εργασίας με 1,4%, είναι πρώτη στην ανεργία με πέντε-έξι μονάδες πάνω από το μέσο όρο της χώρας και είναι και η τελευταία όσον αφορά την πυκνότητα του πληθυσμού. Αυτό σημαίνει δηλαδή ότι οι νέοι μας αποχωρούν από τη δυτική Μακεδονία.
      Θα πρέπει, κύριε Υπουργέ, να δώσετε κάποια επιπλέον κίνητρα στις υστερούσες περιοχές, διότι ο νόμος δεν προβλέπει επιπλέον κίνητρα. Είναι τα ίδια με τον προηγούμενο νόμο. Τα επιπλέον κίνητρα που δίνετε, τα δίνετε σε όλες τις περιοχές, είτε είναι φορολογικά κίνητρα είτε είναι για τις διεθνοποιημένες επενδύσεις. 
      Θα ήθελα, κύριε Υπουργέ, πάλι να τονίσω ότι θα πρέπει να εντάξουμε στην Δ΄ ζώνη τη δυτική Μακεδονία και το Νομό Κοζάνης, να διατηρηθεί και να ενεργοποιηθεί το άρθρο 10 για παραδοσιακές δραστηριότητες στην περιοχή μας όπως είναι η εκτροφή των γουνοφόρων ζώων και τα μάρμαρα, αλλά θα πρέπει να δείτε και τον τομέα του τουρισμού με πολύ ενδιαφέρον. Διότι ο τομέας του τουρισμού μέχρι τώρα κατευθυνόταν προς τις παραδοσιακά τουριστικές περιοχές. Θα πρέπει να δούμε τον εσωτερικό, τον ορεινό, το χειμερινό τουρισμό και εκεί θα πρέπει να δοθούν τα κίνητρα. Τώρα βεβαίως που έχουμε και τις υποδομές, όπως είπατε και εσείς, θα πρέπει αυτές οι υποδομές να αξιοποιηθούν με μία «ένεση» επιπλέον κινήτρων και για τη δυτική Μακεδονία.
      ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, προσυπογράφω όλα όσα είπε ο συνάδελφος εκ Κοζάνης. 
      ΠΡΟΕΔΡΕΥΩΝ (Κωνσταντίνος Γείτονας): Δεν προβλέπεται από τη διαδικασία, κύριε Κεδίκογλου. Η βούλησή σας είναι θετική αλλά δεν προβλέπεται προσυπογραφή….
      ΒΑΣΙΛΗΣ ΚΕΔΙΚΟΓΛΟΥ: Χαίρομαι γιατί και εσείς συντάσσεσθε. Είναι πολύ ευχάριστο.
      ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Πάχτας
      ΧΡΗΣΤΟΣ ΠΑΧΤΑΣ (Υφυπουργός Οικονομίας και Οικονομικών): Αγαπητέ συνάδελφε, θέλω να επισημάνω ότι η εμπειρία των αναπτυξιακών νόμων είναι ότι η ύπαρξη υψηλών κινήτρων δεν αποτελεί από μόνη της μία προϋπόθεση δημιουργίας κερδοφόρων επιχειρήσεων σε μία περιοχή που πολλές φορές συνεπάγεται και στρεβλώσεις της επιχειρηματικότητας και μπορεί να οδηγήσει και στην προβληματικότητα διαφόρων κλάδων της οικονομίας. 
      ΒΑΣΙΛΗΣ ΚΕΔΙΚΟΓΛΟΥ: Αυτό είναι σωστό, κύριε Πρόεδρε! 
      ΧΡΗΣΤΟΣ ΠΑΧΤΑΣ (Υφυπουργός Οικονομίας και Οικονομικών): Το έχουμε ζήσει αρκετά ως εμπειρία στην πατρίδα μας. Οι υγιείς επενδύσεις πιστεύω ότι επιλέγουν τον τόπο εγκατάστασης, συνυπολογίζοντας πρώτιστα τις μακροπρόθεσμες, θα έλεγα, οικονομίες κλίμακος, δυνατότητες για διεύρυνση του κατάλληλου προσωπικού, υποδομές για διακίνηση των προϊόντων τους, επάρκεια πρώτων υλών, γειτνίαση σε μεγάλα αστικά κέντρα, και δευτερευόντως τα ποσοστά των κινήτρων επιχορήγησης. 
      ΒΑΣΙΛΗΣ ΚΕΔΙΚΟΓΛΟΥ: Τη ζήτηση μακροχρονίως!
      ΧΡΗΣΤΟΣ ΠΑΧΤΑΣ (Υφυπουργός Οικονομίας και Οικονομικών): Στα πλαίσια αυτά, η λειτουργία του αναπτυξιακού νόμου θα πρέπει να δοθεί συμπληρωματικά με την τεράστια προσπάθεια που καταβάλλεται για την ανάπτυξη των υποδομών της χώρας, τη βελτίωση των τηλεπικοινωνιών, τη θέσπιση μέτρων οικονομικής πολιτικής, όπως η μείωση της φορολογίας των επιχειρήσεων, και βεβαίως όλα αυτά που είναι σε εξέλιξη με τα προγράμματα των μεγάλων αναπτυξιακών υποδομών που είναι στην πατρίδα μας, και όπως γνωρίζετε, σε λίγο καιρό η επαφή της Κοζάνης με το μεγάλο αστικό κέντρο της Θεσσαλονίκης θα είναι διαφορετική από ότι είναι σήμερα, θα δίνει άλλες δυνατότητες και πράγματι δημιουργούν τις οικονομίες κλίμακος, στις οποίες αναφερόμαστε. 
      Προσθετικά σ’ αυτά που είπατε και εσείς, αγαπητέ συνάδελφε, θέλω να τονίσω τα εξής: Η διαφοροποίηση σε σχέση με τις περιοχές που κατευθύνονται στην Αττική έχουν μηδενικά κίνητρα. Το 50% από την εμπειρία του αναπτυξιακού νόμου είναι στη βόρεια Ελλάδα. Μεταφέρθηκαν επενδύσεις και επιχορηγήσεις γενικά από τη Θράκη μέχρι τη Μακεδονία.  
      Αυτήν τη στιγμή, λοιπόν, θέλω να τονίσω ότι έχουμε τα υψηλότερα κίνητρα από κάθε άλλο κράτος-μέλος της Ευρωπαϊκής Ένωσης και τα έχουμε διασφαλισμένα μέχρι το 2006. Εάν αυτήν τη στιγμή πάμε να αυξήσουμε τα κίνητρα έστω και σε μία περιφέρεια της χώρας μας, η επαναδιαπραγμάτευση που οφείλουμε να κάνουμε με την Ευρωπαϊκή Ένωση και με τη Διεύθυνση Ανταγωνισμού θα μας οδηγήσει σε χαμηλότερα κίνητρα πανελλαδικά, δεδομένου ότι όλα τα κράτη-μέλη έχουν αναλάβει την υποχρέωση να μειώσουν τα κίνητρα των κρατικών ενισχύσεων για τις επιχορηγήσεις στις επιχειρήσεις. 
      Άρα δεν μπορούμε να αυξήσουμε τα κίνητρα. Αυτό που μπορούμε να κάνουμε είναι να βελτιώσουμε το πλαίσιο στο οποίο κινούμαστε, να κάνουμε ό,τι είναι δυνατόν για να απλουστεύσουμε τις διαδικασίες, να δημιουργήσουμε νέες υποδομές που δεν είχαμε, νέα δίκτυα που δεν είχαμε προχθές και σήμερα, για να δώσουμε τη δυνατότητα στις επιχειρήσεις, στον επιχειρηματικό κόσμο να μπορέσει να αναπτύξει σε κάθε γωνιά της πατρίδας μας αυτές τις επιχειρηματικές δραστηριότητες, γιατί, όπως είπα και προηγουμένως, από εκεί θα κριθεί το μέλλον των επενδύσεων των επιχειρηματιών. 
      Ευχαριστώ, κύριε Πρόεδρε. 
      ΠΡΟΕΔΡΕΥΩΝ (Κωνσταντίνος Γείτονας): Η δεύτερη με αριθμό 270/25-11-2003 επίκαιρη ερώτηση του Βουλευτή της Νέας Δημοκρατίας κ. Δημητρίου Κωστόπουλου προς τους Υπουργούς Οικονομίας και Οικονομικών, Ανάπτυξης, σχετικώς με τη δανειοδότηση του Ομίλου Εταιρειών SYNRCY και SHELL που εκμεταλλεύονται το φυσικό αέριο στην Αττική, από την Αγροτική Τράπεζα κλπ., διαγράφεται λόγω κωλύματος του ερωτώμενου Υπουργού. 
      Επίσης η τρίτη με αριθμό 269/25-11-2003 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Νικολάου Γκατζή προς τους Υπουργούς Περιβάλλοντος, Χωροταξίας και Δημοσίων Έργων, Εσωτερικών, Δημόσιας Διοίκησης και Αποκέντρωσης, σχετικώς με τη χρηματοδότηση του Δήμου Μουρεσίου Μαγνησίας για την αποκατάσταση των ζημιών, που υπέστη από τις σφοδρές βροχοπτώσεις του περσινού χειμώνα κλπ., διαγράφεται λόγω κωλύματος του ερωτώμενου Υπουργού. 
      Θα συζητηθεί η τέταρτη με αριθμό 255/25-11-2003 επίκαιρη ερώτηση του Βουλευτή του Συνασπισμού της Αριστεράς των Κινημάτων και της Οικολογίας κ. Φώτη Κουβέλη προς τον Υπουργό Εργασίας και Κοινωνικών Ασφαλίσεων, σχετικώς με τη λειτουργία του Οργανισμού των Γεωργικών Ασφαλίσεων. 
      Η επίκαιρη ερώτηση του κ. Φώτη Κουβέλη έχει ως εξής:
      «Από την πρόσφατη έκθεση-πόρισμα του Συνηγόρου του Πολίτη διαπιστώνεται μεγάλη καθυστέρηση στην έκδοση διοικητικών πράξεων του ΟΓΑ και τούτο αποτελεί το μεγαλύτερο πρόβλημα για τους ασφαλισμένους του. 
      Βασικοί παράγοντες της διοικητικής και οργανωτικής δυσλειτουργίας του ΟΓΑ κρίνεται ότι είναι:
      * Η ελλιπής στελέχωση του Οργανισμού με μόνιμο προσωπικό και η έλλειψη λειτουργίας ολοκληρωμένου πληροφορικού συστήματος. 
      * Η δυσχερής επικοινωνία των ασφαλισμένων με το φορέα και η έλλειψη μητρώου ασφαλισμένων-εργαζομένων στην Αγροτική Οικονομία. 
      * Η αύξηση του αριθμού των ασφαλισμένων και των παροχών προς αυτούς. 
      * Η μη μηχανογραφική επεξεργασία των αιτήσεων για συνταξιοδότηση ή τη χορήγηση προνομιακών επιδομάτων. 
      Επειδή τα ανωτέρω συμβάλλουν στην υπέρμετρη καθυστέρηση έκδοση διοικητικών πράξεων, γεγονός το οποίο συνιστά παραβίαση των αρχών της χρηστής και αποτελεσματικής διοίκησης, με αυτονόητες τις δυσμενείς συνέπειες σε βάρος των ασφαλισμένων, ερωτάται ο αρμόδιος Υπουργός:
      * Γιατί δεν έχει στελεχωθεί ο ΟΓΑ από το προβλεπόμενο με την ισχύουσα νομοθεσία μόνιμο στελεχικό δυναμικό και πώς σχεδιάζει την αναβάθμιση και συνεργασία των ανταποκριτών ΟΓΑ με τα νεοσυσταθέντα Κέντρα Εξυπηρέτησης Πολιτών (ΚΕΠ), τα οποία λειτουργούν στους καποδιστριακούς δήμους; 
      * Ποια έργα τεχνολογικού εκσυγχρονισμού έχουν ενταχθεί στο Γ’ ΚΠΣ και σε ποιο βαθμό έχουν υλοποιηθεί για τη βελτίωση της λειτουργίας του και την αποτελεσματική αντιμετώπιση του συνεχούς διευρυνόμενου ρόλου του ως Οργανισμού Κοινωνικής Ασφάλισης (Αγροτική Εστία, ασφάλιση αγρεργατών, μεταναστών, αναπηρικά επιδόματα);»  
      Θα απαντήσει ο Υφυπουργός Εργασίας και Κοινωνικών Ασφαλίσεων κ. Ροβέρτος Σπυρόπουλος. 
      	Ορίστε, κύριε Υπουργέ, έχετε το λίγο.
      ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Κύριε Πρόεδρε, κύριε συνάδελφε, θα σας απαντήσω με ειλικρίνεια και με συγκεκριμένα στοιχεία, γιατί θεωρώ την ερώτησή σας πολύ ενδιαφέρουσα, με την έννοια ότι απασχολεί ένα πολύ μεγάλο κομμάτι του ελληνικού πληθυσμού. Και, βέβαια, θεωρώ ιδιαίτερα ενδιαφέρουσα την ερώτησή σας, η οποία έρχεται σε μια περίοδο που –και θα συμφωνήσω μαζί σας, όπως όλοι συμφωνούμε, ότι στην πολιτική δεν γίνονται θαύματα- στον ΟΓΑ δεν γίνονται απλώς βήματα, αλλά, όπως πιστεύω, σημαντικά άλματα. Και εξηγούμαι.
      Επικαλεστήκατε την έκθεση. Πιστεύω ότι αν ψάξετε λίγο πιο πολύ –και σας προτείνω να το κάνετε- θα δείτε ότι την προηγούμενη χρονιά κάναμε ένα πολύ μεγάλο άλμα. Για πρώτη φορά τριάντα χιλιάδες δικαιούχοι αγροτικών συντάξεων που γεννήθηκαν το 1938 έλαβαν την αγροτική τους σύνταξη την πρώτη μέρα που την δικαιούνταν. Και αυτό έγινε μέσα από μια συστηματική δουλειά, σε ένα περιβάλλον που δεν ήταν σύγχρονο, με την έννοια ότι δεν είχε ολοκληρωθεί η μηχανογράφηση κλπ. Το καταφέραμε αυτό όμως σε συνεργασία με τους αγρότες, οι οποίοι έγκαιρα, τρεις μήνες πριν, υπέβαλαν τα δικαιολογητικά τους. Το ίδιο θα γίνει και την επόμενη χρονιά.
      Επομένως καθυστέρηση συντάξεων δεν υπάρχει πια στον ΟΓΑ. Υπάρχει έλλειψη προσωπικού. Είναι όμως σε εξέλιξη ένας διαγωνισμός, με τον οποίο θα προσλάβουμε εκατόν τριάντα νέους υπαλλήλους, υπάρχει η σύσταση υποκαταστημάτων σε όλη την Ελλάδα, υπάρχει η λειτουργία του «1464», το οποίο έχει λύσει ένα σημαντικό πρόβλημα επικοινωνίας των αγροτών με τον ΟΓΑ και κυρίως υπάρχει το εξής: η ακραία υπηρεσία του ΟΓΑ από δω και στο εξής δεν θα είναι η περιφερειακή υπηρεσία του ΟΓΑ, αλλά θα είναι το ΚΕΠ, το Κέντρο Εξυπηρέτησης Πολιτών. Εκεί έχουν μεταφερθεί και συνεχώς μεταφέρονται λειτουργίες και διαδικασίες, για τις οποίες ώς τώρα οι αγρότες, είτε ως ασφαλισμένοι είτε ως συνταξιούχοι, ανέτρεχαν στο τοπικό κατάστημα του ΟΓΑ, όπου αυτό υπήρχε, γιατί δεν υπήρχαν παντού και κυρίως στην Αθήνα. Την ίδια χρονική περίοδο, τώρα που μιλάμε, ολοκληρώνονται οι διαδικασίες για την εφαρμογή Ολοκληρωμένου Πληροφοριακού Συστήματος στον ΟΓΑ.
      Πιστεύω, λοιπόν, κύριε συνάδελφε, ότι ο ΟΓΑ σε σύντομο χρονικό διάστημα, που δεν θα ξεπεράσει την επόμενη χρονιά, θα είναι ένας σύγχρονος ασφαλιστικός οργανισμός που θα ανταποκρίνεται επάξια στις προσδοκίες και των Ελλήνων αγροτών, αλλά και των ξένων εργατών.
      Και απαντώ σχετικά με αυτό –και τα υπόλοιπα θα σας τα πω στη δευτερολογία μου- λέγοντάς σας ότι ανταποκριθήκαμε στον ΟΓΑ πλήρως με βάση τις υποχρεώσεις που καθόριζε ο ν. 2910 σε σχέση με τις ανανεώσεις και τις άδειες εργασίας. Υπάρχουν προβλήματα, αλλά θα επανέλθω σε αυτό στη δευτερολογία μου, για να μην παραβιάζω το χρόνο.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Κουβέλης έχει το λόγο.
      ΦΩΤΗΣ ΚΟΥΒΕΛΗΣ: Κύριε Υφυπουργέ, οφείλω κι εγώ να είμαι απόλυτα ειλικρινής μαζί σας και να καταγράψω ότι ο ΟΓΑ γίνεται ένας ελκυστικός για τους εργαζόμενους οργανισμός. Ο πολιτικός λόγος, για να είναι και αποτελεσματικός, οφείλει να είναι και ειλικρινής.
      Υπάρχουν όμως καθυστερήσεις. Εγώ δεν θέλω να μηδενίσω τα βήματα που έχουν γίνει, αλλά μια μεγάλη, επί παραδείγματι, καθυστέρηση είναι αυτή η οποία αφορά στη διαδοχική ασφάλιση. Το γνωρίζετε πάρα πολύ καλά ότι, ενώ ο νόμος είναι από το 1997, άρχισε να καταβάλλεται σύνταξη, σε συνέχεια διαδοχικής ασφάλισης, μόλις το 2002.
      Επίσης, πρέπει να σας πω ότι πρέπει να επισπεύσετε τις διαδικασίες πρόσληψης προσωπικού, διότι για δυόμισι εκατομμύρια ασφαλισμένους, κύριε Πρόεδρε, απασχολούνται τετρακόσιοι τριάντα υπάλληλοι. Και είναι επίσης γεγονός ότι η καθυστέρηση ένταξης των αλλοδαπών αγροεργατών στον ΟΓΑ σημαίνει τεράστια απώλεια χρημάτων για τον ΟΓΑ, αλλά επιπλέον σημαίνει και μια απαράδεκτη καθυστέρηση στην αντιμετώπιση ζωτικών προβλημάτων αυτών των ανθρώπων, που εργάζονται στην αγροτική οικονομία και είναι παραγωγοί ενός συγκεκριμένου έργου.
      Τέλος, πρέπει να σας πω ότι δεν είναι ικανοποιητικοί οι ρυθμοί αναφορικά με τις συντάξεις αναπηρίας. Εδώ σημειώνονται μεγάλες καθυστερήσεις και αντιλαμβάνεσθε πόσο άσχημο είναι να διεκδικεί κάποιος να πάρει τη σύνταξη γι’ αυτό το ακραίο γεγονός της ζωής του, δηλαδή για την αναπηρία του και να καθυστερεί η καταβολή της σχετικής συντάξεως. Εγώ κρατώ τη δέσμευσή σας αναφορικά με εκείνο που είπατε, ότι δηλαδή οι ανταποκριτές του ΟΓΑ θα συνδεθούν με τη λειτουργία των Κέντρων Εξυπηρέτησης Πολιτών. Αυτό θα είναι ένα σημαντικό βήμα και ακριβώς η επίκαιρη ερώτηση την οποία κατέθεσα εκείνο το οποίο διεκδικεί είναι να σας προτρέψω με ταχύτερους ρυθμούς να κάνετε όλα εκείνα τα οποία όντως θα φέρουν τον ΟΓΑ σε μία θέση που θα δικαιολογεί ακριβώς αυτό, το ελκυστικό που έχει πλέον για πάρα πολλούς ασφαλισμένους οι οποίοι, κύριε Πρόεδρε, θέλουν να φύγουν από άλλους ασφαλιστικούς, οργανισμούς και επιλέγουν τον ΟΓΑ.
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
      ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Θα ξεκινήσω από το τέλος. Πράγματι ο ΟΓΑ είναι ιδιαίτερα ελκυστικός, όμως πρέπει να μην ξεχνάμε, κύριε Κουβέλη, ότι ιδιαίτερα ελκυστικός γίνεται γιατί είναι πάρα πολύ θετικές οι εισφορές των ασφαλισμένων, γιατί το μεγάλο βάρος της ασφάλισης το αναλαμβάνει το κράτος. 
      Θα συμφωνήσω μαζί σας ότι πρέπει να γίνουν πολλά πράγματα στον ΟΓΑ και θα ξεκινήσω από την πρώτη επισήμανσή σας που είναι ορθή, το θέμα της διαδοχικής ασφάλισης. Όμως στον ΟΓΑ το θέμα αυτό έχει δύο σκέλη.  Καθυστερήσεις που ανατρέχουν σε αναζήτηση διαδοχικού χρόνου ασφάλισης, όταν ο χρόνος ασφάλισης είχε γίνει στη Γερμανία, στο Βέλγιο, γιατί υπάρχουν πολλές τέτοιες περιπτώσεις και σε αναζήτηση χρόνου ασφάλισης που έχει γίνει στην Ελλάδα. Τη δεύτερη πλευρά νομίζω ότι θα την καλύψουμε πλήρως σε σύντομο χρονικό διάστημα με το σχέδιο νόμου που θα κατατεθεί, όπου θα επισπεύσει τις διαδικασίες απόδοσης για όλες τις διαδοχικές συντάξεις και βεβαίως για τον ΟΓΑ. Μέσα σε αυτό το πλέγμα εντάσσεται πλήρως και ο ΟΓΑ. Δεν θα διαφέρει σε τίποτα λειτουργικά η απόδοση μιας διαδοχικής σύνταξης, από μία κοινή σύνταξη, μία απλή σύνταξη, δεδομένου ότι καθίσταται υπόχρεος για όλη αυτήν τη διαδικασία ο απονέμων ασφαλιστικός οργανισμός με όρους και προϋποθέσεις, όμως, που ίσχυαν σε κάθε οργανισμό που διέτρεξε τον ασφαλιστικό του βίο ο ασφαλισμένος. 
      Σε σχέση με το προσωπικό: Το προσωπικό πράγματι είναι περίπου εκεί που είπατε, πεντακόσιοι έξι, αλλά μπορεί κάποιοι να είναι αποσπασμένοι κάπου αλλού, σας λέω όμως ότι θα καλυφθεί γρήγορα και κυρίως επανέρχομαι ότι καλύπτεται ουσιαστικά αμέσως μέσα από τη διάχυση του  έργου τους στα Κέντρα Εξυπηρέτησης Πολιτών, που σας λέω ότι με πολύ γρήγορους ρυθμούς κατανέμουμε αυτό το έργο του ΟΓΑ στα κέντρα αυτά, ιδιαίτερα στους καποδιστριακούς δήμους, γιατί όπως καταλαβαίνετε οι κυρίως συναλλασσόμενοι με τους καποδιστριακούς δήμους είναι αγρότες και δυστυχώς σε μερικούς δήμους μόνο συνταξιούχοι αγρότες.
      Τώρα σε σχέση με το θέμα των αλλοδαπών, που το θεωρώ πολύ σημαντικό: Έχετε δίκιο. Και εισφοροδιαφυγή υπάρχει και έλλειμμα κοινωνικό υπάρχει. Δεν είναι δυνατόν να υποδεχόμαστε με τον έναν ή τον άλλον τρόπο ανθρώπους στη χώρα μας και να μην τους παρέχουμε πλήρη δικαιώματα κοινωνικής ασφάλισης σε ένα κράτος δικαίου. Ο ΟΓΑ είναι ένας φορέας που απευθύνεται στο 60% από αυτούς. Με το νομοθέτημα που θα έλθει σύντομα στη Βουλή καθίστανται πια θεσμοθετημένα δικαιούχοι κοινωνικής ασφάλισης οι επ’ αμοιβή Έλληνες και κυρίως οι αλλοδαποί απασχολούμενοι σε αγροτικές επιχειρήσεις και εκμεταλλεύσεις. Γιατί ως τώρα υπήρχαν σημαντικά προβλήματα και εκ του νόμου, δηλαδή το θεσμικό καθεστώς δεν επέτρεπε. Και ο ΟΓΑ βέβαια είναι σίγουρο ότι θα ασφαλίσει πάνω από τριακόσιες χιλιάδες αλλοδαπούς και Έλληνες βέβαια επ’ αμοιβή απασχολούμενους στον πρωτογενή τομέα. 
      Σε σχέση με τις αναπηρικές συντάξεις, κύριε συνάδελφε, κάνουμε ό,τι είναι δυνατόν. Έχετε δίκιο, υπάρχει καθυστέρηση. Είναι κοινές οι επιτροπές. Όμως θέλω να σας διαβεβαιώσω ότι έχουν ληφθεί όλα εκείνα τα μέτρα για να βελτιώσουν τους χρόνους απόδοσης των αναπηρικών συντάξεων. 
      ΠΡΟΕΔΡΕΥΩΝ (Κωνσταντίνος Γείτονας): Εισερχόμαστε στις επίκαιρες ερωτήσεις δευτέρου κύκλου.
      Η πρώτη υπ’ αριθμ. 259/25-11-2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Βασιλείου Τσιλίκα προς τον Υπουργό Ανάπτυξης, σχετικώς με την καθυστέρηση δημοπράτησης της κατασκευής του υδροηλεκτρικού έργου Σμοκόβου κλπ., λόγω κωλύματος του Υπουργού δεν θα συζητηθεί και διαγράφεται.
      Θα προχωρήσουμε στη δεύτερη με αριθμό 272/25-11-2003 επίκαιρη ερώτηση του Βουλευτή της Νέας Δημοκρατίας κ. Εμμανουήλ Κεφαλογιάννη προς τον Υπουργό Εμπορικής Ναυτιλίας, σχετικώς με την έλλειψη μέσων ασφάλειας στο Λιμάνι Ηρακλείου Κρήτης κλπ.
      Η επίκαιρη ερώτηση του κ. Κεφαλογιάννη έχει ως εξής:
      «Στο Λιμάνι της Ολυμπιακής Πόλης Ηράκλειο Κρήτης χίλιοι σαράντα επιβάτες κινδύνευσαν και αναγκάστηκαν να εγκαταλείψουν πλοίο με γερανούς και σκάλες της Ολυμπιακής Αεροπορίας διακόσιες εβδομήντα ημέρες πριν από την έναρξη των Ολυμπιακών Αγώνων του 2004! Αυτό επειδή το Λιμάνι Ηρακλείου, η διοίκηση του οποίου ελέγχεται από το ΠΑΣΟΚ, δεν διαθέτει σκάλες για την απόβαση επιβατών μεγάλων πλοίων, ενώ τα αρμόδια λιμενικά όργανα επιτρέπουν τη ανεξέλεγκτη φόρτωση κάθε είδους επικίνδυνων εμπορευμάτων στα οχηματαγωγά πλοία βάσει «υπεύθυνων δηλώσεων» των φορτωτών.
      Επειδή είναι βέβαιο ότι όλες οι ανακρίσεις και οι έρευνες που διετάχθησαν θα καταλήξουν σε πορίσματα συγκάλυψης των εγκληματικών ευθυνών και παραλείψεων των προσκείμενων στην Κυβέρνηση υπεύθυνων οργάνων, όπως έγινε και στο τραγικό ναυάγιο του πλοίου «ΣΑΜΙΝΑ», που παρά τη δημόσια «δέσμευση» του κ. Σημίτη, το «μαχαίρι ουδέποτε αφέθηκε για να φθάσει στο κόκαλο».
      Ερωτάστε εάν είναι δυνατόν να φροντίσετε να διατεθούν λίγες χιλιάδες ευρώ από τα εκατομμύρια των εξαγγελιών του προεκλογικού λαθρεμπορίου υποσχέσεων για να προμηθευτεί το Λιμάνι Ηρακλείου σκάλες για την ασφαλή αποβίβαση των επιβατών;».
      Καλό είναι να αποφεύγουμε τέτοιες εκφράσεις.
      ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε…
      ΠΡΟΕΔΡΕΥΩΝ (Κωνσταντίνος Γείτονας): Σαν παρακαλώ. Εγώ οφείλω να επισημάνω ότι κατά τον Κανονισμό και στον προφορικό λόγο και στο γραπτό ακραίες και υπερβολικές εκφράσεις πρέπει και μπορούν να αποφεύγονται.
      Θα απαντήσει ο Υπουργός Εμπορικής Ναυτιλίας.
      ΓΕΩΡΓΙΟΣ ΠΑΣΧΑΛΙΔΗΣ (Υπουργός Εμπορικής Ναυτιλίας): Κύριε Πρόεδρε, η ερώτηση του κυρίου συναδέλφου φανερώνει μία διάθεση εκμετάλλευσης του θέματος και μάλιστα με πολύ ακραίες εκφράσεις. Θα έλεγα εξ αρχής πως περιορίζοντας ένα τόσο σοβαρό περιστατικό στην εικόνα μιας σκάλας, οδηγούμαστε σε λάθος συμπεράσματα και λάθος κινήσεις.
      Η πυρκαγιά στο πλοίο «ΚΝΩΣΟΣ ΠΑΛΛΑΣ» ήταν ένα πάρα πολύ σοβαρό περιστατικό, μια πολύ διδακτική υπόθεση, την οποία οφείλουμε όλοι να προσέξουμε.
      Από την πρώτη στιγμή –για όσους χειριστήκαμε το θέμα στο Υπουργείο Εμπορικής Ναυτιλίας- προείχε η ασφαλής αποβίβαση χιλίων διακοσίων επιβατών στο λιμάνι του Ηρακλείου. Αυτό τελικά έγινε με επιτυχία χωρίς κανέναν τραυματισμό και με τη συνεργασία…
      ΒΑΣΙΛΗΣ ΚΕΔΙΚΟΓΛΟΥ: Βγήκαν όλοι σώοι;
      ΓΕΩΡΓΙΟΣ ΠΑΣΧΑΛΙΔΗΣ (Υπουργός Εμπορικής Ναυτιλίας): Όλοι σώοι, χωρίς κανέναν τραυματισμό και με τη συνεργασία όλων, με μία διακλαδική συνεργασία, στην οποία συμμετείχαν όλες οι υπηρεσίες και βέβαια και η Ολυμπιακή Αεροπορία στη δεδομένη στιγμή μιας έκτακτης κατάστασης. Ζήτησα ενδελεχή έλεγχο για όλες τις πτυχές της υπόθεσης. Υπάρχουν μια σειρά συμπεράσματα και μία σειρά διδάγματα.
      Σε ό,τι αφορά τα συμπεράσματα για τα αίτια της φωτιάς: 
      Τα αίτια της πυρκαγιάς εντοπίζονται αθροιστικά ή διαζευκτικά στη διαρροή υδατικού διαλύματος υπεροξιδίου του υδρογόνου ή και ακετόνης και στην εξώθερμη χημική αντίδραση μεταξύ τους. Υπήρχε δηλαδή επικίνδυνο φορτίο στο πλοίο. Ρώτησα αν αυτό ήταν αποτέλεσμα δολιοφθοράς. Η απάντηση της επιτροπής ήταν: «Όχι, δεν υπήρξε πράξη δολιοφθοράς ή εμπρησμού».
      Το τρίτο σημείο, στο οποίο σταθήκαμε, ήταν αν υπήρξε κίνδυνος για την ασφάλεια των επιβατών. Η απάντηση ήταν: «Ναι, υπήρξε σαφής κίνδυνος για την ασφάλεια των επιβατών» και χάρη στην ψύχραιμη αντιμετώπιση της κατάστασης από τον πλοίαρχο και το πλήρωμα αντιμετωπίστηκε με επιτυχία το όλο ναυτικό συμβάν μέχρι την προσέγγιση στο λιμάνι του Ηρακλείου.
      Σε ό,τι αφορά το σχέδιο εγκατάλειψης: 
      Τα σωστικά μέσα χρησιμοποιούνται για περιστατικά, μέσα στη θάλασσα. Στο συγκεκριμένο περιστατικό ήμασταν στο λιμάνι του Ηρακλείου, γι’ αυτό και χρησιμοποιήθηκαν τα συγκεκριμένα μέσα, δηλαδή οι σκάλες που όλοι είδαμε.
      Σε ό,τι αφορά τους καταπέλτες: 
      Εδώ έγινε μια μεγάλη συζήτηση. Οι καταπέλτες, πέραν από τις βλάβες τις οποίες υπέστησαν εξαιτίας του περιστατικού της φωτιάς, δεν θα έπρεπε να ανοίξουν, γιατί θα υπήρχε κίνδυνος αναζωπύρωσης. Και άλλωστε το συγκεκριμένο φορτηγό όπου ήταν η εστία της φωτιάς είχε και μετά την έξοδό του από το πλοίο δύο αναζωπυρώσεις. Υπάρχει το μεγάλο θέμα των φορτίων των φορτηγών και βέβαια των ευθυνών.
      Σε ό,τι αφορά τις ευθύνες: 
      Έχω ζητήσει ένορκη διοικητική εξέταση, δεν αποφασίζω εν θερμώ και αμέσως μετά το σχετικό πόρισμα θα αποδοθούν οι ευθύνες όπου πρέπει να αποδοθούν.
      Σε ό,τι αφορά τα διδάγματα: 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Είναι πολύ σημαντικό το σημείο αυτό, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Γείτονας): Σε μισό λεπτό ολοκληρώστε, κύριε Υπουργέ. Έχετε και δευτερολογία.
      ΓΕΩΡΓΙΟΣ ΠΑΣΧΑΛΙΔΗΣ (Υπουργός Εμπορικής Ναυτιλίας): Έχει απασχολήσει ιδιαίτερα το θέμα την κοινή γνώμη.
      ΠΡΟΕΔΡΕΥΩΝ (Κωνσταντίνος Γείτονας): Σε μισό λεπτό, παρακαλώ, συνοψίστε την απάντησή σας.
      ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, να τον ακούσουμε. Έχουμε επενδύσει πολλά…
      ΠΡΟΕΔΡΕΥΩΝ (Κωνσταντίνος Γείτονας): Παρακαλώ, κύριε Κεδίκογλου.
      ΓΕΩΡΓΙΟΣ ΠΑΣΧΑΛΙΔΗΣ (Υπουργός Εμπορικής Ναυτιλίας): Σε  ό,τι αφορά τα διδάγματα, υπάρχει ανάγκη βελτίωσης π.δ. 405/96 για τα φορτηγά αυτοκίνητα, τα ασυνόδευτα οχήματα, την τυποποίηση και τον ηλεκτρονικό έλεγχο των φορτίων. Τα λιμάνια μας χρειάζονται μαγνητικές πύλες, χρειάζονται νέες επενδύσεις, σε συστήματα ασφαλείας, ελέγχους που θα ανεβάσουν τα επίπεδα ασφάλειας και στα πλοία και στα λιμάνια. 
      Σε ό,τι αφορά αν τα πλοία ή τα λιμάνια είχαν υποχρέωση να έχουν σκάλες, αυτό είναι ένα ζήτημα το οποίο διερευνούμε με το Διεθνή Ναυτιλιακό Οργανισμό. Από τις εκθέσεις που έχω δεν υπήρχε υποχρέωση ούτε στο λιμάνι του Ηρακλείου ούτε στο συγκεκριμένο πλοίο να έχει τις σκάλες, οι οποίες θα επέτρεπαν την ασφαλή αποβίβαση των επιβατών στο συγκεκριμένο περιστατικό. Αυτό το οποίο έχω ζητήσει είναι η αναθεώρηση του κανονιστικού πλαισίου για τη φόρτωση των φορτίων και ο προσδιορισμός υπευθύνου για κάθε φορτίο επί του πλοίου. 
      ΠΡΟΕΔΡΕΥΩΝ (Κωνσταντίνος Γείτονας): Ο κ. Κεφαλογιάννης έχει το λόγο. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Κύριε Πρόεδρε, σε όλη την Ελλάδα και στο εξωτερικό είδαν τις εικόνες ντροπής από το συμβάν στο λιμάνι του Ηρακλείου. Και το τραγικό είναι ότι κανείς δεν αναλαμβάνει την ευθύνη. Διότι κάποιες ευθύνες υπάρχουν. Χίλιοι σαράντα άνθρωποι βρέθηκαν σε μία περιπέτεια και κινδύνεψε η ζωή τους. Χάρη στην έγκαιρη παρουσία –και έχει δίκιο ο κύριος Υπουργός- και την άρτια εκπαίδευση του πλοιάρχου και του πληρώματος αποσοβήθηκε ο κίνδυνος και έφθασε με ασφάλεια το πλοίο, «ΚΝΩΣΟΣ ΠΑΛΛΑΣ» στο λιμάνι του Ηρακλείου. Χρειάστηκαν έξι ολόκληρες ώρες να αποβιβαστούν. Χρειάστηκε δε να έλθουν από το αεροδρόμιο του Ηρακλείου σκάλες της Ολυμπιακής Αεροπορίας και επειδή δεν έφθαναν αυτές το ύψος του πλοίου, έβαλαν κασόνια και τελάρα για να κατέβουν οι χίλιοι σαράντα επιβάτες του πλοίου. Είναι αυτή εικόνα χώρας που θέλει να ονομάζεται ισχυρή χώρα στο σκληρό πυρήνα της Ευρωπαϊκής Ένωσης; Και δεν υπάρχει καμία ευθύνη; Αν είναι αμέλεια του Υπουργείου να μην έχει καθορίσει σαφείς κανόνες ασφάλειας των λιμανιών, ας αναλάβει την πολιτική ευθύνη η πολιτική ηγεσία του Υπουργείου. Αν τις ευθύνες τις έχει το Λιμενικό Ταμείο, τη διοίκηση του οποίου διορίζει η Κυβέρνηση –και είναι διακεκριμένα στελέχη του κυβερνώντος κόμματος – να ζητηθούν από αυτόν οι ευθύνες. 
      Οι εκφράσεις που εσείς χαρακτηρίσατε ακραίες,  δεν είναι καθόλου ακραίες, κύριε Πρόεδρε. Έπρεπε να ακούσετε τι έλεγαν οι επιβάτες όταν κατέβαιναν και τι έλεγαν τα στελέχη του ΠΑΣΟΚ όπως ο Δήμαρχος του Ηρακλείου κ. Κουράκης, ο Περιφερειάρχης, για την κατάσταση  την οποία αντιμετώπισαν. Ο κ. Κουράκης μάλιστα είπε ότι  υπάρχει και θέμα αξιοπρέπειας, σκληρότερη έκφραση από αυτή για την οποία κάνετε εσείς κριτική, από το «λαθρεμπόριο των προεκλογικών υποσχέσεων» .
      Το ερώτημα, λοιπόν, που τίθεται είναι το εξής: Από τα δισεκατομμύρια των προεκλογικών εξαγγελιών όπως, παραδείγματος χάριν, αυτό για το αεροδρόμιο του Καστελίου, δηλαδή τα 230 δισεκατομμύρια που υποτίθεται πως η Κυβέρνηση θα διαθέσει για να γίνει ένα σύγχρονο αεροδρόμιο στο Ηράκλειο. Ανοίγω παρένθεση και λέω ότι αυτά τα χρήματα δεν διατέθηκαν στην Κρήτη τα τελευταία είκοσι χρόνια από τις κυβερνήσεις του ΠΑΣΟΚ. 
      Λοιπόν από τα 230 δισεκατομμύρια δραχμές μπορείτε να διαθέσετε λίγες χιλιάδες ευρώ για να τηρηθούν οι στοιχειώδεις κανόνες ασφαλείας στο λιμάνι του Ηρακλείου; 
      Αυτό είναι το ερώτημα και αν πάρουμε μια θετική απάντηση από τον Υπουργό θα είμαστε ιδιαίτερα ικανοποιημένοι. 
      ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, υπάρχει πολιτική ευθύνη, αλλά όχι του Υπουργού. 
      ΠΡΟΕΔΡΕΥΩΝ (Κωνσταντίνος Γείτονας): Κύριε Κεδίκογλου, τι θα γίνει; Σε κάθε ερώτηση θα παρεμβαίνετε και εσείς.
      Ο κύριος Υπουργός έχει το λόγο. 
      ΓΕΩΡΓΙΟΣ ΠΑΣΧΑΛΙΔΗΣ (Υπουργός Εμπορικής Ναυτιλίας): Κύριε Κεφαλογιάννη, δεν χρησιμοποιώ ακραίες εκφράσεις, αλλά με υποχρεώνετε να πω  πως ο τρόπος που κάνετε αντιπολίτευση είναι τριτοκοσμικός. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Λύστε εσείς τα προβλήματα και αφήστε εμάς να κάνουμε αντιπολίτευση!
      ΓΕΩΡΓΙΟΣ ΠΑΣΧΑΛΙΔΗΣ (Υπουργός Εμπορικής Ναυτιλίας): Πήρατε μια λέξη τριτοκοσμική, πήρατε μία εικόνα και τη γυρίσατε από εδώ και από εκεί για να βγάλετε όσο γίνεται περισσότερα αντιπολιτευτικά οφέλη. 
      Το περιστατικό σάς είπα ήταν πάρα πολύ σοβαρό. Και περιστατικά πολύ σοβαρά συμβαίνουν σε όλες τις χώρες. Πριν από λίγες ημέρες το υπερπολυτελές κρουαζερόπλοιο  «QUEEEN MARY II»  γνώρισε ένα επίσης τραγικό γεγονός, το οποίο είχε ως συνέπεια το θάνατο δεκαπέντε ανθρώπων. 
      Μπορώ να θυμίσω πάρα πολλά τέτοια περιστατικά. Ευτυχώς στην Ελλάδα  στο συμβάν αυτό είχαμε μία επιτυχή κατάληξη. Σας είπα ότι υπάρχουν πάρα πολλά διδάγματα και είμαι ο πρώτος ο οποίος ξεκίνησε αυτήν τη στιγμή την αναθεώρηση ενός κανονισμού, που τα τελευταία έξι χρόνια έχει αποδώσει, βασιζόμενος όμως σε δειγματοληπτικούς ελέγχους. Κι έχω πει σε δύο συνεντεύξεις μου ότι δειγματοληπτικός έλεγχος σημαίνει παιχνίδι με τις πιθανότητες. Γι’ αυτό ζήτησα τυποποίηση, ταυτοποίηση των φορτίων, όπως δηλαδή συμβαίνει στα super market με έναν μαγνητικό έλεγχο, κάτι το οποίο δεν γίνεται και κάτι το οποίο θα σημαίνει κάποιο χρόνο καθυστέρησης στη φόρτωση των φορτίων. Θα πρέπει επίσης να δούμε πώς μπορούν να συνυπάρχουν φορτία και επιβάτες και αυτό επίσης είναι μια μεγάλη ανατροπή στο σύστημα μεταφορών. 
      Όλα αυτά πρέπει να τα συζητήσουμε με ψυχραιμία, γιατί όπως αντιλαμβάνεσθε θα προκαλέσουν αντιδράσεις στα σωματεία των φορτωτών, στα πλοία και βέβαια και στους επιβάτες οι οποίοι έχουν συνηθίσει σε ανέμελα ταξίδια στα πλοία. Αυτήν τη στιγμή υπάρχουν στην Ελλάδα χιλιάδες πλοία, έχουμε περίπου χίλια μικρά και μεγάλα λιμάνια τα οποία μπαίνουν σιγά-σιγά σε νέα συστήματα ασφάλειας, όμως για όλα αυτά χρειαζόμαστε περισσότερους πόρους, περισσότερους ελέγχους και μία αλλαγή νοοτροπίας, κύριε Κεφαλογιάννη. Και αυτά δεν γίνονται με τη λογική μιας τριτοκοσμικής αντιπολίτευσης, όπου χρησιμοποιώντας μία εικόνα κάνουμε μία πολύ φθηνή προπαγάνδα.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Τα λίγα χιλιάδες ευρώ θα τα διαθέσετε ή όχι; Αυτό είναι το θέμα.
      ΠΡΟΕΔΡΕΥΩΝ (Κωνσταντίνος Γείτονας): Η με αριθμό 268/25-11-2003 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Λιάνας Κανέλλη, προς τους Υπουργούς Δημόσιας Τάξης, Υγείας και Πρόνοιας, σχετικώς με την καθυστέρηση χορήγησης των βιβλιαρίων ιατροφαρμακευτικής περίθαλψης στους Ειδικούς Φρουρούς και συνοριοφύλακες της Ελληνικής Αστυνομίας διαγράφεται λόγω κωλύματος των κυρίων Υπουργών.
      Τέταρτη επίκαιρη ερώτηση είναι η με αριθμό 262/25-11-2003 της Βουλευτού του Συνασπισμού της Αριστεράς των Κινημάτων και της Οικολογίας κ. Ασημίνας Ξηροτύρη-Αικατερινάρη προς τον Υπουργό Οικονομίας και Οικονομικών, σχετικώς με την συμμετοχή της χώρας μας στο Πρόγραμμα Διευρωπαϊκών Δικτύων κλπ.
      Η επίκαιρη ερώτηση της κ. Αικατερινάρη σε περίληψη έχει ως εξής:
      «Στις αρχές Δεκεμβρίου το Συμβούλιο Κορυφής της Ε.Ε. θα εγκρίνει την εκκίνηση για το 2004 του Προγράμματος Διευρωπαϊκών Δικτύων. Πρόκειται για το μεγαλύτερο πρόγραμμα της Ε.Ε. σε δίκτυα μεταφοράς, ενέργειας, τηλεπικοινωνιών και υψηλής τεχνολογίας για μια σειρά σημαντικών τμημάτων του οποίου η Κομισιόν απεφάσισε να το ενεργοποιήσει άμεσα. Τι σημαίνει αυτό για τη χώρα μας, όταν είναι γνωστό ότι το Πρόγραμμα Δημοσίων Επενδύσεων, αλλά και οι δυνατότητες προώθησης προγραμμάτων, όπως και υποδοχής επενδύσεων έχουν φθάσει στα όριά τους; Με την ενεργοποίηση όμως αυτή της Ε.Ε. καθίσταται απαραίτητο και για τη χώρα μας ως το τέλος του έτους και όχι μόνο με το Δ΄ Κ.Π.Σ. να συγκεντρώσει τις προϋποθέσεις συμμετοχής (χρηματοδοτικά εργαλεία, μελέτες) τουλάχιστον για εκείνα τα δίκτυα εκκίνησης που έχουν σχέση με τα μεγάλης περιφερειακής σημασίας έργα δικτύων του Γ΄ Κ.Π.Σ., όπως: Τα δίκτυα μεταφοράς Ηγουμενίτσα-Πάτρα-Αθήνα-Βουδαπέστη, τα τμήματα του Π.Α.Θ.Ε., η σύνδεση της Εγνατίας Οδού και του Π.Α.Θ.Ε. με Βουλγαρία, ο σιδηροδρομικός άξονας Αθήνα-Δρέσδη, αφού για το δίκτυο της Ιόνιας Οδού τα πράγματα είναι δύσκολα. Επίσης, τα δίκτυα μεταφοράς ηλεκτρικής ενέργειας διασύνδεσης Ελλάδας με Βαλκάνια και Κεντρική Ευρώπη φυσικού αερίου από Ιταλία-Ελλάδα-Τουρκία και επιπλέον επίσπευση των έργων για τα Ευρωζωνικά δίκτυα στις τηλεπικοινωνίες και τα προγράμματα κινητής τηλεφωνίας τρίτης γενιάς κ.ά.
      Μετά από αυτά ερωτάται ο κύριος Υπουργός:
      1. Σε ποια φάση βρίσκονται τα παραπάνω έργα δικτύων του Γ΄ Κ.Π.Σ. που μπορούν να δώσουν και δυνατότητα συμμετοχής της Ελλάδας στο Πρόγραμμα Διευρωπαϊκών Δικτύων; 
      2. Θα κατορθώσει γι’ αυτά η χώρα μας να συγκεντρώσει μέχρι τέλους του έτους τις προϋποθέσεις συμμετοχής;»
      Ο Υφυπουργός Οικονομίας και Οικονομικών κ. Πάχτας έχει το λόγο.
      ΧΡΗΣΤΟΣ ΠΑΧΤΑΣ (Υφυπουργός  Οικονομίας και Οικονομικών): Κύριε Πρόεδρε, είναι δύσκολο σε τρία λεπτά να απαντήσω σε όλα αυτά. Απλά θέλω να τονίσω ότι με τις αποφάσεις κατά καιρούς που έχουμε πάρει στην Ευρωπαϊκή Ένωση, στο Ευρωπαϊκό Συμβούλιο του Έσσεν το 1994, χαρακτηρίσαμε ως έργα προτεραιότητας μία σειρά από διευρωπαϊκά δίκτυα. Σε αυτά περιλαμβάνονται ο ΠΑΘΕ, η ζεύξη Ρίου-Αντιρρίου, η Εγνατία Οδός και το Αεροδρόμιο «Ελευθέριος Βενιζέλος». 
      Πρόσφατα, πριν από λίγες ημέρες,  η Ευρωπαϊκή Επιτροπή παρουσίασε την ανακοίνωσή της σχετικά με την πρωτοβουλία για την ανάπτυξη, η οποία έρχεται να αποτελέσει -αν θέλετε- μια συνέχεια της πολιτικής της Λισαβόνας, όπου εκεί νέα έργα εντάχθηκαν στα ευρωπαϊκά δίκτυα και η ελληνική πλευρά προσπάθησε και ενέταξε και το σιδηροδρομικό διάδρομο της Ιονίου-Αδριατικής, που περιλαμβάνει τα σιδηροδρομικά τμήματα Ηγουμενίτσας-Ιωάννινων-Καλαμπάκας-Κοζάνης, Ιωάννινα-Αντίρριο και Ρίο-Καλαμάτα.
      Στο ερώτημα, πού βρίσκονται όλα αυτά τα έργα και πώς κινούμαστε, θέλω να τονίσω ότι το οδικό διευρωπαϊκό δίκτυο της χώρας αποτελείται από τρεις οδικούς άξονες: Την Εγνατία Οδό, τον ΠΑΘΕ και το δυτικό άξονα.
      Η Εγνατία Οδός είναι ένα από τα μεγαλύτερα έργα οδοποιίας στην Ευρώπη, ένας σύγχρονος κλειστός αυτοκινητόδρομος μήκους εξακοσίων ογδόντα  χιλιομέτρων που ακολουθεί νέα χάραξη που ξεκινά από την Ηγουμενίτσα, διασχίζει την Ήπειρο ολόκληρη  και τη βόρεια Ελλάδα και καταλήγει η οδός στον Έβρο στα ελληνοτουρκικά σύνορα. Θέλω να πω ότι σ’ αυτό το μήκος θα πρέπει να συνεκτιμηθούν και άλλα επτακόσια είκοσι χιλιόμετρα βοηθητικών και παράπλευρων δρόμων.  Η Εγνατία Οδός αποτελεί το συνδετήριο άξονα των πανευρωπαϊκών διαδρόμων στη Βαλκανική και Νοτιοανατολική Ευρώπη με τους οποίους συνδέεται μέσω εννέα καθέτων οδικών αξόνων με την Αλβανία, τη Φιρόμ, τη Βουλγαρία, την Τουρκία και τροφοδοτείται από τέσσερα λιμάνια και έξι αεροδρόμια. Σ΄ αυτήν καταλήγουν οι πανευρωπαϊκοί διάδρομοι: Ο 4, Βερολίνο,  Σόφια,  ο 9 Ελσίνκι με κατάληξη την Αλεξανδρούπολη και ο 10 Βιέννη-Βελιγράδι-Θεσσαλονίκη. 
      Ο ΠΑΘΕ που έχει ένα συνολικό μήκος επτακοσίων εβδομήντα τεσσάρων χιλιομέτρων και επιπλέον σ’ αυτά περιλαμβάνονται άλλα επτακόσια ογδόντα χιλιόμετρα περίπου παράπλευρο οδικό δίκτυο, ογδόντα πέντε ανισόπεδοι κόμβοι και εκατό σαράντα έξι άνω και κάτω διαβάσεις και είκοσι τρεις κοιλαδογέφυρες, ενώ με την ολοκλήρωσή του θα έχουν κατασκευαστεί και είκοσι δύο χιλιόμετρα σήραγγες. 
      Ο δυτικός – ιόνιος άξονας- έχει ένα συνολικό μήκος τριακόσια ογδόντα έξι χιλιόμετρα. Στο βόρειο τμήμα του τα εξήντα χιλιόμετρα κατασκευάστηκαν ή κατασκευάζονται ως δημόσια έργα και η κατασκευή των υπολοίπων τριακοσίων είκοσι έξι χιλιομέτρων γίνεται με δύο ενότητες συμβάσεων παραχώρησης. Το βόρειο τμήμα του δυτικού άξονα εκτείνεται από το Αντίρριο μέχρι τα Ιωάννινα και θα κατασκευαστεί με τη σύμβαση παραχώρησης, όπως και το νότιο τμήμα του δυτικού άξονα από την Πάτρα-Πύργο- Τσακώνα με σύμβαση παραχώρησης. 
      ΒΑΣΙΛΗΣ ΚΕΔΙΚΟΓΛΟΥ: Με έσοδα από ποια διόδια;
      ΠΡΟΕΔΡΕΥΩΝ (Κωνσταντίνος Γείτονας): Κύριε Κεδίκογλου, υπάρχει καθορισμένη διαδικασία. Πρωί, πρωί γιατί θέλετε να χαλάσουμε τις καρδιές μας; Συνεχίστε, κύριε Πάχτα.
      ΧΡΗΣΤΟΣ ΠΑΧΤΑΣ (Υφυπουργός Οικονομίας και Οικονομικών): Μια σύντομη ενημέρωση για το σιδηροδρομικό δίκτυο, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Γείτονας): Σύντομη, σ΄ ένα λεπτό. 
      ΧΡΗΣΤΟΣ ΠΑΧΤΑΣ (Υφυπουργός Οικονομίας και Οικονομικών):  Ναι, κύριε Πρόεδρε. 
      Τα σιδηροδρομικά έργα του σιδηροδρομικού διευρωπαϊκού δικτύου, τα οποία συγχρηματοδοτούνται από το Γ΄ Κοινοτικό Πλαίσιο Στήριξης, αφορούν στην ολοκλήρωση του σιδηροδρομικού άξονα Αθήνα-Θεσσαλονίκη-Ειδομένη από τη μια μεριά και Προμαχώνα προς την άλλη. Η γραμμή θα είναι διπλή, υψηλών ταχυτήτων, μέχρι τη Θεσσαλονίκη, ενώ οι απολήξεις προς Φιρόμ, Ειδομένη και Βουλγαρία Προμαχώνας θα είναι μεν ηλεκτροκινούμενες, αλλά θα είναι μονές γραμμές με ταχύτητες έως εκατόν εξήντα χιλιόμετρα την ώρα. Ήδη το τμήμα Θεσσαλονίκη-Ειδομένη λειτουργεί ως ηλεκτροκινούμενη μονή γραμμή.
      Στη δευτερολογία μου θα έχω την ευκαιρία να προσθέσω και τα άλλα δίκτυα που αφορούν τα ευζωνικά δίκτυα, κύριε Πρόεδρε. 
      Ευχαριστώ.
      ΠΡΟΕΔΡΕΥΩΝ (Κωνσταντίνος Γείτονας):  Είναι γεγονός ότι είναι πολύ μεγάλο το θέμα, όπως και άλλα θέματα. 
      ΒΑΣΙΛΗΣ ΚΕΔΙΚΟΓΛΟΥ: Είναι πολύ σοβαρό το θέμα. 
      ΠΡΟΕΔΡΕΥΩΝ (Κωνσταντίνος Γείτονας): Το Προεδρείο δεν θέλει να περιορίσει τους Βουλευτές στο έργο τους. Όμως τα αναφερόμενα στην ερώτηση, βασικά, δεν είναι θέματα επίκαιρης ερώτησης, είναι θέματα που πρέπει με άλλη κοινοβουλευτική διαδικασία να συζητηθούν και να πληροφορηθεί το Σώμα. Αλλά επειδή είναι όντως επίκαιρα θέματα, δεχόμαστε κατ’ οικονομία, την επίκαιρη ερώτηση, αλλά θα πρέπει να είναι σύντομοι και οι ερωτώντες και οι απαντώντες. 
      ΒΑΣΙΛΗΣ ΚΕΔΙΚΟΓΛΟΥ: Σε δύο λεπτά;
      ΠΡΟΕΔΡΕΥΩΝ (Κωνσταντίνος Γείτονας): Δεν αλλάζει ο Κανονισμός, κύριε Κεδίκογλου, επειδή το θέλετε εσείς. 
      ΒΑΣΙΛΗΣ ΚΕΔΙΚΟΓΛΟΥ: Όταν θέλει η Βουλή και ο Πρόεδρος, όλα αλλάζουν. 
      ΠΡΟΕΔΡΕΥΩΝ (Κωνσταντίνος Γείτονας): Παρακαλώ. 
      Η κα Ξηροτύρη έχει το λόγο.
      ΑΣΗΜΙΝΑ ΞΗΡΟΤΥΡΗ ΑΙΚΑΤΕΡΙΝΑΡΗ: Κύριε Πρόεδρε, είναι προφανές ότι πρόκειται για τα διευρωπαϊκά δίκτυα, είναι μια αναπτυξιακή, αλλά οικονομική και κυρίως πολιτική παρέμβαση της Ευρωπαϊκής Ένωσης, μια παρέμβαση η οποία επιταχύνεται περισσότερο για να μπορέσουν να έχουν τελικά κοινοτικούς πόρους οι πλουσιότερες χώρες της Ευρωπαϊκής Ένωσης, αυτές οι οποίες μέχρι τώρα χρηματοδοτούσαν τα κοινοτικά ταμεία. Θα ωφεληθούν δηλαδή απ’ αυτό το πρόγραμμα οι πλουσιότερες χώρες της Ευρωπαϊκής Ένωσης. Όμως, συμβαίνει σ’ αυτό το μεγάλο πρόγραμμα να ενεργοποιείται πριν από την έναρξη του Δ΄ Κοινοτικού Πλαισίου Στήριξης γι’ αυτούς ακριβώς τους λόγους και λόγους ανταγωνιστικότητας της Ευρωπαϊκής Ένωσης απέναντι στις ΗΠΑ με τις πλουσιότερες χώρες της. Απ΄ αυτό το πρόγραμμα υπάρχουν σημαντικά έργα, τα οποία ακουμπάνε και στα δικά μας έργα.
      Μερικά απ΄ αυτά είναι αυτά που εκτελούνται από το Γ΄ Κοινοτικό Πλαίσιο Στήριξης και είναι έργα για τα οποία πρέπει η Ελλάδα να αποδείξει ότι μπορεί να έχει και τα χρηματοδοτικά εργαλεία και τις προϋποθέσεις συμμετοχής, ώστε να συνδεθεί με αυτά τα δίκτυα και αυτό το νόημα έχει η ερώτησή μου στον κύριο Υπουργό. Δηλαδή να απαντήσει αν η Εγνατία Οδός έχει εξασφαλίσει τη χρηματοδότησή της, έχει εκείνα τα εργαλεία για να μπορέσει να συνδεθεί με τους άξονες προς βορρά. Φαντάζομαι πως ο κύριος Υπουργός θα το κάνει στη δευτερολογία του. Αν πραγματικά ο ΠΑΘΕ έχει εκείνα τα εργαλεία για να ολοκληρώσει το δίκτυό του και να αποδείξει και στην Ευρωπαϊκή Ένωση ότι τελειώνει μέχρι το 2008 και έτσι να γίνει η σύνδεση.
      Για το σιδηροδρομικό άξονα δεν είμαστε αισιόδοξοι έτσι όπως προχωράει η ΕΡΓΟΣΕ τον άξονα Αθήνα-Θεσσαλονίκη. Για την Ιόνιο Οδό το σύστημα χρηματοδότησης μάλλον την παραπέμπει στις καλένδες και ίσως δεν δώσει την ευκαιρία στη χώρα μας για σύνδεση της Ιονίου Οδού με τα διευρωπαϊκά δίκτυα. Όσον αφορά τα δίκτυα της πληροφορίας, τα ευρωζωνικά δίκτυα, αυτά έχουν καθυστέρηση. Έχουμε συζητήσει και άλλη φορά πως θα πρέπει να γίνει μια μεγάλη προσπάθεια.
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο. Κύριε Υπουργέ, δώστε μία απάντηση, συγκεκριμενοποιήθηκε το ερώτημα στην τοποθέτηση της κυρίας συναδέλφου, αν τα έργα του Γ΄ Κοινοτικού Πλαισίου Στήριξης, τα οποία ακουμπούν τα δίκτυα προχωρούν και σε ποιο σημείο είναι. Στα δύο λεπτά μπορείτε να δώσετε αυτήν την απάντηση.
      ΧΡΗΣΤΟΣ ΠΑΧΤΑΣ (Υφυπουργός  Οικονομίας και Οικονομικών): Νομίζω ότι με την πρωτολογία μου έχω δώσει απάντηση σ΄ ένα μέρος της ερώτησης. Πράγματι, μέχρι και το 2010 αυτοί οι νέοι προσανατολισμοί, που αφορούν όλα τα μέσα μεταφοράς περιλαμβανομένων και των υποδομών, αλλά και των υπηρεσιών, θέτουν αυτόν τον ορίζοντα υλοποίησης των διευρωπαϊκών δικτύων μέσα από μία αμφίδρομη σχέση στον τομέα μεταφορών και της διεύρυνσης της παγκοσμιοποίησης των αγορών που έχει επιλέξει η Ευρωπαϊκή ‘Ένωση για να εφαρμόσει ένα ολοκληρωμένο διευρωπαϊκό σύστημα μεταφορών. 
      Θέλω να τονίσω ότι από το Γ΄ Κοινοτικό Πλαίσιο Στήριξης έχουμε περιγράψει με απόλυτη σαφήνεια τους εθνικούς δημόσιους πόρους, τους κοινοτικούς πόρους και τους ιδιωτικούς πόρους που μας οδηγούν να ολοκληρώσουμε μέχρι και το 2010 το σύνολο των διευρωπαϊκών δικτύων, με εξαίρεση το σιδηρόδρομο, ο οποίος θα χρειαστεί περίπου άλλα δύο χρόνια για τα οποία έχουμε συμφωνήσει με την Ευρωπαϊκή Ένωση να συγχρηματοδοτηθούν από το Δ΄ Κοινοτικό Πλαίσιο Στήριξης. 
      Άρα σε ό,τι αφορά τα δίκτυα στα οποία αναφέρθηκα για την ολοκλήρωση μέχρι την Πάτρα, έχουμε διασφαλισμένους τους πόρους. Το κάθε κράτος-μέλος μετά την πρόσφατη απόφαση της διευρωπαϊκής επιτροπής έχει τη δυνατότητα μέσα στην επόμενη τριετία να προσθέσει και άλλα έργα των διευρωπαϊκών δικτύων που πληρούν κάποια κριτήρια, ωριμότητας για άμεση υλοποίηση, διασυνοριακότητας, προστασίας του περιβάλλοντος και συμβολής στην καινοτομία. Εμείς θα κοιτάξουμε να προτείνουμε πρόσθετες δράσεις για να χρηματοδοτηθούν από τους ελάχιστους πόρους που έχουν τα διευρωπαϊκά δίκτυα. Ο τομέας των διευρωπαϊκών δικτύων, αυτός καθεαυτός δεν έχει μία αυτοτελή και αυτόνομη πηγή χρηματοδότησης. Μη νομίζετε ότι εκεί θα υπάρξει νέο πακέτο χρηματοδότησης. Πρέπει να αξιοποιήσουμε τις πηγές χρηματοδότησης που έχουμε στη διάθεσή μας που είναι εθνικοί πόροι με την αυτοτροφοδοτούμενη ανάπτυξη που έχουμε δημιουργήσει και βέβαια πόροι από το Γ΄ Κοινοτικό Πλαίσιο Στήριξης και το Δ΄ Κοινοτικό Πλαίσιο Στήριξης που θα αρχίσει από το 2007, γιατί η Ελλάδα έχει βάλει τις βάσεις για να υπάρξει ένα Δ΄ Κοινοτικό Πλαίσιο Στήριξης για όλες τις περιφέρειες της πατρίδας μας.
      ΠΡΟΕΔΡΕΥΩΝ (Κωνσταντίνος Γείτονας):  Πέμπτη είναι η με αριθμό 265/25.11.2003 επίκαιρη ερώτηση του Ανεξάρτητου Βουλευτή κ. Βασιλείου Κεδίκογλου προς τους Υπουργούς Εσωτερικών, Δημόσιας Διοίκησης και Αποκέντρωσης, Τύπου και Μέσων Μαζικής Ενημέρωσης, σχετικώς με τη λήψη μέτρων κατά της διαπλοκής, της διαφθοράς και της αδιαφάνειας στη Δημόσια Διοίκηση κλπ.
      Η επίκαιρη ερώτηση του κυρίου συναδέλφου έχει ως εξής:
      «Το θέμα ομολογήθηκε πανηγυρικά από τον Υπουργό Δημόσιας Διοίκησης και είναι δομικά στοιχεία του τρόπου διακυβέρνησης του κ. Κων. Σημίτη, καλυπτόμενα από ένα νομικό πλαίσιο που τις εκτρέφει και τις συντηρεί.
      Η εξάλειψη του φαινομένου προϋποθέτει και απαιτεί δημόσιο έλεγχο: δημοσιογραφικό και υπηρεσιακό από εσωτερικά ανεξάρτητα όργανα.
      Η επιθεώρηση και ο έλεγχος δεν είναι αστυνόμευση όπως το καλλιεργεί η Κυβέρνηση, αλλά η εκδήλωση του ενδιαφέροντος αν κάτι εκτελείται ορθώς και σύμφωνα με το νόμο.
      Εντούτοις ο νόμος 1178/81 όπως από το 1995 ισχύει, καίτοι είχε καταγγελθεί, είναι εκτροφείο συγκάλυψης της διαπλοκής και της διαφθοράς. Οι αγωγές αποζημίωσης χωρίς ποινική δίκη κατάργησαν την έρευνα, φίμωσαν τους δημοσιογράφους. Ελάχιστη αποζημίωση 30.000 ευρώ για πρόσωπα. Ποιος αποτολμά κριτική έρευνα;
      Είμαστε η μοναδική χώρα της δημοκρατικής Ευρώπης που έχει ειδικό νόμο περί Τύπου, τέτοιο είχαν τα καθεστώτα του Χίτλερ, του Μουσολίνι και του Μεταξά. 
      Κλασικό πλαίσιο κάλυψης της παρανομίας και διαφθοράς είναι τα Σώματα: Ελεγκτών της Δημόσιας Διοίκησης και Επιθεωρητών Δημοσίων Έργων. Καθενός από αυτά προΐστανται πρόσωπα διορισμένα και φίλα προς την Κυβέρνηση. Ειδικός Γραμματέας και ο Προϊστάμενος για το Σώμα των Ελεγκτών και ο Γενικός Γραμματέας Δημοσίων Έργων για τους Επιθεωρητές. Οι υπεύθυνοι της ευρύθμου λειτουργίας είναι και οι ελέγχοντες αυτούς (sic). 
      Παράδειγμα αλαζονείας είναι το πολυδιαφημισμένο ΣΔΟΕ. Σώμα εκτάκτων εξουσιών σε κράτος δικαίου, χωρίς επιθεώρηση και έλεγχο. Θυμίζει τα αποσπάσματα, τους κατσαπλιάδες του παρακράτους, στη διάρκεια του εμφυλίου. 
      Ερωτάται η Κυβέρνηση αν πρόκειται να ανατρέψει το νομικό πλαίσιο. Με την:
      1. Κατάργηση του ειδικού νόμου περί Τύπου και του τρόπου ορισμού της ηγεσίας στα ελεγκτικά σώματα.
      2. Θεσμοθέτηση της επιθεώρησης και του ελέγχου ως υποχρεωτικής διαδικασίας σε όλες τις δημόσιες λειτουργίες από πρόσωπα ανεξάρτητα, υπηρεσιακώς αναδεικνυόμενα και κατάργηση του Υπουργείου προπαγάνδας, του Υπουργείου Τύπου και ΜΜΕ».
      ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, οι ψηφοφόροι της Β΄ Αθηνών δικαιολογούνται που δίνουν σταυρό…
      ΠΡΟΕΔΡΕΥΩΝ (Κωνσταντίνος Γείτονας): Παρακαλώ! Επειδή προηγουμένως έκανα την επισήμανση στον κ. Κεφαλογιάννη για τις «εκφράσεις» και επειδή εμείς οι δύο έχουμε σπουδάσει μαθηματικά, ισχύει εις τον κύβο η παρατήρησή μου για τις εκφράσεις που χρησιμοποιούνται και από σας στο γραπτό λόγο.
      ΒΑΣΙΛΗΣ ΚΕΔΙΚΟΓΛΟΥ: Όχι, κύριε Πρόεδρε…
      ΠΡΟΕΔΡΕΥΩΝ (Κωνσταντίνος Γείτονας): Μίλησα για ακραίες εκφράσεις. 
      Ο κ. Μπίστης έχει το λόγο.
      ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε θα πάρετε πολλούς ψήφους από την Β΄Αθηνών. Και δεν υπάρχουν κακές λέξεις. Κακές πράξεις υπάρχουν. 
      ΝΙΚΟΣ ΜΠΙΣΤΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, προβλήματα διαφάνειας στο δημόσιο προφανώς υπάρχουν και η αναγνώρισή τους από τον Υπουργό κ. Σκανδαλίδη αποτελεί στοιχείο δύναμης και όχι αδυναμίας, όπως φαίνεται να νομίζει ο ερωτών. Και είναι στοιχείο δύναμης γιατί εκφράζει και τη βούληση αντιμετώπισης.
      Η διαφθορά δεν αντιμετωπίζεται με άρες και ολοφυρμούς ούτε ανιστόρητες εξομοιώσεις περί Χίτλερ Μεταξά, κατσαπλιάδων του εμφυλίου ατάκτως ερριμένων ούτε βέβαια με ισοπεδωτικές αντιλήψεις που απαξιώνουν όλους τους δημόσιους υπαλλήλους -που πάρα πολλοί από αυτούς, η μεγάλη πλειοψηφία, κάνουν τη δουλειά τους καλά- και δίνουν μία εικόνα της χώρας σαν να είναι πεμπτοκοσμική. Δεν είναι αυτή η πραγματικότητα.
      ΒΑΣΙΛΗΣ ΚΕΔΙΚΟΓΛΟΥ: Κάτι χειρότερο. 
      ΠΡΟΕΔΡΕΥΩΝ (Κωνσταντίνος Γείτονας): Κύριε Κεδίκογλου, αν ξαναδιακόψετε, θα απαγορεύσω να γραφούν οι διακοπές σας στα Πρακτικά.
      ΝΙΚΟΣ ΜΠΙΣΤΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Παρ’ ότι είναι δύσκολο να απαντηθεί η συγκεκριμένη ερώτηση, διότι είναι πλήρως αντιφατική, θα έλεγα ότι θα έπρεπε ο ερωτών Βουλευτής να δει ότι πολλά από αυτά τα οποία ζητάει ήδη έχουν γίνει. Δηλαδή έχει συσταθεί η θέση Γενικού Επιθεωρητή Δημόσιας Διοίκησης. Είναι ένα όργανο που έχει την δυνατότητα και την αρμοδιότητα να αξιολογεί, να ελέγχει και να συντονίζει τους υπάρχοντες ελεγκτικούς μηχανισμούς. Έχουμε δώσει στον κ. Δαφέρμο δικαιοδοσίες τέτοιες ώστε να μπορεί να παρεμβαίνει. Και αυτό είναι ένα βήμα το οποίο είναι σημαντικό και πρέπει να αναγνωριστεί. 
      Επειδή δεν μπορεί να μιλάμε γενικώς και αορίστως περί της καταπολέμησης της διαφθοράς, αλλά αυτό πρέπει να γίνει με συγκεκριμένου θεσμικού χαρακτήρα παρεμβάσεις, θέλω να θυμίσω ότι είναι σημαντική η συμβολή οργάνων όπως το Σώμα Δίωξης Οικονομικού Εγκλήματος, που δεν φαίνεται να συμφωνεί ο ερωτών Βουλευτής…
      ΒΑΣΙΛΗΣ ΚΕΔΙΚΟΓΛΟΥ: Έχει επιθεώρηση; Τι μου λέτε τώρα!
      ΝΙΚΟΣ ΜΠΙΣΤΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Βεβαίως υπάρχουν προβλήματα, αλλά η κατάσταση θα ήταν χειρότερη χωρίς το ΣΔΟΕ. 
      Υπάρχει η Υπηρεσία Εσωτερικών Υποθέσεων του Υπουργείου Δημόσιας Τάξης. Υπάρχει το Σώμα Επιθεώρησης Εργασίας, το Σώμα Επιθεωρητών Ελεγκτών του Υπουργείου Μεταφορών και Επικοινωνιών κλπ.
      Σε ό,τι αφορά τα θέματα του Υπουργείου Τύπου, στην κατάργηση δηλαδή του ειδικού νόμου περί Τύπου, να πω ότι το αίτημα της τροποποίησης ή κατάργησης του νομοθετικού πλαισίου περί αστικής ευθύνης του Τύπου έχει τεθεί προς εξέταση προσφάτως από πολλούς ενδιαφερομένους.
      Όμως θεωρούμε ότι το ζήτημα της αποκατάστασης της ηθικής βλάβης που προξενεί ένα δημοσίευμα που θίγει την τιμή και την υπόληψη ενός ατόμου, αποτελεί καίρια δημοκρατική υποχρέωση της πολιτείας, η οποία οφείλει να εκπληρώνεται μέσα σ΄ ένα σαφές νομοθετικό πλαίσιο.
      ΒΑΣΙΛΗΣ ΚΕΔΙΚΟΓΛΟΥ: ….(Δεν ακούστηκε)
      ΝΙΚΟΣ ΜΠΙΣΤΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Είμαστε, λοιπόν, στη διάθεση οποιουδήποτε να συζητήσουμε κάθε τεκμηριωμένη πρόταση, που αφορά στο εν λόγω νομοθετικό πλαίσιο, αλλά βεβαίως αυτήν τη στιγμή δεν μπορεί να υπάρχει δέσμευση για το αποτέλεσμα εκ των προτέρων -πριν δηλαδή εξασφαλιστούν οι αναγκαίες ηθικές, επιστημονικές και άλλες προϋποθέσεις- διότι πρέπει να εξασφαλιστεί και αυτός, ο οποίος δέχεται άδικες και πολλές φορές εκ του πονηρού επιθέσεις. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Θα ήθελα, κύριε Πρόεδρε, να μου δώσετε δέκα δευτερόλεπτα.
      ΒΑΣΙΛΗΣ ΚΕΔΙΚΟΓΛΟΥ: Δώστε του, κύριε Πρόεδρε, το χρόνο. 
      ΝΙΚΟΣ ΜΠΙΣΤΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, εγώ σέβομαι το χρόνο.
      Η διατήρηση ή μη του Υπουργείου Τύπου και Μέσων Μαζικής Ενημέρωσης ή οποιουδήποτε άλλου Υπουργείου αποτελεί μία πολιτική επιλογή με σοβαρές επιπτώσεις, όπως αντιλαμβάνεσθε, η συζήτηση επί των οποίων δεν μπορεί να αποτελεί αντικείμενο επί του παρόντος. 
      ΠΡΟΕΔΡΕΥΩΝ (Κωνσταντίνος Γείτονας): Εννοείτε στο αντικείμενο επίκαιρης ερώτησης. Καλώς, κύριε Υπουργέ.
      Κυρίες και κύριοι συνάδελφοι, θα ήθελα να σας ανακοινώσω ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση του Περιστυλίου της Βουλής με θέμα: «ΠΑΝΑΓΙΩΤΗΣ ΚΑΝΕΛΛΟΠΟΥΛΟΣ - Ο πολιτικός και ο διανοούμενος», πενήντα εννέα μαθητές, μαθήτριες και καθηγητές από το Γ΄ Ενιαίο Λύκειο Ζωγράφου.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Ορίστε, κύριε Κεδίκογλου, έχετε το λόγο.
      ΒΑΣΙΛΗΣ ΚΕΔΙΚΟΓΛΟΥ: Ευχαριστώ, κύριε Πρόεδρε.
      Το μόνο θετικό από την απάντηση του Υπουργού είναι ότι επιτέλους η Κυβέρνηση ασχολείται με το ζήτημα του νόμου περί Τύπου. Δεν έχω χρόνο, απλώς σας λέω ότι δεν μπορεί να υπάρχει νόμος περί Τύπου σε μία δημοκρατική χώρα, αλλά εάν, εν πάση περιπτώσει, επιμένετε να έχετε νόμους που είχε μόνο ο Χίτλερ και ο Μουσολίνι, αφήστε τον, αλλά προϋπόθεση να είναι η διεξαγωγή δίκης σε ακροατήριο ποινικό και με οσεσδήποτε αποζημιώσεις θέλετε μετά την ακροαματική διαδικασία.
      Αυτό που έχει ευνουχίσει τους δημοσιογράφους και τον έλεγχο που είναι η προϋπόθεση για τη διαφάνεια και την αξιοκρατία και για οτιδήποτε άλλο ως διενέργεια, δεν μπορείτε να το έχετε στην κατάσταση που είναι σήμερα. Στην ουσία σήμερα δεν υπάρχει αντικειμενική έρευνα. Δεν τολμάει κανένας δημοσιογράφος να κάνει την παραμικρή έρευνα, διότι αντιμετωπίζει μία αγωγή. Αυτά τα ξέρετε.
      Ως προς τα άλλα, κύριε Πρόεδρε, ο Υπουργός δεν έχει καταλάβει τίποτα και είναι στον κόσμο του. Δεν ξέρει ότι το Σώμα Επιθεωρητών Δημόσιας Διοίκησης, στο οποίο αναφέρθηκε, είναι διορισμένο σώμα εκτελεστών. Είναι διορισμένος ο επικεφαλής ή δεν είναι; Ποιος επικεφαλής θα έρθει να πει ότι αυτή η Κυβέρνηση που τον διόρισε δεν δουλεύει καλά; Είναι διορισμένος ο προϊστάμενος του Σώματος Επιθεωρητών Δημοσίων Έργων; Ποιος θα πει ότι δεν δουλεύει καλά το Σώμα Επιθεωρητών Δημοσίων Έργων; Τι μου λέτε;
      Όσον αφορά στο ΣΔΟΕ για το οποίο λέτε και ξαναλέτε, να έχετε αυστηρά εκατό σώματα. Υπάρχει έλεγχος των υπαλλήλων του ΣΔΟΕ; Όταν πάει ένας υπάλληλος του ΣΔΟΕ και κάνει έλεγχο, υπάρχει έστω μία στις χίλιες περίπτωση ένας επιθεωρητής να ελέγξει το φάκελο και το πόρισμα, για να δει πώς λειτουργεί; 
      Είναι ένα σώμα «κατσαπλιάδων», ένα σώμα που επελαύνει στα καταστήματα και στις επιχειρήσεις…
      ΠΡΟΕΔΡΕΥΩΝ (Κωνσταντίνος Γείτονας): Κύριε Κεδίκογλου, σας παρακαλώ. Αυτές οι εκφράσεις να διαγραφούν. Μα, δεν μπορεί στο Κοινοβούλιο να ακούγονται αυτά για ένα Σώμα του κράτους. Να διαγράψετε αυτήν την έκφραση.
      ΒΑΣΙΛΗΣ ΚΕΔΙΚΟΓΛΟΥ: Ο Πρωθυπουργός στη Χαλκίδα έκλεψε τις ψήφους και έφυγε. 
      ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, να διαγραφεί.
      Συνεχίστε τώρα, κύριε Κεδίκογλου, χωρίς να χρησιμοποιείτε τέτοιες εκφράσεις.
      ΒΑΣΙΛΗΣ ΚΕΔΙΚΟΓΛΟΥ: Δεν υπάρχουν κακές λέξεις. Πρώτος εδίδαξε τον «κατσαπλιάδικο» τρόπο ο Πρωθυπουργός, ο εντιμότατος κύριος καθηγητής, η αυτού εξοχότης. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Κωνσταντίνος Γείτονας): Δεν μπορεί έτσι να συνεχίζετε.
      ΒΑΣΙΛΗΣ ΚΕΔΙΚΟΓΛΟΥ: Το νομικό πλαίσιο είναι αδιάβλητο; Είναι διαβλητό πέρα ως πέρα είτε αφορά επιθεωρητές δημοσίων έργων είτε αφορά το ΣΔΟΕ είτε οτιδήποτε άλλο. Ποιο ΣΔΟΕ; Ελέγχονται πουθενά αυτοί οι υπάλληλοι; Υπάρχει επιθεώρηση του ΣΔΟΕ; Αλλιώς ξεκίνησε ο νόμος και αλλιώς εφαρμόζεται. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Κωνσταντίνος Γείτονας): Δεν έχετε άλλο χρόνο, κύριε Κεδίκογλου.
      ΒΑΣΙΛΗΣ ΚΕΔΙΚΟΓΛΟΥ: Τέλος, κύριε Πρόεδρε, για το Υπουργείο Τύπου θα ήθελα να πω το εξής: Περίμενα να έρθει εδώ ο Υπουργός προπαγάνδας. Αλλά πού να τολμήσει να εμφανιστεί στο Κοινοβούλιο!
      ΠΡΟΕΔΡΕΥΩΝ (Κωνσταντίνος Γείτονας): Δεν υπάρχει Υπουργός Προπαγάνδας, κύριε Κεδίκογλου, για να  είναι εδώ. Υπουργός Τύπου υπάρχει, κατά το νόμο γι΄αυτό αφήστε αυτές τις εκφράσεις. 
      ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, ερχόμενος σήμερα το πρωί, ήταν οι δρόμοι κλεισμένοι και στην αμερικάνικη πρεσβεία και στη Βασιλίσσης Σοφίας, γιατί κατέβαινε η αυτού εξοχότης ο Πρωθυπουργός. 
      ΠΡΟΕΔΡΕΥΩΝ (Κωνσταντίνος Γείτονας): Δεν έχετε άλλο χρόνο. Να μη γράφεται από εδώ και πέρα τίποτα στα Πρακτικά. 
      ΒΑΣΙΛΗΣ ΚΕΔΙΚΟΓΛΟΥ: ….
      ΠΡΟΕΔΡΕΥΩΝ (Κωνσταντίνος Γείτονας): Ολοκληρώσατε, κύριε συνάδελφε. Υπερέβητε το χρόνο και είσθε και εκτός θέματος. 
      ΒΑΣΙΛΗΣ ΚΕΔΙΚΟΓΛΟΥ: ….
      ΠΡΟΕΔΡΕΥΩΝ (Κωνσταντίνος Γείτονας): Δεν αξίζει τον κόπο. 
      ΒΑΣΙΛΗΣ ΚΕΔΙΚΟΓΛΟΥ: ….
      ΠΡΟΕΔΡΕΥΩΝ (Κωνσταντίνος Γείτονας): Καθίστε στη θέση σας. Τελειώσατε. 
      Ο κ. Μπίστης έχει το λόγο.
      ΝΙΚΟΣ ΜΠΙΣΤΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Ποτέ δεν φανταζόμουν ότι το προσωπικό πάθος κατά του Πρωθυπουργού θα γινόταν επίκαιρη ερώτηση. Νόμιζα ότι συζητούσαμε εδώ για τη Δημόσια Διοίκηση.
      Θα απαντήσω στη συγκεκριμένη ερώτηση, όσο μπορώ να την καταλάβω, διότι ο κύριος συνάδελφος αναφέρθηκε στα έργα, στους αποκλεισμούς των δρόμων, σε όλα. Θέλω να σας πω ότι στη δημοκρατία δεν προστατεύεται μόνο ο Τύπος, προστατεύονται και τα θύματα επιθέσεων από τον Τύπο.
      ΒΑΣΙΛΗΣ ΚΕΔΙΚΟΓΛΟΥ: …
      ΝΙΚΟΣ ΜΠΙΣΤΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Να κρατάμε λίγο τη διαδικασία, κύριε Κεδίκογλου. Θα τα πούμε έξω. Τώρα συζητάμε στην Αίθουσα. 
      Προφανώς η χώρα μας δεν ζει ούτε στο Μεσοπόλεμο ούτε στην εποχή του Εμφυλίου Πολέμου για να έχει κατσαπλιάδες. Έχει προβλήματα ανάπτυξης, προβλήματα αδιαφάνειας που τα ξέρουμε ότι υπάρχουν, τα οποία δεν αντιμετωπίζονται με φωνές. Αντιμετωπίζονται με συγκεκριμένα μέτρα.
      Αναφέρθηκα προηγουμένως και στη σύσταση της θέσης Γενικού Επιθεωρητή Δημόσιας Διοίκησης, αλλά εσείς δεν θέλετε να το ακούσετε. Είναι γνωστό ότι υπάρχουν ανεξάρτητες αρχές, όπως ο Συνήγορος του Πολίτη. Είναι γνωστό ότι υπάρχουν και άλλα σώματα, τα οποία κάνουν τη δουλειά τους. Αν δεν κάνουν καλά τη δουλειά τους, θα ελεγχθούν. Αυτό το οποίο είναι γεγονός, είναι ότι σιγά-σιγά διαμορφώνεται ένα θεσμικό πλαίσιο, το οποίο προσπαθεί να κάνει το δημόσιο βίο πιο καθαρό. Πουθενά στον κόσμο ο δημόσιος βίος δεν είναι πάλλευκος. Μη διαμορφώνετε, όμως, μία εικόνα για τη χώρα πεμπτοκοσμική, επειδή εσείς προφανώς έχετε διάφορα πάθη απέναντι στην Κυβέρνηση. Είναι προφανές ότι εάν θέλουμε να μιλήσουμε αντικειμενικά, θα αναγνωρίσουμε και πού υπάρχουν προβλήματα και τι βήματα έχουν γίνει. Εσείς δεν μπορείτε να είστε αντικειμενικός.
      ΒΑΣΙΛΗΣ ΚΕΔΙΚΟΓΛΟΥ: …
      ΠΡΟΕΔΡΕΥΩΝ (Κωνσταντίνος Γείτονας): Δεν γράφεται τίποτε στα Πρακτικά από όσα λέει ο κ. Κεδίκογλου.
      Κύριε Κεδίκογλου, νομίζω ότι οφείλουμε όλοι να σεβόμαστε τον Κανονισμό και την Αίθουσα. Αρκετά. 
      Ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΕΥΩΝ (Κωνσταντίνος Γείτονας): Εισερχόμαστε στην ημερήσια διάταξη των 
      ΕΠΕΡΩΤΗΣΕΩΝ
      Θα συζητηθεί η υπ’ αριθμόν 5/1/7.10.2003 επερώτηση των Βουλευτών του Συνασπισμού της Αριστεράς των Κινημάτων και της Οικολογίας κυρίων Ασημίνας Ξηροτύρη-Αικατερινάρη, Παναγιώτη Λαφαζάνη, Ιωάννας Στεργίου, Φώτη Κουβέλη και Νικόλαου Κωνσταντόπουλου, προς τους Υπουργούς Εθνικής Παιδείας και Θρησκευμάτων και Οικονομίας και Οικονομικών σχετικώς με θέματα εκπαίδευσης. 
      Από τη Νέα Δημοκρατία ορίζεται Κοινοβουλευτικός Εκπρόσωπος ο Βουλευτής Ηρακλείου κ. Μανώλης Κεφαλογιάννης.
      Το λόγο έχει η πρώτη από όσους υπογράφουν την επερώτηση κ. Ασημίνα Ξηροτύρη-Αικατερινάρη.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κύριε Πρόεδρε, για το Συνασπισμό η παιδεία αποτελεί μία μοναδική αξία, ένα αναντικατάστατο αγαθό για κάθε άνθρωπο προσωπικά και για την κοινωνία στο σύνολό της. Ο σκληρός πυρήνας μιας εναλλακτικής πολιτικής για την παιδεία είναι η δημιουργία ολοκληρωμένων πολιτών με βαθιά μόρφωση, κριτική σκέψη, με ικανότητα για συνεργασία και με διάθεση να αμφισβητούν, να κρίνουν και βέβαια να δημιουργούν.
      Δεν είναι καινούργια αυτή η πολιτική. Είναι η πρόταση της Αριστεράς από τον 20ο αιώνα, η οποία γίνεται ιδιαίτερα επίκαιρη στην κοινωνία που ζούμε σήμερα. Εμείς αυτήν την πρόταση τη διαμορφώνουμε σε μία ενιαία δωδεκάχρονη υποχρεωτική εκπαίδευση, που θα παρέχεται ως δημόσιο αγαθό σε όλους, χωρίς διακρίσεις και αποκλεισμούς, που θα εξασφαλίζει για όλους τους μαθητές και τις μαθήτριες μία ευρεία μορφωτική βάση, που θα τους επιτρέπει να παρακολουθούν τις ταχύτατα μεταβαλλόμενες απαιτήσεις της κοινωνίας, με αυτόνομη μορφωτική λειτουργία του λυκείου και πλήρη αποσύνδεσή του από τη διαδικασία της εισαγωγής στην τριτοβάθμια εκπαίδευση, με ελεύθερη πρόσβαση σταδιακά στην τριτοβάθμια εκπαίδευση, που σημαίνει ότι τελικά δεν θα υπάρχει κλειστός αριθμός εισαγομένων, με ανοικτό ακαδημαϊκό και δημόσιο πανεπιστήμιο, με δραστική μείωση των ιδιωτικών οικογενειακών δαπανών για την εκπαίδευση και ουσιαστική αύξηση των δαπανών του κρατικού προϋπολογισμού στο 5% επιτέλους του ΑΕΠ.
      Σε κάθε περίπτωση θεωρούμε –κι έτσι πρέπει να είναι- ότι πρωταρχικός είναι ο ρόλος των εκπαιδευτικών όλων των βαθμίδων. Χωρίς την ουσιαστική οικονομική και κοινωνική αναβάθμισή τους δεν μπορεί να υλοποιηθεί κανένα μεταρρυθμιστικό εγχείρημα στο χώρο της εκπαίδευσης.
      Ο Συνασπισμός δεν περιορίζεται μόνο στη διαμόρφωση απόψεων στα ζητήματα της παιδείας και της σχέσης τους με την κοινωνία γενικότερα, αλλά είναι βασικός μας σκοπός –και αυτό το νόημα έχει και η επερώτησή μας σήμερα και οι άλλες μας παρεμβάσεις- να συμβάλουμε στη διαμόρφωση μιας μάχιμης συλλογικής πολιτικής και πολιτισμικής αντίληψης, που αντιλαμβάνεται τη μόρφωση ως δημόσιο αγαθό και κοινωνικό δικαίωμα, πολύ περισσότερο στις συνθήκες της εποχής μας, όπου οι ενισχυόμενες τάσεις ιδιωτικοποίησης οδήγησαν σε μία παιδεία ελεγχόμενη ολοένα και περισσότερο από τις δυνάμεις της αγοράς.
      Σε σχετική έκθεση του ΟΟΣΑ αναφέρεται ότι η ανάπτυξη της αγοράς της εκπαίδευσης και της κατάρτισης είναι συνδεδεμένη με τις διαπραγματεύσεις που διεξάγονται για το εμπόριο των υπηρεσιών, υπό την αιγίδα του Παγκόσμιου Οργανισμού Εμπορίου.
      Η επίθεση αυτή του νεοφιλελευθερισμού γίνεται κατά κύριο λόγο στην ανώτατη εκπαίδευση, με τις παρεμβάσεις μέσα από τη διαδικασία της Μπολόνια, αφού πρέπει η ανώτατη εκπαίδευση να κοστίζει λιγότερο στο δημόσιο και να παράγει μαζικά απασχολήσιμους, χωρίς στέρεο επιστημονικό υπόβαθρο, με γρήγορα αναλώσιμα εφόδια, για να δοθεί έτσι το βάρος στην κατάρτιση και εν τέλει να μετατραπεί το πανεπιστήμιο σε ίδρυμα προσφοράς υπηρεσιών εκπαίδευσης, που θα υπόκειται στους διακανονισμούς του Παγκόσμιου Οργανισμού Εμπορίου. 
      Το υπό κατάθεση, το υπάρχον νομοσχέδιο για το Εθνικό Σύστημα Διασφάλισης και Αξιολόγησης της Ανώτατης Εκπαίδευσης, τα ινστιτούτα διά βίου εκπαίδευσης, το Διεθνές Πανεπιστήμιο φοβούμαστε ότι μπορεί να έρθει να καλύψει για τη χώρα μας μια τέτοια πολιτική, να καλύψει ανάγκες που επιβάλλει αυτού του τύπου ο νεοφιλελεύθερος εκσυγχρονισμός και για την εκπαίδευση. 
      Το ότι η υποβάθμιση και η υποχρηματοδότηση του εκπαιδευτικού συστήματος αποτελεί επιλογή της νεοφιλελεύθερης πολιτικής και στην παιδεία, πολιτικής με την οποία, δυστυχώς, αρχίζει να προσαρμόζεται και η Ευρωπαϊκή Ένωση και η σοσιαλδημοκρατία, ομολογείται με κυνικό τρόπο πάλι σε μία έκθεση του ΟΟΣΑ. Σημειώνει ότι, αν μειωθούν οι δαπάνες λειτουργίας του εκπαιδευτικού συστήματος, θα πρέπει να ληφθεί μέριμνα να μη μειωθεί η ποσότητα, για να μη δημιουργήσει τις κοινωνικές αναταράξεις, έστω και αν πρέπει να μειωθεί η ποιότητα. Για να συνεχίσει η έκθεση ότι το σχολείο μπορεί να ζητήσει σταδιακά να λάβει οικονομική συνδρομή των οικογενειών ή να καταργήσει κάποια εκπαιδευτική δραστηριότητα.
      Πώς διαμορφώνεται η κατάσταση τα τελευταία χρόνια στη χώρα μας. Το πιο συμπυκνωμένο δείγμα κυβερνητικής πολιτικής στην εκπαίδευση τα τελευταία χρόνια στη χώρα μας ήταν η πολιτική Αρσένη, η οποία και σήμερα καθορίζει εν πολλοίς τα εκπαιδευτικά πράγματα, παρά τις προσπάθειες άμβλυνσης των πολύ ακραίων πλευρών της. 
      Η πολιτική αυτή δεν ήταν μια κακή ιδέα της στιγμής, αλλά εκφράζει μια γενικότερη και διαρκέστερη ροπή κάποιων δυνάμεων στην κατεύθυνση που περιγράψαμε παραπάνω. Αν κρίνουμε από το αποτέλεσμα, περίπου το 40% των μαθητών εκδιώχθηκαν από το λύκειο, ιδίως οι οικονομικά ασθενέστεροι και η κατάσταση αυτή δύσκολα ανατρέπεται, όπως βλέπουμε από τα στοιχεία που έχουμε σήμερα. Ανατροπή της τάξεως του 1,2% ή 2% θα αργήσει πάρα πολύ να ισορροπήσει την κατάσταση. 
      Όσοι απ’ αυτούς δεν εκδιώκονται πλήρως από το εκπαιδευτικό σύστημα, οδηγούνται σε σχολές κατάρτισης σε μικρότερη ηλικία και μάλιστα αμφιβόλου ποιότητος, αφού υποβαθμίζονται ακόμη και σε σχέση με τα προϋπάρχοντα τεχνικά λύκεια, τα ΤΕΕ. Για να γίνουν αυτά δυνατά, μία ολόκληρη εκπαιδευτική βαθμίδα τριών χρόνων, τα γενικά λύκεια, λειτουργούν ως εισαγωγικό σύστημα και αποποιούνται κάθε μορφωτικού χαρακτήρα. Μετατρέπονται σε εξεταστήρια, κέντρα επιλογής για την τριτοβάθμια εκπαίδευση. Τα φροντιστήρια που διδάσκουν την τεχνική των εξετάσεων αναδεικνύονται σε ρυθμιστή της πορείας των μαθητών.
      Ταυτόχρονα, η ανώτατη εκπαίδευση κινδυνεύει και στη χώρα μας να μετατραπεί σε μηχανισμό επαγγελματικής κατάρτισης που θα απαξιώνεται γρήγορα. Μία τέτοια περιοριστική εκπαιδευτική πολιτική δεν προωθεί την ανάπτυξη της γνώσης, της επιστήμης, της έρευνας, της τεχνολογίας, της οικονομίας και εν τέλει της κοινωνίας.
      Κύριοι συνάδελφοι, μπορούμε να δούμε μερικά από τα βασικά στοιχεία και συμπεράσματα της ενδιάμεσης αξιολόγησης του επιχειρησιακού προγράμματος εκπαίδευσης και αρχικής επαγγελματικής κατάρτισης, όπως το ότι η συμμετοχή στην εκπαίδευση είναι γενικά χαμηλή στην Ελλάδα και, παρά την πρόοδο που έχει επιτευχθεί την τελευταία δεκαετία, το εκπαιδευτικό επίπεδο του πληθυσμού εξακολουθεί να είναι χαμηλό σε σύγκριση με το μέσο κοινοτικό. Το ποσοστό απασχόλησης ατόμων μέσης ηλικίας είναι χαμηλό, ενώ το ποσοστό αυτοαπασχόλησης ατόμων με χαμηλό μορφωτικό επίπεδο είναι υψηλό. 
      Επίσης με βάση τα ποσοστά ανεργίας, κατά επίπεδο εκπαίδευσης, φαίνεται ότι η ζήτηση εργασίας δεν έχει προσαρμοστεί διαρθρωτικά στα νέα δεδομένα. Ως εκ τούτου η ελληνική αγορά εργασίας έχει παγιδευτεί σ’ ένα φαύλο κύκλο με χαμηλό ρυθμό αύξησης της απασχόλησης. Έχουμε χαμηλή ζήτηση για προσόντα και δεξιότητες, χαμηλή παραγωγικότητα και χαμηλό ρυθμό αύξησης της απασχόλησης.
      Με βάση τα στοιχεία συμμετοχής σε προγράμματα κατάρτισης ανά βαθμίδα εκπαίδευσης, τα αποτελέσματα κρίνονται απογοητευτικά. Για ένα διάστημα έρευνας, φαίνεται ότι μόνο το 3% των ατόμων τριτοβάθμιας εκπαίδευσης συμμετείχαν στα προγράμματα κατάρτισης, συγκρινόμενο με το 2% των ατόμων με ανώτερη βαθμίδα εκπαίδευσης και πρακτικά κανένα με κατώτατη βαθμίδα εκπαίδευσης. Δηλαδή η Ελλάδα φαίνεται να είναι η χώρα που βασίζεται λιγότερο στην ανανέωση των επαγγελματικών δεξιοτήτων στην επαγγελματική κατάρτιση.
      Όσον αφορά τη διά βίου εκπαίδευση, παρ’ όλες τις πρόσφατες προσπάθειες, η κατάσταση στην Ελλάδα βρίσκεται σε αρχικό στάδιο.
      Θα μιλήσω τώρα ειδικότερα για τα ζητήματα που θέτουμε στην επερώτηση. 
      Κύριε Πρόεδρε, κύριε Υπουργέ, κύριοι συνάδελφοι, δεν αμφισβητείται από κανέναν ότι οι γονείς υποχρεώνονται σε συνεχή οικονομική αφαίμαξη και επωμίζονται δυσβάσταχτα βάρη, προκειμένου να εξασφαλίσουν ικανοποιητική εκπαίδευση στα παιδιά τους. Οι χαμηλές δαπάνες για την εκπαίδευση, οι χαμηλότερες στην Ευρωπαϊκή Ένωση, δεν επιτρέπουν στα σχολεία και στα τριτοβάθμια ιδρύματα να καλύπτουν ακόμα και τις στοιχειώδεις ανάγκες λειτουργίας τους. Οι συνέπειες της υποχρηματοδότησης εκδηλώνονται και στην υποδομή και στον εξοπλισμό των εκπαιδευτικών ιδρυμάτων όλων των βαθμίδων από τη διπλοβάρδια των σχολείων των αστικών κέντρων μέχρι την τραγική κατάσταση της υποδομής των περισσοτέρων Ανωτάτων Εκπαιδευτικών Ιδρυμάτων και των ΤΕΙ.
      Η καθήλωση των δαπανών για την παιδεία στο 3,4% διέψευσε τις εξαγγελίες του κυρίου Πρωθυπουργού για σταδιακή αύξηση των δαπανών στο 5% στο πρώτο πακέτο μέχρι το 2004. Σήμερα καθιστά αναξιόπιστες τις νέες εξαγγελίες του για την κοινωνική Χάρτα Σύγκλισης που μετατοπίζει αυτήν την αύξηση των δαπανών στο 5% για το 2008.
      Η ελληνική οικογένεια δαπανά μέχρι και τέσσερις φορές περισσότερα απ’ ό,τι δαπανά το κράτος για το μαθητή. Έτσι το σύστημα δημιουργεί τρομερές ανισότητες, φαλκιδεύεται και φοβούμαστε ότι μπορεί να καταλήξει να καταργηθεί στην πράξη ο δωρεάν χαρακτήρας της δημόσιας εκπαίδευσης. Είναι χαρακτηριστικό ότι μία αγροτική οικογένεια χρειάζεται περισσότερο από το 40% του εισοδήματός της, για να δώσει καλύτερη μόρφωση στα παιδιά της. Η οικογένεια του δημοσίου υπαλλήλου χρειάζεται το 30% κ.ο.κ. Αυτά είναι στοιχεία από έρευνες που έχουν έρθει στο φως της δημοσιότητας.
      Η κατάσταση στην πρωτοβάθμια εκπαίδευση δεν ανταποκρίνεται στις εξαγγελίες ότι όλα θα είχαν ρυθμιστεί πριν από την έναρξη της σχολικής χρονιάς. Βρισκόμαστε στο τέλος του Νοέμβρη και όμως υπάρχουν ακόμα κενά σε δασκάλους, νηπιαγωγούς και αρκετές ειδικότητες.
      Ταυτόχρονα πίσω από την κοινωνική ανάγκη λειτουργίας του ολοήμερου σχολείου, γίνονται τέτοιες παρεμβάσεις που απορυθμίζουν το σχολείο, τις εργασιακές σχέσεις των εκπαιδευτικών και τη δωρεάν δημόσια εκπαίδευση. Στην προσπάθειά της η Κυβέρνηση να καλύψει τις ανάγκες με το μικρότερο κόστος, παίρνει μέτρα που επηρεάζουν άμεσα τη λειτουργία του πρωινού προγράμματος. Κατάργησε τα περισσότερα τμήματα ένταξης, τις τάξεις υποδοχής και την ενισχυτική διδασκαλία στην προσπάθεια να εξοικονομήσει εκπαιδευτικούς χωρίς προσλήψεις.
      Η πίεση για δημιουργία τμημάτων τριάντα μαθητών γίνεται εντονότερη, ενώ όλοι γνωρίζουμε την αλλαγή σύνθεσης του μαθητικού πληθυσμού στην τάξη, με την αυξημένη συμμετοχή παιδιών μεταναστών και τις δυσκολίες που αυτό συνεπάγεται. 
      Τελευταία προχωρά στην πρόσληψη ωρομισθίων δασκάλων, αλλά και στην ανάθεση υποχρεωτικής υπερωρίας, το κόστος των οποίων θα πληρώνεται μέσα από τα κονδύλια του ΕΠΕΑΚ για το ολοήμερο σχολείο.
      Είχαν δημιουργηθεί είκοσι οκτώ πιλοτικά ολοήμερα σχολεία με βάση κάποιες προδιαγραφές. Τα σημερινά ολοήμερα σχολεία λειτουργούν χωρίς προδιαγραφές, χωρίς προϋποθέσεις. Εμείς υποστηρίζουμε αυτόν το θεσμό, αλλά σε καμία περίπτωση δεν θέλουμε να εκφυλιστεί αυτός ο θεσμός και παράλληλα δεν θέλουμε να αποδυναμωθεί το κανονικό πρωϊνό σχολείο. 
      Όσον αφορά την τεχνική εκπαίδευση, είναι προκλητικά  υποβαθμισμένη. Από την άλλη πλευρά δεν έχει εξασφαλιστεί η δωδεκάχρονη υποχρεωτική εκπαίδευση, η οποία πρέπει να γίνει πράξη και στη χώρα μας. Τα ποσοστά διαρροής πριν την ολοκλήρωση της εννιάχρονης υποχρεωτικής εκπαίδευσης εξακολουθούν να είναι ανησυχητικά, ενώ ο δείκτης του αναλφαβητισμού, ακόμα και στους μαθητές που τυπικά ολοκλήρωσαν την υποχρεωτική εκπαίδευση, είναι αρκετά υψηλός, όπως δείχνουν οι σχετικές έρευνες. 
      Αυτά είναι στοιχεία που πρέπει να προβληματίσουν σοβαρά την ελληνική κοινωνία. Μεγαλύτερα ποσοστά αποτυχίας και απόρριψης, σύμφωνα με τα μέχρι σήμερα στοιχεία ,παρουσιάζουν τα σχολεία των πιο υποβαθμισμένων περιοχών. Ιδιαίτερα στα απομονωμένα και δυσπρόσιτα σχολεία η κατάσταση είναι δραματική. Η συρρίκνωση του μαθητικού δυναμικού των σχολείων αυτών των περιοχών είναι τόσο μεγάλη, ώστε μεγάλος αριθμός λυκείων υπάρχει κίνδυνος να καταργηθεί, με ιδιαίτερα αρνητικές επιπτώσεις για το μορφωτικό επίπεδο και την ανάπτυξη της ελληνικής υπαίθρου.
      Εμείς θεωρούμε ότι το Υπουργείο Παιδείας πρέπει να αξιολογήσει πάρα πολύ καλά αυτά τα στοιχεία της διαρροής πώς διαμορφώνονται κυρίως τα στοιχεία αυτά στις υποβαθμισμένες περιοχές. Δεν το έχει κάνει μέχρι τώρα και αν αργήσει περισσότερο οι συνέπειες εκεί θα είναι μη αναστρέψιμες.
      Επιμένουμε ότι θα πρέπει να δείτε το θέμα της σταδιακής κατάργησης των ΤΕΕ και σε αυτήν την ενδιάμεση περίπτωση βασικό στοιχείο αναβάθμισής τους –άμεσα δηλαδή- είναι η ανάπτυξη των μαθημάτων γενικής παιδείας στο επίπεδο των αντίστοιχων τάξεων του λυκείου με δυνατότητα ελεύθερης διακίνησης των μαθητών.
      Φοβούμαστε ότι ακολουθείται η τακτική της ψηφοθηρικής διασποράς των ΤΕΙ και ΑΕΙ στην περιφέρεια, χωρίς να εξασφαλίζονται οι βασικές προϋποθέσεις λειτουργίας τόσο των παλαιών όσο και των καινούργιων ιδρυμάτων. Η ίδρυση και η διασπορά τμημάτων και σχολών σε κάθε πρωτεύουσα νομού, χωρίς κανένα προγραμματισμό, χωρίς υποδομή, χωρίς πρόβλεψη οργανικών θέσεων διοικητικού και διδακτικού προσωπικού, αποτελεί πράξη καθαρά ψηφοθηρικού και λαϊκίστικου χαρακτήρα. Δεν ανταποκρίνεται σε κάποιο σχεδιασμό, επιστημονικών, κοινωνικών και πολιτισμικών αναγκών.
      Τέλος η κατάσταση που αντιμετωπίζουν οι εκπαιδευτικοί σε ό,τι αφορά τις αποδοχές τους και τις γενικότερες συνθήκες εργασίας τους, είναι ιδιαίτερα άσχημη. Οι αποδοχές των εκπαιδευτικών είναι δυσανάλογα χαμηλές σε σχέση με το σημαντικό έργο που καλούνται να επιτελέσουν και δυσανάλογα χαμηλές σε σχέση με τις αποδοχές των εκπαιδευτικών σε ευρωπαίκό επίπεδο. Ο μισθός του καθηγητή στη χώρα μας σε δολάρια και μονάδες αγοραστικής δύναμης είναι 16.480 το χρόνο , όταν στο Βέλγιο είναι 28.000, στην Ιρλανδία 33.000, στην Πορτογαλία 24.000 και στη Σουηδία 20.000.
       Εμείς νομίζουμε ότι πρέπει να προσεγγίσετε με μεγάλη ευαισθησία και να υλοποιήσετε τα αιτήματα της ΟΛΜΕ, όσον αφορά τις αποδοχές τους, την ενσωμάτωση των επιδομάτων στους βασικούς μισθούς, τη χορήγηση του επιδόματος των 176 ευρώ.
      Τελειώνοντας, κύριε Πρόεδρε, θα ήθελα να πω ότι ο Συνασπισμός, αντιμετωπίζοντας συνολικά την εκπαίδευση, θεωρεί ότι η δημόσια δωρεάν εκπαίδευση χρειάζεται να αναβαθμιστεί και να καλύπτει επαρκώς τις ανάγκες για μόρφωση, ενώ ταυτόχρονα να περιορίζεται και τελικά να καταργηθεί η ιδιωτική εκπαίδευση.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Λαφαζάνης, έχει το λόγο.
      ΠΑΝΑΓΙΩΤΗΣ ΛΑΦΑΖΑΝΗΣ: Ευχαριστώ, κύριε Πρόεδρε.
      Νομίζω ότι τα πράγματα είναι απολύτως ξεκάθαρα με το πού οδηγεί την παιδεία η Κυβέρνηση, αλλά επιτρέψτε μου να το πω, παρ’ όλο ότι απουσιάζει η πλευρά της Νέας Δημοκρατίας και ο συναινετικός νεοφιλελεύθερος δογματισμός. Όμηροι οι κύριοι της Κυβέρνησης και, δυστυχώς και το Υπουργείο Παιδείας των νεοφιλελεύθερων δογμάτων της εποχής μας, η Κυβέρνηση έχει ένα και μόνο στόχο: Ιδιωτικοποίηση και εμπορευματοποίηση της παιδείας. Αυτό συντελείται τη δεκαετία του 1990 και καλπάζει μέσα στον 21ο αιώνα, ως πολιτική και ως δόγμα αναφοράς της Κυβέρνησης του εκσυγχρονιστικού τάχα ΠΑΣΟΚ, αλλά και της Νέας Δημοκρατίας.
      Μετά τον ΟΣΚ ΑΕ πολύ φοβάμαι ότι οδηγούμαστε τα επόμενα χρόνια στο λύκειο ΑΕ και το πανεπιστήμιο ΑΕ.
      Θα ήθελά να τονίσω ορισμένα, πολύ συγκεκριμένα θέματα. Κατ΄ αρχάς το θέμα της υποχρηματοδότησης της παιδείας ως ποσοστό του ΑΕΠ, είναι γύρω στο 3%, στάσιμο εδώ και πάρα πολλά χρόνια.
      Η Κυβέρνηση μας λέει ότι δεν υπάρχουν χρήματα για την παιδεία. Είναι αναληθές και ανακριβέστατο. ΄Έχετε λεφτά για να δίνετε μέσα σε τρία χρόνια 17 δισεκατομμύρια ευρώ, περίπου 6 τρισεκατομμύρια δραχμές σε εξοπλισμούς, για να υπηρετήσετε κυρίως ατλαντικές και υπερατλαντικές προτεραιότητες. Έχετε λεφτά για να επιδιώκετε με αλαζονικό τρόπο τις ολυμπιακές φιλοδοξίες της εγχώριας ελίτ, καταβροχθίζοντας όλο σχεδόν το πρόγραμμα των δημοσίων επενδύσεων για ολυμπιακά έργα και δυστυχώς για την ασφάλεια των Ολυμπιακών Αγώνων. Έχετε χρήματα για να διαθέτετε όλο το ΠΔΕ και τα κοινοτικά κονδύλια σε  μία ανάπτυξη που στηρίζεται σ’ ένα πράγμα και μόνο, το τσιμέντο. Με το τσιμέντο όμως η Ελλάδα δεν πάει μακριά. Η Ελλάδα χρειάζεται παραγωγικές επενδύσεις, νέες τεχνολογίες και επενδύσεις στο ανθρώπινο δυναμικό, δηλαδή πρώτα απ’ όλα στην παιδεία. 
      Το δεύτερο θέμα το οποίο είναι τεράστιο αφορά τα κενά που υπάρχουν και στην πρωτοβάθμια και στη δευτεροβάθμια εκπαίδευση. Δεν θέλω να σταθώ σ’ αυτό. Οι αριθμοί μιλάνε μόνοι τους και θα καταθέσω τους σχετικούς πίνακες. 
      Τα κενά του διδακτικού προσωπικού στη δευτεροβάθμια εκπαίδευση είναι δύο χιλιάδες τετρακόσιες σαράντα πέντε Στην πρωτοβάθμια εκπαίδευση είναι δύο χιλιάδες τριακόσιες εξήντα πέντε. Αυτά τα έχουμε κατά σχολείο. Δεν έχω το χρόνο να σας το εκθέσω αναλυτικά. Για ποια εκπαίδευση μιλάτε, λοιπόν, με τέτοια κενά;
      Θα ήθελα να τονίσω ιδιαίτερα το θέμα της διάλυσης των εργασιακών σχέσεων μέσα στο χώρο του σχολείου, στην πρωτοβάθμια, δευτεροβάθμια και τριτοβάθμια εκπαίδευση. 
      Τι κάνετε κύριοι της Κυβέρνησης στον τομέα της παιδείας; Αντί να στηρίζετε και να αναβαθμίζετε τις θέσεις εργασίας, τα εργασιακά δικαιώματα, διαλύετε τα πάντα στο χώρο της  παιδείας. Σε άλλες χώρες αυτά γίνονται στον ιδιωτικό τομέα. Εσείς πρωτοστατείτε, μέσα από το δημόσιο τομέα, στη διάλυση των εργασιακών σχέσεων και πρώτα από όλα στο ελληνικό σχολείο.
       Τι είναι αυτή η κατάσταση με τους χιλιάδες ωρομισθίους; Πώς είναι δυνατόν να ανέχεστε χιλιάδες ωρομίσθιοι στην πρωτοβάθμια, δευτεροβάθμια και τριτοβάθμια εκπαίδευση να διδάσκουν Ελληνόπουλα; Ωρομίσθιοι με απολαβές κυριολεκτικά της πείνας, χωρίς δώρα, ανασφάλιστοι, χωρίς άδειες. Καμία κατοχύρωση.
      Τι γίνεται με τους συμβασιούχους στο χώρο της εκπαίδευσης; Είναι δυνατόν να θέλετε να κάνετε εκπαίδευση, ιδιαίτερα στην τριτοβάθμια, με συμβασιούχους, με συμβάσεις ορισμένου χρόνου ανανεώσιμες κατ’ έτος και στα τρία χρόνια της διακόπτετε και βρίσκετε ένα άλλο αντικείμενο να τις συνεχίσετε;
      Με μισθούς πείνας δε γίνεται εκπαίδευση. Ο ωρομίσθιος και ο συμβασιούχος δεν έχουν καμία ασφάλεια να διδάξουν τα παιδιά του ελληνικού λαού.
      Βεβαίως επεκτείνετε αυτήν την κατάσταση και με τα μισθολόγια των καθηγητών. Είπατε ότι δώσατε ικανοποιητικές αυξήσεις. Εδώ έχω το σχετικό πίνακα για το τι δώσατε, κύριε Υπουργέ. Δε μιλώ βεβαίως για εσάς, δεν ξέρω τις προσωπικές σας απόψεις, αλλά μιλώ για τις συλλογικές απόψεις της Κυβέρνησης για το μισθολόγιο. 
      Για ένα έτος υπηρεσίας (μισθολογικό κλιμάκιο 17), η τελική αύξηση που παίρνει ο εκπαιδευτικός μετά την αφαίρεση των ασφαλιστικών εισφορών δε φθάνει τα 50 ευρώ το μήνα. Για τριάντα τρία έτη υπηρεσίας (μισθολογικό κλιμάκιο 1), η τελική αύξηση που παίρνει, μετά την αφαίρεση των εισφορών και της φορολογίας, φθάνει μόλις τα 100 ευρώ.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Αυτές είναι οι αυξήσεις, όταν πέρυσι δώσατε 2,5% που «εξανεμίστηκε» από τις επιπλέον ασφαλιστικές εισφορές, οι οποίες χάνονται τώρα με το νέο μισθολόγιο και όταν εσείς λέτε ότι ο επίσημος πληθωρισμός είναι 3,5%, δηλαδή 7% σε δύο χρόνια; Ο αντίστοιχος τιμάριθμος φυσικά δεν αντιπροσωπεύει την πραγματική αύξηση των τιμών, ιδιαίτερα στα είδη βασικής λαϊκής κατανάλωσης. Συνεχίζετε τη λιτότητα και την υποβάθμιση για τους καθηγητές.
      ΠΡΟΕΔΡΕΥΩΝ (Κωνσταντίνος Γείτονας): Κύριε Λαφαζάνη, ολοκληρώστε, σας παρακαλώ, δεν έχετε άλλο χρόνο, εκτός αν θέλετε να μη δευτερολογήσετε.
      ΠΑΝΑΓΙΩΤΗΣ ΛΑΦΑΖΑΝΗΣ: Ένα λεπτό, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Γείτονας): Μπορώ να σας δώσω και το χρόνο της δευτερολογίας, αν θέλετε. Αλλά εγώ θεωρώ ότι είναι χρήσιμο να δευτερολογήσετε. 
      Ολοκληρώστε.
      ΠΑΝΑΓΙΩΤΗΣ ΛΑΦΑΖΑΝΗΣ: Ολοκληρώνω. 
      Έχω εδώ την ενδιάμεση έκθεση αξιολόγησης του υπηρεσιακού προγράμματος εκπαίδευσης και αρχικής επαγγελματικής κατάρτισης. Είναι ένας «κόλαφος» στην πολιτική σας.
      ΠΡΟΕΔΡΕΥΩΝ (Κωνσταντίνος Γείτονας): Θα αναπτύξετε αυτό το θέμα στη δευτερολογία σας.
      Η κ. Στεργίου έχει το λόγο.
      ΙΩΑΝΝΑ ΣΤΕΡΓΙΟΥ: Eυχαριστώ, κύριε Πρόεδρε.
      Είναι γεγονός ότι βρισκόμαστε στα τέλη του Νοέμβρη, δηλαδή ήδη το πρώτο τρίμηνο λειτουργίας των σχολείων έχει καλυφθεί. Παρ’ όλα αυτά, όμως, τα κενά και τα προβλήματα εξακολουθούν να υπάρχουν και να εμφανίζονται καινούρια προβλήματα, που βεβαίως ξεκινούν κυρίως από τη λειτουργία για πρώτη φορά του προγράμματος του ολοήμερου σχολείου, δηλαδή αυτής της κοινωνικής ανάγκης που οδήγησε να γίνει αυτό το ολοήμερο σχολείο.
      Αυτό είναι ένα πρόγραμμα το οποίο κατά 75% επιδοτείται από τα κοινοτικά προγράμματα. Παρ’ όλα αυτά, όμως, και παρά την πολυδιαφήμιση που έκανε η Κυβέρνηση και που το πρόβαλε σαν ένα μεγάλο κοινωνικό έργο και φυσικά σαν ένα σοβαρό προπαγανδιστικό της ατού, αυτήν τη στιγμή ουσιαστικά καταρρέει.
      Το λέμε αυτό γιατί η Κυβέρνηση, στην προσπάθειά της να καλύψει τις ανάγκες με το μικρότερο κόστος, παίρνει μέτρα που εμποδίζουν και επηρεάζουν άμεσα τη λειτουργία των πρωινού προγράμματος. Έτσι έχουμε κατάργηση τμημάτων ένταξης, κατάργηση των τάξεων υποδοχής. Με δεδομένο ότι υπάρχουν πάρα πολλά αλλοδαπά παιδιά, τα οποία ως ένα βαθμό με τις τάξεις υποδοχής εξυπηρετούνταν, υπάρχει σοβαρό πρόβλημα υποβάθμισης των τάξεων και χαμηλού επιπέδου των μαθητών των τάξεων των σχολείων.
      Επίσης, καταργήθηκε η ενισχυτική διδασκαλία. Αυτό τι σημαίνει; Ότι τα παιδιά που έχουν ιδιαίτερη ανάγκη σήμερα, τρεις μήνες μετά την έναρξη του σχολικού έτους, ήδη έχουν πάει στα φροντιστήρια. Δεν μπορούν να κάνουν διαφορετικά. Με την πολιτική σας αυτή, λοιπόν, στρέφονται προς την ιδιωτική εκπαίδευση και στην παραπαιδεία.
      Ήδη από το ολοήμερο σχολείο το 20% έως 30% των αιτήσεων έχει αποσυρθεί και οι γονείς έχουν πάρει τα παιδιά τους. Από το πρόγραμμα που εφαρμόζεται λείπει η παιδαγωγική διάσταση. Οι ωρομίσθιοι που καλύπτουν το πρόγραμμα του ολοήμερου δεν έχουν εκπαιδευτική παιδεία και φυσικά δεν μπορούν να προσφέρουν παιδαγωγικό έργο. Δεν υπάρχει προσωπικό εξυπηρέτησης, δεν υπάρχουν μαγείρισσες, δεν υπάρχουν καθαρίστριες, δεν υπάρχουν άνθρωποι να φυλάνε αυτά τα παιδιά. 
      Φυσικά, με αφορμή το ολοήμερο σχολείο, εισήχθη για πρώτη φορά η ωρομισθία και στο δημοτικό σχολείο. Είναι γεγονός ιδιαίτερα για το δημοτικό σχολείο ότι δεν έχει λειτουργήσει ποτέ ο οργανισμός επιμόρφωσης των δασκάλων και δεν έχει λειτουργήσει η αναμόρφωση των προγραμμάτων σπουδών, η οποία κρίνουμε ότι είναι απαραίτητη.
      Δεν έχουν αναμορφωθεί και προσαρμοστεί στις σύγχρονες συνθήκες τα αναλυτικά προγράμματα σπουδών. Πιστεύουμε ότι το σχολείο και ιδίως το δημοτικό σχολείο καταλήγει να είναι ένα σχολείο κοινωνικών αποκλεισμών. 
      Θεωρούμε, λοιπόν, όλα αυτά στοιχεία τα οποία προέρχονται κύρια με υποχρηματοδότηση της παιδείας και πώς μπορεί να λειτουργήσει ένα σχολείο όταν οι εκπαιδευτικοί ειδικοτήτων αδυνατούν να εφαρμόσουν οποιοδήποτε πρόγραμμα, όταν αναγκάζονται να καλύψουν τώρα οι δυο τους ακόμα και σε πέντε σχολεία. Για επτά ευρώ την ώρα πηγαίνουν από σχολείο σε σχολείο και από πόλη σε πόλη πολλές φορές. Υπάρχει γυμναστής ο οποίος κάνει τρεις μέρες στη Λαμία και δύο μέρες στην Αθήνα. Οι μουσικοί κάνουν μάθημα σε πέντε σχολεία.
      Όλα αυτά, λοιπόν, τα ζητήματα δεν μπορούν να ευνοήσουν ούτε την ανάπτυξη του σχολείου ούτε τη μεγαλεπήβολη ιδέα που είχατε για το ολοήμερο σχολείο. Το σχολείο έχει καταλήξει να είναι κέντρο διερχομένων με ωρομίσθιους εκπαιδευτικούς, οι οποίοι δεν προλαβαίνουν να δημιουργήσουν δεσμό με τους μαθητές, το οποίο είναι απαραίτητο σε αυτήν την ηλικία και φυσικά δεν μπορούν να προσφέρουν εκπαιδευτικό έργο όπως πρέπει να προσφέρουν.
      Όσον αφορά το λύκειο, ένα μεγάλο ποσοστό της μαθητικής γενιάς δεν εγγράφεται και δεν τελειώνει το λύκειο τα τελευταία χρόνια. Το λύκειο έχει καταντήσει το παράρτημα της παραπαιδείας. Μέσα, λοιπόν, από το εκπαιδευτικό πρόγραμμα ενισχύεται η παραπαιδεία και η ιδιωτική, γιατί αναγκάζονται τα παιδιά να τη χρησιμοποιούν απλά και μόνο σαν το βήμα εκείνο που θα τους δώσει το εισιτήριο για την ανώτατη παιδεία.
      Η δευτεροβάθμια εκπαίδευση, ιδιαίτερα στο λύκειο, με τις εξεταστικές διαδικασίες που καθιέρωσε ακύρωσε το μορφωτικό ρόλο του λυκείου. Το  μετέτρεψε σ’ ένα εξεταστικό μαραθώνιο με σοβαρές συνέπειες τόσο για τη μορφωτική αυτονομία των μαθητών, όσο και για τη σωματική και ψυχική υγεία. Είναι σοβαρό πρόβλημα και θα σας μιλήσω και ως μητέρα ενός παιδιού που βρίσκεται στη Β λυκείου. Ένας μαθητής που ήταν πολύ καλός και σήμερα είναι αγχωμένος, γιατί κάνει μόνο προετοιμασία για την ανώτατη εκπαίδευση. 
      Δεν υπάρχει εκπαιδευτικό πρόγραμμα που να βοηθά τα παιδιά να αναπτύσσουν την κριτική σκέψη, τη δημιουργικότητα και να αναδεικνύει τις ιδιαίτερες ικανότητές τους.
      Θεωρούμε απαράδεκτο το γεγονός ότι υπάρχει ακόμα και σήμερα και λειτουργεί η τεχνική εκπαίδευση και η γενική εκπαίδευση. Σήμερα στην τεχνική εκπαίδευση υπάρχουν δεκαεπτά χιλιάδες σπουδαστές με δυόμισι χιλιάδες εκπαιδευτές. Υπάρχουν τεράστια κενά και τεράστια υποβάθμιση στην τεχνική εκπαίδευση, στην οποία επιχειρείτε να ρίξετε όλον εκείνο τον κόσμο, ο οποίος δεν πηγαίνει στη γενική παιδεία. 
      Εμείς πιστεύουμε ότι θα πρέπει να υπάρχει δωδεκάχρονη υποχρεωτική παιδεία, δεκατετράχρονη με τα δύο χρόνια της προνηπιακής εκπαίδευσης και θα πρέπει να υπάρχει ακόμα ελεύθερη πρόσβαση στην τριτοβάθμια εκπαίδευση.
      Τα υπόλοιπα θα τα πω στη δευτερολογία μου.
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
      ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Κύριε Πρόεδρε και κύριοι Βουλευτές, κάθε συζήτηση για την παιδεία έχει την αυτονόητη αξία της ιδίως γιατί δεν υπάρχει πιο σημαντική, πιο αποφασιστική και πιο θεμελιώδης επένδυση για μια χώρα, επένδυση αναπτυξιακή αλλά και επένδυση ουσίας ζωής. Γιατί μέσα στο σχολείο προπαρασκευάζονται οι νέες γενιές στον κρισιμότερο από όλους τους ρόλους, που είναι ο ρόλος του πολίτη και ταυτόχρονα διαφυλάσσονται οι μεγάλες αξίες, όπως κληροδοτούνται από γενιά σε γενιά. Στην εκπαίδευση όμως πρέπει να προσερχόμαστε όχι με αφορισμούς αλλά με βάση τη συγκεκριμένη κάθε φορά εικόνα της πραγματικότητας των επιτεύξεων, των ελλείψεων και των προβλημάτων, ούτως ώστε να βοηθούμε την ελληνική κοινωνία, ιδίως τις νέες γενιές, να προσανατολίζονται ορθότερα στα ουσιώδη ζητήματα.
      Διότι αν η συζήτηση στο Κοινοβούλιο διαπαιδαγωγεί είτε στη γενικότητα είτε στην καταγγελία που δεν οδηγεί σε ασφαλή συμπεράσματα, καταλήγει και σε κακή διαπαιδαγώγηση του νέου πολίτη.
      Θα ξεκινήσω από τους αφορισμούς, οι οποίοι εδράζονται και σε λάθος στοιχεία, όπως τα ανέφερε ο κ. Λαφαζάνης. Και θα χρησιμοποιήσω, για άλλη μια φορά το κεντρικό επιχείρημα που πρέπει να διέπει πλέον το λόγο όλων μας, ότι η Ελλάδα δεν είναι μια χώρα που κρίνεται ανάμεσά της. Είμαστε πράγματι –και αυτό είναι περηφάνια και δύναμη της χώρας- στο σκληρό πυρήνα της Ευρωπαϊκής Ένωσης. Ζούμε σε αυτήν την Ένωση των δεκαπέντε κρατών, αύριο είκοσι πέντε και κάθε στοιχείο έρχεται σε άμεση σύγκριση, επαληθεύεται ή διαψεύδεται απ’ αυτή τη συμμετοχή μας.
      Θα έλεγα, λοιπόν, ότι όταν η εικόνα μας στην Ευρωπαϊκή Ένωση, είναι μια εικόνα διαφορετική απ’ αυτή για παράδειγμα που παρουσίασε ο κ. Λαφαζάνης, το πρόβλημα δεν είναι μόνο της Κυβέρνησης είναι και ένα πρόβλημα των τρόπων που ο κ. Λαφαζάνης αναγιγνώσκει, κατανοεί και παρουσιάζει τα στοιχεία.
      Υπάρχει μια στροφή αποφασιστική στην εκπαίδευση από τη Μεταπολίτευση και δώθε απ’ όλες τις κυβερνήσεις, αλλά μια ακόμη πιο αποφασιστική στροφή από το 1981 ως σήμερα και με πολύ ειδικά και συγκεκριμένα χαρακτηριστικά στη δεκαετία 1993-2003. Επένδυση η οποία άλλαξε την πραγματικότητα της εκπαίδευσης, άλλαξε τις λειτουργίες της, την οδήγησε σ’ ένα άλλο επίπεδο πολύ διαφορετικό απ’ αυτό που ζήσαμε οι προηγούμενες γενιές και η δική μας γενιά, κύριε Λαφαζάνη. Και θα έλεγα ότι πρέπει να ξεκαθαρίσουμε ανάμεσά μας ότι δεν μπορούμε να κληρονομούμε μια παράδοξη αριστοκρατική γλώσσα, μια παράδοξη συμπεριφορά την οποία έχει και η Νέα Δημοκρατία, όταν τουλάχιστον εγώ αυτή την κριτική την ακούω από το κόμμα του Συνασπισμού.
      Δώσατε και σεις, κυρία Ξηροτύρη, όχι μόνο ο κ. Λαφαζάνης και η κ. Στεργίου –σε αυτό το θέμα δεν αναφέρθηκε- μια εικόνα της ολικής διαρροής 40% από το Γυμνάσιο στην ανώτερη δευτεροβάθμια όπως είναι ο όρος που επικρατεί στην Ευρώπη, δηλαδή αυτό που έχουμε εμείς ως Λύκειο και ΤΕΕ. Σκεφθείτε τον εαυτό σας να είστε σε οποιοδήποτε όργανο της Ευρώπης είτε είναι το Ευρωπαϊκό Κοινοβούλιο, είτε είναι η Ευρωπαϊκή Επιτροπή, είτε είναι το Ευρωπαϊκό Συμβούλιο και να λέτε αυτό το πράγμα. Στην κυριολεξία θα αντιμετωπίζατε ένα τεράστιο πρόβλημα γιατί η Ελλάδα είναι από τις χώρες με τον καλύτερο δείκτη συμμετοχής στη δευτεροβάθμια εκπαίδευση. Και αυτό είναι αναγνωρισμένο από τους άλλους δεκατέσσερις εταίρους, είναι πιστοποιημένο σε όλες τις ευρωπαϊκές στατιστικές και είναι ένα καύχημα, σε τελευταία ανάλυση, της χώρας.
      Γιατί υποπίπτετε, όμως, σε αυτό το λάθος, κυρία Ξηροτύρη; Γιατί υπάρχει το εξής στοιχείο: Αφαιρείτε από τον αριθμό των παιδιών που μετέχουν στην δευτεροβάθμια εκπαίδευση, τα Τεχνικά Επαγγελματικά Εκπαιδευτήρια που ίσως είναι νομιμοποιημένη στάση από την πλευρά της Νέας Δημοκρατίας. Γιατί σε αυτές τις αίθουσες του Κοινοβουλίου όταν επεχείρησε ο Ελευθέριος Βενιζέλος και ο Γεώργιος Παπανδρέου το 1928-1932 την πρώτη συγκροτημένη εισαγωγή της τεχνολογικής εκπαίδευσης, αντιμετώπισε μια λυσσαλέα αντίδραση της συντηρητικής παράταξης, ότι παιδεία θεωρείται μόνο η γενική παιδεία, ενώ η τεχνική εκπαίδευση είναι κάτι ευτελές.
      Αλλά εδώ, το 2003, να εξαιρούμε από τη δευτεροβάθμια εκπαίδευση την Τεχνική Επαγγελματική Εκπαίδευση είναι ένα βαρύτατο ολίσθημα στη εκπαίδευση και ουσιαστικό και ιδεολογικό. Διότι όλες οι ευρωπαϊκές χώρες και ορθά και χώρες όπως η Δανία που έχει το 72% στην τεχνική εκπαίδευση και το 28% στη γενική εκπαίδευση, σε αυτό που ονομάζουμε εμείς Ενιαίο Λύκειο, δεν διανοούνται να διαγράψουν από τη δευτεροβάθμια εκπαίδευση την Τεχνική Επαγγελματική Εκπαίδευση.
      Άρα, για να έλθουμε στο χώρο των πραγματικών δεδομένων, η Ελλάδα σήμερα έχει ξεπεράσει, χάρη σε αυτήν την αποφασιστική επένδυση στην εκπαίδευση, ο,τιδήποτε στο παρελθόν την κατέτασσε σε χώρες εν υστερήσει. Σήμερα το ελληνικό εκπαιδευτικό σύστημα, διαρθρωτικά, είναι ακριβώς στο μέσο τύπο της ευρωπαϊκής διάρθρωσης, των δομών των άλλων δεκατεσσάρων χωρών.
      Αυτό ισχύει σε όλα τα επίπεδα και θέλει πολύ μεγάλη προσοχή. Είναι μια θέση που πρέπει να συζητηθεί, γιατί η Ελλάδα να πάει την υποχρεωτική εκπαίδευση στα δώδεκα χρόνια, όταν στην Ευρώπη, όπως γνωρίζετε –και τα στοιχεία είναι αψευδή- δύο μόνο άλλες χώρες έχουν δωδεκαετή υποχρεωτική εκπαίδευση και όταν το Συμβούλιο των Υπουργών Παιδείας έχει αποφασίσει ως μείζονα στόχο ως το 2010 να αποφοιτά από το Λύκειο και το ΤΕΕ στο σύνολο των χωρών της Ένωσης το 85%. Και εμείς, η Ελλάδα είμαστε από τις χώρες που έχουν εξαιρετική θετική αφετηρία γι’ αυτόν το στόχο του 2010 έχοντας σήμερα ποσοστό συμμετοχής 83,5% την ώρα που ο μέσος όρος του ΟΟΣΑ είναι στο 79%.
      Η εκπαίδευση δεν προσφέρεται για συνθηματολογία αλλά προσφέρεται για πολύ συγκεκριμένη κάθε φορά ανάλυση της κατάστασης. Το ίδιο ισχύει και στην ανώτατη εκπαίδευση, όπου έχει γίνει μία ουσιαστικότατη και θετικότατη μεταβολή σε μία χώρα η οποία, αναφέρω χαρακτηριστικά, δεν μπορούσε να καλύψει τη ζήτηση στην ανώτατη εκπαίδευση και έστελνε τα παιδιά της με τεράστια αιμορραγία των οικογενειών τους στο εξωτερικό. Η Κυβέρνησή μας αποφάσισε από το 1993 και διπλασίασε τον αριθμό των εισακτέων στις ανώτατες σχολές επεκτείνοντας ταυτόχρονα την ανώτατη εκπαίδευση. Δημιουργήθηκαν στην πρώτη διεύρυνση ογδόντα πέντε νέα τμήματα στα πανεπιστήμια και ΤΕΙ, τμήματα κυρίως συνδεόμενα με τις περιοχές των νέων τεχνολογιών.
      Τώρα ακολουθούμε με μέθοδο και σχέδιο επιστημονικά αδιάβλητο την ολοκλήρωση της περιφερειακής συγκρότησης της ανώτατης εκπαίδευσης. Πώς προχωράμε σε αυτό; Προχωράμε από το 2000 με βάση τις εισηγήσεις της Εθνικής Επιτροπής Χωροταξικού Σχεδιασμού Ανώτατης Εκπαίδευσης, η οποία απαρτίζεται από στελέχη ιδιαίτερου κύρους των πανεπιστημίων και των ΤΕΙ. Και χαίρομαι που είναι από τα ελάχιστα πράγματα τα οποία στην Ελλάδα δεν αντιμετώπισαν κακόπιστη κριτική πιθανώς, γιατί όλες οι πτέρυγες του Κοινοβουλίου γνωρίζουν ότι η Εθνική Επιτροπή Χωροταξικού Σχεδιασμού απαρτίζεται από ανθρώπους τέτοιου κύρους και τέτοιας αξιοπιστίας οι οποίοι προέρχονται από όλο το φάσμα, έτσι ώστε να μη θεωρήσει ποτέ κανείς ότι υπόκεινται σε οποιασδήποτε μορφής χειραγώγηση, η οποία θα ήταν ανάξια προσωπικοτήτων παρόμοιου κύρους. Η Επιτροπή λοιπόν αυτή εισηγείται βάσει μίας διαρκούς παρακολούθησης των εξελίξεων στην Ευρώπη και σε όλον τον κόσμο τη μορφή της περιφερειακής διάρθρωσης της ανώτατης εκπαίδευσης, έτσι ώστε να έχουμε οδηγηθεί πια στην περιφερειακή συγκρότηση με βάση το δίπολο ένα πανεπιστήμιο και ένα ΤΕΙ σε κάθε ελληνική περιφέρεια, έτσι ώστε η Ελλάδα στις αρχές του 21ου αιώνα, να έχει κάνει το αποφασιστικό βήμα που άλλες χώρες το έκαναν σε μία εξέλιξη τετρακοσίων - πεντακοσίων ετών. Στη δε γειτονική μας Ιταλία έγινε μια εξίσου αποφασιστική ανάλογη παρέμβαση την περασμένη τριακονταετία που ολοκληρώθηκε την περασμένη εικοσαετία.
      Επιπροσθέτως είναι η πρώτη φορά στην ιστορία που αυτή η ανάπτυξη της ανώτατης εκπαίδευσης γίνεται σε συνδυασμό των πορισμάτων της Εθνικής Επιτροπής Χωροταξικού Σχεδιασμού με τα επιχειρησιακά προγράμματα των ίδιων των πανεπιστημίων και των ΤΕΙ. Παντού χτίζονται πανεπιστήμια και ΤΕΙ με βάση μελέτη που προέρχεται από ακαδημαϊκή και επιστημονική διερεύνηση με συστηματική και ακριβή προετοιμασία, όπως δείχνει για παράδειγμα το τόσο καλά αναπτυσσόμενο σήμερα Πανεπιστήμιο Πελοποννήσου.
      Θα ήθελα, όμως, να επισημάνω προς το Συνασπισμό ότι αυτό για το οποίο καταγγέλλει την Κυβέρνηση –και επαναλαμβάνω ότι η Κυβέρνηση το κάνει με τέτοια προσοχή, με τέτοια συνέπεια, με συγκεκριμένα κριτήρια, με βάθος επεξεργασίας και συστηματικότητα, καμιά φορά πρέπει να προσέχει γιατί οι κρίνοντες, κρίνονται- καθώς ακολουθούμε την ίδια τάξη συμπεριφοράς στην ίδρυση κάθε νέου πανεπιστημίου. 
      Υπάρχει το Πανεπιστήμιο Στερεάς Ελλάδας με μία, κατά τη γνώμη μας, εξαίρετη Διοικούσα Επιτροπή, της οποίας είναι Πρόεδρος ο κ. Σκαλκέας, ο πρώην Πρόεδρος της Ακαδημίας Αθηνών, η οποία με βάση τα πορίσματα της Εθνικής Επιτροπής Χωροταξικού Σχεδιασμού, τις δικές της επεξεργασίες, τη γνώση των επιχειρησιακών προγραμμάτων όλων των πανεπιστημίων, συνθέτει αυτή τη στιγμή την πρόταση για το Πανεπιστήμιο Στερεάς Ελλάδας, η οποία πρόταση θα περιλάβει όλα τα στοιχεία της εξακτίνωσης στο σύνολο των νομών.
      Ενώ, λοιπόν, αυτήν την τάξη ακολουθούμε, με αυτή τη μέθοδο την επιστημονική, την αυστηρή, την ακριβή προσδιορίζουμε την ανάπτυξη των ιδρυμάτων, είναι ο Συνασπισμός, κυρία Ξηροτύρη, ο οποίος κατηγορεί...
      ΦΩΤΗΣ ΚΟΥΒΕΛΗΣ: Τι έκανε πάλι ο Συνασπισμός;
      ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Θα σας πω. 
      Η Νομαρχιακή Επιτροπή Ευβοίας του Συνασπισμού καταγγέλλει το «δικομματικό λαϊκισμό» του ΠΑΣΟΚ και της Νέας Δημοκρατίας, διότι αποδέχθηκαν αυτή τη θέση της Κυβέρνησης, ότι είναι και ο Νομός Εύβοιας μέσα στο σχεδιασμό που θα προκύψει από αυτήν την μελέτη, καταγγέλλει τα δύο κόμματα, την Κυβέρνηση και τη Νέα Δημοκρατία –για δικούς τους λόγους φαντάζομαι που τους ξέρουν τοπικά-...
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Αποκεντρωμένη λειτουργία.
      ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων):  ...ποιος και γιατί καθόρισε μία μόνο σχολή στη Χαλκίδα και όχι δύο ή τρεις, καθώς η Χαλκίδα λόγω υποδομής και δυναμικού θα μπορούσε να είναι έδρα του Πανεπιστημίου με περισσότερες από μία σχολές.
      Το καταθέτω για να δούμε ότι ο λαϊκισμός, για τον οποίο καταγγέλλετε την Κυβέρνηση, φαίνεται ότι έχει ρίζες βαθιές αλλού και όχι σ’ αυτήν εδώ την Κυβέρνηση.
      (Στο σημείο αυτό ο Υπουργός Εθνικής Παιδείας και Θρησκευμάτων κ. Πέτρος Ευθυμίου καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Διότι από τη μία σχολή, που ενδεχομένως να είναι μία σχολή που προκύπτει με τέτοια αυστηρότητα μελέτης και προπαρασκευής που σας περιέγραψα, κυρία Ξηροτύρη, η Νομαρχιακή Επιτροπή του Συνασπισμού θεωρεί ότι ιδρύεται ένα πανεπιστήμιο διά Θείας επιφοιτήσεως. Το στέλνεις, το εγκαθιστάς και αυτοαναπτύσσεται με μία παράδοξη μορφή...
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κύριε Υπουργέ...
      ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): ...εντελώς αντίθετη σε ό,τι μας περιγράψατε εδώ.
      ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, σας παρακαλώ μην κάνετε προσωπικές αναφορές γιατί θα προκαλείτε διακοπές. 
      ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Νομίζω ότι είναι ορατή η προσωπική καλοπιστία. Δεν μπορώ να φανταστώ ότι αυτό είναι προσωπική αναφορά η οποία υπέχει μειωτικούς χαρακτηρισμούς…
      ΠΡΟΕΔΡΕΥΩΝ (Κωνσταντίνος Γείτονας): Ναι, αλλά δίνετε το δικαίωμα για διακοπές.
      ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Θα επιχειρήσω να μην έχει προσωπικό στοιχείο, παρ’ όλο που, επαναλαμβάνω, ούτε προς στιγμή δεν αισθάνομαι ότι υπέχει θέση οποιασδήποτε μορφής προσωπικής μείωσης σε Βουλευτές τους οποίους τιμώ όχι μόνο λόγω θεσμικών αξιωμάτων, αλλά και προσωπικά.
      ΠΡΟΕΔΡΕΥΩΝ (Κωνσταντίνος Γείτονας): Όχι, κύριε Υπουργέ, δεν εννοούσα ότι προσβάλλετε τους συναδέλφους. Αλίμονο! Για όνομα του Θεού! Απλώς η προσωπικά αναφορά σας δίνει αφορμή στον αναφερόμενο να σας διακόπτει.
      ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Προχωρώ, αλλά  νομίζω, ότι η τάξη απαιτεί να αναφέρω ποιος έχει θέσει το θέμα.
      Προχωρώ πιο πέρα, στα περί ιδιωτικοποίησης της παιδείας, τα οποία διαψεύδονται και πάλι από τα γεγονότα, διαψεύδονται από την ίδια τη ζωή.
      Το ολοήμερο σχολείο έχει ένα βάθος επεξεργασίας. Ξεκίνησε με τα πρώτα είκοσι οκτώ πιλοτικά ολοήμερα και σταθερά, από το 1999–2000, επεκτείνεται κάθε χρονιά, έτσι ώστε σήμερα να έχει πέντε χιλιάδες πεντακόσια σχολεία, επτά χιλιάδες ολοήμερα τμήματα νηπιαγωγείων και δημοτικών.
      Η Επιστημονική Επιτροπή, που παρακολουθούσε τα είκοσι οκτώ πιλοτικά υπό τον κ. Πυργιωτάκη μας έδωσε όλα τα εφόδια, ώστε να επεκτείνουμε σε όλα τα ολοήμερα, μία πρόταση η οποία συνδυάζει και εκπαιδευτική αρτιότητα και βεβαίως μία ενίσχυση στην εργαζόμενη οικογένεια και κυρίως στην εργαζόμενη μητέρα.
      Αλλά το ολοήμερο, επαναλαμβάνω, είναι κυρίως μια παιδαγωγική και εκπαιδευτική πρόταση, καθώς στο δημόσιο σχολείο ενσωματώνεται η ενισχυτική διδασκαλία του παιδιού, ενσωματώνεται η πρόσθετη στήριξη, τα Αγγλικά, η Πληροφορική, η Μουσική, δραστηριότητες όπως, ο χορός, το θέατρο, έτσι ώστε να μην χρειάζεται η προσφυγή στην ιδιωτική δαπάνη γι’ αυτές τις περιοχές. Και φυσικά, επαναλαμβάνω, δεν είναι καθόλου αρνητικό το ότι υπάρχει ενίσχυση της εργαζόμενης μητέρας και της εργαζόμενης οικογένειας, όπως το ζουν απολύτως θετικά τριακόσιες χιλιάδες οικογένειες. Γι’ αυτό και γνωρίζετε ότι ανεξάρτητες μετρήσεις έχουν δείξει συντριπτική κοινωνική αποδοχή του θετικού χαρακτήρα αυτού του θεσμού.
      Και φυσικά σε καμία περίπτωση δεν συνδέεται η ανάπτυξη του ολοήμερου με περιστολή άλλων δραστηριοτήτων. Οι τάξεις ένταξης, οι τάξεις υποδοχής λειτουργούν εκεί όπου χρειάζεται κι έχουμε μάλιστα το ειδικό πρόγραμμα του Ινστιτούτου Διαπολιτισμικής Εκπαίδευσης και του Πανεπιστημίου Αθηνών για τη βελτίωση αυτού του προγράμματος.
      Θα ήθελα να τονίσω ότι η δική μας πρόθεση είναι να βελτιώνεται ολόπλευρα το δημόσιο σχολείο. Αυτή όμως η ολόπλευρη βελτίωση του δημόσιου σχολείου έχει ορατά αποτελέσματα στην ιδιωτική εκπαίδευση. Και πέρσι και φέτος έκλεισαν ιδιωτικά σχολεία, καθώς τα παιδιά μεταφέρθηκαν στα ολοήμερα δημόσια σχολεία. Πέρσι, με επίσημα στοιχεία, 36% των μαθητών των ιδιωτικών ΤΕΕ ήρθαν και ενεγράφησαν στα δημόσια ΤΕΕ. Σε ορισμένες μάλιστα ειδικότητες, αυτές που θα λέγαμε βαριάς επένδυσης, ήρθε το 60%. Το δημόσιο σχολείο κερδίζει τη μάχη της αξιοπιστίας και συρρικνώνεται ο ιδιωτικός τομέας.
      Το ίδιο ακριβώς συμβαίνει με την αξιοποίηση των προγραμμάτων της ενισχυτικής διδασκαλίας και της πρόσθετης διδακτικής στήριξης. Πέρσι είχαμε στα γυμνάσια της χώρας πενήντα δύο χιλιάδες μαθητές στο πρόγραμμα της ενισχυτικής διδασκαλίας και 102.000 παιδιά στο πρόγραμμα της πρόσθετης διδακτικής στήριξης. Η δωρεάν παροχή της πρόσθετης διδακτικής στήριξης μέσα στο Λύκειο και στα ΤΕΕ και της ενισχυτικής διδασκαλίας στο Γυμνάσιο είναι η απάντησή μας στην ιδιωτική δαπάνη. 
      Και θα προσέθετα –και πιστεύω ότι πρέπει εδώ να το στηρίξουμε όλοι –ότι πρέπει να σπάσουμε αυτήν τη λανθασμένη ιδεολογία πως ό,τι είναι δημόσιο και δωρεάν είναι απαξιωμένο, ενώ ό,τι πληρώνουμε από την τσέπη μας έχει αξία. Εγώ θεωρώ -και το τονίζω- ότι ο δημόσιος εκπαιδευτικός είναι ένας προικισμένος εκπαιδευτικός. 
      Και θέλω να θυμίσω ότι η πρόσθετη διδακτική στήριξη παρέχει την ευχέρεια να συμμετέχουν οι γονείς, οι μαθητές και μαζί με τον υπεύθυνο του σχολείου να καταρτίζουν ανοιχτά τον κατάλογο των καθηγητών, οι οποίοι θα πραγματοποιήσουν τα προγράμματα της πρόσθετης διδακτικής στήριξης. Αυτά τα προγράμματα είναι πλήρη, είναι ευλύγιστα, έτσι ώστε να έχουμε πολλές πρωτιές από τα προγράμματα της πρόσθετης διδακτικής στήριξης και να έχουμε δημόσια σχολεία με σαρωτικά αποτελέσματα, με σαρωτική επιτυχία της τάξεως του 98% των παιδιών στις ανώτατες σχολές.
      Θα ήθελα ακόμα να πω ότι φροντίζουμε σταθερά και δεν έχουμε κρύψει ποτέ την αλήθεια για τα οικονομικά της εκπαίδευσης. Είναι και δικός μας στόχος το 5% του ΑΕΠ για την εκπαίδευση. Αντίθετα όμως με τους λαϊκισμούς που είναι καθεστώς στο χώρο της Νέας Δημοκρατίας, όταν ο κ. Καραμανλής παρουσίασε τις θέσεις του κόμματός του στο Σύνδεσμο Ελληνικών Βιομηχανιών ανακοινώνοντας την πορεία προς τα ιδιωτικά πανεπιστήμια και είπε ότι θα πάει στο 5% του ΑΕΠ για την εκπαίδευση, περίπου ότι θα γυρίσει το κουμπί και θα πάμε στο 5%. 
      Εμείς τονίσαμε ξεκάθαρα και υπάρχει αναλυτικά στη Χάρτα Κοινωνικής Σύγκλισης, όπως την καταθέσαμε ενώπιον του ελληνικού λαού το Σεπτέμβριο: ο στόχος του 5% για μας πραγματοποιείται κάθε χρόνο σταθερά από το 2004 ως το 2008. Και το συνδέουμε ευθέως και με τις μειούμενες…
      ΠΑΝΑΓΙΩΤΗΣ ΛΑΦΑΖΑΝΗΣ: Αυξανόμενες.
      ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): …αμυντικές δαπάνες, για τις οποίες όμως έχουμε μια κρίσιμη διαφορά.
      Εμείς θεωρούμε ότι στην περιοχή που ζούμε, μια χώρα που πρέπει να επιβάλλει σεβασμό στα κυριαρχικά της δικαιώματα, πρέπει να επιβάλλει η ίδια, με εθνική δύναμη αποτροπής, την αντίληψη, ότι όποιος απλώσει δάκτυλο σε αυτά τα κυριαρχικά δικαιώματα θα χάσει το χέρι του. Χρειαζόταν και χρειάζεται πάντα η χώρα μια ισχυρή εθνική δύναμη αποτροπής.
      Τώρα πια, που η Ελλάδα είναι ισχυρά αμυντικά θωρακισμένη, μπορούμε αυτό το πλεόνασμα ασφάλειας που δημιουργήσαμε να το στρέψουμε και να γίνει πλεόνασμα παιδείας. Εμείς το οδηγούμε σταθερά, όπως φαίνεται και από την φετινή ετήσια αύξηση στον προϋπολογισμό, που ξαναγυρίζει στο 8% όπως ήταν το 2000, το 2001, το 2002. Είπαμε πέρυσι τέτοια εποχή στη Βουλή ότι θα είναι μειωμένο το 2003 και από το 8% πήγαμε στο 6,7%, γιατί ήταν μια δύσκολη χρονιά, αλλά ξαναγυρίσαμε στο 8% και η πορεία στο 5% του ΑΕΠ ως το 2008 είναι δεδομένη για εμάς, με τον τρόπο που το περιγράψαμε.
      Προφανώς, είναι αδιανόητο να θεωρούμε ότι οι Ολυμπιακοί Αγώνες, ένα τεράστιο αναπτυξιακό εγχείρημα που θα αποδίδει επί γενιές, οι Ολυμπιακοί Αγώνες, που είναι το κέντρο μακρού πολιτικού και οικονομικού συμφέροντος για τη χώρα, οι Ολυμπιακοί Αγώνες, που είναι περηφάνια και αξιοπρέπεια αυτής της χώρας, οι Ολυμπιακοί Αγώνες, που ξαναήρθαν στη χώρα που τους γέννησε για να πραγματοποιηθούν με την αίσθηση του μέτρου που τους περιβάλλει, μπορούν να συνδεθούν με την έννοια της σπατάλης.
      Εμείς θεωρούμε ότι σε όλα τα θέματα που τέθηκαν απαντούμε αψευδώς με το έργο, απαντούμε αψευδώς με το γεγονός –και αυτό θα γίνει κατανοητό ελπίζω από τους ερωτώντες Βουλευτές- ότι ένα καίριο βήμα ολοκλήρωσης των εκπαιδευτικών πολιτικών και της ανεξαρτησίας της χώρας είναι ότι είχαμε πενήντα ένα μεταπτυχιακά το 1993 και έχουμε τώρα τριακόσια τριάντα μεταπτυχιακά που δίνουν εξακόσιους πενήντα τίτλους μεταπτυχιακής ειδίκευσης χάρη σ’ αυτήν την σταθερή επένδυση των τελευταίων δέκα χρόνων στην Ανωτάτη Εκπαίδευση.
      Το ίδιο γίνεται παντού, όπως και στους διορισμούς. Μπορώ να καταθέσω τα επίσημα στοιχεία των διορισμών στην εκπαίδευση από το 1996 ως σήμερα, τα οποία εμφαίνουν τον πρωτοφανή αριθμό στην ιστορία της εκπαίδευσης των πενήντα ένα χιλιάδων τριακοσίων ενενήντα οκτώ μονίμων διορισμών στην πρωτοβάθμια και δευτεροβάθμια εκπαίδευση. Σημειώνω ότι είναι επτά χιλιάδων εκατό τρεις φέτος οι μόνιμοι διορισμοί. Ο αριθμός έξι χιλιάδες εννιακόσια τριάτνα δύο οφείλεται στο ότι οι υπόλοιποι εκπαιδευτικοί έκαναν χρήση του δικαιώματός τους να διοριστούν του χρόνου και όχι φέτος, δηλαδή της αναστολής κατά ένα έτος, ενώ και οι φετινές πιστώσεις είναι για τους μόνιμους διορισμούς επτά χιλιάδες εκατόν τρεις.
      (Στη σημείο αυτό ο Υπουργός Εθνικής Παιδείας και Θρησκευμάτων κ. Πέτρου Ευθυμίου καταθέτει για τα Πρακτικά το προαναφερθέν έγγραφο, το οποίο έχει ως εξής:
      (Να φωτογραφηθεί)
      ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και θρησκευμάτων): Τα κενά είναι μια ιστορία που νομίζω ότι τελειώνει. Είναι μια ιστορία η οποία συνδέεται με πολύ ειδικά χαρακτηριστικά. Διορίστηκαν την 1η Σεπτεμβρίου δεκατρείς χιλιάδες μόνιμοι και αναπληρωτές και μέχρι τέλος Σεπτεμβρίου δύο χιλιάδες εξ αυτών είχαν αποχωρήσει της υπηρεσίας είτε από «επαπειλούμενες» κυήσεις είτε από χρήση του δικαιώματος αναστολής. Αυτήν τη στιγμή που μιλάμε πάντα μία ασθένεια, μία κύηση μπορεί να δημιουργήσει κάπου ένα κενό. Οι αναπληρωτές προσελήφθησαν εκεί που έπρεπε, οι ωρομίσθιοι προσέρχονται βάσει του νόμου είτε σε μειωμένο ωράριο είτε για να καλύψουν τη θέση έως ότου έρθει ο αναπληρωτής. 
      Πιστεύουμε ότι η λειτουργία του ελληνικού σχολείου σήμερα είναι μια λειτουργία άρτια σε όλα τα επίπεδα με κενά, ελλείψεις προβλήματα και δυσκολίες άλλης τάξεως που ευχαρίστως θα επανέλθω στη δευτερολογία, όχι όμως αυτά που ετέθησαν, όπως ετέθησαν. Υπάρχουν ζητήματα ουσιαστικά που όμως δεν διευκολύνθηκε η προσέγγισή τους από αυτά τα στοιχεία όπως ετέθησαν.
      ΠΡΟΕΔΡΕΥΩΝ (Κωνσταντίνος Γείτονας): Έχω την τιμή να σας ανακοινώσω ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση του Περιστυλίου με θέμα: « ΠΑΝΑΓΙΩΤΗΣ ΚΑΝΕΛΛΟΠΟΥΛΟΣ -Ο πολιτικός και ο διανοούμενος » πενήντα οκτώ μαθητές και τρεις καθηγητές του 6ου Γυμνασίου Νίκαιας Πειραιά. Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Κυρίες και κύριοι συνάδελφοι, η Διαρκής Επιτροπή Κοινωνικών Υποθέσεων καταθέτει την έκθεσή της στο σχέδιο νόμου του Υπουργείου Υγείας και Πρόνοιας «Ρύθμιση θεμάτων αρμοδιότητας Υπουργείου Υγείας και Πρόνοιας».
      Επίσης, η Διαρκής Επιτροπή Παραγωγής και Εμπορίου καταθέτει την Έκθεσή της στο σχέδιο νόμου του Υπουργείου Γεωργίας «Προστασία των δασικών οικοσυστημάτων, κατάρτιση δασολογίου, ρύθμιση εμπραγμάτων δικαιωμάτων επί δασών και δασικών εν γένει εκτάσεων και άλλες διατάξεις».
      Το λόγο έχει ο Κοινοβουλευτικός Εκπρόσωπος του Συνασπισμού της Αριστεράς των Κινημάτων και της Οικολογίας κ. Κουβέλης.
      ΦΩΤΗΣ ΚΟΥΒΕΛΗΣ: Κύριε Υπουργέ, οφείλω να σας πω ότι ατυχήσατε όταν επικαλεσθήκατε το παράδειγμα της νομαρχιακής επιτροπής του Συνασπισμού στην Εύβοια για να αναδείξετε λαϊκισμό. Και θα σας έλεγα με την ειλικρίνεια που διεκδικώ να έχει η επικοινωνία μας ότι αλλού θα πρέπει να αναζητήσετε τον λαϊκισμό. Να τον αναζητήσετε κυρίως στο κόμμα που τον δίδαξε και που είναι το ΠΑΣΟΚ. Διότι, εάν επικαλεσθώ συγκριτικά στοιχεία θα σας πείσω ότι οι νομαρχιακές επιτροπές του ΠΑΣΟΚ σε ολόκληρη την Ελλάδα ζητούν για κάθε πρωτεύουσα νομού και ένα ΤΕΙ και ένα πανεπιστήμιο. Αλλά είμαι βέβαιος ούτε για λόγους αισθητικής της πολιτικής δεν πρέπει εσείς και εγώ και ο παριστάμενος Υφυπουργός να μπούμε σ’ αυτόν τον διαγκωνισμό γιατί πρέπει να συνεννοηθούμε για τα ζητήματα της παιδείας.
      Πρέπει να σας πω ότι η σύγκριση δεν πρέπει να γίνεται με το παρελθόν. Θα ήμασταν οι τελευταίοι εμείς του Συνασπισμού αν διατυπώναμε την άποψη ότι το παρελθόν είναι καλύτερο από το παρόν και ότι εν πάση περιπτώσει δεν πρέπει να διεκδικούμε τίποτα για τη βελτίωση αυτού του παρόντος. Η διεκδίκηση γίνεται με τις σύγχρονες ανάγκες μιας ελληνικής κοινωνίας η οποία είναι ενταγμένη σ’ ένα ευρύτερο οικονομικό όσο και πολιτικό ολοκλήρωμα, το ολοκλήρωμα της Ενωμένης Ευρώπης και πρέπει να έχει μία αποτελεσματική εκπαίδευση όσο και παιδεία, προκειμένου να μπορούμε στον καινούριο ανταγωνιστικό επί της ουσίας χώρο ως χώρα να στεκόμαστε όρθιοι, αποτελεσματικοί και βεβαίως δημιουργοί του πνευματικού και οικονομικού αποτελέσματος, που νομίζω ότι όλοι θέλουμε να προκύπτει γι’ αυτόν τον τόπο.
      Σε ό,τι αφορά την άλλη επισήμανσή σας αναφορικά με τους Ολυμπιακούς Αγώνες και εδώ ατυχήσατε εκφράζοντας τη χαρά και την ευτυχία σας γι’ αυτό το οποίο πρόκειται να γίνει το καλοκαίρι του 2004 για τους Ολυμπιακούς Αγώνες. Και ατυχήσατε διότι επικαλεσθήκατε τους Ολυμπιακούς Αγώνες για να αποκρούσετε την πρόταση του Συνασπισμού, ότι οι δαπάνες πρέπει να φθάσουν στο 5%, αφού αφαιρεθούν χρήματα και από εκεί και από τις στρατιωτικές δαπάνες.
      Δεν είναι της παρούσης να συζητήσουμε γιατί μπορούν και πρέπει να μειωθούν οι στρατιωτικές δαπάνες. Όμως, μπορώ να πω ότι είναι υπέρμετρες αυτές οι στρατιωτικές δαπάνες. Αναφέρονται σ’ έναν εξοπλισμό που με ευθύνη των Ηνωμένων Πολιτειών της Αμερικής όσο και επιλογή τους απαξιώνεται χρόνο με το χρόνο, με αποτέλεσμα η Ελλάδα να έχει την υποχρέωση να μπαίνει σ’ αυτήν την τρελή κούρσα των συνεχών επενδύσεων σε εξοπλιστικά προγράμματα.
      Αλλά μια και αναφερθήκατε για τους Ολυμπιακούς Αγώνες, εγώ σας καλώ καλοπροαίρετα να μου πείτε: Ξέρει η Κυβέρνηση ποιο είναι το ακριβές κόστος των Ολυμπιακών Αγώνων μέχρι αυτήν τη στιγμή; Εγώ έχω ακούσει πολλές, ποικίλες και διαφορετικές εκδοχές αναφορικά με το καταβληθέν μέχρι σήμερα κόστος για τους Ολυμπιακούς Αγώνες.
      Η άλλη παρατήρησή μου σε σχέση με αυτά που είπατε: Γνωρίζετε πάρα πολύ καλά ότι ο Συνασπισμός υπερασπίζεται το δημόσιο χαρακτήρα της εκπαίδευσης. Δεν μας αφορούν οι νεοφιλελεύθερες απόψεις της Νέας Δημοκρατίας, δεν μας αφορούν οι νεοφιλελεύθερες απόψεις που υπάρχουν και στο κυβερνών κόμμα, στο ΠΑΣΟΚ, αναφορικά με το μη δημόσιο χαρακτήρα της εκπαίδευσης. Και δικαιούμαι να το λέω διότι κυβερνητικά στελέχη συμπαρατάχτηκαν με την άποψη της Νέας Δημοκρατίας επί παραδείγματι για τα ιδιωτικά πανεπιστήμια. Ευτυχώς απεκρούσθη αυτή η ρύθμιση στην αναθεώρηση του Συντάγματος το έτος 2001.
      ( Στο σημείο αυτό την Προεδρική Έδρα καταλαμβάνει ο Ε’ Αντιπρόεδρος της Βουλής κ. ΠΑΝΑΓΙΩΤΗΣ ΚΟΣΙΩΝΗΣ) 
      Όμως οφείλω να σας πω μία πολιτική, με την ευρύτητα του όρου, διαφωνία του Συνασπισμού αναφορικά με τα ζητήματα της εκπαίδευσης και ειδικότερα της ανώτατης. Η ανώτατη εκπαίδευση υφίσταται τα τελευταία χρόνια μια σειρά συστηματικών διαρθρωτικών παρεμβάσεων, που αφορούν τους θεσμούς, τις λειτουργίες, το ρόλο και τη χρηματοδότηση του ελληνικού πανεπιστημίου.
      Με τις παρεμβάσεις αυτές απορυθμίζεται η εκπαιδευτική και ερευνητική λειτουργία του πανεπιστημίου και μεταλλάσσεται ο ακαδημαϊκός και δημόσιος χαρακτήρας του και όπως διαφαίνεται, κατά τη γνώμη μας, αποδίδεται ένας ρόλος περιφερειακός στο εκπαιδευτικό και ερευνητικό σύστημα της χώρας. Οι παρεμβάσεις αυτές αποτελούν την ελληνική εκδοχή των ενεργειών και των μέτρων, με τα οποία η κυρίαρχη στην Ευρώπη πολιτική επιχειρεί, με προκρούστειο ομολογουμένως τρόπο, να αναμορφώσει την ανώτατη εκπαίδευση και την επιστημονική έρευνα στο πλαίσιο του λεγόμενου ευρωπαϊκού χώρου της ανώτατης εκπαίδευσης και του ευρωπαϊκού χώρου έρευνας αντιστοίχως. Το πανεπιστήμιο που προωθούν αυτές οι παρεμβάσεις –νεοφιλελεύθερες τις ονομάζουμε- μέσα από τη διαδικασία της Μπολόνια, πρέπει να κοστίζει λίγο στο δημόσιο και να παράγει μαζικά απασχολήσιμους, χωρίς στέρεο επιστημονικό υπόβαθρο αποφοίτους, με γρήγορα αναλώσιμα εφόδια, οι οποίοι κάτοχοι, αντί του πτυχίου, ενός ατομικού φακέλου πιστοποιημένων δεξιοτήτων, θα εισέρχονται στην αγορά εργασίας εξατομικευμένα. Το έργο που επιτελείται στο πανεπιστήμιο αυτού του τύπου μπορεί να θεωρείται πλέον επισήμως προσφορά υπηρεσιών εκπαίδευσης, όπου έμφαση δίδεται στην κατάρτιση και στην πιστοποίησή της μέσω πιστωτικών μονάδων και θα μπορεί να υπόκειται στους διακανονισμούς του Παγκοσμίου Οργανισμού Εμπορίου μέσω της Συνθήκης GATT. 
      Κύριε Υπουργέ, χαρακτηριστικό αυτής της νέας νεοφιλελεύθερης τακτικής για την ανωτάτη εκπαίδευση, είναι η αποδέσμευση του περιεχομένου των πανεπιστημιακών πτυχιών από τις εσωτερικές μαθήσεις των επιμέρους επιστημών και από τον ακαδημαϊκό έλεγχο των πανεπιστημιακών οργάνων. Το πτυχίο παύει και τυπικά πλέον να πιστοποιεί ένα κύκλο βασικών σπουδών σε μία επιστήμη. Αντίθετα, οι τίτλοι πανεπιστημιακών σπουδών θα περιορίζονται στην τυπική καταγραφή βεβαιώσεων επιτυχούς παρακολούθησης διάφορων μαθημάτων, πανεπιστημιακών μαθήσεων ή πιστοποιημένων γνώσεων μεταλυκειακού επιπέδου από δημοσίους ή ιδιωτικούς φορείς. Τα μαθήματα αυτά καταγεγραμμένα με λεπτομέρειες στα αυριανά διπλώματα, θα πιστοποιούν –υποτίθεται- τις ατομικές επαγγελματικές δεξιότητες που απέκτησαν οι κάτοχοί τους. Στην ίδια κατεύθυνση τριετείς και τετραετείς κύκλοι σπουδών, καταλήγουν να απονέμουν ισότιμα πτυχία. Οι λέξεις που περιγράφουν αυτή την προοπτική, έχουν όλες, καθώς εμείς διαπιστώνουμε, προοδευτικές και αντιφατικές σημάνσεις: κινητικότητα, ελευθερία, ελαστικότητα, προσαρμοστικότητα, διά βίου εκπαίδευση κλπ. Πού οδηγούν όμως τα σημαινόμενα; Σ’ ένα σκληρό σύστημα πρόσκαιρης και ρηχής επαγγελματικής κατάρτισης απόλυτα υποθηκευμένο στις εκάστοτε υπολογιζόμενες απαιτήσεις της αγοράς εργασίας. Στη διάλυση δηλαδή και εκποίηση του δημόσιου ευρωπαϊκού πανεπιστημίου. 
      Αισθανόμαστε την υποχρέωση στο πλαίσιο αυτής της συζήτησης, να καταγράψουμε αυτήν την κολοσσιαία διαφορά μας σε σχέση με τον προωθούμενο ιδεολογικό, με την ευρύτητα του όρου, χαρακτήρα του νέου πανεπιστημίου μας. Γνωρίζω ότι μπορεί να συμφωνουμε με κάποιους ή έντονα να διαφωνούμε με άλλους. Θα ήταν όμως ενέργεια πολιτικής παράλειψης να μην σημειώσουμε αυτό τον κίνδυνο που θεωρούμε ότι έρχεται γοργά με βάση τις ρυθμίσεις που γίνονται στον εκπαιδευτικό χώρο της Ενωμένης Ευρώπης.
      Στο πλαίσιο του χρόνου μου: Δεν μας απαντήσατε, κύριε Υπουργέ, επί παραδείγματι, για τα μισθολογικά των μελών των ΔΕΠ των ΑΕΙ.
      Θέλετε μερικές αριθμητικές διαπιστώσεις για μισθούς και συντάξεις; Σύμφωνα με επίσημα στοιχεία της Στατιστικής Υπηρεσίας του Πανεπιστημίου Αθηνών, προκύπτει ότι στο χρονικό διάστημα 1975-2002 οι ακαθάριστες μηνιαίες αποδοχές ενός καθηγητή με προϋπηρεσία μικρότερη των είκοσι πέντε ετών, με σταθερές τιμές 1975, υπέστησαν μείωση 19%. Οι μηνιαίες αποδοχές καθηγητή με υπηρεσία μεγαλύτερη των εικοσιπέντε ετών υπέστησαν μείωση 22%. Οι αντίστοιχες ετήσιες αποδοχές μειώθηκαν κατά 23% και 26% αντιστοίχων λόγω της διάρθρωσης του μισθολογίου, διότι περίπου το 40% των αποδοχών είναι επιδόματα τα οποία δεν υπολογίζονται στα δώρα και το επίδομα αδείας. 
      Ακόμα και την τελευταία πενταετία 1998-2002, λόγω ασύμμετρης αύξησης μισθών και πληθωρισμού, οι μηνιαίες αποδοχές υπέστησαν μείωση της τάξης του 4% έως 5% και οι συντάξεις στα τέλη του έτους 2002 σε σύγκριση με αυτές του 1975 είχαν απώλειες της τάξης του 56%, ενώ την 1/1/2003 μετά τις τελευταίες ρυθμίσεις οι απώλειες ήταν της τάξης του 46%. Αυτά είναι συγκεκριμένα στοιχεία τα οποία μαρτυρούν την έλλειψη μιας φροντίδας των συντελεστών της ανώτατης εκπαίδευσης που είναι οι εκεί διδάσκοντες, οι καθηγητές. 
      Αντιλαμβάνεστε ότι η παράθεση στοιχείων δεν επιτρέπει στον οποιοδήποτε να υποστηρίξει ότι ο Συνασπισμός είτε λαϊκίζει είτε υιοθετεί άκριτα τα αιτήματα τα οποία προβάλλουν οι πανεπιστημιακοί. Επαναλαμβάνω ότι τα στοιχεία μαρτυρούν την έλλειψη πολιτικής φροντίδας και στήριξης των ανωτάτων εκπαιδευτικών ιδρυμάτων. 
      Θέλετε πάντοτε στα πλαίσια του χρόνου μου, να αναφερθώ στα προβλήματα που υπάρχουν στα ΤΕΙ της χώρας; Τα ΤΕΙ αντιμετωπίζουν αρκετά προβλήματα η σοβαρότητα των οποίων είναι τέτοια που καθιστά τουλάχιστον αναποτελεσματική τη λειτουργία τους. Το κεντρικό πρόβλημα είναι η υποχρηματοδότηση η οποία εκδηλώνεται στις ανεπαρκείς κτιριακές εγκαταστάσεις, στο φτωχό εξοπλισμό εργαστηρίων, στα αναλώσιμα, στα βιβλία, στο μικρό αριθμό μονίμου εκπαιδευτικού προσωπικού και στο μεγάλο αριθμό εκτάκτου προσωπικού, στο ελάχιστο έως ανύπαρκτο, πολλές φορές, διοικητικό προσωπικό. Ίδρυση νέων ΤΕΙ και νέων τμημάτων σε υπάρχοντα ΤΕΙ, χωρίς να υπάρχει η αναγκαία χρηματοδότηση; Όλα αυτά συνιστούν τεράστια πολιτική ευθύνη εκ μέρους της Κυβέρνησης, η οποία την ώρα που επέλεξε την προώθηση της «ανωτατοποίησης» –ο όρος είναι μάλλον αδόκιμος- των ΤΕΙ, δεν φρόντισε ταυτόχρονα να εξασφαλίσει και εκείνες τις υποδομές που θα επέτρεπαν στον κάθε καλοπροαίρετο και καλόπιστο να πει ότι αυτή η λεγόμενη ανωτατοποίηση γίνεται και επί της ουσίας. 
      Λίγο πριν, οι Βουλευτές του Συνασπισμού, και ο κ. Λαφαζάνης και η κ. Ξηροτύρη και η κ. Στεργίου, σας είπαν για τα κενά που υπάρχουν στο διδακτικό προσωπικό στη μέση εκπαίδευση.  
      Εγώ θα αναφερθώ –η αναφορά μου θα είναι ενδεικτική και πάλι βάσει στοιχείων- στα κενά μέχρι τη 16η Οκτωβρίου του τρέχοντος έτους. Ακούστε! Στην Ανατολική Αττική υπάρχουν εκατόν σαράντα τρία κενά σε διδακτικό προσωπικό. Στη πρώτη περιφέρεια της Αθήνας οδόντα εννέα κενά. Στη δεύτερη περιφέρεια της Αθήνας εξήντα τρία κενά. Στις δυτικές συνοικίες ενενήντα τέσσερα Στη Δυτική Αττική δεκαεπτά. Στην Αιτωλοακαρνανία εκατόν εικοσιδύο. Στην Αχαΐα, κύριε Υφυπουργέ, την ιδιαίτερη πατρίδα σας, εκατόν σαράντα τρία. Στη Θεσσαλονίκη εκατόν τριάντα επτά. Στην Καστοριά εικοσιτρία. Στην Κέρκυρα εβδομήντα τρία. Στην Κορινθία εξήντα δύο. Στις Κυκλάδες, κύριοι συνάδελφοι, εκατόν δέκα κενά. Στη Λάρισα εκατόν εννέα. Στην Άρτα ογδόντα πέντε. Στη Βοιωτία εξήντα τρία.
      Κύριε Υπουργέ, ο κατάλογος είναι μεγάλος και ήδη το έτος 2003 ολοκληρώνεται. Σε ένα μήνα θα έχει τελειώσει αυτό το έτος και εξακολουθούν να υφίστανται κενά σε διδακτικό προσωπικό στη μέση εκπαίδευση. 
      Εάν όλα αυτά δεν συνιστούν τεκμηριωμένη κριτική και άσκηση τεκμηριωμένου επίσης κοινοβουλευτικού ελέγχου για τις παραλείψεις σας στα ζητήματα της εκπαίδευσης, τότε ειλικρινά δεν μπορώ να αντιληφθώ ποια στοιχεία θα συνομολογήσετε ότι υπάρχουν, παρακολουθούν και ελέγχουν την πλημμελή πολιτική συμπεριφορά σας αναφορικά με τα ζητήματα της εκπαίδευσης. 
      Ο Συνασπισμός προσήλθε σε αυτήν την συζήτηση της επερώτησης, κύριε Υπουργέ, όχι για να αφορίσει, αλλά για να αναδείξει δύο ζητήματα:
       Το ένα είναι ο ιδεολογικός χαρακτήρας που τείνει να αποκτήσει η εκπαίδευση, ένας ιδεολογικός χαρακτήρας έξω από τις ανάγκες και τον πυρήνα μιας δημοκρατικής παιδείας. 
      Το δεύτερο είναι να σας ελέγξει γι’ αυτές τις απαράδεκτες καθυστερήσεις, τις απαράδεκτες επίσης ελλείψεις που υπάρχουν στην εκπαίδευση, σε όλες της τις βαθμίδες, σε όλη τη διαβάθμιση της εκπαίδευσης. Είστε υποχρεωμένοι με στοιχεία να απαντήσετε στα στοιχεία που ο Συνασπισμός αναδεικνύει με τη συζητούμενη επερώτηση. 
      ΠΡΟΕΔΡΕΥΩΝ (Παναγιώτης Κοσιώνης): Κύριοι συνάδελφοι, εισερχόμαστε στις δευτερολογίες. 
      Ο κ. Λαφαζάνης έχει το λόγο.
      ΠΑΝΑΓΙΩΤΗΣ ΛΑΦΑΖΑΝΗΣ: θα περιμένω λίγο τον κύριο Υπουργό, κύριε Πρόεδρε.
      ΠΡΟΕΔΡΕΥΩΝ (Παναγιώτης Κοσιώνης): Δεν γίνεται, κύριε Λαφαζάνη. Δεν είναι σωστό. Είναι εδώ ο κύριος Υφυπουργός. Δεν μπορούμε να περιμένουμε.
      ΠΑΝΑΓΙΩΤΗΣ ΛΑΦΑΖΑΝΗΣ: Δεν είναι δυνατόν να κάνει προσωπικές αναφορές ο κ. Ευθυμίου και μετά να φεύγει. 
      ΠΡΟΕΔΡΕΥΩΝ (Παναγιώτης Κοσιώνης): Από κάπου θα παρακολουθεί, κύριε Λαφαζάνη. 
      Ορίστε, έχετε το λόγο. 
      ΠΑΝΑΓΙΩΤΗΣ ΛΑΦΑΖΑΝΗΣ: Δεν παρακολουθεί!
      Ο κύριος Υπουργός επεχείρησε να πει ότι κάνουμε αφορισμούς. Με εκπλήσσει το ότι άκουσα μια ομιλία η οποία δεν απάντησε σε κανένα από τα συγκεκριμένα θέματα τα οποία εγείραμε. 
      Ποιος αφορίζει τι; Σας είπα ότι έχω εδώ την Ενδιάμεση Έκθεση Αξιολόγησης Επιχειρησιακού Προγράμματος Εκπαίδευσης και Αρχικής Επαγγελματικής Κατάστασης. Τι λέει αυτή η έκθεση; 
      Οκτώβριος 2003. Λέει: «Σε ό,τι αφορά τα οικονομικά της εκπαίδευσης παρατηρείται  επίσης υστέρηση στην Ελλάδα σε σύγκριση με τις χώρες της Ε.Ε. Ειδικότερα η δημόσια δαπάνη για την παιδεία είναι η χαμηλότερη στην Ευρώπη. Η στενότητα πόρων δεν οφείλεται στο αναλογικά χαμηλό ΑΕΠ καθόσον η δημόσια δαπάνη ανά μαθητή ανέρχεται στο 16% -επί ποσοστιαίας βάσης- στην Ελλάδα και φθάνει το 29% στη Νορβηγία. Εξίσου χαμηλές είναι και οι αμοιβές των καθηγητών. Αγγίζουν τα 16.420 ευρώ (ετήσιες αμοιβές) έναντι 35.340 στη Νορβηγία.» δείτε πόσους αφορισμούς κάνουμε!
      Συνεχίζει: «Επιπροσθέτως, ειδικά μάλιστα σε ό,τι αφορά τα οικονομικά της εκπαίδευσης, μελέτη του ΚΕΠΕ (Οκτώβριος 2003) κατέδειξε ότι η αξία της δαπάνης του μέσου νοικοκυριού για την εκπαίδευση των παιδιών τριπλασιάστηκε από το 1974 έως σήμερα. Το ποσοστό του προϋπολογισμού που δαπανά ένα νοικοκυριό για παιδεία στην Ελλάδα έχει σχεδόν διπλασιαστεί (από 2,51% στο 4,41%). 
      Αυτή είναι η πραγματικότητα της βελτίωσης για την οποία μιλάτε. 
      Τα νούμερα δείχνουν επιδείνωση της θέσης της Ελλάδος μέσα στον ευρωπαϊκό χώρο, αύξηση των δαπανών του νοικοκυριού, ιδιαίτερα του μικρομεσαίου από άποψη εισοδηματική νοικοκυριού για την παιδεία. Η παιδεία έχει γίνει εμπόρευμα. Η παιδεία ιδιωτικοποιείται και για να καλύψει ιδιαίτερα μια μέση και φτωχή οικογένεια τις ανάγκες σε παιδεία, βάζει βαθύτατα το χέρι στην τσέπη και πληρώνει όλο και μεγαλύτερο ποσοστό από το ετήσιο εισόδημά της. Αυτά λέει η έκθεση. Αυτοί είναι οι αφορισμοί. 
      Την καταθέτω να τη διαβάσετε. Δεν είναι δική μου. Εσείς βάλατε τους συμβούλους να αξιολογήσουν το πλαίσιο κατάρτισης. 
      (Στο σημείο αυτό ο Βουλευτής κ. Π. Λαφαζάνης καταθέτει για τα Πρακτικά την προαναφερθείσα έκθεση, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Όσον αφορά στα κενά, δεν απαντήσατε καθόλου βεβαίως και παρακάμψατε εύσχημα το θέμα των ωρομισθίων. Θεωρείτε, κύριε Υπουργέ, εργασιακή σχέση τη σχέση ωρομισθίου εν έτει 2003 για το πρωτοβάθμιο σχολείο, για το δημοτικό σχολείο, για το λύκειο, για τα ΤΕΕ, για την ανώτατη εκπαίδευση; Γενικεύεται όμως η σχέση των ωρομισθίων. Αυτή είναι η πραγματικότητα της πολιτικής σας.
      Ο ωρομίσθιος όμως αντιπροσωπεύει, από την άποψη των εργασιακών σχέσεων, ένα σύγχρονο δουλεμπόριο. Και το σύγχρονο δουλεμπόριο το εισάγετε και το διευρύνετε εντός της εκπαίδευσης. Αυτή δεν είναι προοπτική για μόρφωση, δεν είναι προοπτική για εκπαίδευση. Για άλλα πράγματα είναι.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Και βεβαίως, το μισθολογικό θέμα δεν το θίξατε καν. Δεν ξέρω αν είναι θέμα του Υπουργείου Οικονομικών. Δεν είναι δικό σας θέμα; Δεν σας αφορά; Σας είπα: για το πρώτο έτος, καθηγητής δευτεροβάθμιας εκπαίδευσης παίρνει στο πραγματικό διαθέσιμο εισόδημά του το πολύ 50 ευρώ.
      ΠΡΟΕΔΡΕΥΩΝ (Παναγιώτης Κοσιώνης): Κύριε Λαφαζάνη, ολοκληρώστε, παρακαλώ.
      ΠΑΝΑΓΙΩΤΗΣ ΛΑΦΑΖΑΝΗΣ: Τελειώνω, κύριε Πρόεδρε.
      Όταν φτάσει τα τριάντα τρία χρόνια, φτάνει τα 100 ευρώ. Αυτή είναι η αύξηση για να μπορέσετε να στηρίξετε το δάσκαλο και τον καθηγητή; Συνεχίζετε τις πολιτικές λιτότητας στην εκπαίδευση, πολιτικές μισθολογικής υποβάθμισης του δάσκαλου και του καθηγητή. Και αυτό συνιστά έγκλημα για τη χώρα και για την παιδεία. Δεν μπορεί να έχουμε καλύτερη παιδεία για το μέλλον με αυτές τις μισθολογικές απολαβές του δάσκαλου και του καθηγητή.
      Ευχαριστώ, κύριε Πρόεδρε, για την κατανόησή σας.
      ΠΡΟΕΔΡΕΥΩΝ (Παναγιώτης Κοσιώνης): Το λόγο έχει η κ. Ξηροτύρη-Αικατερινάρη.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κύριε Πρόεδρε.
      Κύριε Υπουργέ, προς το τέλος της ομιλίας σας μας είπατε ότι δεν θέσαμε τα ουσιαστικά προβλήματα.
      ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Είπα ότι υπάρχουν ουσιαστικά θέματα που δεν τέθηκαν και περίμενα να ακούσω.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Το μεγαλύτερο, όμως, μέρος της πρωτολογίας μου ήταν γι’ αυτά τα ουσιαστικά ζητήματα που θέτει η εποχή μας. Και εγώ ήθελα να ακούσω από εσάς τη δική σας φιλοσοφία. Είπα ότι προσαρμόζεστε και εσείς σε αυτές τις νεοφιλελεύθερες επιλογές, οι οποίες ολοένα οδηγούν και ενισχύουν τις τάσεις ιδιωτικοποίησης στην παιδεία. Αναφέρθηκα σε προβληματισμούς μου όσον αφορά τις αποφάσεις της Μπολόνιας, οι οποίες κατά κύριο λόγο αφορούν την ανώτατη εκπαίδευση, για την οποία οι καθηγητές, με τις πρόσφατες κινητοποιήσεις τους, σας έχουν θέσει επί τάπητος πολύ σοβαρά θέματα.
      Είναι ουσιαστικά ζητήματα αυτά. Πώς θα εξελιχθεί και ποια θα είναι η στάση της χώρας μας. Ποια θα είναι τα αμυντικά εργαλεία σ’ αυτήν την επίθεση, η οποία γίνεται και η οποία πραγματικά περιλαμβάνει και την παιδεία, με τρόπο ώστε τελικά ακόμη και οι παροχές της εκπαίδευσης να ανάγονται σε παροχές του εμπορίου και να γίνονται αντικείμενο διαπραγμάτευσης μέσω του Παγκόσμιου Οργανισμού Εμπορίου. Είναι πάρα πολύ σοβαρά θέματα, τα οποία αποτελούν κατευθύνσεις και για τη δική μας κοινωνία και για το Υπουργείο το οποίο διευθύνετε τώρα.
      Είπαμε ότι πραγματικά η παιδεία καλλιεργεί. Είπατε κι εσείς ότι δεν μπορεί εδώ να γίνεται ένας διάλογος με ανταλλαγή πυρών και αντιθέσεις και ότι πρέπει να μιλήσουμε για την παιδεία, για τις αξίες που εισάγει για την ανάπτυξη, για τη ζωή. Θέλω όμως, κύριε Υπουργέ, να σας θυμίσω εκθέσεις, οι οποίες μας λυπούν και εμάς. Ερωτώνται τα παιδιά για το τι καλλιεργεί σε αυτά, τι αξίες τους μεταδίδει η παιδεία και απ’ αυτές τις έρευνες φαίνεται ότι τελικά τα παιδιά δεν έχουν να απαντήσουν ή απαντούν με στοιχεία που παραπέμπουν στον ανταγωνισμό, στον ατομικισμό, στην απολιτική στάση. Είναι σοβαρά προβλήματα αυτά, για τα οποία θα πρέπει να πάρουμε μέτρα.
      Η συζήτηση στη Βουλή λέτε ότι διαπαιδαγωγεί. Βεβαίως διαπαιδαγωγεί. Από την άλλη πλευρά όμως, δεν πρέπει να είναι μια συζήτηση, η οποία ωραιοποιεί την κατάσταση. Η πραγματικότητα –και για σας και για μας- είναι δύσκολη και για την εκπαίδευση και γενικά για το δημόσιο τομέα, για τις κοινωνικές παροχές, για το κοινωνικό κράτος, που είναι το κράτος της παιδείας και της υγείας.
      Είπατε ότι είμαστε στο σκληρό πυρήνα της Ευρωπαϊκής Ένωσης. Σε ποιους τομείς είμαστε; Για τις δαπάνες; Είμαστε οι τελευταίοι. Ορισμένα στοιχεία της ενδιάμεσης έκθεσης αξιολόγησης –σας ανέφερα και εγώ κάποια στοιχεία, ανέφερε και ο συνάδελφός μου κ. Λαφαζάνης- είναι δραματικά για το πού βρίσκεται η Ελλάδα σε σχέση με την εκπαίδευση και την απόδοση αυτής της εκπαίδευσης. 
      Μίλησα για τη διαρροή. Το 40% που είπα για τη διαρροή αναφερόταν και στην έξοδο των μαθητών μετά την πρωτοβάθμια υποχρεωτική εκπαίδευση και αναφέρθηκα έμμεσα και σ’ αυτό που συμβαίνει με τα ΤΕΕ. Εμείς δίνουμε πολύ μεγάλη βαρύτητα στην τεχνική εκπαίδευση. 
      ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Θεωρείτε διαρροή την τεχνική εκπαίδευση;
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Θα σας πω γιατί την εννοώ διαρροή.
      Εμείς δίνουμε μεγάλη βαρύτητα στην τεχνική εκπαίδευση και επιμένουμε ότι είναι μία λυκειακή βαθμίδα. Με το νόμο του όμως ο κ. Αρσένης είχε υποβαθμίσει τα τεχνικά λύκεια και πλέον η τεχνική εκπαίδευση δεν παρέχει όλες τις δυνατότητες και τις προϋποθέσεις για τα παιδιά και την εξέλιξή τους στο πανεπιστήμιο και όσον αφορά τις υποχρεώσεις τους. Σας ερωτώ, κύριε Υπουργέ: Θα στέλνατε εσείς το δικό σας παιδί στην τεχνική εκπαίδευση και μάλιστα με την κατάσταση που παρουσιάζει σήμερα, η οποία καλύπτεται κατά το μεγαλύτερο μέρος της με ωρομίσθιους καθηγητές, η οποία δίνει πτυχία χωρίς να έχουν γίνει τα ειδικά μαθήματα. Υπάρχουν πάρα πολύ μεγάλα προβλήματα. Εμείς δίνουμε μεγάλη σημασία στην τεχνική εκπαίδευση, τη θεωρούμε λυκειακή βαθμίδα και θέλουμε να πάρει πολύ περισσότερο από ό,τι είχε το τεχνικό λύκειο στο παρελθόν. Εσείς την υποβαθμίσατε.
      Ενισχυτική διδασκαλία: 
      Πού γίνεται η ενισχυτική διδασκαλία αυτήν τη στιγμή και μάλιστα δεν ολοκληρώνεται; Γίνεται στο λύκειο, ενώ εμείς επιμένουμε ότι η ενισχυτική διδασκαλία πρέπει να γίνει στην πρωτοβάθμια εκπαίδευση. Εκεί υπάρχουν οι ανισότητες, εκεί υπάρχουν οι ανάγκες των παιδιών για να ενισχυθούν στη διδασκαλία. Και εκεί πρέπει να κάνετε την ενίσχυση. Πώς θα λύσουμε όλα αυτά τα προβλήματα; 
      Δεν αναφερθήκατε επί της ουσίας για τα κενά. Σήμερα η ΟΛΜΕ κάνει διαμαρτυρία γι’ αυτό. Προχθές έκαναν οι γονείς των παιδιών. Στις αρχές είχατε εξαγγείλει  ότι όλα τα πράγματα είναι εντάξει και δεν θα υπάρξει κανένα κενό. Εμείς το θεωρούσαμε αυτονόητο και δεν είναι θέμα εξαγγελίας. Κι όμως υπάρχουν κενά, κύριε Υπουργέ, πολύ μεγάλα κενά. Και επιτρέψτε μου να πω ότι δεν είναι πρόβλημα τα κενά που δημιουργούν οι έγκυες γυναίκες ή η επαπειλούμενη εγκυμοσύνη. Δεν είναι δυνατόν να λέγονται αυτά στο Κοινοβούλιο. Και βεβαίως υποστηρίζουμε όλη αυτήν τη διαδικασία. Οι γυναίκες για να κάνουν την ένταξή τους, αυτή που έχει βάλει και η περιβόητη Ευρωπαϊκή Ένωση στους στόχους της Λισσαβόνας κλπ., θα πρέπει να βοηθούνται. Δεν είναι δυνατόν να λέμε ότι δημιουργούν προβλήματα στην εκπαίδευση. 
      Όσον αφορά τα θέματα των ωρομισθίων: 
      Κύριε Υπουργέ, είναι πάρα πολύ σοβαρό θέμα. Έχετε εισάγει τη μερική απασχόληση στην εκπαίδευση με τον πρόσφατο νόμο στον τομέα της Πρόνοιας και της Υγείας. Δεν γίνονται έτσι τα πράγματα, δεν αναβαθμίζονται έτσι οι υπηρεσίες της εκπαίδευσης με ωρομίσθιους καθηγητές οι οποίοι τρέχουν εδώ και εκεί, οι οποίοι πραγματικά δεν έχουν δικαιώματα, έχουν ελάχιστο μισθό και δεν μπορούν να αποκτήσουν καμία, μα καμία σύνδεση και με την εκπαιδευτική κοινότητα και με τους ίδιους τους μαθητές. Νομίζω ότι οφείλετε να μας δώσετε απαντήσεις σε αυτά τα θέματα και στους στόχους που έχει η πολιτική σας και στις αντιστάσεις που θα έχει η πολιτική σας, γιατί πιστεύω ότι θα επιδείξετε τέτοια πολιτική απέναντι στην επίθεση που μας έρχεται από τις νεοφιλελεύθερες πολιτικές και στην εκπαίδευση, αλλά και πώς θα λύσουμε τα μεγάλα κενά, τα μεγάλα προβλήματα στα σχολικά κτήρια τα οποία υπάρχουν, τα μεγάλα προβλήματα που υπάρχουν στην πρωτοβάθμια εκπαίδευση και στη συλλειτουργία της με το ολοήμερο σχολείο. 
      Ευχαριστώ.
      ΠΡΟΕΔΡΕΥΩΝ (Παναγιώτης Κοσιώνης): Το λόγο έχει η κ. Στεργίου.
      ΙΩΑΝΝΑ ΣΤΕΡΓΙΟΥ: Ουσιαστικά, κύριε Υπουργέ, δεν μας απαντήσατε. Βέβαια μας είπατε ότι εφ’ όσον λύσαμε το θέμα της άμυνας και περισσεύουν τώρα χρήματα θα τα διαθέσετε στην παιδεία. Εγώ θα ήθελα να ρωτήσω, αυτό το περίσσευμα τελικά πού θα το πρωτοδώσετε; Στην παιδεία θα το δώσετε; Στην υγεία θα το δώσετε; Στους ΟΤΑ θα το δώσετε; Όλοι ζητάνε χρήματα. Νομίζουμε ότι αυτό τουλάχιστον ήταν ένα σύνθημα, θα το έλεγα. Και βέβαια μας κατηγορήσατε για συνθηματολογία αλλά σεις χρησιμοποιήσατε συνθήματα. Η παιδεία δεν χρησιμοποιείται για συνθηματολογία. Ανησυχούμε και πραγματικά προβληματιζόμαστε και γι’ αυτό βάζουμε αυτό το ζήτημα σήμερα. 
      Εγώ θα σας πω ότι δεν μας απαντήσατε σ’ αυτό που έβαλα στην πρωτολογία μου σχετικά με τα ολοήμερα. Είστε ικανοποιημένος απ’ ό,τι φαίνεται από τη λειτουργία των ολοήμερων. Το μόνο ζήτημα που κατάφερε να λυθεί είναι το ζήτημα της φύλαξης των παιδιών. Αρκετές εργαζόμενες οικογένειες μπορούν να αφήνουν τα παιδιά τους μέχρι τις τέσσερις η ώρα το απόγευμα. Το πώς μένουν τα παιδιά αυτά, με τι συνθήκες μένουν μέχρι τις τέσσερις η ώρα χωρίς να υπάρχει έστω μια τραπεζοκόμος να τους ετοιμάσει κάτι να φάνε ή να τους ζεστάνει το φαγητό τους είναι άλλο θέμα. Δεν μπορούν να μείνουν τα παιδιά μέχρι τις τέσσερις η ώρα χωρίς να υπάρχει υποδομή, χωρίς να υπάρχει ουσιαστική φροντίδα. 
      Όσον αφορά το ζήτημα της τεχνικής εκπαίδευσης μας το βάλατε κατά κάποιο τρόπο σε αντιπαράθεση ότι εμείς θεωρούμε ότι είναι ευτελής η τεχνική εκπαίδευση. Εμείς δεν πιστεύουμε ότι είναι ευτελής αντίθετα η πολιτική σας δημιουργεί φθηνό εργατικό, αμόρφωτο δυναμικό. Αυτό ακριβώς δημιουργεί αυτή η συγκεκριμένη τεχνική εκπαίδευση την οποία έχετε καθιερώσει. Και θα θέλαμε να μας πείτε στοιχεία αν ξέρετε, πόσο ποσοστό των αποφοίτων των ΤΕΕ πιάνει δουλειά και πόσο είναι άνεργοι. Ξέρετε πόσοι πιάνουν; Μόνο 25% απασχολείται και το γνωρίζω πολύ καλά γιατί συζητούσαμε πριν από λίγο καιρό ένα νομοσχέδιο του Υπουργείου Εργασίας και το θυμάμαι. Ένα πολύ μεγάλο ποσοστό αλλάζει επάγγελμα κατά την πορεία γιατί ένα παιδί δεκατεσσάρων ετών, κύριε Υπουργέ, δεν μπορεί να έχει σωστό επαγγελματικό προσανατολισμό, δεν μπορεί βγαίνοντας από το γυμνάσιο να διαλέξει ποιο είναι το επάγγελμα το οποίο θα ακολουθήσει. Γι’ αυτό εμείς είμαστε υπέρ της δωδεκάχρονης υποχρεωτικής ενιαίας παιδείας, του ενιαίου λυκείου ώστε το παιδί σε μια μεγαλύτερη ηλικία να έχει τη δυνατότητα να διαλέξει το σωστό προσανατολισμό και φυσικά μέσα απ’ αυτήν τη διαδικασία της μόρφωσης και της ανάπτυξης των μαθημάτων γενικής παιδείας που πρέπει να διδάσκονται και στο Τεχνικό Λύκειο. 
      Ένα άλλο ζήτημα, τα πολυκλαδικά λύκεια. Ήταν ένα εγχείρημα το οποίο προσπάθησε να κάνει πράξη αυτό το ενιαίο λύκειο με την παράλληλη αξιοποίηση των δεξιοτήτων των μαθητών και των ικανοτήτων. Αυτό το καταργήσατε και γι’ αυτό δεν λέει κανείς πια τίποτα. 
      Άρα εμείς που ήρθαμε σήμερα να σας κάνουμε την επερώτηση, πραγματικά βάζουμε ζητήματα που απασχολούν την κοινωνία. Δεν είμαστε έξω από την κοινωνία, ζούμε στην κοινωνία, βλέπουμε τα προβλήματα και τα αντιμετωπίζουμε. Στην ανατολική Αττική, κύριε Υπουργέ, στο γυμνάσιο Μαραθώνα υπάρχουν εκατό ώρες κενό την εβδομάδα. Έχω κάνει και ερώτηση. Στη Νέα Μάκρη έχουμε εκατόν επτά ώρες κενό την εβδομάδα. Στο ΤΕΕ Ραφήνας που έχει παιδιά απ’ όλη την ανατολική Αττική ξεκίνησε να λειτουργεί με δεκαεννέα καθηγητές και έλειπαν είκοσι ένας. Αυτά είναι στοιχεία και δεν μας απαντάτε βέβαια με το να μας λέτε ότι το ολυμπιακό ιδεώδες θα θρέψει και την παιδεία! 
      ΠΡΟΕΔΡΕΥΩΝ (Παναγιώτης Κοσιώνης): Κυρίες και κύριοι συνάδελφοι, έχω την τιμή να ανακοινώσω στο Σώμα ότι οι Υπουργοί Οικονομίας και Οικονομικών, Ανάπτυξης και Δικαιοσύνης κατέθεσαν σχέδιο νόμου με τον τίτλο «Κώδικας της Κεφαλαιαγοράς». 
      Παραπέμπεται στην αρμόδια Διαρκή Επιτροπή.
      Ο κύριος Υπουργός έχει το λόγο.
      ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Θα ήθελα να ξεκαθαρίσω ότι όταν αναφέρθηκα ότι η συζήτηση όπως ετέθη δημιουργεί μια επώδυνη αίσθηση κενού, αναφερόμουν στο γεγονός ότι θεμελιώδη ζητήματα πια της ελληνικής εκπαίδευσης και μάλιστα μέσα στον ευρωπαϊκό συναγωνισμό, είναι τα ζητήματα ποιότητας της εκπαίδευσης τα οποία ακριβώς επιχειρούμε με το σύνολο της πολιτικής μας να θίξουμε στον πυρήνα τους. 
      Βεβαίως, αυτά τα ζητήματα είναι που αποφεύγεται να συζητηθούν συνήθως. Για παράδειγμα, άκουσα να μεταφέρεται κριτική κάποιων φορέων για την αξιολόγηση των πανεπιστημίων. Εμείς πιστεύουμε ότι η αξιολόγηση πρέπει να υπάρχει ως θεσμός σταθερής βελτίωσης των λειτουργιών της ανώτατης εκπαίδευσης, αλλά ουδείς σημείωσε ότι γίνεται μία επίμονη προσπάθεια διαλόγου επί δυόμισι χρόνια. Αυτοί οι φορείς οι οποίοι καταγγέλλουν το νομοσχέδιο για την αξιολόγηση, έχουν αποφύγει να κάνουν έστω και μία γραπτή υπόδειξη πάνω στις αρχές και στον τρόπο που οι ίδιοι αντιλαμβάνονται την αξιολόγηση.
      Επομένως, υπάρχει μία απουσία απ’ αυτόν το διάλογο σήμερα στη Βουλή που είναι η απουσία των καίριων και ουσιωδών ζητημάτων ποιότητας της εκπαίδευσης, στην οποία όλοι πρέπει να αποσκοπούμε και όλοι να συμβάλουμε με θέσεις. Στα συγκεκριμένα αυτά ζητήματα ποιότητας δίνουμε μία μεγάλη μάχη. 
      Αναφερθήκαμε στα θέματα σχολικής στέγης. Στο θέμα της σχολικής στέγης, έχουμε δώσει μία διάφανη εικόνα για το πώς έχει σ’ όλη την Ελλάδα το πρόβλημα. Έχουμε ένα πρόγραμμα οκτακοσίων δισεκατομμυρίων δραχμών που εκτυλίσσεται σ’ όλη την Ελλάδα από το 2000 και σ’ αυτό το πρόγραμμα έχουμε συγκεκριμένες επιτυχίες, όπως είναι για παράδειγμα το γεγονός ότι το 1999-2000 –η έρευνα είναι του Πολυτεχνείου Αθηνών, δεν είναι στοιχεία του Υπουργείου Παιδείας- τα ποσοστά διπλοβάρδιας στην Αττική ήταν 29,2% στη δευτεροβάθμια εκπαίδευση και 23% στην πρωτοβάθμια. 
      Κάναμε μία τεράστια προσπάθεια -και συνεχίζεται ακόμα από τον Οργανισμό Σχολικών Κτηρίων, η οποία είναι μία δημόσια υπηρεσία, αποκλειστικά και μόνο δημόσια- και αυτήν τη στιγμή, μέσα σε τριάμισι χρόνια, έχουμε πετύχει ώστε το Σεπτέμβριο του 2003 το ποσοστό της διπλοβάρδιας να έχει πέσει στο 9,6% στην Αττική. Με την παράδοση των κτηρίων που αυτήν τη στιγμή κατασκευάζονται, δηλαδή διακόσια έντεκα έργα σε διάφορους βαθμούς ανάπτυξης σχολικής στέγης μόνο στην Αττική, τον Ιούνιο θα το έχουμε μειώσει το ποσοστό στο 7,2%.
      Τη μάχη της διπλοβάρδιας στην Αττική την κερδίσαμε ήδη στους εκατόν δέκα από τους εκατόν δώδεκα δήμους και μ’ αυτές τις δράσεις που παρουσίασα θα ολοκληρώσουμε αποφασιστικά το πρόγραμμα εξάλειψης της διπλοβάρδιας.
      Στη Θεσσαλονίκη θέλω να τονίσω ότι αφιερώσαμε για τη σχολική στέγη εβδομήντα δισεκατομμύρια δραχμές από το 2000. Υπάρχει ένα ποσοστό διπλοβάρδιας 33% και εμείς κρίναμε ότι η νομαρχία δεν είναι σε θέση, φαίνεται, μόνη της, να αντιμετωπίσει την ένταση της προσπάθειας αυτών των κατασκευών. Επομένως, εγκαθιδρύσαμε με νομοθετική διάταξη μία δεύτερη γραμμή παραγωγής, έτσι ώστε οι Δήμοι να μπορούν μόνοι τους να ολοκληρώνουν τα έργα της σχολικής στέγης σε συνεργασία με τον Οργανισμό Σχολικών Κτηρίων και φέτος οι χρηματοδοτήσεις της Νομαρχιακής Αυτοδιοίκησης Θεσσαλονίκης έχουν ξεπεράσει τα είκοσι πέντε εκατομμύρια ευρώ, άνω δηλαδή των επτά δισεκατομμυρίων ετησίως που είναι η χρηματοδότηση της στέγης στη Θεσσαλονίκη.
      Επομένως, παντού σ’ αυτά τα θέματα υποδομής, θέματα ουσίας, υπάρχει συγκεκριμένη, μεθοδική και αποτελεσματική προσπάθεια και αντιμετωπίζονται τα θέματα με τρόπο γρήγορο και ουσιαστικό.
      Από την άλλη μεριά, έγινε μία παρατήρηση γιατί γίνεται η σύγκριση με το παρελθόν. Μα, η σύγκριση με το παρελθόν γίνεται για να έχουμε ένα μέτρο της εξέλιξης των πραγμάτων. Για παράδειγμα, δεν μπορούμε εδώ να μην αξιολογήσουμε το ρυθμό αύξησης των δαπανών στην ανώτατη εκπαίδευση.
      Αναφερθήκατε στα ΤΕΙ και κάνατε κριτική. Ουδέποτε χρησιμοποίησα τον όρο «ανωτατοποίηση». Πρόκειται για την ένταξη των ΤΕΙ στην ανώτατη εκπαίδευση, όπως δικαιούνται και όπως πρέπει να είναι.
      ΦΩΤΗΣ ΚΟΥΒΕΛΗΣ: Πολύ ορθά.
      ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Πραγματικά συμφωνούμε σ’ αυτό απόλυτα. Έχει μία αξία η σύγκριση.
      Όσον αφορά τις χρηματοδοτήσεις του 1993 και του 2003 και τις βελτιώσεις σε όλα τα επίπεδα, στο μεν εκπαιδευτικό προσωπικό των ΤΕΙ αυτήν τη δεκαετία έχουμε μια αύξηση 35%. Στην τακτική επιχορήγηση για λειτουργικές δαπάνες έχουμε αύξηση 471%. Στην τακτική επιχορήγηση για σίτιση έχουμε αύξηση 93% και στη χρηματοδότηση για δαπάνες υποδομών έχουμε αύξηση 553%. Μπορεί να χρειάζονται ακόμα περισσότερα και προφανώς χρειάζονται, αλλά το μέτρο σύγκρισης λέει ότι είναι ένας τομέας της ανώτατης εκπαίδευσης, στον οποίο έγινε μια αποφασιστική στροφή και θεσμική και χρηματοδοτική και σε επίπεδο επιστημονικού προσωπικού, και κτιριακών υποδομών και σε επίπεδο εργαστηρίων.
      Γι’ αυτό άλλωστε από τα τριακόσια τριάντα μεταπτυχιακά προγράμματα σπουδών που αναφέρθηκα πριν από το Βήμα της Βουλής, τα είκοσι είναι κοινά μεταπτυχιακά προγράμματα πανεπιστήμιων και ΤΕΙ και ταυτόχρονα υπάρχει το ερευνητικό πρόγραμμα «ΑΡΧΙΜΗΔΗΣ» για πρώτη φορά στην ιστορία των ΤΕΙ, κατά το οποίο τα ιδρύματα αυτά χρηματοδοτούνται και στη βασική και στην εφαρμοσμένη έρευνα. 
      Υπάρχει, λοιπόν, μια συντονισμένη προσπάθεια σε όλους τους τομείς με ουσιαστικά αποτελέσματα, όπως υπάρχει και στα θέματα που θέσατε μια σαφής απάντηση μέσα στο δημόσιο σχολείο. Επαναλαμβάνω ότι η ενισχυτική διδασκαλία είναι ενσωματωμένη στο ολοήμερο δημοτικό σχολείο. Αυτό που είπατε ότι πρέπει να ληφθεί ως μέτρο, είναι ένα μέτρο που ήδη υλοποιείται. 
      Το παιδί στο ολοήμερο δημοτικό προπαρασκευάζεται για την επόμενη μέρα. Στο ολοήμερο η λειτουργία είναι κάτι πολύ παραπάνω από τη φύλαξη του παιδιού. Δεν υπάρχει περίπτωση οποιοδήποτε ολοήμερο σχολείο, με τις μεγαλύτερες δυσκολίες, να μην έχει καθηγητές ειδικοτήτων και να μη συμπληρώνει εκπαιδευτικό πρόγραμμα. Θέσατε θέμα τραπεζοκόμου, αλλά αυτό είναι θέμα βελτίωσης της λειτουργίας του ολοήμερου ως λειτουργία συνολική. Δεν είναι εκπαιδευτικός ρόλος. 
      Εκπαιδευτικά, το ολοήμερο λειτουργεί με βάση επιστημονικά δεδομένα, με βάση μια μακρά εμπειρία που αντλήθηκε και από τα είκοσι οκτώ πιλοτικά και από την επιστημονική επιτροπή, αλλά και από την εμπειρία όλης της εκπαιδευτικής κοινότητας. Εκπαιδευτικά, το ολοήμερο είναι μια πρόταση, η οποία συνδέεται στενά με την αποφόρτιση της οικογένειας από το βάρος της ιδιωτικής δαπάνης, είτε αυτό αφορά την ξένη γλώσσα είτε αφορά την πληροφορική είτε αφορά την ενισχυτική διδασκαλία για την επόμενη μέρα. 
      Το ίδιο ισχύει  όμως –και σε αυτό το σημείο επιτρέψτε μου να είμαι οξύς, όχι στους παρόντες στην Αίθουσα, αλλά σε μια αντίληψη- αυτήν τη στιγμή που η οικογένεια έχει την επιλογή να απευθυνθεί στο δημόσιο σχολείο, στο Γυμνάσιο και να ζητήσει να ενταχθεί το παιδί σε ένα τμήμα ενισχυτικής διδασκαλίας. ‘Εχει την ίδια δυνατότητα η οικογένεια σε ένα Λύκειο ή σε ένα ΤΕΕ να ζητήσει τη δημιουργία τμήματος πρόσθετης διδακτικής στήριξης, αν δεν υπάρχει, ήδη, με πλήρες πρόγραμμα και με καθηγητές επιλογής. 
      Συγκροτούμε επιτροπή που περιλαμβάνει γονείς, μαθητές και υπεύθυνους εκπαιδευτικούς και μπορούμε να διαλέξουμε τους εκπαιδευτικούς της πρόσθετης διδακτικής στήριξης και έξω από το σχολείο. Υπάρχει, λοιπόν, η δυνατότητα της πρόσθετης διδακτικής στήριξης και στο Γυμνάσιο και στο Λύκειο και στα ΤΕΕ, η οποία είναι απολύτως δωρεάν και η οποία υλοποιείται από τους έμπειρους και ικανούς Έλληνες εκπαιδευτικούς. 
      Δεν πρέπει, λοιπόν, όταν υπάρχει αυτή η δημόσια δωρεάν παροχή, να μην την αξιοποιούμε και να οδηγούμε στην ιδιωτική δαπάνη εκτός σχολείου. Πιστεύουμε ότι αυτός ο θεσμός είναι έγκυρος. Τα αποτελέσματα το αποδεικνύουν, καθώς από την πρόσθετη διδακτική στήριξη έχουμε και πρωτιές στην εισαγωγή σε ανώτατες σχολές και σαρωτικές επιδόσεις σχολείων με υψηλότατα ποσοστά επιτυχίας, έως και 98%. 
      Και φυσικά θέλω να τονίσω ότι αυτά που θέσατε για την Μπολόνια είναι αυτά που πέτυχε ήδη η Κυβέρνηση. Είναι η κοινή πρόταση του Έλληνα Υπουργού Παιδείας και του Γάλλου Υπουργού Παιδείας του κ. Ζακ Λαγνκ, στη Σύνοδο της Πράγας το 2001, σύμφωνα με την οποία η ανώτατη εκπαίδευση στην Ευρώπη προσδιορίζεται ως δημόσιο αγαθό και αντικείμενο δημόσιας ευθύνης. Αυτό είναι το πρώτο. 
      Δεύτερον, αυτό ενισχύθηκε τώρα στο Βερολίνο ακόμα πιο αποφασιστικά, με πρόταση της Γαλλίας και με στήριξη της Ελλάδας και της Ιταλίας. 
      Τρίτον, η Ελλάδα είναι μία από τις χώρες της Ένωσης η οποία διαδραμάτισε υπεύθυνο, θετικό και θα έλεγα σημαντικό ρόλο, για να μην υπαχθεί η ανώτατη εκπαίδευση στις συμφωνίες GATTS. Αυτό τέλειωσε. Υπήρχαν χώρες που το επεδίωξαν. Η Ελλάδα είναι μεταξύ των χωρών που είχε τη θέση ότι δεν μπορεί η ανώτατη εκπαίδευση να υπαχθεί στα αγαθά, όπως η μπανάνα, διότι έχει εντελώς διαφορετικά χαρακτηριστικά, εντελώς διαφορετικό περιεχόμενο και δεν μπορεί να υπαχθεί στη συμφωνία GATTS. Και αυτή είναι η τελική θέση της Ένωσης και η ανώτατη εκπαίδευση δεν υπάγεται στην GATTS.
      Ταυτοχρόνως η Ελλάδα, πέρα απ’ αυτήν τη διασφάλιση, έχει κατοχυρώσει αυτό που είναι η αλήθεια της πρωτοβουλίας Μπολόνια, ότι κάθε χώρα με τη δική της εθνική νομοθεσία προσδιορίζει, πώς αντιλαμβάνεται τους κύκλους σπουδών, τα περιεχόμενά τους και όχι απλώς δεν θεωρούμε απειλή τις ευρωπαϊκές συνεργασίες, αλλά θεωρούμε ότι είναι μία λαμπρή προοπτική για τα παιδιά μας και τις σπουδές μας. Γι’ αυτό στην Ελλάδα ξεκινάνε το Σεπτέμβριο του 2003 τα πρώτα τρία κοινά μεταπτυχιακά προγράμματα σπουδών με τα γαλλικά πανεπιστήμια –το πτυχίο το ελληνικό θα είναι και γαλλικό και αντιστρόφως- το Πολυτεχνείο ξεκινά και προπτυχιακή συνεργασία, έτσι ώστε να έχουμε ανοιχτό ορίζοντα για τα παιδιά μας και τα ελληνικά πτυχία να είναι αυτομάτως αγνωρίσιμα πτυχία σε σαράντα δύο χώρες της Ευρώπης.
      Κάθε πρόταση η οποία οδηγεί στο να αποσυρθεί η Ελλάδα από την πρωτοβουλία της Μπολόνια, Βερολίνου τώρα, Μπέργκεν μετά -το 2005 στη Νορβηγία- σημαίνει ότι θα πούμε ότι τα ελληνικά πτυχία έχουν αναγνώριση μόνο μεταξύ Αλεξανδρουπόλεως και Ταινάρου. Αυτό το μέλλον θέλουμε για τα ιδρύματά μας; Αυτό το μέλλον θέλουμε για τα πτυχία των παιδιών μας;
      Εμείς δεν το θέλουμε αυτό το μέλλον, δεν το πιστεύουμε. Αντίθετα, θεωρούμε ότι τα ελληνικά ανώτατα ιδρύματα στο σύνολό τους, πανεπιστήμια και ΤΕΙ, είναι σε θέση να δίνουν ισότιμα κατοχυρωμένα δικαιώματα σπουδών και προοπτικής ζωής στα Ελληνόπουλα. Πιστεύω ότι δεν πρόκειται ποτέ κανείς να δεχθεί την αποχώρηση της Ελλάδας απ’ αυτήν την ευρωπαϊκή διαδικασία, που θα σήμαινε την πλήρη εκπαιδευτική και εργασιακή απομόνωση των Ελλήνων, την κατάργηση κάθε αντικρίσματος σπουδών, είτε ακαδημαϊκού είτε εργασιακού.
      Θεωρούμε ότι πολύ ορθά δίνουμε τη μάχη για το δημόσιο χαρακτήρα της ανώτατης εκπαίδευσης σε όλη την Ευρώπη, ότι έχουμε κατοχυρώσει τα εθνικά συμφέροντα και τις προοπτικές των ανώτατων ιδρυμάτων. Γι’ αυτό σημειώνουμε ότι όχι απλώς δίνουμε, αλλά και κερδίζουμε τις μάχες, όπως πολλοί δεν πίστευαν ποτέ ότι μια χώρα, όπως η Ελλάδα, μπορεί να το κάνει. Το κάνει και γιατί το πιστεύει και γιατί στην Ευρώπη βρήκε και αξιοποίησε τις κατάλληλες συμμαχίες. 
      Ευχαριστώ.
      ΠΡΟΕΔΡΕΥΩΝ (Παναγιώτης Κοσιώνης): Ευχαριστώ, κύριε Υπουργέ.
      Ο κ. Κουβέλης έχει το λόγο, για να δευτερολογήσει. 
      ΦΩΤΗΣ ΚΟΥΒΕΛΗΣ: Κύριε Υπουργέ, ας κρατήσουμε τη διαφορά μας σχετικά με τον ιδεολογικό χαρακτήρα της εκπαίδευσης. Δεν πρόκειται να λύσουμε σ’ αυτήν την Αίθουσα, αυτήν τη στιγμή τουλάχιστον, αυτό το ζήτημα, αλλά πρέπει να σας πω ότι ο Συνασπισμός είναι αντίθετος προς την προωθούμενη εμπορευματοποίηση, ιδιαίτερα της ανώτατης εκπαίδευσης.
      Και προφανώς μιλάμε για την ποιότητα και αυτήν την ποιότητα αναζητάμε με την επερώτηση την οποία έχουμε κάνει. Αλλά ποια ποιότητα, κύριε Υπουργέ; Δεν μου απαντήσατε, για παράδειγμα, γιατί έχουμε δύο χιλιάδες τετρακόσια σαράντα πέντε κενά στη μέση εκπαίδευση.
      ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): 
       Δεν έχουμε. Θα σας απαντήσω. Έχω δικαίωμα τριτολογίας.
      ΦΩΤΗΣ ΚΟΥΒΕΛΗΣ: Να απαντήσετε, αλλά το έθεσα και σας παρέθεσα συγκεκριμένους αριθμούς. Θέλετε να αναφερθώ περαιτέρω σ’ αυτήν την ποιότητα στην οποία αναφέρεσθε; Γιατί έχουμε τετρακόσια ογδόντα ένα κενά στα μουσικά σχολεία; 
      Οι αναφορές, που κάνω, είναι ενδεικτικές. Στο Αγρίνιο έχουμε σαράντα ένα κενά, στον Άλιμο εξήντα, στο Ηράκλειο πενήντα ένα, στο Ίλιο, πενήντα πέντε, στη Λάρισα σαράντα. Ο κατάλογος είναι μακρύς. Να, λοιπόν, ποια είναι η ποιότητα και πώς αναδεικνύεται μέσα από τα συγκεκριμένα στοιχεία. 
      Θέλετε και άλλα στοιχεία ποιότητας; Ευχαρίστως. Στο Τμήμα Οπτικής στο ΤΕΙ της Αθήνας υπάρχουν δύο αίθουσες, για να εξυπηρετούν έξι εξάμηνα. 
      Επιπλέον, είναι σύνηθες φαινόμενο να υπάρχουν αίθουσες διδασκαλίας με μικρό αριθμό καθισμάτων σε σχέση με τους εγγεγραμμένους σπουδαστές. 
      Θέλετε άλλο στοιχείο ποιότητας; Για πολλά εργαστήρια του ΤΕΙ, όπως είναι αυτά των τμημάτων των Σχολών Επαγγελματικής Υγείας, Γραφικών Τεχνών, Χημείας, δεν είναι δυνατή η λειτουργία χωρίς τη διάθεση αναγκαίων κονδυλίων. Παρά το γεγονός αυτό, τα κονδύλια των αναλωσίμων κατά τα δύο τελευταία χρόνια τείνουν προς το μηδέν.
      Κύριε Υπουργέ, μελαγχολώ, όταν κάνω αναφορά σε αυτά τα στοιχεία. Θέλετε να ακούσετε και άλλα στοιχεία ποιότητας; Θα σας μιλήσω για τα βιβλία. Αν και βρισκόμαστε στο τέλος του Νοεμβρίου, τα περισσότερα βιβλία δεν έχουν μοιραστεί στο ΤΕΙ Αθήνας, ελλείψει κονδυλίων για την αγορά τους. 
      Θέλω να σας βεβαιώσω, κύριε Υπουργέ, ότι επικαλούμαι στοιχεία, τα οποία έχω ελέγξει. Θέλω να σας βεβαιώσω ότι δεν επιλέγει ο Συνασπισμός να προχειρολογεί στη βάση αβασίμων στοιχείων.
      Κύριε Υπουργέ, συνιστά ποιότητα το γεγονός ότι συνολικά το διδακτικό προσωπικό των ΑΕΙ περιλαμβάνει κατά το 1/5 συμβασιούχους; Είναι ποιότητα αυτό, όταν το 1/5 του διδακτικού προσωπικού των Ανωτάτων Εκπαιδευτικών Ιδρυμάτων είναι συμβασιούχοι και μάλιστα όταν καθυστερούν οι συμβάσεις εργασίας, όταν καθυστερούν οι πληρωμές ακόμα και για ένα έτος ή και περισσότερο, όταν μια πίστωση μοιράζεται σε δύο ή και τέσσερις διδάσκοντες, όταν δεν παίρνουν το ερευνητικό επίδομα; Δεν ξέρω, αν εσείς θεωρείτε ότι αυτά τα στοιχεία είναι ποιοτικά. Προφανώς και δεν είναι ποιοτικά στοιχεία και προφανώς συνιστούν παθολογία της εκπαίδευσης. 
      Κύριε  Υπουργέ, οι έκτακτοι εκπαιδευτικοί που απασχολούνται στα ΤΕΙ, ξέρετε πολύ καλά ότι είναι περίπου εξίμισι χιλιάδες σ’ ολόκληρη τη χώρα και καλύπτουν τις εκπαιδευτικές ανάγκες σε ποσοστό που κυμαίνεται μεταξύ 40% και 70%, ανάλογα με το κάθε ΤΕΙ. Αυτοί οι άνθρωποι πληρώνονται μόνο για την περίοδο που διδάσκουν και στην πλειοψηφία τους απασχολούνται για το μισό ή και λιγότερο του αντιστοίχου ωραρίου του μονίμου προσωπικού. 
      Δεν καταλαβαίνουμε τι σημαίνει αυτό, κύριε Πρόεδρε; Σημαίνει ότι ο τρόπος αντιμετώπισης αυτού του έκτακτου προσωπικού δεν επιτρέπει σ’ αυτό το προσωπικό να εντάσσεται δυναμικά, συστηματικά, δημιουργικά και αποτελεσματικά στο έργο των ΤΕΙ.
      Κύριε Υπουργέ, αυτά είναι τα στοιχεία ποιότητας, τα οποία θέλετε να κυριαρχήσουν για τον έλεγχο που εμείς σήμερα κάνουμε, σχετικά με τον τρόπο που αντιμετωπίζετε την εκπαίδευση.
      Κύριε Υπουργέ, υπάρχει κινητοποίηση των εκπαιδευτικών όλων των βαθμίδων. Πιστεύετε ότι αυτοί οι άνθρωποι έχουν παραφρονήσει; Έχουν παραφρονήσει οι δάσκαλοι και οι καθηγητές, οι καθηγητές των Πανεπιστημίων και των ΤΕΙ, έκτακτοι και μόνιμοι; Κινητοποιούνται, προβάλλοντας όχι μόνο οικονομικά αιτήματα, αλλά κυρίως θεσμικά ζητήματα των οποίων ζητούν την αντιμετώπισή τους. 
      Κύριε Πρόεδρε, έχω στα χέρια μου αρθρογραφία πάρα πολλών καθηγητών, ανθρώπων όχι μόνο της επιστήμης, αλλά και της διανόησης, που κρούουν τον κώδωνα και λένε ότι, αν δεν υπάρξουν αποφασιστικά μέτρα, υπάρχει κίνδυνος να ρηγματωθεί ακόμη και αυτό το οικοδόμημα που σήμερα υπάρχει και λέγεται πανεπιστήμιο. Αυτοί οι άνθρωποι δεν ανήκουν αποκλειστικά στο Συνασπισμό, στη Νέα Δημοκρατία, στο ΚΚΕ ή στο ΠΑΣΟΚ, αλλά ανήκουν σε όλες τις παρατάξεις και έχουν έναν κοινό παρανομαστή στα όσα υποστηρίζουν, την αγωνία και την ανησυχία για το τι γίνεται στο χώρο της εκπαίδευσης. 
      Τώρα αν δεν θέλετε να ακούσετε αυτές τις φωνές, όχι μόνο ερρέτω, αλλά κινηθείτε με τους εφησυχασμούς, τις βεβαιότητες, αλλά και το μεγαλείο της σιγουριάς που έχουν οι απόψεις σας. 
      ΠΡΟΕΔΡΕΥΩΝ (Παναγιώτης Κοσιώνης): Ευχαριστούμε, κύριε Κουβέλη.
      Ο κύριος Υπουργός έχει το λόγο.
      ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Θέλω να πάρω το λόγο, για να μην υπάρξει η παραμικρή σκιά ότι μένουν θέματα αναπάντητα και για να τονίσω ότι θεωρώ προσωπικά μία από τις πιο θετικές πλευρές που περιβάλλει το κυβερνητικό έργο, την πλήρη προστασία της μητρότητας, όχι μόνο στους μόνιμους εκπαιδευτικούς, αλλά και στους αναπληρωτές, πράγμα που έγινε με δική μου εισήγηση και ψήφο σε νομοσχέδιο δικό μου στη Βουλή. Άρα, αυτό που θα ήθελα να τονίσω είναι το εξής: Θέλαμε και θέλουμε να προασπίζουμε ένα μείζον αγαθό, που είναι η εργασιακή ασφάλεια και αξιοπρέπεια και του μόνιμου και του αναπληρωτή όταν αντιμετωπίζει θέματα, όπως είναι η κύηση ή «επαπειλούμενη» κύηση. Γι’ αυτό, λοιπόν, δεν μπορούμε να έχουμε διαφωνίες, ούτε οξύτητα σε αυτό το ζήτημα. Σας λέω ότι από τις υπηρεσίες προκύπτει ότι περίπου πέντε χιλιάδες είναι οι άδειες επαπειλούμενης κύησης και ασθένειας, οι οποίες δημιουργούν κενά. Τα κενά είναι τα λεγόμενα λειτουργικά κενά που προκύπτουν από την απουσία που αιτείται κάποιος που έχει λόγο και πολύ ορθά πράττει και το αιτείται. 
      ΦΩΤΗΣ ΚΟΥΒΕΛΗΣ: Θα μου επιτρέψετε να σας πω ότι η κύηση δεν μπορεί να επαπειλείται. 
      ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Με συγχωρείτε, αλλά υπάρχει όρος.
      ΦΩΤΗΣ ΚΟΥΒΕΛΗΣ: Κακώς. Δεν είναι απειλή η κύηση, ευλογία είναι. 
      ΠΡΟΕΔΡΕΥΩΝ (Παναγιώτης Κοσιώνης): Σωστό, σωστό.
      ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Χαίρομαι που το λέτε, κύριε Κουβέλη, γιατί ήταν και δική μου ένσταση. Επαπειλούμενη κύηση είναι ο όρος.
      ΦΩΤΗΣ ΚΟΥΒΕΛΗΣ: Κακός όρος, ευλογία είναι. 
      ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Χαίρομαι πραγματικά που το λέτε. Προσωπικά δεν με εξέφραζε, αλλά έχει καταγραφεί, είναι υπηρεσιακός όρος χρησιμοποιούμενος. 
      ΠΑΝΑΓΙΩΤΗΣ ΛΑΦΑΖΑΝΗΣ: Έτσι, όμως, διπλασιάζεται ο πληθυσμός της χώρας …
      ΠΡΟΕΔΡΕΥΩΝ (Παναγιώτης Κοσιώνης): Κύριε Λαφαζάνη, το δέχθηκε ο κύριος Υπουργός.
      ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Εγώ, κύριε Λαφαζάνη, θεωρώ προσωπικά περηφάνια της Κυβέρνησης το ότι έχει θεσπίσει αυτά και ότι συνέβαλα και εγώ επεκτείνοντας τα ίδια ακριβώς μέτρα που περιβάλλουν τους μόνιμους και τους αναπληρωτές. Εξηγώ όμως, ότι το θέμα των κενών δεν είναι προβλέψιμο. Δεν μπορείς να ξέρεις πότε μία θέση εκπαιδευτικού θα παρουσιαστεί, ως λειτουργικά κενή. Και επαναλαμβάνω, το αντιμετωπίζουμε με όλα τα νόμιμα μέσα, είτε με αναπληρωτές είτε με ωρομισθίους, όπου το ωράριο δεν είναι πλήρες. Δεν υπάρχουν αυτά τα κενά, τα οποία αναφέρατε. Χαρακτηριστικά, μιας και ήρθαμε προετοιμασμένοι, όσον αφορά τον κ. Θωμά στον οποίο αναφερθήκατε, με διαβεβαίωσε –όπως το ξέρω και εγώ- ότι δεν υπάρχουν πια κενά. Υπάρχουν κενά που καλύπτονται αυτήν τη στιγμή στα μουσικά σχολεία. Είχαμε μια υστέρηση εμείς στο Υπουργείο Παιδείας, διότι προχωρήσαμε σε αντικειμενοποίηση του καταλόγου των καθηγητών που αποστέλλουμε, με την κρίσιμη διαφορά ότι υπήρξαν πάρα πολλές ενστάσεις. Οφείλαμε να τις μελετήσουμε. Υπήρξε αυτή η καθυστέρηση, αλλά τώρα φεύγουν οι καθηγητές, αφού οριστικοποιήθηκαν οι πίνακες και έληξαν τα θέματα αμφιβολιών που περιέβαλαν τους πίνακες. Οι πίνακες είναι αναρτημένοι στο Διαδίκτυο και μπορεί να τους κρίνει ο οποιοσδήποτε. 
      Θέλω να τονίσω ότι τα μουσικά σχολεία έχουν μέσο όρο καθηγητών εκατόν δέκα με εκατόν είκοσι, διότι φθάνουμε και σε εξατομικευμένα μαθήματα και είναι παράδοξο να μιλάμε για ιδιωτικοποίηση της εκπαίδευσης, όταν ακριβώς τα τριάντα τέσσερα μουσικά σχολεία, όπως και τα τρία καλλιτεχνικά σχολεία που ξεκινάμε τώρα, καθώς και τα ΤΕΕ σε όλη την Ελλάδα έχουν τους υψηλότερους δείκτες επένδυσης που υπήρξαν ποτέ, σε υποδομές, σε προσωπικό, σε ολιγομελή τμήματα ειδικοτήτων ακόμα και εξατομικευμένη διδασκαλία. Γι’ αυτό, κυρία Ξηροτύρη, στα ΤΕΕ μας ήλθε πέρυσι το 36% από τα ιδιωτικά. Στα δημόσια ΤΕΙ ήλθε και ενεγράφη, όπως επίσης και στις κρίσιμες ειδικότητες της βαριάς επένδυσης ήλθε το 60%. Διότι βελτιώνεται το δημόσιο σχολείο. Γίνεται αξιόπιστο, γίνεται ελκυστικό.
      Στα μισθολογικά των καθηγητών είτε πανεπιστημιακών είτε πρωτοβάθμιας ή δευτεροβάθμιας εκπαίδευσης, δεν έχουμε κρύψει ποτέ ότι θέλουμε τη διαρκή βελτίωση, μέσα σε ένα ορισμένο πλαίσιο συνολικής δημοσιονομικής πολιτικής, στο οποίο, εν πάση περιπτώσει, θέλουμε να τονίσουμε τη δική μας θέση. Τις αυξήσεις της πρωτοβάθμιας και δευτεροβάθμιας εκπαίδευσης εγώ τις ανέφερα σε δραχμές και θα τις επαναλάβω σε δραχμές. Ο άνθρωπος που ορκίστηκε το Σεπτέμβριο, είτε δάσκαλος είτε καθηγητής, την 1.1.2004 θα πάρει συν 36.000 δραχμές. Αυτή η αύξηση κλιμακώνεται ως τις 56.000 δραχμές.
      ΠΑΝΑΓΙΩΤΗΣ ΛΑΦΑΖΑΝΗΣ: Στο χέρι τι θα πάρει. 
      ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Όσον αφορά τις αυξήσεις των 36.000 μέχρι 56.000 δραχμών μηνιαίως, εγώ τουλάχιστον δεν θεωρώ ότι τους αρμόζει ο χαρακτηρισμός «ψίχουλα». Να τις αξιολογήσει όποιος θέλει όπως θέλει, αλλά η έκφραση «ψίχουλα» θεωρώ ότι δεν ταιριάζει σ’ αυτήν την αύξηση. Επίσης θεωρούμε ότι ούτε η ετήσια αύξηση στους καθηγητές πανεπιστημίων και ΤΕΙ της τάξης του 8%, όπως τελικά διαμορφώθηκε, υπάγεται στην κατηγορία «ψίχουλα».
      Κάναμε μία μεγάλη προσπάθεια να δώσουμε στο χώρο της εκπαίδευσης τις συγκριτικά μεγαλύτερες αυξήσεις που δόθηκαν στο δημόσιο τομέα. Θεωρούμε ότι καλώς πράξαμε. Έχουμε πάντα τη δέσμευση ότι θα προχωρούμε μαζί με την ανάπτυξη των μεγεθών της εκπαίδευσης του ΑΕΠ και στη στήριξη των οικονομικών των εκπαιδευτικών.
      Ευχαριστώ.
      ΠΡΟΕΔΡΕΥΩΝ (Παναγιώτης Κοσιώνης): Ευχαριστούμε κύριε Υπουργέ.
      Κηρύσσεται περαιωμένη η συζήτηση επί της υπ’ αριθμ. 5/7.10.2003 επερώτησης Βουλευτών του Συνασπισμού της Αριστεράς των Κινημάτων και της Οικολογίας προς τους Υπουργούς Εθνικής Παιδείας και Θρησκευμάτων και Οικονομίας και Οικονομικών σχετικά με θέματα εκπαίδευσης.
      	Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      	Με τη συναίνεση του Σώματος και ώρα 13.50΄, λύεται η συνεδρίαση για τη Δευτέρα 1η Δεκεμβρίου 2003  και ώρα 18.00΄, με αντικείμενο εργασιών του Σώματος: κοινοβουλευτικό έλεγχο, α) συζήτηση επικαίρων ερωτήσεων και β) συζήτηση επερώτησης με αριθμό 23/20-11-2003, Βουλευτών της Νέας Δημοκρατίας προς τον Υπουργό Πολιτισμού σχετικώς με τον ελληνικό αθλητισμό, σύμφωνα με την ημερήσια διάταξη που έχει διανεμηθεί.
      
      Ο ΠΡΟΕΔΡΟΣ                               ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ 28/11/03                    ΣΕΛ.165

