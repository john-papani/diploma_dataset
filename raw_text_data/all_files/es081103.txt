(Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)

ΠΙΝΑΚΑΣ ΠΕΡΙΕΧΟΜΕΝΩΝ
ΙΒ’ ΠΕΡΙΟΔΟΣ 
ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
ΣΥΝΟΔΟΣ Β’ 
ΣΥΝΕΔΡΙΑΣΗ  Κ΄
Δευτέρα  3 Νοεμβρίου 2008

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Άδεια απουσίας των Βουλευτών κ. Α. Διαμαντοπούλου, Ν. Τσιαρτώνη, Γ. Σαλαγκούδη, Γ. Κασαπίδη και Σ. Κουβέλη, σελ.
3. Ανακοινώνεται ότι τη συνεδρίαση παρακολουθούν μαθητές από το Γυμνάσιο Ανατολής Ιωαννίνων, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου αναφορών και ερωτήσεων της Τρίτης 4 Νοεμβρίου 2008, σελ.
4. Συζήτηση επικαίρων ερωτήσεων.
α) Προς τον Υπουργό Εθνικής Παιδείας και Θρησκευμάτων, σχετικά με τη χρηματοδότηση αναβάθμισης της πρωτοβάθμιας και δευτεροβάθμιας εκπαίδευσης στο νομό Ηρακλείου κ.λπ., σελ.
β) Προς τον Υπουργό Εσωτερικών, σχετικά με την απόλυση εργαζομένων από την ΕΤ3 κ.λπ., σελ.
γ) Προς τον Υπουργό Υγείας και Κοινωνικής Αλληλεγγύης, i) σχετικά με την ίδρυση «Διεθνούς Μεταμοσχευτικού Κέντρου» κ.λπ., σελ.
ii) σχετικά με την εφαρμογή ολοκληρωμένου σχεδίου για την προώθηση της υγιεινής διατροφής στις παιδικές ηλικίες κ.λπ., σελ.
δ) Προς τον Υπουργό Δικαιοσύνης, σχετικά με την ίδρυση Εφετείου στο Ηράκλειο κ.λπ., σελ.
ε) Προς τον Υπουργό Εθνικής Άμυνας, σχετικά με τη θέση της χώρας μας για την διεθνή απαγόρευση των όπλων διασποράς κ.λπ., σελ.
στ) Προς τον Υπουργό Αγροτικής Ανάπτυξης και Τροφίμων, σχετικά με τις αποζημιώσεις του Ε.Λ.Γ.Α. στους παραγωγούς που επλήγησαν από βροχοπτώσεις κ.λπ., σελ.
5. Συζήτηση επερώτησης Βουλευτών του Συνασπισμού Ριζοσπαστικής Αριστεράς προς τους Υπουργούς Περιβάλλοντος, Χωροταξίας και Δημοσίων Έργων και Αγροτικής Ανάπτυξης και Τροφίμων, σχετικά με τη λειψυδρία και τα μέτρα της αντιμετώπισης της, σελ.


ΟΜΙΛΗΤΕΣ
Α. Επί των επικαίρων ερωτήσεων:
ΑΥΓΕΝΑΚΗΣ Ε., σελ.
ΓΡΗΓΟΡΑΚΗΣ Λ., σελ.
ΚΑΛΑΝΤΙΔΟΥ Σ., σελ.
ΚΕΓΚΕΡΟΓΛΟΥ Β., σελ.
ΚΙΛΤΙΔΗΣ Κ., σελ.
ΚΟΡΟΒΕΣΗΣ Π., σελ.
ΚΩΝΣΤΑΝΤΟΠΟΥΛΟΣ Γ., σελ.
ΛΙΒΑΝΟΣ Σ., σελ.
ΛΥΚΟΥΡΕΝΤΖΟΣ Α., σελ.
ΠΑΥΛΟΠΟΥΛΟΣ Π., σελ.
ΡΟΝΤΟΥΛΗΣ Α., σελ.
ΤΑΣΟΥΛΑΣ Κ., σελ.
ΧΑΤΖΗΓΑΚΗΣ Σ., σελ.

Β. Επί της επερώτησης:
ΑΜΜΑΝΑΤΙΔΟΥ-ΠΑΣΧΑΛΙΔΟΥ Ε., σελ.
ΑΠΟΣΤΟΛΑΤΟΣ Β., σελ.
ΓΙΑΝΝΕΛΗΣ-ΘΕΟΔΟΣΙΑΔΗΣ Ι., σελ.
ΓΚΑΤΖΗΣ Ν., σελ.
ΖΗΣΗ Ρ., σελ.
ΚΑΛΟΓΙΑΝΝΗΣ Σ., σελ.
ΚΙΛΤΙΔΗΣ Κ., σελ.
ΚΟΡΟΒΕΣΗΣ Π., σελ.
ΚΟΥΒΕΛΗΣ Φ., σελ.
ΛΕΒΕΝΤΗΣ Α., σελ.
ΠΑΠΑΓΙΑΝΝΑΚΗΣ Μ., σελ.
ΠΟΛΑΤΙΔΗΣ Η., σελ.
ΤΣΟΥΚΑΛΗΣ Ν., σελ.
ΦΙΛΙΝΗ Α., σελ.
ΨΑΡΙΑΝΟΣ Γ., σελ.

      ΠΡΑΚΤΙΚΑ ΒΟΥΛΗΣ
      ΙΒ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β΄
      ΣΥΝΕΔΡΙΑΣΗ  Κ΄
      Δευτέρα 3 Νοεμβρίου 2008
      
      Αθήνα, σήμερα στις 3 Νοεμβρίου 2008, ημέρα Δευτέρα και ώρα 18.00΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του ΣΤ΄ Αντιπροέδρου αυτής κ. ΙΩΑΝΝΗ ΔΡΑΓΑΣΑΚΗ. 
      ΠΡΟΕΔΡΕΥΩΝ (Ιωάννης Δραγασάκης): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από τον κ. Ελευθέριο Αυγενάκη, Βουλευτή Ηρακλείου, τα ακόλουθα: 
      Α. ΚΑΤΑΘΕΣΗ ΑΝΑΦΟΡΩΝ
      1) Οι Βουλευτές Χίου, κ. ΕΛΠΙΔΑ  ΤΣΟΥΡΗ και Δωδεκανήσου κ. ΝΙΚΟΛΑΟΣ ΖΩΪΔΗΣ  κατέθεσαν αναφορά με την οποία  η Πανελλήνια  Ένωση Μηχανικών Εμπορικού Ναυτικού ζητεί ενημέρωση για το θάνατο του μηχανικού Ν.Κυριαζή στην Κούβα.
      2) Ο Βουλευτής Λασιθίου κ. ΜΙΧΑΗΛ  ΚΑΡΧΙΜΑΚΗΣ  κατέθεσε αναφορά με την οποία  ο Δήμος Αγίου Νικολάου Κρήτης ζητεί την επίλυση προβλημάτων των Νοσοκομειακών Ιατρών του Νομού Λασιθίου.
      3) Ο Βουλευτής Λασιθίου κ. ΜΙΧΑΗΛ  ΚΑΡΧΙΜΑΚΗΣ  κατέθεσε αναφορά με την οποία  ο Δήμος Σητείας ζητεί να συμπεριληφθεί η Σητεία ως λιμάνι προορισμού των άγονων ακτοπλοϊκών γραμμών.
      4) Ο Βουλευτής Χανίων κ. ΕΜΜΑΝΟΥΗΛ  ΣΚΟΥΛΑΚΗΣ  κατέθεσε αναφορά με την οποία  έγγραφο της Διευθύντριας του Κέντρου Αποκατάστασης Παιδιών και Νέων Κρήτης ζητεί την αναγνώριση του νηπιαγωγείου του πιο πάνω  κέντρου ως ειδικό.
      5) Ο Βουλευτής Χανίων κ. ΕΜΜΑΝΟΥΗΛ  ΣΚΟΥΛΑΚΗΣ  κατέθεσε αναφορά με την οποία  οι Σύλλογοι Γονέων  και Κηδεμόνων Γυμνασίου και Λυκείου Παλαιοχώρας Νομού Χανίων ζητούν τη στελέχωση των πιο πάνω σχολείων με διδακτικό προσωπικό κ.λπ..
      6) Ο Βουλευτής Αχαΐας κ. ΚΩΝΣΤΑΝΤΙΝΟΣ  ΣΠΗΛΙΟΠΟΥΛΟΣ κατέθεσε αναφορά με την οποία  ο Δήμος Μόβρης Αχαϊας διαμαρτύρεται για τη μετακύληση του βάρους της αποζημίωσης σε παρόδιους ιδιοκτήτες από την κατασκευή του αυτοκινητόδρομου «Ελευσίνα-Κόρινθος-Πάτρα-Πύργος-Τσακώνα».
      7) Ο Βουλευτής Αχαΐας κ. ΚΩΝΣΤΑΝΤΙΝΟΣ  ΣΠΗΛΙΟΠΟΥΛΟΣ κατέθεσε αναφορά με την οποία  ο Δήμαρχος  Ρίου ζητεί τη διόρθωση της ονομασίας του προτεινόμενου κόμβου  Α.Κ. στην περιοχή του Δρεπάνου.
      8) Η Βουλευτής Ηλείας κ. ΚΡΙΝΙΩ  ΚΑΝΕΛΛΟΠΟΥΛΟΥ  κατέθεσε δημοσίευμα εφημερίδας το οποίο αναφέρεται στις ελλείψεις προσωπικού και υλικοτεχνικού εξοπλισμού από τα Κέντρα Υγείας του Νομού Ηλείας.
      9) Η Βουλευτής Ηλείας κ. ΚΡΙΝΙΩ  ΚΑΝΕΛΛΟΠΟΥΛΟΥ  κατέθεσε δημοσίευμα εφημερίδας σχετικά με την αναστολή λειτουργίας του καταστήματος του Ο.Τ.Ε. της Αρχαίας Ολυμπίας.
      10) Ο Βουλευτής Ηρακλείου κ. ΒΑΣΙΛΕΙΟΣ  ΚΕΓΚΕΡΟΓΛΟΥ  κατέθεσε αναφορά με την οποία  ο Δήμαρχος Κοζάνης ζητεί το πάγωμα των δημοτικών τελών για το 2009 από όλους τους δήμους και τις κοινότητες  κ.λπ..
      11) Ο Βουλευτής Κοζάνης κ. ΓΕΩΡΓΙΟΣ ΠΑΠΑΚΩΝΣΤΑΝΤΙΝΟΥ κατέθεσε αναφορά με την οποία  ο Δήμος Βελβεντού Κοζάνης ζητεί την άρση του νόμου που απαγορεύει την εγκατάσταση φωτοβολταϊκών συστημάτων σε αγροτικές γαίες υψηλής παραγωγικότητας.
      12) Η Βουλευτής Μαγνησίας κ. ΡΟΔΟΥΛΑ ΖΗΣΗ  κατέθεσε αναφορά με την οποία  ο Δήμος Πορταριάς Νομού Μαγνησίας ζητεί την προστασία της πηγής Μάνα Πορταριάς και την ένταξή της στο πρόγραμμα «NATURA 2000».
      13) Ο Βουλευτής Α΄ Θεσσαλονίκης κ. ΕΥΑΓΓΕΛΟΣ  ΒΕΝΙΖΕΛΟΣ  κατέθεσε αναφορά με την οποία  αδιόριστοι εκπαιδευτικοί γονείς παιδιών με αναπηρία ζητούν τον άμεσο διορισμό τους.
      14) Ο Βουλευτής Α΄ Θεσσαλονίκης κ. ΕΥΑΓΓΕΛΟΣ  ΒΕΝΙΖΕΛΟΣ  κατέθεσε αναφορά με την οποία  η Πανελλήνια Ένωση Νομικών και Πολιτικών Επιστημόνων διαμαρτύρεται για την υποβάθμιση των μαθημάτων πολιτειακής και νομικής παιδείας στη δευτεροβάθμια εκπαίδευση.
      15) Οι Βουλευτές, Κερκύρας κ. ΧΑΡΑΛΑΜΠΟΣ ΧΑΡΑΛΑΜΠΟΥΣ και Ιωαννίνων κ. ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ κατέθεσαν αναφορά με την οποία  το Γενικό Νοσοκομείο Κέρκυρας  ζητεί την άμεση τοποθέτηση γιατρών και νοσηλευτών για την εύρυθμη λειτουργία του νοσοκομείου.
      16) Ο Βουλευτής Α΄ Πειραιώς κ. ΘΕΟΔΩΡΟΣ ΔΡΙΤΣΑΣ κατέθεσε αναφορά με την οποία  το Δημοτικό Συμβούλιο Σπετσών ζητεί την προστασία των αρχαιοτήτων και εν γένει της πολιτιστικής κληρονομιάς, κατά την έκδοση οικοδομικών αδειών στο νησί.
      17) Ο Γ΄ Αντιπρόεδρος της Βουλής και Βουλευτής Β΄ Πειραιώς κ. ΑΝΑΣΤΑΣΙΟΣ  ΝΕΡΑΝΤΖΗΣ κατέθεσε αναφορά με την οποία  ο Όμιλος Ερασιτεχνών Αλιέων και Λεμβούχων «ΤΟ ΜΑΡΟΥΔΙ» ζητεί την προστασία της ερασιτεχνικής αλιείας.
      18) Ο Βουλευτής Λασιθίου κ. ΜΙΧΑΗΛ  ΚΑΡΧΙΜΑΚΗΣ  κατέθεσε αναφορά με την οποία  ο Δήμος Σητείας ζητεί την ένταξη στις επιδοτούμενες άγονες γραμμές του λιμανιού της Σητείας.
      19) Ο Βουλευτής Αχαΐας κ. ΑΠΟΣΤΟΛΟΣ  ΚΑΤΣΙΦΑΡΑΣ  κατέθεσε δημοσίευμα εφημερίδας το οποίο αναφέρεται στην ανάγκη χορήγησης ενισχύσεων από τον Ο.Π.Ε.Κ.Ε.Π.Ε. στους αγρότες του Νομού Αχαϊας.
      20) Ο Βουλευτής Αχαΐας κ. ΑΠΟΣΤΟΛΟΣ  ΚΑΤΣΙΦΑΡΑΣ  κατέθεσε δημοσίευμα εφημερίδας το οποίο αναφέρεται στην σύντμηση τμημάτων διδασκαλίας Γαλλικής και Γερμανικής Γλώσσας στην περιοχή της Α΄ ΕΛΜΕ Αχαϊας.
      21) Ο Βουλευτής Αχαΐας κ. ΑΠΟΣΤΟΛΟΣ  ΚΑΤΣΙΦΑΡΑΣ  κατέθεσε δημοσίευμα εφημερίδας το οποίο αναφέρεται στη διακοπή προμήθειας ορθοπεδικού υλικού στο Π.Γ.Ν. Π. και στο Νοσοκομείο «Άγιος Ανδρέας».
      22) Ο Βουλευτής Κοζάνης κ. ΝΙΚΟΛΑΟΣ  ΤΣΙΑΡΤΣΙΩΝΗΣ κατέθεσε αναφορά με την οποία  το Σωματείο Εποχικών Υπαλλήλων Πυροσβεστικού Σώματος Δυτικής Μακεδονίας ζητεί την επίλυση εργασιακών προβλημάτων των μελών του.
      23) Ο Βουλευτής Λασιθίου κ. ΜΙΧΑΗΛ  ΚΑΡΧΙΜΑΚΗΣ  κατέθεσε αναφορά με την οποία  ο Σύλλογος Γονέων και Κηδεμόνων Γενικού Λυκείου Σητείας ζητεί να εφαρμοστεί από το επόμενο ακαδημαϊκό έτος, η υπουργική απόφαση που αφορά στις νέες προϋποθέσεις εισαγωγής των υποψηφίων στις  στρατιωτικές σχολές.
      24) Ο Βουλευτής Β΄ Αθηνών κ. ΑΠΟΣΤΟΛΟΣ  ΚΑΚΛΑΜΑΝΗΣ  κατέθεσε αναφορά με την οποία  ο κ. Δημήτρης Χατζέλης , μέλος της Εταιρείας «AUTO EXPRESS E.Π.Ε.» ζητεί τη χορήγηση από τη Δ.Ο.Υ. Αγίων Αναργύρων της διακοπής του επαγγέλματός του.
      25) Η Βουλευτής Ευβοίας κ. ΑΙΚΑΤΕΡΙΝΗ ΠΕΡΛΕΠΕ - ΣΗΦΟΥΝΑΚΗ κατέθεσε αναφορά με την οποία  η Πανελλήνια Ομοσπονδία Συμβασιούχων Πυροσβεστών Πυρόσβεσης Διάσωσης ζητεί την επίλυση εργασιακού προβλήματος των μελών της.
      26) Ο Βουλευτής Λασιθίου κ. ΜΙΧΑΗΛ  ΚΑΡΧΙΜΑΚΗΣ  κατέθεσε αναφορά με την οποία  το Σωματείο Εργαζομένων στο Πανεπιστημιακό Γενικό Νοσοκομείο Αττικόν «Η ΑΝΑΓΕΝΝΗΣΗ» ζητεί την άμεση στελέχωση του νοσοκομείου με εξειδικευμένο προσωπικό.
      27) Ο Βουλευτής Λασιθίου κ. ΜΙΧΑΗΛ  ΚΑΡΧΙΜΑΚΗΣ  κατέθεσε αναφορά με την οποία  ο Δήμος Νεάπολης Νομού Λασιθίου Κρήτης ζητεί να οριστεί η Νεάπολη ως έδρα του Εφετείου Ανατολικής Κρήτης.
      28) Ο Βουλευτής Νομού Αττικής κ. ΘΕΟΔΩΡΟΣ  ΠΑΓΚΑΛΟΣ  κατέθεσε αναφορά με την οποία  ο Σύλλογος Γονέων και Κηδεμόνων 2ου Γυμνασίου Παλλήνης ζητεί τη διάθεση του νέου κλειστού Γυμναστηρίου της Κάντζας στους μαθητές του πιο πάνω σχολείου.
      29) Ο Βουλευτής Λασιθίου κ. ΜΙΧΑΗΛ  ΚΑΡΧΙΜΑΚΗΣ  κατέθεσε δημοσίευμα εφημερίδας με το οποίο ζητείται να λειτουργήσει το νέο τμήμα Τ.Ε.Ι. στον Άγιο Νικόλαο της Κρήτης κ.λπ..
      30) Ο Βουλευτής Νομού Αττικής κ. ΘΕΟΔΩΡΟΣ  ΠΑΓΚΑΛΟΣ  κατέθεσε αναφορά με την οποία  η κ. Πόπη Ζινέλη, δημοτικός Σύμβουλος Παλλήνης διαμαρτύρεται για τη διακοπή της διέλευσης του δρομολογίου «314» μέσα από τον οικισμό του Πανοράματος.
      31) Ο Βουλευτής Νομού Αττικής κ. ΘΕΟΔΩΡΟΣ  ΠΑΓΚΑΛΟΣ  κατέθεσε αναφορά με την οποία  η Ένωση Ιδιοκτητών Εκδοτών Τοπικών Εφημερίδων Αττικής ζητεί κάθε εταιρεία ή οργανισμός που εκτελεί έργα σε δημόσιους χώρους να ενημερώνει μέσω του τοπικού τύπου τους κατοίκους της περιοχής.
      32) Ο Βουλευτής Λασιθίου κ. ΜΙΧΑΗΛ  ΚΑΡΧΙΜΑΚΗΣ  κατέθεσε δημοσίευμα εφημερίδας με το οποίο ζητείται η ίδρυση τμημάτων Τ.Ε.Ι. και Πανεπιστημιακών  Σχολών στο Νομό Λασιθίου Κρήτης.
      33) Ο Βουλευτής Νομού Αττικής κ. ΘΕΟΔΩΡΟΣ  ΠΑΓΚΑΛΟΣ  κατέθεσε αναφορά με την οποία  ο Σύλλογος Εκπαιδευτικών «ΑΛΕΞΑΝΔΡΟΣ ΔΕΛΜΟΥΖΟΣ» ζητεί την επίλυση προβλημάτων μεταφοράς των μαθητών των Δημοτικών Σχολείων του 3ου Γραφείου Π.Ε. Ανατολικής Αττικής.
      34) Ο Βουλευτής Λασιθίου κ. ΜΙΧΑΗΛ  ΚΑΡΧΙΜΑΚΗΣ  κατέθεσε δημοσίευμα εφημερίδας με το οποίο ζητείται η ίδρυση Πανεπιστημιακής Σχολής με τίτλο «Σχολή Διοίκησης Επιχειρήσεων Κρήτης» και έδρα τον Άγιο Νικόλαο.
      35) Ο Βουλευτής Λασιθίου κ. ΜΙΧΑΗΛ  ΚΑΡΧΙΜΑΚΗΣ  κατέθεσε δημοσίευμα εφημερίδας το οποίο αναφέρεται στη διαμαρτυρία των σπουδαστών του Τ.Ε.Ι. Ιεράπετρας, με αίτημα την αναβάθμιση της σχολής τους.
      36) Ο Βουλευτής Λασιθίου κ. ΜΙΧΑΗΛ  ΚΑΡΧΙΜΑΚΗΣ  κατέθεσε δημοσίευμα εφημερίδας το οποίο αναφέρεται στη ανάγκη στέγασης του Σωματείου Άρσης Βαρών και Πάλης «Αλμυρός» που δραστηριοποιείται στον Άγιο Νικόλαο  Κρήτης.
      37) Ο Βουλευτής Λασιθίου κ. ΜΙΧΑΗΛ  ΚΑΡΧΙΜΑΚΗΣ  κατέθεσε δημοσίευμα εφημερίδας το οποίο αναφέρεται στην επίσχεση εργασίας των συμβασιούχων της Παιδόπολης στη Νεάπολη Κρήτης, λόγω μη καταβολής των δεδουλευμένων αποδοχών τους.
      38) Ο Βουλευτής Λασιθίου κ. ΜΙΧΑΗΛ  ΚΑΡΧΙΜΑΚΗΣ  κατέθεσε δημοσίευμα εφημερίδας σχετικά με την ένταξη στον αναπτυξιακό νόμο του αεροδρομίου της Κρήτης.
      39) Ο Βουλευτής Λασιθίου κ. ΜΙΧΑΗΛ  ΚΑΡΧΙΜΑΚΗΣ  κατέθεσε δημοσίευμα εφημερίδας το οποίο αναφέρεται στις διαμαρτυρίες των Βιοτεχνών και Εμπόρων του Νομού Λασιθίου για τα νέα φορολογικά και ασφαλιστικά μέτρα.
      40) Ο Βουλευτής Λασιθίου κ. ΜΙΧΑΗΛ  ΚΑΡΧΙΜΑΚΗΣ  κατέθεσε δημοσίευμα εφημερίδας το οποίο αναφέρεται στην ανάγκη ίδρυσης Εφετείου στη Νεάπολη Λασιθίου.
      41) Ο Βουλευτής Λασιθίου κ. ΜΙΧΑΗΛ  ΚΑΡΧΙΜΑΚΗΣ  κατέθεσε δημοσίευμα εφημερίδας με το οποίο ζητείται η ίδρυση ενός νέου,  μεγάλου νοσοκομείου, στο Νομό Λασιθίου.
      Β. ΑΠΑΝΤΗΣΕΙ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 3847/7.1.08 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 842Β/30.1.08  έγγραφο από τον Yφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
      «Σε απάντηση της ως άνω ερώτησης, σας ενημερώνουμε ότι:
      Βάσει του θεσμικού πλαισίου για την ανακύκλωση (Ν. 2939/01, 5 Π.Δ/γματα κατ΄ εφαρμογή αυτού του Νόμου και ένα Π.Δ/γμα υπό έκδοση) και κατ' εφαρμογή της κείμενης νομοθεσίας, έχουν εγκριθεί από τον Υπουργό ΠΕ.ΧΩ.Δ.Ε. δέκα (10) συστήματα εναλλακτικής διαχείρισης συσκευασιών και άλλων προϊόντων τα οποία στοχεύουν στην επίτευξη συγκεκριμένων στόχων ανακύκλωσης με την εφαρμογή προγραμμάτων διαλογής στην πηγή σε πανελλαδικό επίπεδο. Συγκεκριμένα, λειτουργούν τα εξής συστήματα:
      Α. ΣΥΣΚΕΥΑΣΙΕΣ
      * Συλλογικό Σύστημα Συσκευασιών «ΣΣΕΔ-ΑΝΑΚΥΚΛΩΣΗ» της εταιρείας Ε.Ε.Α.Α. ΑΕ.
      * Συλλογικό Σύστημα Συσκευασιών Ορυκτελαίων «ΚΕΝΤΡΟ ΕΝΑΛΛΑΚΤΙΚΗΣ ΠΕΡIΒΑΛΛΟΝΤΙΚΗΣ ΔΙΑΧΕΙΡΙΣΗΣ Α.Ε» με διακριτικό τίτλο ΚΕΠΕΔ Α.Ε.
      * Ατομικό Σύστημα Εναλλακτικής Διαχείρισης Συσκευασιών της Ιδιωτικής Ετικέτας και Εισαγωγής Προϊόντων Α.Β. Βασιλόπουλος.
      Β. ΟΧΗΜΑΤΑ ΤΕΛΟΥΣ ΚΥΚΛΟΥ ΖΩΗΣ
      * Συλλογικό Σύστημα Εναλλακτικής Διαχείρισης Οχημάτων Ελλάδας «ΕΔΟΕ Α.Ε».
      Γ. ΜΕΤΑΧΕΙΡΙΣΜΕΝΑ ΕΛΑΣΤΙΚΑ ΟΧΗΜΑΤΩΝ
      * Συλλογικό Σύστημα Εναλλακτικής Διαχείρισης Μεταχειρισμένων Ελαστικών «ECO -ELASTlCA» .
      Δ. ΑΠΟΒΛΗΤΑ ΛΙΠΑΝΤΙΚΩΝ ΕΛΑΙΩΝ
      * Συλλογικό Σύστημα Εναλλακτικής Διαχείρισης αποβλήτων λιπαντικών ελαίων «ΕΛΤΕΠΕ ΑΕ».
      Ε. ΑΠΟΒΛΗΤΑ ΗΛΕΚΤΡΙΚΟΥ ΚΑΙ ΗΛΕΚΤΡΟΝΙΚΟΥ ΕΞΟΠΛΙΣΜΟΥ
      * Συλλογικό Σύστημα Εναλλακτικής Διαχείρισης Αποβλήτων Ηλεκτρικού και Ηλεκτρονικού εξοπλισμού «ΑΝΑΚΥΚΛΩΣΗ ΣΥΣΚΕΥΩΝ Α.Ε».
      ΣΤ. ΧΡΗΣΙΜΟΠΟΙΗΜΕΝΕΣ ΜΠΑΤΑΡΙΕΣ
      * Συλλογικό σύστημα Εναλλακτικής Διαχείρισης Συσσωρευτών οχημάτων και βιομηχανίας «Σ.Υ.Δ.Ε.Σ.Υ.Σ ΑΕ».
      * Συλλογικό Σύστημα Εναλλακτικής Διαχείρισης Φορητών Ηλεκτρικών Στηλών και Συσσωρευτών «Α.Φ.Η.Σ. Α.Ε.».
      * Συλλογικό Σύστημα Εναλλακτικής Διαχείρισης Συσσωρευτών μολύβδου - οξέος Κρήτης «ΣΕΔΙΣ - Κ».
      Τα αποτελέσματα της μέχρι σήμερα πορείας της πολιτικής εναλλακτικής διαχείρισης των συσκευασιών και άλλων προϊόντων, των προγραμμάτων που εφαρμόζουν τα εγκεκριμένα συστήματα καθώς και των έργων των εγκαταστάσεων μηχανικής διαλογής των ΟΤΑ (παραγωγή εναλλακτικών καυσίμων και διαλογή υλικών) είναι αξιοσημείωτα:
      * Τα τρία τελευταία έτη η ανακύκλωση στη χώρα μας από 6% που ήταν το έτος 2004 το 2007 ανήλθε σε ένα ποσοστό της τάξης του 24%.
      * Τα συστήματα εναλλακτικής διαχείρισης επεκτείνονται σταδιακά και με γρήγορους ρυθμούς ώστε να καλύψουν άμεσα το σύνολο της χώρας. Με την απόφαση του Υπουργού ΠΕ.ΧΩ.Δ.Ε. για την έγκριση του καθενός από τα συστήματα εναλλακτικής διαχείρισης εγκρίνεται και το σχέδιο ανάπτυξης αυτού. Με εξαίρεση το «ΣΕΔΙΣ- Κ», το οποίο δραστηριοποιείται μόνο στην Κρήτη, τα υπόλοιπα εγκεκριμένα συστήματα είναι πανελλαδικής εμβέλειας, αναπτύσσονται σταδιακά και στην πλήρη ανάπτυξη τους αναμένεται να καλύψουν το σύνολο της χώρας επιτυγχάνοντας παράλληλα τους στόχους τους όσον αφορά την ανακύκλωση των προϊόντων που διαχειρίζονται
      * Τα ποσοστά συλλογής και αξιοποίησης των αποβλήτων που εντάσσονται στο πλαίσιο της εναλλακτικής διαχείρισης παρουσιάζουν αυξητική τάση και προβλέπεται η κάλυψη των στόχων που ορίζει η νομοθεσία.
      Ενδεικτικά αναφέρουμε ότι:
      * Για τις συσκευασίες και τα απόβλητα συσκευασιών το έτος 2007, από ένα σύνολο αποβλήτων συσκευασίας 1.050.000 τόνων, οδηγήθηκαν προς αξιοποίηση-ανακύκλωση 504.000 τόνοι.
      * Για τα Οχήματα Τέλους Κύκλου Ζωής (ΟΤΚΖ) το 2007 οδηγήθηκαν σε εγκαταστάσεις επεξεργασίας ΟΤΚΖ 45.000 ΟΤΚΖ από την εκτιμώμενη ποσότητα των 50.000 ΟΤΚΖπου υπάρχουν σήμερα στη χώρα.
      * Για τα Παλαιά Ελαστικά, η συλλογή το 2007 ανήλθε σε 52.000 τόνους από 54.700 τόνους χρησιμοποιημένα ελαστικά, δηλαδή ποσοστό 95%.
      * Για τους Συσσωρευτές, η συλλογή και ανακύκλωση ανέρχεται το έτος 2007 σε 32.500 τόνους, δηλαδή ποσοστό περίπου 79%.
      * Για τις Φορητές Ηλεκτρικές Στήλες το έτος 2007 η συλλογή ανήλθε σε 442 τόνους σε ένα σύνολο περίπου 2.100 τόνων φορητών μπαταριών που διατέθηκαν στην αγορά το ίδιο έτος, δηλαδή ποσοστό 21%.
      * Για τα Απόβλητα Λιπαντικών Ελαίων- ΜΕ, το εγκεκριμένο σύστημα συνέλλεξε και οδήγησε για αναγέννηση 36.550 τόνους απόβλητα λιπαντικών ελαίων, που αντιστοιχεί σε ποσοστό 60,9 % των παραγομένων αποβλήτων λιπαντικών ελαίων.
      * Για τα Απόβλητα Ηλεκτρικού και Ηλεκτρονικού Εξοπλισμού (ΑΗΗΕ). το εγκεκριμένο σύστημα συνέλλεξε το έτος 200731.200 τόνους ΑΗΗΕ.
      * Η ετήσια μείωση του όγκου των αποβλήτων συνολικά από την ανακύκλωση των οικιακών αλλά και άλλων ρευμάτων (ΟΤΚΖ, λάστιχα, λιπαντικά έλαια, συσσωρευτές), εκτιμάται σε 5 εκατομμύρια κυβικά μέτρα.
      * Στην Ελλάδα δημιουργούνται σταδιακά οι απαραίτητες υποδομές σε εγκαταστάσεις επεξεργασίας - ανακύκλωσης αποβλήτων. Αξιοσημείωτο είναι το γεγονός ότι σε συνεργασία με τα εγκεκριμένα συστήματα εναλλακτικής διαχείρισης, σήμερα λειτουργούν: 15 Κέντρα Διαλογής Υλικών (ΚΔΑΥ), 5 εγκαταστάσεις ανακύκλωσης αποβλήτων ειδών ηλεκτρικού και ηλεκτρονικού εξοπλισμού (ΑΗΗΕ), 5 μονάδες ανακύκλωσης ελαστικών, 1 μονάδα ενεργειακής αξιοποίησης ελαστικών, 7 μονάδες αναγέννησης αποβλήτων  λιπαντικών ελαίων, 7 εγκαταστάσεις ανακύκλωσης συσσωρευτών μολύβδου οξέως και 44 εγκαταστάσεις επεξεργασίας οχημάτων τέλους κύκλου ζωής.
      Καθοριστική σημασία στην ανάπτυξη των συστημάτων και κυρίως στην επιτυχία των δράσεών τους έχει η συμμετοχή των τελικών χρηστών και των καταναλωτών στην αλυσίδα διαχείρισης των αποβλήτων λόγω του ότι η ανακύκλωση και η ανάκτηση υλικών προϋποθέτουν τον διαχωρισμό των αποβλήτων στην πηγή. Για την περαιτέρω προώθηση της ανακύκλωσης και την αποτελεσματικότερη λειτουργία των συστημάτων εναλλακτικής διαχείρισης υλοποιούνται προγράμματα ενημέρωσης - ευαισθητοποίησης των πολιτών από τα εγκεκριμένα συστήματα εναλλακτικής διαχείρισης και το ΥΠΕΧΩΔΕ, ενώ προγραμματίζονται και νέες δράσεις προς αυτή την κατεύθυνση.
      Ενδεικτικά αναφέρουμε ότι, τα εγκεκριμένα συστήματα για την εναλλακτική διαχείριση συσκευασιών, Αποβλήτων Ειδών Ηλεκτρικού και Ηλεκτρονικού Εξοπλισμού και Φορητών Ηλεκτρικών Στηλών σε συνεργασία με το Υπουργείο Παιδείας αναπτύσσουν πρόγραμμα ανακύκλωσης στα σχολεία το οποίο τίθεται σε εφαρμογή άμεσα.
      Επίσης, έχει τεθεί σε εφαρμογή πιλοτικό πρόγραμμα για την εφαρμογή της ανακύκλωσης στις Δημόσιες Υπηρεσίες και φορείς του ευρύτερου δημοσίου τομέα.
      Σημειώνουμε ακόμη ότι το ΥΠΕΧΩΔΕ έχει δημιουργήσει μία ειδική ιστοσελίδα για την ανακύκλωση, ιδιαίτερα φιλική προς τον χρήστη, στην οποία υπάρχουν πληροφορίες σχετικά με το νομοθετικό πλαίσιο (ευρωπαϊκή και εθνική νομοθεσία), με τα εγκεκριμένα συστήματα εναλλακτικής διαχείρισης και πληροφορίες σε ότι αφορά την λειτουργία τους και την πορεία των εργασιών τους. Επίσης δίνεται η δυνατότητα στον χρήστη να συνδέεται άμεσα και με τις ιστοσελίδες των συστημάτων για περαιτέρω πληροφορίες. Εκτός αυτών στην ιστοσελίδα υπάρχουν καταχωρήσεις- προσκλήσεις σε ημερίδες και συνέδρια ή παρουσιάσεις που οργανώνει το ΥΠΕΧΩΔΕ για την προώθηση της ανακύκλωσης.
      Ο Υφυπουργός
      ΣΤΑΥΡΟΣ ΕΛ. ΚΑΛΟΓΙΑΝΝΗΣ»
	2. Στην με αριθμό 9600/3-4-2008 ερώτηση του Βουλευτή κ. Ιωάννη Σκουλά δόθηκε με το υπ’ αριθμ. 534/13-5-2008 έγγραφο από τον Υπουργό Δικαιοσύνης η ακόλουθη απάντηση:
      «Σε απάντηση της παραπάνω ερώτησης παρακαλώ να ενημερώσετε τον αξιότιμο κύριο συνάδελφο για τα εξής:
      Αναφορικά με την επικύρωση της Σύμβασης του Συμβουλίου της Ευρώπης για την καταπολέμηση της διαφθοράς, επισημαίνεται ότι η χώρα μας έχει ήδη κυρώσει και τις δύο Συμβάσεις του Συμβουλίου της Ευρώπης για την καταπολέμηση της διαφθοράς. Ειδικότερα, με το Ν. 2957/2001 (ΦΕΚ Α' 260) κυρώθηκε η Αστική Σύμβαση για τη διαφθορά και με το Ν. 3560/2007 (ΦΕΚ Α' 103) κυρώθηκε η Ποινική Σύμβαση για τη διαφθορά και το Πρόσθετο σ' αυτήν Πρωτόκολλο.
      Με το Ν. 3560/2007 τα αδικήματα της διαφθοράς αντιμετωπίζονται σε διεθνές επίπεδο, με τη σκέψη ότι η διαφθορά απειλεί την ευνομία, τη δημοκρατία, τα ανθρώπινα δικαιώματα, υπονομεύει την καλή διακυβέρνηση, την ευθυδικία και την κοινωνική δικαιοσύνη, στρεβλώνει τον ανταγωνισμό, εμποδίζει την οικονομική ανάπτυξη και θέτει σε κίνδυνο τη σταθερότητα των δημοκρατικών θεσμών και θεμελίων της κοινωνίας.
      Εξάλλου, έχει ήδη κατατεθεί στη Βουλή και συζητείται σχέδιο νόμου με θέμα την «Κύρωση και εφαρμογή της Σύμβασης των Ηνωμένων Εθνών κατά της Διαφθοράς».
      Αναφορικά με τα όσα περιλαμβάνονται στην έκθεση της Ομάδας Χωρών ενάντια στη Διαφθορά (GRECO), δεν προκύπτει από κανένα σημείο της έκθεσης η απόκρυψη στοιχείων εκ μέρους της Ελληνικής Κυβέρνησης. Απεναντίας, τα στοιχεία που αναφέρονται στην εν λόγω έκθεση συγκεντρώθηκαν έπειτα από τις άοκνες προσπάθειες του Υπουργείου Δικαιοσύνης και με διευρυμένη συνεργασία με τα συναρμόδια Υπουργεία. Είναι αυτονόητο ότι αυτή η διαδικασία απαιτεί χρόνο, δεδομένου ότι στα θέματα αυτά εμπλέκονται πολλοί συναρμόδιοι φορείς.
	Στην έκθεση, που υιοθετήθηκε κατά την πρόσφατη συνεδρίαση ολομέλειας της Ομάδας GRECO, επισημαίνονται εν γένει θετικά συμπεράσματα ως προς την εφαρμογή συστάσεων iii, iv, vii, ix και x, ενώ διαπιστώνεται μερική ή μη εφαρμογή συστάσεων i, ii, v, vi, και vii. Άλλωστε αποτελεί συνήθη πρακτική κατά τη διαδικασία αξιολόγησης όλων των χωρών η ανεύρεση σημείων ρος βελτίωση, με τη μορφή πρόσθετων μέτρων για την καταπολέμηση της διαφθοράς, διαδικασία στην οποία το Υπουργείο Δικαιοσύνης συμμετέχει εποικοδομητικά.
	Οι συστάσεις αυτές αφορούν: η σύσταση i) στον εντοπισμό, στη δήμευση και κατάσχεση προϊόντων διαφθοράς από εξειδικευμένο προσωπικό για οικονομικές έρευνες, η σύσταση ii) στην ενδυνάμωση της καταπολέμησης του φαινομένου ξεπλύματος χρήματος, η σύσταση v) στη σύγκρουση συμφερόντων και στο ασυμβίβαστο των δημοσίων υπαλλήλων η σύσταση vi) στην προστασία των καταγγελλόντων υποθέσεις διαφθοράς και η σύσταση viii) στην επιβολή επαγγελματικών περιορισμών σε καταδικασθέντος για ποινικά αδικήματα, Για την υποβολή στοιχείων ως προς την υλοποίηση των ανωτέρω συστάσεων η GRECO, έχει θέσει προθεσμία την 31η Αυγούστου του 2009.
	Επί της σύστασης ii) έχει ήδη σταλεί από το Υπουργείο Οικονομίας και Οικονομικών για διαβούλευση σε συναρμόδιους φορείς σχέδιο νόμου για την πρόληψη και καταστολή της νομιμοποίησης εσόδων από εγκληματικές δραστηριότητες και της χρηματοδότησης της τρομοκρατίας. Επίσης, αναφορικά με τη σύσταση vi) το Υπουργείο Δικαιοσύνης συνεργάζεται με το συναρμόδιο Υπουργείο Εσωτερικών. Επί των υπολοίπων συστάσεων, το Υπουργείο Δικαιοσύνης συνεργάζεται με τους συναρμόδιους φορείς, προκειμένου να υποβάλει τα ζητηθέντα στοιχεία εντός της τεθείσης προθεσμίας.
Ο Υπουργός
ΣΩΤΗΡΗΣ ΧΑΤΖΗΓΑΚΗΣ»
	3. Στην με αριθμό 11015/22-4-2008 ερώτηση του Βουλευτή κ. Ιωάννη Σκουλά δόθηκε με το υπ’ αριθμ. 847/15-5-2008 έγγραφο από τον Υφυπουργό Περιβάλλοντος, Χωροταξίας και Δημοσίων ΄Εργων η ακόλουθη απάντηση:
      «Σε απάντηση της ανωτέρω σχετικής ερώτησης και σύμφωνα με τα στοιχεία των αρμόδιων Υπηρεσιών, σας γνωρίζουμε τα εξής:
      1. Η Κτηματική Υπηρεσία Ηρακλείου του Δημοσίου, προκειμένου να εγκρίνει την παραχώρηση μικρού τμήματος αιγιαλού για την κατασκευή του κόμβου Παλαιοκάστρου του ΒΟΑΚ, αναμένει σχετική γνωμοδότηση από την Υπηρεσία Περιβάλλοντος του ΥΠΕΧΩΔΕ. Το σχέδιο της Κοινής Υπουργικής Απόφασης για τροποποίηση της ΚΥΑ 106706/28.6.01, έχει υπογραφεί από τον Υπουργό ΠΕΧΩΔΕ στις 7/2/08 και έχει σταλεί για συνυπογραφή στα συναρμόδια Υπουργεία.
      2. Πέρα όμως από την αναμενόμενη έγκριση παραχώρησης, εκτελούνται κανονικά στη φάση αυτή, εργασίες κατασκευής του έργου, στο τμήμα εκτός της γραμμής αιγιαλού.
      Εφόσον η απόφαση παραχώρησης εκδοθεί σύντομα το έργο θα ολοκληρωθεί εντός της εγκεκριμένης προθεσμίας περαίωσής του (γ' τρίμηνο 2008).
      3. Όσον αφορά το ερώτημα σχετικά με την εικόνα του αιγιαλού, του περιβάλλοντα χώρου, παραλίας κλπ., σας αποστέλλουμε το με αρ. πρ. 6450/30.4.08 έγγραφό του Δήμου Γαζίου, για την πλήρη ενημέρωσή σας.
      Ο Υφυπουργός
      Θ. ΞΑΝΘΟΠΟΥΛΟΣ»
	Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      4. Στην με αριθμό 9293/31-3-2008 ερώτηση των Βουλευτών κυρίων Σπυρίδωνος – Άδωνι Γεωργιάδη και Βαΐτση  Αποστολάτου δόθηκε με το υπ’ αριθμ. 4398/16-5-2008 έγγραφο από τον Υπουργό Μακεδονίας – Θράκης η ακόλουθη απάντηση:
  «Απαντώντας στην με αριθμό 9293/31-3-08 ερώτηση με θέμα: «Μόλυνση του Θερμαϊκού Κόλπου και καταστροφή του οικοσυστήματος του», που κατέθεσαν στη Βουλή οι Βουλευτές Σ.Α. Γεωργιάδης και Β. Αποστολάτος και που μας διαβιβάστηκε από το Υ.ΠΕ.ΧΩ.Δ.Ε. (1847Β/18-4-2008) σας γνωρίζουμε τα εξής, που αφορούν στο Υπουργείο μας:
  Η Διεύθυνση Προστασίας και Ανάπτυξης Θερμαϊκού κόλπου στο Υπουργείο Μακεδονίας Θράκης έχει συσταθεί με το νόμο 3489/2006, που καθορίζει το πλαίσιο των αρμοδιοτήτων της, και έχει ως άμεση προτεραιότητα την αντιμετώπιση των προβλημάτων της μόλυνσης του Θερμαϊκού Κόλπου. 
  Το Υπουργείο Μακεδονίας Θράκης υλοποιεί σύμβαση με το Αριστοτέλειο Πανεπιστήμιο Θεσσαλονίκης και συγκεκριμένα με το Εργαστήριο Ελέγχου Ρύπανσης Περιβάλλοντος του Τμήματος Χημείας, για τη χρονική περίοδο από τον Μάιο 2007 έως τον Μάιο 2008 με θέμα: «Μελέτη της ποιότητας των υδάτων του Θερμαϊκού Κόλπου και προτάσεις για την άμεση αντιμετώπιση τη ρύπανσης». Η Μελέτη αποσκοπεί στη συλλογή, καταγραφή και επεξεργασία σύγχρονων δεδομένων, φυσικοχημικών και βιολογικών παραμέτρων στο νερό, τα ιζήματα και τους μικροοργανισμούς του κόλπου, με τριμηνιαίες δειγματοληψίες για έναν πλήρη ετήσιο κύκλο, στην παρακολούθηση κα καταγραφή των πηγών ρύπανσης για την πληρέστερη κατανόηση, του χρονικά και τοπικά μεταβαλλόμενου ρυπαντικού φορτίου του Θερμαϊκού κόλπου.
  Από τον lούνιο του 2007 υλοποιείται σύμβαση για το έργο «Περισυλλογή επιπλεόντων αντικειμένων και κηλίδων καθώς και αντιμετώπιση περιστατικών ρύπανσης από πετρέλαιο και άλλες ουσΙες του Θερμαϊκού Κόλπου» με χρήση πλωτού μέσου και Ειδικό αντιρρυπαντικ6 σκάφος, σε ετήσια βάση, καθαρίζει το Θερμαϊκό, από επιπλέοντα φερτά αντικείμενα.
  Μετά την ολοκλήρωση των μελετών και την εξέταση των αποτελεσμάτων θα προταθούν λύσεις για την πρακτική αvτιμετώπιση του προβλήματος
  Με απόφαση του Υπουργού Μακεδονίας Θράκης κ. Μαργαρίτη Τζίμα, ξεκινά η τρισδιάστατη χαρτογράφηση του βυθού και στην επόμενη φάση δρομολογείται η απομάκρυνση των απορριμμάτων του πυθμένα του Θερμαϊκού Κόλπου από το Λιμάνι μέχρι το Μικρό Έμβολο. Η δράση εντάσσεται στο πλαίσιο της συνεργασίας του Υπουργείου Μακεδονίας Θράκης με θεσμοθετημένους φορείς. που δραστηριοποιούνται στον τομέα της προστασίας του περιβάλλοντος και περιλαμβάνει μελέτη και αξιολόγηση της υφιστάμενης κατάστασης στο βυθό του Θερμαϊκού Κόλπου.
  Ο Υπουργός
  ΜΑΡΓΑΡΙΤΗΣ ΤΖΙΜΑΣ»
    5. Στην με αριθμό 6815/21-2-08 ερώτηση του Βουλευτή κ. Βασιλείου Έξαρχου δόθηκε με το υπ’ αριθμ. 1140/12-5-08 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
    «Απαντώντας στην παραπάνω ερώτηση που κατέθεσε ο Βουλευτής κ. Β. Έξαρχος, σας πληροφορούμε τα εξής:
    Απαραίτητη προϋπόθεση για να πληρωθούν οι δικαιούχοι του προγράμματος Βιολογικής Κτηνοτροφίας είναι:
    - Η υποβολή αίτηση πληρωμής.
    - Η τήρηση υποχρεώσεων που απορρέουν από το πρόγραμμα της Βιολογικής Κτηνοτροφίας.
    - Η υποβολή αίτησης Ενιαίας Ενίσχυσης και
    - Η έκδοση ΚΥΑ πληρωμών των Γεωργοπεριβαλλοντικών Μέτρων.
    Καμία καθυστέρηση στις πληρωμές του προγράμματος Βιολογικής Κτηνοτροφίας στο Νομό Λάρισας δεν σημειώθηκε.
    Για όλους τους φακέλους που υποβάλλονται στον ΟΠΕΚΕΠΕ δια μέσου της αρμόδιας Νομαρχιακής Αυτοδιοίκησης του Νομού, εφόσον οι φάκελοι δεν έχουν προβλήματα πληρότητας και είναι σύμφωνοι με τις ισχύουσες εθνικές και κοινοτικές διατάξεις (δηλαδή έχουν διεξαχθεί οι προβαλλόμενοι διοικητικοί και επιτόπιοι έλεγχοι και έχει γίνει συσχέτιση με τη δήλωση ενιαίας ενίσχυσης του κάθε δικαιούχου) εκδίδονται εντολές πληρωμής σε πέντε ημέρες από την είσοδο του φακέλου στον ΟΠΕΚΕΠΕ.
    Όλοι οι φάκελοι που έχουν υποβληθεί μέχρι 31-12-2007 στον ΟΠΕΚΕΠΕ έχουν πληρωθεί.
    Από την αρχή του έτους 2008 δεν έχουν πραγματοποιηθεί πληρωμές λόγω του ότι εκκρεμεί η έκδοση Κοινής Υπουργικής Απόφασης για τη διάθεση πιστώσεων για το πρόγραμμα «Βιολογικής Κτηνοτροφίας» και η οποία αναμένεται να εκδοθεί σύντομα.
    Ο Υπουργός
    Α. ΚΟΝΤΟΣ»
    6. Στην με αριθμό 7438/27-2-08 ερώτηση του Α΄ Αντιπροέδρου της Βουλής και Βουλευτή κ. Γεωργίου Σούρλα δόθηκε με το υπ’ αριθμ. 1210/12-5-08 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
    «Απαντώντας στην παραπάνω ερώτηση που κατέθεσε ο Βουλευτής κ. Γ. Σούρλας, σας πληροφορούμε τα εξής:
    Το Εθνικό Ίδρυμα Αγροτικής Έρευνας επανεξετάζει το οργανωτικό πλαίσιο λειτουργίας του με στόχο τη δημιουργία ενός νέου ευέλικτου, λειτουργικού και αποτελεσματικότερου οργανογράμματος, ώστε να επαναπροσδιοριστεί και να ενισχυθεί η δραστηριότητα των Ερευνητικών του Μονάδων, προκειμένου να ανταποκριθούν πλήρως στις σύγχρονες επιστημονικές-ερευνητικές απαίτήσεις στον πρωτογενή - και στο δευτερογενή τομέα της αγροτικής παραγωγής, συμπεριλαμβανομένης της Βιολογικής Γεωργίας και να καλύπτουν απολύτως τις ανάγκες της αγροτικής έρευνας στη χώρα μας, σύμφωνα με τις κατευθύνσεις που θα εξειδικεύσει το Υπουργείο Αγροτικής Ανάπτυξης και Τροφίμων.
    Ο Υπουργός
    Α. ΚΟΝΤΟΣ»)
      ΠΡΟΕΔΡΕΥΩΝ (Ιωάννης Δραγασάκης): Ευχαριστούμε τον κύριο συνάδελφο. 
      Κυρίες και κύριοι συνάδελφοι, έχω την τιμή να ανακοινώσω στο Σώμα δελτίο αναφορών και ερωτήσεων της Τρίτης 4 Νοεμβρίου 2008. 
      Α. ΑΝΑΦΟΡΕΣ ΕΡΩΤΗΣΕΙΣ πρώτου κύκλου (Άρθρο 130 παράγραφος 5 του Κανονισμού της Βουλής)
      1. Η με αριθμό 3350/12-8-2008 ερώτηση του Βουλευτή του Πανελλήνιου Σοσιαλιστικού Κινήματος κ. Βασιλείου Τόγια προς τον Υπουργό Αγροτικής Ανάπτυξης και Τροφίμων, σχετικά με την αποζημίωση των πληγέντων αγροτών από χαλαζόπτωση σε περιοχές του Νομού Βοιωτίας. 
      2. Η με αριθμό 3841/29-8-2008 ερώτηση του Βουλευτή του Λαϊκού Ορθόδοξου Συναγερμού κ. Κωνσταντίνου Αϊβαλιώτη προς τον Υπουργό Αγροτικής Ανάπτυξης και Τροφίμων, σχετικά με τη διάθεση στους πυροπαθείς των δεσμευθέντων κονδυλίων της Ευρωπαϊκής Ένωσης. 
      Β. ΑΝΑΦΟΡΕΣ – ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 5 του Κανονισμού της Βουλής)
      1. Η με αριθμό 2225/23-7-2008 ερώτηση του Βουλευτή του Πανελλήνιου Σοσιαλιστικού Κινήματος κ. Ιωάννη Σκουλά προς τον Υπουργό Υγείας και Κοινωνικής Αλληλεγγύης σχετικά με την κάλυψη των κενών σε ιατρικό και νοσηλευτικό προσωπικό στο Εθνικό Σύστημα Υγείας (Ε.Σ.Υ.).
	ΠΡΟΕΔΡΕΥΩΝ (ιωάννης Δραγασάκης): Κυρίες και κύριοι συνάδελφοι, εισερχόμαστε στη συζήτηση των 
ΕΠΙΚΑΙΡΩΝ ΕΡΩΤΗΣΕΩΝ
	Επίκαιρες ερωτήσεις πρώτου κύκλου:
        Πρώτη είναι η με αριθμό 180/24-10-2008 επίκαιρη ερώτηση του Βουλευτή της Νέας Δημοκρατίας κ. Ελευθερίου Αυγενάκη προς τον Υπουργό Εθνικής Παιδείας και Θρησκευμάτων, σχετικά με τη χρηματοδότηση αναβάθμισης της πρωτοβάθμιας και δευτεροβάθμιας εκπαίδευσης στο Νομό Ηρακλείου κ.λπ.. 
	Η επίκαιρη ερώτηση του κυρίου συναδέλφου έχει ως εξής:
	«Βασική προτεραιότητα του Υπουργείου Εθνικής Παιδείας και Θρησκευμάτων αποτελεί η ποιοτική αναβάθμιση των υποδομών και της εκπαιδευτικής διαδικασίας. Στο πλαίσιο αυτό η συνολική δαπάνη του Υπουργείου για τη σχολική στέγη στο Νομό Ηρακλείου φτάνει τα 61.000.000 ευρώ και αφορά σαράντα τρία έργα, ασύλληπτα ποσά για τα προηγούμενα χρόνια. Ήδη έχουν υλοποιηθεί κάποια από αυτά, κάποια υλοποιούνται και κάποια θα ξεκινήσουν να υλοποιούνται το επόμενο διάστημα, έως το 2012. Παράλληλα, εκτάκτως εγκρίθηκε το ποσό των 4,3 εκατομμυρίων ευρώ για δύο σημαντικά έργα, το 20ο Δημοτικό Σχολείο, 2,5 εκατομμύρια ευρώ και το 1ο ΕΠΑΛ 1,8 εκατομμύρια ευρώ. Ωστόσο, οι σχολικές ανάγκες στο νομό παραμένουν μεγάλες και ιδιαίτερα στην περιφέρεια, μιας και η αδιαφορία των προηγούμενων κυβερνήσεων ήταν εμφανής. Για χρόνια με ελάχιστα ποσά προσπαθούσαν να δοθούν μικρές τονωτικές ενέσεις. Ταυτόχρονα έχει επισημανθεί η αναγκαιότητα δημιουργίας δύο νέων Κέντρων Περιβαλλοντικής Εκπαίδευσης (Κ.Π.Ε.) στο Δήμο Ρούβα και στο Δήμο Γουβών, τα οποία θα συμβάλλουν καθοριστικά στην προστασία της πλούσιας χλωρίδας και πανίδας της περιοχής, τόσο στη στεριά όσο και στη θάλασσα, καθώς και στην ανάδειξη του φυσικού πλούτου όχι μόνο της Κρήτης, αλλά ολόκληρης της Ανατολικής Μεσογείου. 
	Κατόπιν των ανωτέρω, ερωτάται ο αρμόδιος Υπουργός
	Σε τι ενέργειες προτίθεστε να προβείτε, προκειμένου:
	1. Να εξασφαλιστεί επιπλέον χρηματοδότηση για την αναβάθμιση της ποιότητας της πρωτοβάθμιας και δευτεροβάθμιας εκπαίδευσης στο Νομό Ηρακλείου;
	2. Ποιες είναι οι προθέσεις σας για την ίδρυση και λειτουργία των Κέντρων Περιβαλλοντικής Εκπαίδευσης του Δήμου Ρούβα και Γαζίου;»
      Στην ερώτηση του κυρίου συναδέλφου, θα απαντήσει ο Υφυπουργός Εθνικής Παιδείας και Θρησκευμάτων κ. Ανδρέας Λυκουρέντζος.
	Το λόγο έχει ο κύριος Υπουργός για τρία λεπτά.
    	ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Ευχαριστώ, κύριε Πρόεδρε. 
    	Κύριε συνάδελφε, σας ευχαριστώ πολύ για την ερώτηση με την οποία θέτετε το πρόβλημα της σχολικής στέγης στο Νομό Ηρακλείου και κυρίως για το γεγονός ότι επισημαίνετε, μέσω της ερώτησής σας, τη μεγάλη διαφορά ανάμεσα σε πρακτικές του χθες, πρακτικές υποσχέσεων, δημιουργίας εντυπώσεων και πενιχρών αποτελεσμάτων, ενώ η πρακτική της Κυβέρνησης Καραμανλή, της νέας πολιτικής ηγεσίας στο Υπουργείο Εθνικής Παιδείας και Θρησκευμάτων, όπως και της προηγούμενης πολιτικής ηγεσίας, είναι να απαντούμε με αξιοπιστία, με πράξεις, με έργα. 
    Στο Νομό Ηρακλείου, πράγματι, θα ιδρυθούν δύο καινούργια κέντρα περιβαλλοντικής εκπαίδευσης, όπως ακριβώς τα έχετε θέσει κατά την τελευταία επίσκεψη του Υπουργού Εθνικής Παιδείας κ. Στυλιανίδη στο Νομό Ηρακλείου. Σας ανακοινώνω, λοιπόν, ότι υπεγράφη στις 16 Οκτωβρίου η σχετική υπουργική απόφαση για την ίδρυση στο Δήμο Ρούβα και στο Δήμο Γουβών, για κάθε ένα δήμο η ίδρυση ενός νέου κέντρου περιβαλλοντικής εκπαίδευσης. 
    Σε ό,τι αφορά τις δαπάνες οι οποίες έχουν γίνει την τελευταία τετραετία στο Νομό Ηρακλείου για την ανάπτυξη της σχολικής στέγης, θα σας καταθέσω λεπτομερώς υπηρεσιακό σημείωμα, το οποίο αναφέρεται στις δαπάνες και στις σχολικές μονάδες που κατασκευάζονται ή άλλες είναι υπό μελέτη. Και τούτο, διότι θα κουράσω πάρα πολύ και ο χρόνος δεν επαρκεί, για να σας αναπτύξω αναλυτικά πώς έχουν διοχετευτεί αυτές οι δαπάνες. 
    Εκείνο για το οποίο θέλω, όμως, να επιμείνω είναι ότι έχουμε εξαντλήσει όλες τις δυνατότητες του προϋπολογισμού, όλες τις δυνατότητες που έχει ο Οργανισμός Σχολικών Κτηρίων. Και αυτό, κύριε συνάδελφε, διότι, όπως γνωρίζετε πλέον, η ανάπτυξη σχολικών μονάδων στο νέο πενταετές πρόγραμμα χρηματοδοτείται εξ ολοκλήρου από τον τακτικό προϋπολογισμό. Λυπούμαι να σας πω ότι χάθηκαν προγενέστερα σημαντικές ευκαιρίες στο Β΄ και Γ΄ Κοινοτικό Πλαίσιο Στήριξης, για να κατασκευαστούν καινούργια σχολικά κτήρια και, δυστυχώς, η ευκαιρία αυτή δεν αξιοποιήθηκε από τις κυβερνήσεις του χθες. Κατασκευάζονται χίλια διακόσια τριάντα τρία νέα σχολικά συγκροτήματα, βιοκλιματικά, τα οποία αναπτύσσουν τη φιλική σχέση των μαθητών και μαθητριών με το περιβάλλον, κάνουν σημαντική εξοικονόμηση ενέργειας. Και επειδή ακριβώς γνωρίζω το πρόβλημα του Νομού Ηρακλείου, όπως πολλές φορές μου το έχετε θέσει στο Υπουργείο, όταν με επισκέπτεστε, γνωρίζω πως πολύ σοβαρό είναι το ζήτημα των νηπιαγωγείων. Σας ενημερώνω, λοιπόν, κύριε συνάδελφε, ότι οκτακόσια τριάντα τρία από αυτά τα σχολικά συγκροτήματα απευθύνονται για την εγκατάσταση νηπιαγωγείων. 
    Σας ευχαριστώ. 
    ΠΡΟΕΔΡΕΥΩΝ (Ιωάννης Δραγασάκης): Ευχαριστούμε τον κύριο Υπουργό. 
    Το λόγο έχει ο κ. Αυγενάκης για δύο λεπτά. 
    ΕΛΕΥΘΕΡΙΟΣ ΑΥΓΕΝΑΚΗΣ: Κύριε Υπουργέ, σας ευχαριστώ πολύ για την πληροφόρηση αυτή. Είναι γνωστό ότι έχουν ληφθεί σημαντικά μέτρα και ότι έχουν εγκριθεί γενναιόδωρες χρηματοδοτήσεις για τη βελτίωση της ποιότητας της πρωτοβάθμιας και δευτεροβάθμιας εκπαίδευσης για τη σχολική στέγη στο Νομό Ηρακλείου. 
    Όλοι γνωρίζουν ότι στο νομό μας έχουν εγκριθεί ποσά που για τα προηγούμενα χρόνια και για τις προηγούμενες κυβερνήσεις ήταν ασύλληπτα. Επιτρέψτε μου, όμως, να σημειώσω ότι ήδη η συνολική δαπάνη του Υπουργείου Παιδείας για τη σχολική στέγη στο νομό φθάνει τα 61.000.000 ευρώ και αφορά σαράντα τρία πολύ σημαντικά και απολύτως αναγκαία έργα. Κάποια απ’ αυτά έχουν υλοποιηθεί, κάποια υλοποιούνται και κάποια θα ξεκινήσουν να υλοποιούνται το επόμενο διάστημα έως το 2012. 
    Παράλληλα, εγκρίθηκε εκτάκτως και το ποσό των 4,3 εκατομμυρίων για δύο πολύ σημαντικά, επίσης, έργα: για το 20ο Δημοτικό Σχολείο, 2,5 εκατομμύρια ευρώ και για το 1ο ΕΠΑ.Λ., 1,8 εκατομμύρια ευρώ. 
    Δεύτερον, όσον αφορά τα κέντρα περιβαλλοντικής εκπαίδευσης στο Δήμο Ρούβα και στο Δήμο Γουβών είχε επισημανθεί εδώ και καιρό η ανάγκη ίδρυσής τους. Μάλιστα, ο Δήμος Ρούβα –απλώς το συμπληρώνω, μιας και απαντήσατε ήδη- είχε προσπαθήσει για την ίδρυση Κ.Π.Ε. και επί των κυβερνήσεων του ΠΑ.ΣΟ.Κ., ένα αίτημα, που, όμως, δεν εισακούστηκε ποτέ. 
    Ως εκ τούτου, οι δύο δήμοι υπέβαλαν εκ νέου το αίτημά τους για την ίδρυση και λειτουργία των Κ.Π.Ε.. Πρόσφατα εκδόθηκε Φ.Ε.Κ., που ανακοίνωνε μεν την ίδρυση Κέντρων Περιβαλλοντικής Εκπαίδευσης στην ελληνική επικράτεια, αλλά δεν περιελάμβανε την ίδρυση αυτών στο Δήμο Ρούβα και στο Δήμο Γουβών. Πολλοί έσπευσαν -και κυρίως συνάδελφοι της Αντιπολίτευσης- να καταδικάσουν το γεγονός και να απογοητεύσουν την κοινωνία. 
    Όμως, εσείς, κύριε Υπουργέ –και σας ευχαριστώ και προσωπικά γι’ αυτό- τιμήσατε τις δεσμεύσεις για την ίδρυση των δύο Κ.Π.Ε., το ένα στη Μεσαρά και το δεύτερο στις εγκαταστάσεις του Θαλασσόκοσμου στις Γούβες. Όπως ενημερωθήκαμε, πρόσφατα υπογράψατε εγκριτική απόφαση για την ίδρυση και λειτουργία των Κέντρων Περιβαλλοντικής Εκπαίδευσης τόσο στο Δήμο Ρούβα όσο και στο Δήμο Γουβών. 
      Αυτό αναφέρεται, όπως είπατε λίγο πριν και στην επίσημη ανακοίνωση που εξεδόθη από το Υπουργείο στις 16 Οκτωβρίου 2008. Και βέβαια αναμένουμε τη δημοσίευση της απόφασής σας στο σχετικό φύλο της Εφημερίδας της Κυβερνήσεως. 
      Κύριε Υπουργέ, επανέρχομαι πολύ γρήγορα στο πρώτο μέρος της ερώτησης. 
      Παρά τις πολύ θετικές εξελίξεις στο πρόβλημα της σχολικής στέγης που αντιμετωπίζει ο Νομός Ηρακλείου, παραμένει έντονο μιας και επί χρόνια οι κυβερνήσεις του ΠΑ.ΣΟ.Κ. έδιναν μικρές τονωτικές ενέσεις στο πρόβλημα μεταθέτοντάς το στο μέλλον. 
      Σήμερα στο σχέδιο πόλης του Νομού Ηρακλείου, υπάρχουν ήδη χαρακτηρισμένοι χώροι για σχολική στέγη και είναι δεδηλωμένη η ανάγκη αγοράς οικοπέδων, που η Νομαρχιακή Αυτοδιοίκηση Ηρακλείου αδυνατεί να πραγματοποιήσει λόγω έλλειψης πιστώσεων. Επιπλέον, για ορισμένους χώρους υπάρχει σοβαρός κίνδυνος αποχαρακτηρισμού τους, διότι πολλοί ιδιοκτήτες έχουν προσφύγει στη δικαιοσύνη, ζητώντας άρση της δέσμευσής τους, ενώ έχουν ήδη εκδοθεί και δικαστικές αποφάσεις.
      Συνεπώς, κύριε Υπουργέ, είναι αναγκαίο να εξασφαλιστεί άμεσα επιπλέον χρηματοδότηση για τη σχολική στέγη και τη γενικότερη αναβάθμιση της ποιότητας της πρωτοβάθμιας και δευτεροβάθμιας εκπαίδευσης στο νομό.
      Σας ερωτώ, λοιπόν, αν και γνωρίζω τις προθέσεις σας, ποιος είναι ο προγραμματισμός του Υπουργείου για επιπλέον χρηματοδότηση σχολικής στέγης στο Νομό Ηρακλείου. Και είμαι βέβαιος, εάν συμφωνείτε, ότι επιτακτική η ανάγκη ανέγερσης και επέκτασης νέων σχολικών μονάδων που θα στεγάσουν παιδιά που τώρα φιλοξενούνται σε ακατάλληλες ενοικιαζόμενες αίθουσες ή παλιά γερασμένα σχολικά συγκροτήματα.
      Ως μέλος της Επιτροπής Μορφωτικών Υποθέσεων, αλλά και ως νέος άνθρωπος, κατανοώ την ανάγκη και προσθέτω και τη δική μου φωνή σε αυτή των εκατοντάδων γονέων που ήδη έχουν τα παιδιά τους στο σχολείο ή πρόκειται να τα δουν να περνούν τις σχολικές τους ώρες σε κάποιο ακατάλληλο κτήριο. Η συνεργασία με τη Νομαρχιακή Αυτοδιοίκηση του Ηρακλείου είναι επιβεβλημένη και ελπίζω και εύχομαι να κάνουμε όλοι μαζί το καλύτερο για το Ηράκλειο για τους χιλιάδες μαθητές, αλλά και για τους γονείς τους.
      Σας ευχαριστώ.
      ΠΡΟΕΔΡΕΥΩΝ (Ιωάννης Δραγασάκης):  Ευχαριστούμε και εμείς.
      Ο κύριος Υπουργός έχει το λόγο για δύο λεπτά.
      ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων):  Ευχαριστώ, κύριε Πρόεδρε.
      Κύριε συνάδελφε, είχα την ευκαιρία να διαπιστώσω και για μία ακόμη φορά από κοντά τις ανάγκες στη σχολική στέγη με την τελευταία παρουσία μου στο Νομό Ηρακλείου την ημέρα της εθνικής μας εορτής, της 28ης Οκτωβρίου. Και δράττομαι της ευκαιρίας να επαινέσω δημοσίως τις κυρίες και τους κυρίους εκπαιδευτικούς, τις μαθήτριες και τους μαθητές για τη συμμετοχή τους στην παρέλαση για την εθνική μας εορτή.
      Επίσης, να σημειώσω ότι η συνεργασία μας με την κυρία νομάρχη και την Τοπική Αυτοδιοίκηση εξελίσσεται ομαλά και παραγωγικά στο νομό.
      Τώρα διαθέτουμε, όπως γνωρίζετε τρία εργαλεία ανάπτυξης σχολικών μονάδων. Στο ένα ήδη αναφέρθηκα και εγώ όπως και εσείς. Είναι η χρηματοδότηση μέσα από τον Οργανισμό Σχολικών Κτηρίων. Εκεί όμως χρειαζόμαστε οικόπεδα, τα οποία συνήθως προσφέρει η Τοπική Αυτοδιοίκηση. Οικόπεδο, μελέτη, ένταξη για χρηματοδότηση. 
      Επίσης, η ίδια λογική ισχύει στην τέταρτη προγραμματική περίοδο, την οποία επίσης θα αξιοποιήσουμε και βεβαίως με τη σύμπραξη δημόσιου και ιδιωτικού τομέα. Και εξαντλώντας όλες μας τις δυνατότητες δίνουμε χρηματοδότηση ακόμα και για επισκευή σχολείων, παρά το γεγονός ότι αυτό δεν είναι στις αρμοδιότητες του Οργανισμού Σχολικών Κτηρίων και του Υπουργείου Εθνικής Παιδείας και Θρησκευμάτων.
      Σας βεβαιώνω ότι όποιες προτάσεις κατατεθούν, θα εξεταστούν με ενδιαφέρον, με αγάπη, με διάθεση να αντιμετωπίσουμε και να λύσουμε το ζήτημα. Αυτό το οποίο εγώ δεν μπορώ να σας υποσχεθώ είναι τα θέματα, τα οποία προκύπτουν μέσα από τις διαδικασίες, οι οποίες ισχύουν σε μία ευνομούμενη δημοκρατική πολιτεία, όπως η ελληνική και αφορούν θέματα ιδιοκτησιών, διεκδικήσεων και ορισμένα άλλα, τα οποία προκύπτουν, αφού αποφασίσουμε κάποιο οικόπεδο να χαρακτηριστεί ότι προορίζεται για σχολική στέγη. Σ’ αυτό γνωρίζετε ότι με απόλυτο σεβασμό στις αρμοδιότητες της δικαιοσύνης, χρειάζεται να οπλιστούμε με υπομονή, με καλή διάθεση μέχρι που να εξαντληθούν οι διαδικασίες και οριστικά το οικόπεδο να δοθεί στον Ο.Σ.Κ. για να κατασκευαστεί σχολείο.
      Εν κατακλείδι, με τη συνεργασία σας, με τη συμπαράσταση της Τοπικής Αυτοδιοίκησης και με την πολιτική ηγεσία του Υπουργείου είναι βέβαιο ότι θα αντιμετωπίσουμε κατά το δυνατόν τα προβλήματα σχολικής στέγης στο νομό. 	Ευχαριστώ.
      ΠΡΟΕΔΡΕΥΩΝ (Ιωάννης Δραγασάκης):  Ευχαριστούμε τον κύριο Υπουργό.
      Θα ζητηθεί τώρα η υπ’  αριθμ. 181/24.10.2008 τρίτη επίκαιρη ερώτηση της Βουλευτού του Κομμουνιστικού Κόμματος Ελλάδας κ. Σοφίας Καλαντίδου προς τους Υπουργούς Εσωτερικών και Απασχόλησης και Κοινωνικής Προστασίας, σχετικά με την απόλυση εργαζομένων από την ΕΤ3 κ.λπ..
      Η επίκαιρη ερώτηση έχει ως εξής:
      «Οι διοικήσεις της ΕΤ και της ΕΤ3 αποφάσισαν να απολύσουν τριάντα πέντε εργαζόμενους, δημοσιογράφους, τεχνικούς κ.λπ., που εργάζονται με συμβάσεις εργασίας στην τηλεόραση και τα ραδιόφωνά της, μετά από την λήξη των συμβάσεών τους στο τέλος του έτους.
      Παρότι οι εργαζόμενοι καλύπτουν πάγιες και διαρκείς ανάγκες, η διοίκηση της ΕΤ3, αντί να μετατρέψει τις συμβάσεις σε αορίστου χρόνου, με σκοπό τη μονιμοποίηση, δηλώνει ότι θα αναπληρώσει τα κενά με νέους συμβασιούχους, θα μοιράσει δηλαδή την εργασία και την ανεργία σε συμβασιούχους. Οι εργαζόμενοι είναι αποφασισμένοι να προβούν σε αγωνιστικές κινητοποιήσεις, μέχρι να βρεθεί λύση στο πρόβλημά τους και να καταργηθεί το καθεστώς της πολιτικής ομηρίας, που διαχρονικά εφαρμόζουν οι κυβερνήσεις Ν.Δ. και ΠΑ.ΣΟ.Κ..
      Το απαράδεκτο καθεστώς των συμβασιούχων προωθείται συστηματικά από τις κυβερνήσεις και της Ν.Δ. και του ΠΑ.ΣΟ.Κ., οι οποίες αποσκοπούν στην πλήρη διάλυση των εργασιακών και ασφαλιστικών δικαιωμάτων των εργαζομένων, καταργώντας κεκτημένα, όπως τη μόνιμη εργασία, το οκτάωρο, την ασφάλιση κ.ο.κ..
      Ερωτώνται οι κύριοι Υπουργοί: Σε ποιες ενέργειες θα προχωρήσει η Κυβέρνηση, προκειμένου να μην απολυθεί κανένας εργαζόμενος της ΕΤ3 και να μετατραπούν οι συμβάσεις τους σε αορίστου χρόνου, με σκοπό τη μονιμοποίησή τους;»
      Στην ερώτηση της κυρίας συναδέλφου θα απαντήσει ο Υπουργός Εστερικών.
      Ο κύριος Υπουργός έχει το λόγο για τρία λεπτά.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών):  Ευχαριστώ, κύριε Πρόεδρε.
      Κυρία συνάδελφε, γνωρίζετε ότι στο θέμα των συμβασιούχων, συμπεριλαμβανομένων των συμβασιούχων δημοσιογράφων και άλλων  στην κρατική τηλεόραση, αυτή η Κυβέρνηση έκανε στο ακέραιο το καθήκον της. Είχε πει ότι όσοι καλύπτουν πάγιες και διαρκείς ανάγκες θα γίνουν αορίστου χρόνου και το έπραξε. Τριάντα τρεις χιλιάδες συμβασιούχοι έγιναν αορίστου χρόνου, όταν δεν είχαν γίνει ποτέ στο παρελθόν αορίστου χρόνου. Και μάλιστα συμβασιούχοι που δεν προσλήφθηκαν επί των ημερών αυτής της Κυβέρνησης.
      Είχα πει τότε, όμως, όταν θεσμοθετήθηκε το διάταγμα 164 του 2004, ότι επειδή το Σύνταγμα δεν επιτρέπει την αυτόματη μετατροπή πλέον, από τη μία πλευρά έγιναν αορίστου χρόνου οι συμβάσεις εκείνων, οι οποίοι υπηρετούσαν προ του 2004. Και από εκεί και πέρα τόνισα ότι όλοι εκείνοι, οι οποίοι είναι συμβασιούχοι μοριοδοτούνται, με μια μοριοδότηση μάλιστα που έφθασε στο πρωτόγνωρο ύψος -και ισχύει ακόμα και σήμερα φυσικά- του 50%. Αυτή ήταν η έντιμη, η πιο καθαρή, η ποια αποτελεσματική στάση που υπήρξε μέχρι σήμερα.
      Σας τονίζω, λοιπόν, ότι με βάση τα δεδομένα αυτά τώρα στην ΕΤ υπηρετούν αορίστου χρόνου δημοσιογράφοι συνολικά επτακόσιοι ογδόντα οκτώ, εκ των οποίων οι εκατόν τριάντα πέντε είναι στη Γενική Διεύθυνση της ΕΤ3. 
      Από εκεί και πέρα, το ξαναλέω για να μην υπάρχει καμμία παρεξήγηση στη Βουλή. Και να ήθελε κανείς να κάνει αορίστου χρόνου ανθρώπους με αυτόματες μετατροπές, δεν γίνεται κατά το Σύνταγμα. Το λέει το Σύνταγμα. Έχουμε τρεις αποφάσεις ολομελείας ανώτατων δικαστηρίων. Δεν γίνεται! 
      Δεύτερον, εκείνο το οποίο δεν είναι ακριβές στην ερώτησή σας είναι ότι αυτοί οι άνθρωποι καλύπτουν πάγιες και διαρκείς ανάγκες και πρέπει να μονιμοποιηθούν. Σας είπα ότι δεν γίνεται μονιμοποίηση ούτως ή άλλως. Αλλά ξέρετε, εκτός από το μόνιμο προσωπικό, να σας το πω έτσι γενικά, η ΕΤ προσλαμβάνει και ανθρώπους για συγκεκριμένες εκπομπές που είναι συγκεκριμένης χρονικής διάρκειας και προσλαμβάνονται  ως εξωτερικοί συνεργάτες.
       Με τη λογική αυτή που μου λέτε στην ερώτηση, όταν προσλαμβάνεται ένας δημοσιογράφος, είτε με σύμβαση ορισμένου χρόνου, είτε με σύμβαση έργου για μία συγκεκριμένη εκπομπή, μόλις λήγει η σύμβαση θα πρέπει να μετατρέπεται σε αορίστου χρόνου, διότι κατά τη γνώμη σας καλύπτει πάγιες και διαρκείς ανάγκες. Αυτό το πράγμα δεν είναι δυνατόν να γίνει. Δεν αποτελεί δε η λήξη της σύμβασης απόλυση. Βαπτίζεται, καλοπροαίρετα το λέω, απόλυση η λήξη της σύμβασης. Άλλο η απόλυση που σημαίνει έχω αορίστου χρόνου σύμβαση και την λύνω ή τη λύνω νωρίτερα αν είναι ορισμένου χρόνου και άλλο η λήξη της. Η λήξη της δεν μπορεί να συνεπάγεται αυτόματα την ανανέωσή της, ιδιαίτερα μάλιστα όταν φθάνουμε στο σημείο –σας το τονίζω- να παίρνεις εξωτερικούς συνεργάτες για συγκεκριμένες εκπομπές. Αυτό δε εκτός από το ότι δεν μπορεί να γίνει νομικά, θεσμικά ενέχει και τον εξής κίνδυνο. Και το λέω ξέροντας και την ιδεολογία του Κομμουνιστικού Κόμματος και ξέροντας πραγματικά και τις αρχές που διαπνέουν το Κ.Κ.Ε. στα θέματα των προσλήψεων.
      Μ’ αυτήν τη λογική δεν θα ήταν ανάγκη ποτέ πια να προκηρύσσουμε θέσεις αορίστου χρόνου και να μοριοδοτούνται οι άνθρωποι και να έχουμε διαδικασίες μέσω Α.Σ.Ε.Π.. Προσλαμβάνεις έναν άνθρωπο και τον προσλαμβάνεις έτσι, με μία σύμβαση. Του την ανανεώνεις μία ή δύο φορές και από εκεί και πέρα τον μονιμοποιείς, παρακάμπτοντας κάθε έννοια αξιοκρατίας. 
      Μήπως θα πρέπει να δούμε, εκτός από αυτούς οι οποίοι έχουν εργαστεί και εργάζονται, τόσους άλλους άνεργους και την έννοια της αξιοκρατίας, την οποία πρέπει να την περάσουμε μέσα από τη διαδικασία του Α.Σ.Ε.Π. για να μπορέσουμε κάποτε στον τομέα αυτόν, αυτήν την αξιοκρατία να την εμπεδώσουμε, πράγμα το οποίο είναι τόσο αναγκαίο και για λόγους κοινωνικής δικαιοσύνης, αλλά και για λόγους αποτελεσματικότητας της Δημόσιας Διοίκησης, υπό την ευρεία έννοια του όρου; 
      Ευχαριστώ πολύ, κύριε Πρόεδρε. 
      ΠΡΟΕΔΡΕΥΩΝ (Ιωάννης Δραγασάκης):  Ευχαριστούμε κι εμείς.
      Η κ. Καλαντίδου έχει το λόγο για δύο λεπτά.
      ΣΟΦΙΑ ΚΑΛΑΝΤΙΔΟΥ: Κύριε Υπουργέ, με όποιο τρόπο είτε με λήξη σύμβασης είτε με απόλυση, πενήντα άνθρωποι, δημοσιογράφοι και τεχνικοί και υπάλληλοι στην ΕΤ3 θα μπουν στην ανεργία, αφού στο τέλος του χρόνου λήγουν οι συμβάσεις τους.
      (Στο σημείο αυτό την Προεδρική Έδρα καταλαμβάνει ο  Γ΄ Αντιπρόεδρος της Βουλής κ.  ΑΝΑΣΤΑΣΙΟΣ ΝΕΡΑΝΤΖΗΣ)
      Το καθεστώς της εργασιακής ομηρίας των εργαζόμενων στην ΕΤ3, μαζί με άλλα προβλήματα που έχουν οι εργαζόμενοι, διαιωνίζονται. Και φυσικά δεν έχει τοπικό χαρακτήρα, κατά την άποψή μας, αφού στην ουσία αφορά και όλη τη λειτουργία της δημόσιας ραδιοτηλεόρασης. Οι εργαζόμενοι για τους οποίους κάνουμε λόγο σήμερα, κύριε Παυλόπουλε, καλύπτουν πάγιες και διαρκείς ανάγκες στα προγράμματα της ΕΤ3 κι αυτό αποδεικνύεται όχι μόνο από το έργο που παράγουν και από τα ωράριά τους, αποδεικνύεται και από ένα άλλο γεγονός, που φαίνεται από την πλευρά της διοίκησης της ΕΡΤ.
      Η ΕΤ3, λοιπόν, από την πλευρά της διοίκησής της, ενώ οι συμβάσεις, όπως είπατε, αυτών των ατόμων λήγει στο τέλος του χρόνου, διακινεί -και θα το καταθέσω εγώ στα πρακτικά- ένα ιδιωτικό συμφωνητικό για να λήξει αυτή η σύμβαση σταδιακά και πολύ νωρίτερα στον καθένα. Ζητά δηλαδή η διεύθυνση της ΕΡΤ να υπογράψουν οι εργαζόμενοι –δεν το υπέγραψε κανείς απ’ αυτή την εικόνα που έχω εγώ- για να φύγουν σταδιακά. Κι αυτό γιατί, για να γίνουν οι απολύσεις αθόρυβα για τους εργαζόμενους, χωρίς αντίδραση και αναίμακτα για την ΕΡΤ, δηλαδή χωρίς να στοιχίσει στο πρόγραμμα της τηλεόρασης. 
      Γιατί είναι κοινό μυστικό, κύριε Παυλόπουλε, ότι αν αυτοί οι άνθρωποι σήμερα σταματήσουν να παρέχουν εργασία, πέστε αν απεργήσουν, πέστε αν απολυθούν σήμερα, δεν θα μπορεί η ΕΤ3, πιθανότατα, να βγάλει ούτε το δελτίο ειδήσεων.
      Για μας έχει ευθύνη και η Κυβέρνηση της Νέας Δημοκρατίας και η διοίκηση της ΕΡΤ γιατί ενώ διαχειρίζεται χρήματα του ελληνικού λαού, συντηρείται ένα καθεστώς που είναι ομηρίας, ανασφάλειας και αν θέλετε, με αυτό το ιδιωτικό συμφωνητικό και εκβιασμού. Βάλλεται εκτός των άλλων και κατά της αξιόπιστης λειτουργίας της δημόσιας ραδιοτηλεόρασης.
      Το Κομμουνιστικό Κόμμα Ελλάδας λέει ότι στην ουσία οδηγούμαστε σε μία τρίτη γενιά συμβασιούχων, κύριε Υπουργέ. Κι αυτό είναι και αντίληψη των εργαζόμενων με αυτό το καθεστώς. Και πραγματικά, καλά το επισημάνατε και οι αλλαγές στο Σύνταγμα ήταν εις βάρος τους και αν θέλετε και η οδηγία της Ευρωπαϊκής Ένωσης 70/99 που τη θεοποίησαν κάποιοι και άλλα κόμματα και το ΠΑ.ΣΟ.Κ. και ο Συνασπισμός και το ΛΑ.Ο.Σ., αποδείχτηκε ότι δεν υπεράσπιζε τους συμβασιούχους.
      Εμείς λέμε ότι πρέπει όλες οι συμβάσεις αυτές να μετατραπούν σε αορίστου χρόνου, γιατί πραγματικά καλύπτουν πλήρεις και διαρκείς ανάγκες της ΕΤ3 και θα γίνει αυτό μόνο με την πραγματικά ενωμένη αγωνιστική στάση των εργαζομένων.
      Ευχαριστώ.
      (Στο σημείο αυτό η Βουλευτής κ. Σοφία Καλαντίδου καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Αναστάσιος Νεράντζης): Ο κύριος Υπουργός έχει το λόγο.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Ευχαριστώ, κύριε Πρόεδρε.
      Πρώτα-πρώτα στην ερώτηση γράφετε για τριάντα πέντε δημοσιογράφους, άκουσα που μιλάτε για πενήντα. Δεν ξέρω ποιος αριθμός ισχύει. Ο αριθμός που έχω εγώ είναι για τριάντα πέντε και όχι για πενήντα.
      ΣΟΦΙΑ ΚΑΛΑΝΤΙΔΟΥ: Τριάντα πέντε είναι οι δημοσιογράφοι
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Δεύτερον, σας διαβεβαιώ ότι σε καμμία περίπτωση δεν λύεται σύμβαση πριν τελειώσει το έργο, αν πρόκειται περί έργου, αλλιώς θα ήταν καταγγελία ή αν είναι ορισμένου χρόνου, η σύμβαση, λήγει όταν τελειώσει ο ορισμένος χρόνος.
      Τρίτον, όταν τελειώνει ο χρόνος αυτός ή όταν τελειώνει το έργο μέσα στο χρόνο, ο οποίος υπάρχει, εκεί πλέον δεν μιλάμε για απόλυση, μιλάμε για λήξη της σύμβασης. 
      Ξέρετε πότε δημιουργείται μια γενιά συμβασιούχων; Αν κάνω αυτό που λέτε, αν ανανεώνω τις συμβάσεις άκριτα, χωρίς να υπάρχει κανένας λόγος. Τότε δημιουργούνται οι γενιές των συμβασιούχων. Το να πάρει ένας οργανισμός, ακόμη και η Ε.Ρ.Τ., επειδή υπάρχει ένα πρόβλημα σε μία εκπομπή η οποία πρέπει να γίνει και επειδή δεν φτάνει το προσωπικό ή χρειάζεται εξειδικευμένο προσωπικό έναν άνθρωπο και έντιμα να του πει: «Σε παίρνω για τέσσερις, πέντε μήνες να κάνεις αυτό το έργο», από εκεί και πέρα ουδείς μπορεί να εγγυηθεί σ’ αυτόν τον άνθρωπο -και δεν μπορεί να εγγυηθεί και δεν πρέπει- ότι αυτός θα γίνει μόνιμος.
      Σας το είπα και πάλι ότι αυτή η λογική οδηγεί στο γεγονός ότι δημιουργείται μέσα από την ανανέωση ομηρία συμβασιούχων, πράγμα που αποφεύγω και θα ήθελα να αποφύγω και θα έπρεπε να το θέλετε και εσείς. 
      Και το κυριότερο, σας το ξαναλέω, πρέπει να υπάρξει αξιοκρατία σ’ αυτόν τον Τόπο. Και τι σημαίνει αξιοκρατία; Όταν έχω αορίστου χρόνου θέσεις, τις προκηρύσσω. Όσοι έχουν τη μοριοδότηση του 50% -μπορεί να υπάρχουν και άλλοι πιο άξιοι άνθρωποι- οι οποίοι μετέχουν στο διαγωνισμό υπό τη διαδικασία του Α.Σ.Ε.Π., να υπάρξει στον τομέα αυτό επιτέλους η πρόσληψη εκείνων που έχουν τα περισσότερα προσόντα. Διαφορετικά όμως εγώ αντιλαμβάνομαι το ότι κάποιος προστατεύει τα δικαιώματα του εργαζομένου. Και αυτό το καταλαβαίνω. Πρέπει, όμως, να καταλάβουμε και κάτι άλλο. Γνωρίζετε πόσοι άνεργοι υπάρχουν που ψάχνουν για δουλειά. Άνεργοι οι οποίοι έχουν πολύ περισσότερα προσόντα από άλλους. Κι αν ακολουθήσουμε αυτήν την τακτική, τότε προσλαμβάνεις μέσα από αδιαφανείς διαδικασίες ένα δημοσιογράφο, έναν υπάλληλο για οποιαδήποτε στιγμή, για οποιαδήποτε εργασία αν θέλετε και από εκεί και πέρα αυτός άπαξ και προσελήφθη  γίνεται στη συνέχεια μόνιμος. 
      Δημόσιο με αυτήν τη νοοτροπία σας διαβεβαιώ δεν μπορεί να υπάρξει με οιανδήποτε ιδεολογία. Πολύ περισσότερο μία ιδεολογία Αριστεράς, που γνωρίζω πάντοτε ότι εργάστηκε εκτός από τα δικαιώματα των εργαζομένων και για τα θέματα της αξιοκρατίας και της διαφάνειας.
      Ευχαριστώ.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ.
      Επόμενη είναι η υπ’ αριθμόν 164/20.10.2008 δεύτερη επίκαιρη ερώτηση του Βουλευτή του Πανελλήνιου Σοσιαλιστικού Κινήματος καθηγητή κ. Λεωνίδα Γρηγοράκου προς τον Υπουργό Υγείας και Κοινωνικής Αλληλεγγύης, σχετικά με την ίδρυση «Διεθνούς Μεταμοσχευτικού Κέντρου» κ.λπ..
      Το κείμενο της συζητούμενης επίκαιρης ερώτησης του κ. Γρηγοράκου έχει ως εξής:
      «Η σχεδιαζόμενη ίδρυση κοινωφελούς μη κερδοσκοπικού χαρακτήρα, νομικού προσώπου ιδιωτικού δικαίου με την επωνυμία: «Διεθνές Μεταμοσχευτικό Κέντρο» στο Ογκολογικό Νοσοκομείο «Άγιοι Ανάργυροι» έχει προκαλέσει μεγάλη αναστάτωση στην ευρύτερη κοινότητα των νεφροπαθών της χώρας. Στο σχετικό προσχέδιο του Υπουργείου Υγείας, πέρα από την ενσωμάτωση των νομίμως λειτουργουσών μονάδων μεταμόσχευσης σε νοσοκομεία του Ε.Σ.Υ., αλλά και σε κοινωφελή και μη κερδοσκοπικά νοσοκομεία, νομικά πρόσωπα ιδιωτικού δικαίου, αναφέρεται ότι η χρηματοδότηση του εν λόγω κέντρου θα γίνεται και από «δωρεές, κληροδοσίες, κληρονομιές και χορηγίες τρίτων προς το Κέντρο ή τον Εθνικό Οργανισμό Μεταμοσχεύσεων».
      Η ημιιδιωτική φύση του Κέντρου και τα κενά στο προσχέδιο του Υπουργείου Υγείας εγείρουν ζήτημα διαφάνειας και εκμετάλλευσης των δομικών αδυναμιών τους εις βάρος των οικονομικά ασθενέστερων πολιτών, επιφέροντας συγχρόνως βαρύ πλήγμα στη δωρεά οργάνων και δημιουργώντας λήπτες οργάνων δύο ταχυτήτων.
      Για όλα τα παραπάνω ερωτάται ο κύριος Υπουργός:
      1. Γιατί προχωρά στην ίδρυση ενός διάτρητου και αδιαφανούς θεσμού μεταμοσχεύσεων, αντί να δημιουργήσει έναν ενοποιημένο κρατικό και διαφανή φορέα;
      2. Γιατί ενσωματώνονται όλες οι υπάρχουσες δομές μεταμόσχευσης του Ε.Σ.Υ. στο «Διεθνές Μεταμοσχευτικό Κέντρο» και μάλιστα σε ένα νοσοκομείο που στη φάση αυτή δεν μπορεί να υποστηρίξει τις βασικές του υπηρεσίες υγείας;»
      Στην επίκαιρη ερώτηση του κ. Γρηγοράκου θα απαντήσει ο Υφυπουργός Υγείας και Κοινωνικής Αλληλεγγύης κ. Κωνσταντόπουλος.
      Κύριε Υφυπουργέ, έχετε το λόγο.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης):  Κύριε Πρόεδρε, κύριε συνάδελφε, θα ήθελα να σας διαβεβαιώσω ότι το «Διεθνές Κέντρο Μεταμοσχεύσεων» θα είναι μία δημόσια υγειονομική μονάδα, ένα ίδρυμα μη κερδοσκοπικού χαρακτήρα, που θα εξυπηρετεί όλους ανεξαιρέτως τους πολίτες. Θέλω να σας διαβεβαιώσω, με αφορμή την ερώτησή σας ότι ο δημόσιος χαρακτήρας του δεν συζητείται και δεν αμφισβητείται. Όπως δεν αμφισβητείται ο δημόσιος χαρακτήρας του Νοσοκομείου Παπαγεωργίου, το οποίο λειτουργεί ως νομικό πρόσωπο ιδιωτικού δικαίου, όπως δεν αμφισβητείται ο δημόσιος χαρακτήρας του «Εθνικού Οργανισμού Μεταμοσχεύσεων» που λειτουργεί ως νομικό πρόσωπο ιδιωτικού δικαίου, όπως δεν αμφισβητείται ο δημόσιος χαρακτήρας του «Ωνασείου Καρδιολογικού Κέντρου», το οποίο λειτουργεί ως νομικό πρόσωπο ιδιωτικού δικαίου, με πολύ καλά αποτελέσματα και τα τρία αυτά νομικά πρόσωπα ιδιωτικού δικαίου.
      Η δογματική αγκύλωση ότι αυτό το Κέντρο θα λειτουργεί με ιδιωτικοοικονομικά κριτήρια δεν ευσταθεί, καθώς εξασφαλίζεται η ισότιμη και ελεύθερη πρόσβαση όλων των Ελλήνων ασθενών με κάλυψη από τα ασφαλιστικά ταμεία τους και φυσικά εξασφαλίζεται και η επιχορήγησή του από το Υπουργείο Υγείας και Κοινωνικής Αλληλεγγύης, όσον αφορά τα λειτουργικά του έξοδα. 
      Το Κέντρο αυτό θα καθοδηγείται από ανθρώπους που τους διακρίνει υψηλή κοινωνική ευαισθησία, αλλά και αφοσίωση στις αρχές της διαφάνειας και της αξιοκρατίας και θα λειτουργεί υπό την αυστηρή εποπτεία -και αυτό είναι το απαιτούμενο- και τον έλεγχο του «Εθνικού Οργανισμού Μεταμοσχεύσεων», γεγονός που σημαίνει ότι η διάθεση των μοσχευμάτων του θα γίνεται μέσα από τις κείμενες διατάξεις και χωρίς -αυτό είναι το ζητούμενο το οποίο θέλουν να τους διασφαλίσουμε οι νεφροπαθείς- να παρακάμπτεται η εθνική λίστα. 
      Χωρίς να θιγεί ούτε κατ’ ελάχιστο ο δημόσιος χαρακτήρας του Κέντρου, φιλοδοξούμε να το θωρακίσουμε και να το ενισχύσουμε αποτελεσματικά και να εκσυγχρονίσουμε αποφασιστικά το ελληνικό δημόσιο εισάγοντας τεχνογνωσία, σωστό ανταγωνισμό και αίσθημα τιμής για την ανάληψη ευθύνης.
      Θα είναι πλήρως εξοπλισμένο με την τελευταία λέξη της βιοϊατρικής τεχνολογίας και σε μελετημένα τροποποιημένους και ειδικά διαμορφωμένους χώρους στο νέο νοσοκομείο «Άγιοι Ανάργυροι», που όπως γνωρίζετε βρίσκεται στη Κηφισιά και θα κατατάξει τη χώρα μας σε έναν ολιγομελή πυρήνα κρατών, που προεκτείνουν στο μέλλον τα όρια της χειρουργικής των μεταμοσχεύσεων.
      Θα αναμορφωθεί και ο λειτουργικός χαρακτήρας του νοσηλευτικού ιδρύματος «Άγιοι Ανάργυροι» όχι μόνο σε επίπεδο κτηριακής και ξενοδοχειακής υποδομής, που είναι σε άριστη κατάσταση –είναι ένα υπερσύγχρονο καινούργιο νοσοκομείο και με άριστο ξενοδοχειακό εξοπλισμό και το τονίζω αυτό γιατί οι νεφροπαθείς θέλουν και αυτό στο επίπεδο των μεταμοσχεύσεων- αλλά και με ουσιαστική ενίσχυση της εργαστηριακής υποδομής του και την ανάπτυξη ειδικών μονάδων και τμημάτων που θα υποστηρίζουν και θα εξυπηρετούν την εύρυθμη λειτουργία του «Διεθνούς Μεταμοσχευτικού Κέντρου».
      Αυτό το ειδικό Διεθνές Μεταμοσχευτικό Κέντρο, ειρήσθω εν παρόδω, θα βρίσκεται σε συνεργασία με αντίστοιχα πανεπιστημιακά κέντρα μεταμοσχεύσεων τόσο των Ηνωμένων Πολιτειών της Αμερικής, όσο και της Ευρώπης. Το χρειάζεται ο Τόπος, το χρειαζόμαστε όλοι. 
      Όσον αφορά το δεύτερο σκέλος της ερώτησής σας, θέλω να σας τονίσω ότι πράγματι και εδώ δεν καταργούνται οι υπάρχουσες δομές μεταμόσχευσης του Ε.Σ.Υ., αλλά ενσωματώνονται σταδιακά εντός πενταετίας σε μία βέλτιστα οργανωμένη, ολοκληρωμένη και πιο λειτουργική κεντρική δομή. Αυτό θα είναι ένα κεντρικό οργανωμένο λειτουργικό σύστημα. Θα υπάρχουν και αυτά τα μικρά -ήδη υπάρχοντα- μεταμοσχευτικά κέντρα, τα οποία θα αποκτήσουν περισσότερη ευελιξία και διασυνδετικότητα, συμβάλλοντας με τον τρόπο αυτό στην παροχή ποιοτικών υπηρεσιών στους πάσχοντες. 
      Σας ευχαριστώ. 
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ, κύριε Υφυπουργέ. 
      Το λόγο έχει ο ερωτών Βουλευτής ο κ. Γρηγοράκος. 
      Ορίστε, κύριε Γρηγοράκο. 
      ΛΕΩΝΙΔΑΣ ΓΡΗΓΟΡΑΚΟΣ: Κύριε Πρόεδρε, κυρίες και κύριοι συνάδελφοι, κύριε Υπουργέ, με όλο το σεβασμό που έχω στο πρόσωπό σας, όλα αυτά που μας είπατε είναι πάρα πολύ ωραία, αλλά δυστυχώς δεν πρόκειται να γίνει τίποτα από αυτά. Άλλα λέει το νομοσχέδιο. Είστε έγκριτος γιατρός και όταν στους δέκα οι εννέα είναι απέναντί σας και σας λένε μην προχωράτε σ’ αυτό το «Διεθνές Μεταμοσχευτικό Κέντρο», σημαίνει ότι μάλλον ο ένας δεν έχει δίκιο. Και ο ένας αυτός είναι ο κ. Κωστάκης ο οποίος βέβαια αύριο-μεθαύριο συνταξιοδοτείται. Γιατί λοιπόν να μην σας πει, «ναι»; Ο Ε.Ο.Μ. είναι ένας οργανισμός τον οποίο έχετε στελεχώσει εσείς εξ ολοκλήρου. Πείτε μου ένα από αυτά τα στελέχη, τους αξιόλογους επιστήμονες του Λαϊκού Νοσοκομείου, του Ευαγγελισμού, του Ωνασείου, στο οποίο θα έχω και μία ειδική αναφορά οι, οποίοι είναι άνθρωποι επιστημονικά και ιδεολογικά δικαιωματικά ανήκουν σε ένα συγκεκριμένο πολιτικό χώρο, που να έχει διαφορετική απάντηση. Και αυτοί λοιπόν σας λένε «όχι». 
      Δεν έχω καμμία αντίρρηση να βρείτε μια πολύ ωραία θέση, στον κ. Τζάκη να φτιάξετε ένα πολύ καλό «Διεθνές Μεταμοσχευτικό Κέντρο», να είναι βέβαια ένα κέντρο το οποίο θα έχει όλες αυτές τις προδιαγραφές, αλλά αυτό το κέντρο δεν μπορεί να είναι στους Αγίους Αναργύρους. Ένα ογκολογικό νοσοκομείο, το οποίο δεν έχει σταθεί ακόμη στα πόδια του, έχει συσταθεί και φτιαχτεί για ειδικές υπηρεσίες στους Έλληνες ασθενείς. Για τα ογκολογικά κέντρα την προηγούμενη εβδομάδα είχαμε πάλι μία ερώτηση και την επόμενη ημέρα έγραφαν άλλα οι εφημερίδες. Ο κ. Παπαγεωργίου, που σήμερα δυστυχώς δεν είναι εδώ να μας απαντήσει, άλλα μας έλεγε την μία μέρα και άλλα έλεγε η Πρόεδρος του ογκολογικού κέντρου των Παίδων. 
      Κύριε Υπουργέ, με όλο το σεβασμό, έχω να σας καταθέσω από τη χθεσινή εφημερίδα «Το Παρόν», κείμενο που λέει ότι διαλύεται το μεταμοσχευτικό κέντρο του Ωνασείου. Θα το καταθέσω στα Πρακτικά για να το δείτε. 
      (Στο σημείο αυτό ο Βουλευτής κ. Λεωνίδας Γρηγοράκος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Μάλλον δεν έχετε δει τα θέματα τόσο καλά. Λυπάμαι, κύριε Υπουργέ, διότι διαλύεται το μεταμοσχευτικό κέντρο του Ωνασσείου. Και προσπαθείτε μέσα στον ορυμαγδό πραγματικά της απαξίωσης του Εθνικού Συστήματος Υγείας -το Αττικό Νοσοκομείο πια δεν λειτουργεί, πολλές μονάδες υγείας δεν λειτουργούν- να απαξιώσετε και ένα καινούργιο ογκολογικό νοσοκομείο που φτιάχτηκε για συγκεκριμένους σκοπούς. Δεν μπορεί το Νοσοκομείο αυτό να δεχθεί αυτές τις υπηρεσίες υψηλής εξειδίκευσης. Θέλει πολύ μεγάλη υποστήριξη, το κόστος είναι πάρα πολύ μεγάλο και δεν νομίζω ότι αξίζει για κανέναν επιστήμονα να πάει σήμερα σε ένα ογκολογικό νοσοκομείο να κάνει μεταμοσχεύσεις. Βρείτε μία άλλη λύση. Ο Ε.Ο.Μ. είναι απέναντί σας οι καθηγητές πανεπιστημίου είναι απέναντί σας, όλος ο κόσμος του συνδικαλιστικού κινήματος των μεταμοσχευθέντων, των νεφρολογικών ασθενών, όλων αυτών των ανθρώπων οι οποίοι πραγματικά αγωνιούν κάθε μέρα για ένα μόσχευμα, είναι απέναντί σας. Και δεν καταλαβαίνω την εμμονή σας και δεν καταλαβαίνω την εμμονή του Υπουργού να φτιάξει ένα τέτοιο κέντρο «Διεθνές Μεταμοσχευτικό Κέντρο» με εθνική λίστα. Δηλαδή αυτοί οι οποίοι δεν έχουν χρήματα, «δεν έχουν στον ήλιο μοίρα». 
      Ευχαριστώ πολύ. 
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ, κύριε Γρηγοράκο. 
      Δικαίωμα δευτερολογίας έχει ο κ. Υφυπουργός. 
      Ορίστε, κύριε Υφυπουργέ, έχετε το λόγο. 
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Απεναντίας, κύριε συνάδελφε, τόσο στη Βουλή όσο και στην ιατρική ήθελα να σας διαβεβαιώσω ότι όλοι οι Έλληνες θα έχουν πρόσβαση. Και αυτοί που «δεν έχουν στον ήλιο μοίρα» η εθνική λίστα τους κατοχυρώνει. 
      Θα ήθελα να το δούμε όμως και από μια άλλη οπτική γωνία: Ότι ο κόσμος των μεταμοσχεύσεων στην πατρίδα μας ενώνει τις δυνάμεις του. Τα μικρά μεταμοσχευτικά κέντρα τα οποία είναι διάσπαρτα στη χώρα ενώνουν τις δυνάμεις τους σε ένα καινούργιο «Διεθνές Μεταμοσχευτικό Κέντρο» το οποίο θα είναι άριστα διασυνδεδεμένο με τα μεγάλα μεταμοσχευτικά κέντρα των Η.Π.Α. και της Ευρώπης, ένα Διεθνές Μεταμοσχευτικό Κέντρο το οποίο θα κοιτάει στα μάτια τα μεγάλα μεταμοσχευτικά κέντρα του εξωτερικού, ένα μεταμοσχευτικό κέντρο στο οποίο θα γίνονται πραγματικά πολλές μεταμοσχεύσεις σε όλα τα επίπεδα και όχι λίγες διάσπαρτες σε μικρά κέντρα σε όλη την Ελλάδα. Ένα Διεθνές Μεταμοσχευτικό Κέντρο όπου οι γιατροί θα αποκτούν τεράστια εμπειρία λόγω του  μεγάλου όγκου δουλειάς, λόγω των πολλών μεταμοσχεύσεων που θα γίνονται. 
      Θέλω να σας πω ότι η εκστρατεία όντως τον τελευταίο καιρό στις μεταμοσχεύσεις κερδίζει έδαφος. Πάμε πάρα πολύ καλά. Ήδη οι πτωματικές νεφρού ανέβηκαν στους πρώτους δέκα μήνες του 2008 από ογδόντα τρεις πέρυσι σε εκατόν πενήντα τέσσερις εφέτος, μία αύξηση 85,4%. Οι μεταμοσχεύσεις ήπατος από είκοσι οκτώ πέρυσι φτάσανε στις σαράντα οκτώ φέτος, αύξηση 71,43%. Της καρδιάς από πέντε μόλις που γίνονταν –και τι εμπειρία μπορεί να πάρει κάποιος όταν γίνονταν μόνο πέντε μεταμοσχεύσεις καρδιάς στα ήδη υπάρχοντα κέντρα- φτάσαμε στις δεκατέσσερις εφέτος, 180% αύξηση. Στους πνεύμονες δύο πέρυσι, τρεις φέτος. Στο πάγκρεας και στο νεφρό καμμία μεταμόσχευση πέρυσι, δύο εφέτος. Αυτές είναι εμπειρίες οι οποίες θα αποκτώνται μέσα από ένα κέντρο. Η πατρίδα μας δεν έχει την πολυτέλεια, μία χώρα δέκα εκατομμυρίων κατοίκων με συγκεκριμένους δότες, με συγκεκριμένα περιστατικά στα οποία απαιτείται μεταμόσχευση να διασπάμε τις δυνάμεις της σε διαφορετικά κέντρα σε όλη τη χώρα. 
      Ενώνουμε τις δυνάμεις μας. Έχουμε ένα πενταετές πρόγραμμα το οποίο θα είναι μεταβατικό, από το υπάρχον στο καινούργιο. Και θέλω να σας διαβεβαιώσω και γνωρίζω ότι  μιλάω όχι μόνο στον Βουλευτή Γρηγοράκο αλλά και στον καθηγητή της ιατρικής τον Λεωνίδα τον Γρηγοράκο ότι το καινούργιο Διεθνές Μεταμοσχευτικό Κέντρο, με άριστη επιστημονική δομή, με επιστημονική επίβλεψη, με άριστη διασυνδετικότητα με τα κέντρα του εξωτερικού, θα είναι ένα από τα καλύτερα μεταμοσχευτικά κέντρα στον κόσμο. Ένα μεταμοσχευτικό κέντρο αντάξιο πραγματικά της φήμης που θα έχουν και οι γιατροί μέσα σ’ αυτό. Ένα μεταμοσχευτικό κέντρο το οποίο θα μπορεί να είναι εφάμιλλο, αν όχι καλύτερο από τα καλύτερα μεταμοσχευτικά κέντρα στον κόσμο. Αυτό θέλουμε να επιτύχουμε. Να δώσουμε σιγουριά και αίσθημα ασφάλειας σε όλους αυτούς οι οποίοι θα θέλουν να κάνουν μία μεταμόσχευση ότι θα πηγαίνουν σε ένα κέντρο το οποίο θα είναι εξίσου καλό με τα καλύτερα ξένα μεταμοσχευτικά κέντρα. 
      Σας ευχαριστώ. 
      ΠΡΟΕΔΡΕΥΩΝ (Αναστάσιος Νεράντζης): Διαφωνία μεταξύ δύο διακεκριμένων γιατρών και κοινοβουλευτικών! 
      Η με αριθμό 176/24.10.2008 τέταρτη επίκαιρη ερώτηση του ΣΤ' Αντιπροέδρου της Βουλής και Βουλευτή του Συνασπισμού Ριζοσπαστικής Αριστεράς κ. Ιωάννη Δραγασάκη προς τον Υπουργό Οικονομίας και Οικονομικών, σχετικά με την πώληση της Εθνικής Ασφαλιστικής κ.λπ. δεν συζητείται λόγω κωλύματος του Υπουργού και συνεπώς διαγράφεται.
      Επίσης, η με αριθμό 175/24.10.2008 πέμπτη επίκαιρη ερώτηση της Βουλευτού του Λαϊκού Ορθόδοξου Συναγερμού κ. Δήμητρας Αράπογλου προς τον Υπουργό Εθνικής Παιδείας και Θρησκευμάτων, σχετικά με την πρόσληψη οδηγών, συνοδών για το Ειδικό Δημοτικό Σχολείο Κωφών –Βαρήκοων Αργυρούπολης κ.λπ. δεν συζητείται λόγω κωλύματος της συναδέλφου μας Βουλευτού και συνεπώς διαγράφεται. 
      Επίκαιρες ερωτήσεις δευτέρου κύκλου:
      Θα συζητηθεί τώρα η με αριθμό 169/24.10.2008 πρώτη επίκαιρη ερώτηση του Βουλευτή της Νέας Δημοκρατίας κ. Σπήλιου Λιβανού προς τους Υπουργούς Υγείας και Κοινωνικής Αλληλεγγύης και Εθνικής Παιδείας και Θρησκευμάτων, σχετικά με την εφαρμογή ολοκληρωμένου σχεδίου για την προώθηση της υγιεινής διατροφής στις παιδικές ηλικίες κ.λπ..
      Το κείμενο της επίκαιρης ερώτησης του κ. Λιβανού έχει ως εξής: 
      «Η μελλοντική βιωσιμότητα μιας κοινωνίας και η ποιότητα ζωής της είναι άρρηκτα συνδεδεμένες με τις διατροφικές της συνήθειες.
      Δυστυχώς στη χώρα μας, φαινόμενα όπως η παιδική παχυσαρκία και η εμφάνιση χοληστερίνης σε μικρές ηλικίες τείνουν να λάβουν τεράστιες διαστάσεις, με αποτέλεσμα να είναι πλέον ορατός ο κίνδυνος οι μελλοντικές γενιές να εμφανίζουν ολοένα και πιο συχνά ασθένειες (καρδιαγγειακά νοσήματα κ.λπ.) οφειλόμενες στην κακής ποιότητας διατροφή. 
      Όπως μάλιστα δείχνουν τα ευρήματα πρόσφατης έρευνας, το πρόβλημα ξεκινάει όχι μόνο από την οικογένεια, αλλά και από το σχολείο, καθώς σε πολλά κυλικεία εξακολουθούν να πωλούνται προϊόντα ακατάλληλα για τη διατροφή των παιδιών, παρά την αυστηρότητα της νομοθεσίας. 
      Με δεδομένο ότι μία πιθανή αύξηση των ασθενειών που σχετίζονται με την κακή διατροφή αναμένεται να έχει τεράστιο κοινωνικό και οικονομικό κόστος για τη χώρα μας, ερωτώνται οι αρμόδιοι κ.κ. Υπουργοί:
      Εφαρμόζονται ή πρόκειται να εφαρμοσθεί στο άμεσο μέλλον ένα ολοκληρωμένο στρατηγικό σχέδιο για την προώθηση μέσα από το σχολικό περιβάλλον και την οικογένεια, διατροφικών συμπεριφορών, που θα κάνουν την υγιεινή διατροφή μια καθημερινή συνήθεια για τα παιδιά;»
      Στην επίκαιρη αυτή ερώτηση του κ. Λιβανού θα απαντήσει ο Υφυπουργός Υγείας ο κ. Κωνσταντόπουλος. 
      Ορίστε, κύριε Υφυπουργέ, έχετε το λόγο. 
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, η ερώτηση του συναδέλφου έρχεται την κατάλληλη στιγμή, μια που όλοι οι δείκτες δείχνουν ότι υπάρχει ένα πρόβλημα πλέον παιδικής και εφηβικής παχυσαρκίας στη χώρα μας. Διαπιστώνουμε όμως ότι τείνει να διαμορφωθεί μία διαφορετική διατροφική κουλτούρα σε μία χώρα σαν την Ελλάδα που επί χρόνια, λόγω της μεσογειακής δίαιτας λόγω της πρόθεσης μιας δίαιτας που ήταν ταυτόσημη με την υγιεινή διατροφή και είχε πολύ καλά αποτελέσματα δυστυχώς τα τελευταία χρόνια το πρόβλημα της παιδικής παχυσαρκίας είναι πλέον υπαρκτό. Φυσικά το Υπουργείο μας έχει καταστρώσει μία συγκεκριμένη στρατηγική στην κατεύθυνση αυτή. Και δεν είναι μόνο η υγειονομική διάταξη την οποία είχαμε εκδώσει στις 31 Ιουλίου 2006, με την οποία ρυθμίσαμε θέματα κυρίως που έχουν να κάνουν με τα κυλικεία στα σχολεία, με τα τρόφιμα τα οποία διακινούνται μέσα στα κυλικεία τα οποία είναι γνωστά και στα οποία υπάρχουν ήδη θετικά αποτελέσματα. 
      Επίσης και με την υπουργική απόφαση, την οποία πρόσφατα εκδώσαμε, τον Απρίλιο του 2008, ανασυγκροτήθηκε η Εθνική Επιτροπή Διατροφικής Πολιτικής, στόχοι της οποίας είναι η διαρκής διαμόρφωση προτάσεων και η υλοποίηση της διατροφικής πολιτικής, σύμφωνα με τις κατευθυντήριες γραμμές του Παγκόσμιου Οργανισμού Υγείας. Αυτή η διατροφική πολιτική συνίσταται σε μία δέσμη συντονισμένων δραστηριοτήτων, προγραμματισμένων σε κυβερνητικό επίπεδο. Την πολιτική αυτή όμως την εξειδικεύσαμε και επεξεργαστήκαμε ένα εθνικό σχέδιο δράσης για τη διατροφή και την παχυσαρκία. Και η μονάδα στρατηγικής και των πολιτικών υγείας του Υπουργείου μας έχει επεξεργαστεί και ένα προσχέδιο εθνικού σχεδίου δράσης για την υγιεινή διατροφή. Υπάρχουν συγκεκριμένες δράσεις. 
      Θα σας καταθέσω δυο  έντυπα, τα οποία έχουν μπει πλέον στην κυκλοφορία, για την πρόληψη της παιδικής παχυσαρκίας, τόσο στους μαθητές του δημοτικού σχολείου, όσο και στους μαθητές του γυμνασίου και του λυκείου. Το ένα έχει τίτλο «Είμαι ό,τι τρώω. Διατροφή για μια ζωή» και το άλλο «Η παρέα της υγιεινής διατροφής», μια ιστορία για την πρόληψη της παιδικής παχυσαρκίας σε μαθητές δημοτικού σχολείου, τα οποία καταθέτω. 
      (Στο σημείο αυτό ο Υφυπουργός Υγείας και Κοινωνικής Αλληλεγγύης κ. Γεώργιος Κωνσταντόπουλος καταθέτει για τα Πρακτικά τα προαναφερθέντα έντυπα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Αυτή η επικοινωνιακή εκστρατεία  πρόληψης ξεκίνησε με σκοπό την καταπολέμηση της παιδικής και εφηβικής παχυσαρκίας, όπου ρίχνουμε το βάρος στο παιδί. Σε αυτήν την πρωτοβουλία βρίσκουμε ενεργούς συμπαραστάτες και άλλα Υπουργεία, όπως το Υπουργείο Ανάπτυξης, το Υφυπουργείο Αθλητισμού, το Υπουργείο Μεταφορών και φυσικά την ΕΡΤ και το Υπουργείο Παιδείας.
      Γνωρίζετε όμως πολύ καλά ότι αυτά τα θέματα δεν γίνονται μόνο μέσω των Υπουργείων, μέσω των γραφειοκρατών, μέσω της προώθησης της υγιεινής διατροφής, αλλά χρειάζεται και να γίνει μία ευρεία συμμαχία. Και φυσικά στα πολλά «όχι» που λέμε εμείς, υπάρχουν πολλά «ναι» της έμμεσης διαφήμισης, τα οποία δημιουργούν μία διαφορετική διατροφική κουλτούρα, η οποία οδηγεί στην παιδική παχυσαρκία. 
      Θέλω να σας διαβεβαιώσω, όμως, ότι στο νέο βιβλιάριο υγείας του παιδιού, το οποίο κυκλοφορεί αυτές τις μέρες, υπάρχουν ειδικοί σωματομετρικοί δείκτες για την πρόληψη της παχυσαρκίας. Υπάρχουν ειδικά μέτρα, όπως είναι η μέτρηση του λίπους στα παιδιά, όπως η παρακολούθηση των τριγλυκεριδίων και όλων των παραγόντων υψηλού κινδύνου, οι οποίοι οδηγούν στην παιδική παχυσαρκία που γίνονται μέσω του παιδιάτρου, σε συνεργασία με τους γονείς, με ειδικό CD, που υπάρχει μέσα στο βιβλιάριο υγείας του παιδιού, το οποίο δίνει συγκεκριμένες οδηγίες τόσο τους γονείς, όσο και στο παιδί, όπου παρακολουθούν όλες τις καμπύλες ανάπτυξης, την περίμετρο της μέσης, που δεν υπήρχε, με ειδικούς δείκτες, ελληνικούς δείκτες για τα παιδιά τόσο της παιδικής ηλικίας, όσο και της εφηβικής ηλικίας, πάντοτε στην κατεύθυνση της πρόληψης της παχυσαρκίας.
      Ευχαριστώ.
      ΠΡΟΕΔΡΕΥΩΝ (Αναστάσιος Νεράντζης): Σας ευχαριστώ και εγώ. 
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, σαράντα πέντε μαθήτριες και μαθητές και  τρεις συνοδοί - καθηγητές από το Γυμνάσιο Ανατολής Ιωαννίνων.
      Η Βουλή τους καλωσορίζει. Ευχόμαστε το φως της Ανατολής να τους φωτίζει στο δρόμο τους και στην πορεία τους.
      (Χειροκροτήματα από όλες τις πτέρυγες της Βουλής)
      Το λόγο έχει ο κ. Λιβανός.
      ΣΠΗΛΙΟΣ ΛΙΒΑΝΟΣ: Ευχαριστώ, κύριε Πρόεδρε.
      Κύριε Υπουργέ, κατ’ αρχάς συγχαρητήρια για όλο το έργο που παράγετε στον τομέα αυτό στο Υπουργείο. Η ερώτησή μου έχει στόχο απλά να βοηθήσει ακόμα περισσότερο και με την καλή έννοια, να πιέσει τους εμπλεκόμενους φορείς, ούτως ώστε να γίνουν ακόμη περισσότερα πράγματα στην κατεύθυνση αυτή που μόλις είπατε και με χαρά θα διαβάσω στη συνέχεια αυτά που καταθέσατε. 
      Ήθελα να πω όσο πιο γρήγορα μπορώ, μερικά νούμερα, τα οποία είναι πολύ χρήσιμα για όλους  μας. Περίπου το 75% των προϊόντων που πωλούνται στα κυλικεία ανά την Ελλάδα και ιδιαίτερα στην Ανατολική Αττική είναι εκτός της υγειονομικής λίστας που συντάξατε σύμφωνα με την απόφαση του 2006. Παράλληλα, το 75% των προϊόντων, που έχετε εγκρίνει εσείς και βρίσκονται μέσα σε αυτές τις λίστες, είναι προϊόντα τα οποία περιέχουν βλαπτικές ουσίες. Και επίσης το 70% των παιδιών, στα οποία αναφερθήκατε και εσείς, έχουν εθιστεί πλέον στο γρήγορο φαγητό. Αυτά με οδηγούν στο να προσπαθήσω να προτείνω ταχύτατα πέντε μέτρα λίγο πιο άμεσα. 
      Πρώτον, να μπορούμε να έχουμε καταγεγραμμένο σε κάθε προϊόν που πωλείται μέσα σε οποιοδήποτε σχολείο, σε οποιοδήποτε κυλικείο, τη σύσταση αναλυτικά στο τι περιέχει μέσα το κάθε ένα από αυτά τα προϊόντα. 
      Δεύτερον, ο έλεγχος πρέπει να είναι αυστηρός και συστηματικός και στα κυλικεία, αλλά και στους προμηθευτές. 
      Τρίτον, τα πρόστιμα στους παραβάτες θα πρέπει να αυξηθούν, έτσι ώστε –ας μου επιτραπεί η έκφραση- να «τσούζουν», για να μην το επαναλάβουν. Ο έλεγχος στις άδειες λειτουργίας των κυλικείων θα πρέπει να είναι πιο ενδελεχής, ούτως ώστε να βλέπουμε ότι έχουν άδειες αυτά τα κυλικεία. 
      Και βεβαίως, τέλος, να έχουν τις πιστοποιήσεις από τον ΕΦΕΤ, που τα περισσότερα, δυστυχώς, ακόμη δεν έχουν.
      Όσον αφορά στο θέμα της συνολικότερης πρότασης για την εφαρμογή ενός ολοκληρωμένου πλαισίου δράσης για την υγιεινή διατροφή, ήθελα απλά να πω ότι πρέπει να ακολουθηθεί μέσα από ένα συντονιστικό όργανο των πολλών Υπουργείων που, όπως είπατε, συναποφασίζουν γι’ αυτό το θέμα, μια στρατηγική η οποία να βασίζεται κυρίως σε αυτή τη μεσογειακή υγιεινή διατροφή, για την οποία τόσα πολλά λέγονται, αλλά τόσα λίγα γίνονται.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Αναστάσιος Νεράντζης): Κύριε συνάδελφε, παρακαλώ ολοκληρώστε.
      ΣΠΗΛΙΟΣ ΛΙΒΑΝΟΣ: Μέσα σε αυτό το πλαίσιο θα μπορούσαμε, αφενός, να προτείνουμε σε αυτές τις λίστες, στην επόμενη απόφαση που θα εκδόσετε, να βρίσκονται κυρίως βιολογικά παραγόμενα τρόφιμα. 
      Δεύτερον, αυτά τα τρόφιμα που πωλούνται στα παιδιά μας μέσα στα σχολεία να είναι τοπικής προέλευσης, ούτως ώστε να ενισχύεται και η τοπική παραγωγή. 
      Με αυτό τον τρόπο θα μπορέσουμε, αφ’ ενός, να κτίσουμε πάνω σε αυτά τα δύο ζητήματα που μας απασχολούν πάρα πολύ ως προς την παραγωγή και κατά δεύτερο, να χτυπήσουμε θέματα, όπως είχαμε πει πριν, της παιδικής παχυσαρκίας που φτάνει στο 25% των παιδιών και της παιδικής χοληστερίνης που φτάνει στο 1/7 των παιδιών της χώρας.
      Ευχαριστώ.
      ΠΡΟΕΔΡΕΥΩΝ (Αναστάσιος Νεράντζης): Κύριε Υφυπουργέ, έχετε δικαίωμα δευτερολογίας.
      Ορίστε έχετε το λόγο.
    ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε συνάδελφε, να συμφωνήσουμε ότι χρειάζεται εντατικοποίηση των υγειονομικών ελέγχων σε όλα τα κυλικεία των σχολείων της χώρας, τόσο στα δημοτικά, όσο και στα γυμνάσια αλλά και στα λύκεια. Πρέπει να υπάρχει περαιτέρω πιο εντατικός έλεγχος, ιδιαίτερα σε θέματα ποιότητας τόσο από τις υπηρεσίες του Υπουργείου μας, των Νομαρχιών, των Αστυνομικών Αρχών και τον Ε.Φ.Ε.Τ΄., όπως εξάλλου προβλέπεται και από την υπουργική απόφαση. 
    Θέλω επίσης να σας υπενθυμίσω, ότι στο εθνικό σχέδιο δράσης για τη διατροφή και τις διατροφικές διαταραχές εμείς προβάλουμε νέα κοινωνικά πρότυπα, αξίες και συμπεριφορές. Ένα διαφορετικό «life style» στα παιδιά, όπου μέχρι το 2012 θέλουμε να έχουμε ανακοπή στην τάση αύξησης της μέσης θερμιδικής πρόληψης στο σύνολο του πληθυσμού και μέχρι το 2020 περιορισμό της θερμιδικής πρόληψης κατά 10%. Μέχρι το 2012 αύξηση της κατανάλωσης φρούτων, σε συνεργασία μάλιστα με ειδικό πρόγραμμα του Υπουργείου Αγροτικής Ανάπτυξης και Τροφίμων, των λαχανικών, των οσπρίων και των ανεπεξέργαστων καρπών και μείωση της κατανάλωσης ζάχαρης. Μέχρι το 2012 ανακοπή της τάσης αύξησης κατανάλωσης λιπιδίων και μέχρι το 2020 περιορισμός της λιπιδιακής πρόληψης κατά 20%. Τέλος, στοχευμένες δράσεις, ώστε μέχρι το 2012 να ανακοπεί η τάση αύξησης της θερμιδικής και λιπιδιακής πρόληψης στα παιδιά και μέχρι το 2020 να μειωθεί το επίπεδο στο επίπεδο των συστάσεων που προβλέπει ο Παγκόσμιος Οργανισμός Υγείας. 
    Όλα αυτά, όμως, για να γίνουν χρειάζεται και μία αυτοσυγκράτηση, ένας αυτοπεριορισμός και μέσα από τους διαφημιστές και τις διαφημιστικές εταιρείες που ξέρετε τι είδους πρότυπα προβάλλονται. Θα σας θυμίσω αναψυκτικό με τετρακόσιες θερμίδες, το οποίο πίνει το παιδί και ξαφνικά μπορεί να πηδάει δύο βουνά, ή να πηδάει μεταξύ δυο πολυκατοικιών. Καταλαβαίνετε πλέον ότι υπάρχει μία υπερβολή στις διαφημιστικές καμπάνιες εταιρειών, που προωθούν προϊόντα, ιδιαίτερα στο χώρο των αναψυκτικών, στο χώρο των λεγόμενων fast food, τα οποία δεν έχουν καμία σχέση φυσικά με τη μεσογειακή δίαιτα. Παράλληλα το Υπουργείο προωθεί προγράμματα μεσογειακής δίαιτας, της παραδοσιακής δηλαδή διατροφής με τα τόσα καλά αποτελέσματα που επέφεραν κατά το παρελθόν και με τους τόσο καλούς σωματομετρικούς δείκτες που επίσης είχαν κατά το παρελθόν. 
    Θέλω να πιστεύω ότι όλα αυτά έχουν ενσωματωθεί και στο νέο βιβλιάριο υγείας του παιδιού, το οποίο είναι στη διάθεση των οικογενειών, αλλά και των παιδιάτρων, ώστε να υπάρχει μία συνολική πολιτική και οι παιδίατροι να έχουν τη δυνατότητα να παρακολουθούν πολύ συχνά τους δείκτες ανάπτυξης του παιδιού, ιδιαίτερα όμως τους επιβαρυντικούς δείκτες, τους παράγοντες υψηλού κινδύνου για εμφάνιση παχυσαρκίας, να παρακολουθούν επίσης τα λιπίδια και τα τριγλυκερίδια. 
    Αναπτύσσουμε σχεδόν σε όλες τις παιδιατρικές κλινικές της χώρας ειδικές μονάδες πρόληψης της παχυσαρκίας και στα πλαίσια των παιδιατρικών κλινικών, αλλά και των κλινικών εφηβικής ιατρικής, ώστε να γίνεται πρώιμη διάγνωση και φυσικά πρώιμη αντιμετώπιση της παχυσαρκίας.
    Σας ευχαριστώ.
    ΠΡΟΕΔΡΕΥΩΝ (Αναστάσιος Νεράτζης): Ακολουθεί η με αριθμό 184/24-10-2008 δεύτερη επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Βασιλείου Κεγκέρογλου προς τον Υπουργό Δικαιοσύνης, σχετικά με την ίδρυση Εφετείου στο Ηράκλειο Κρήτης κ.λπ.
    Η επίκαιρη ερώτηση του κ. Κεγκέρογλου σε περίληψη έχει ως εξής:
    «Παρακαλώ να απαντήσετε ευθέως για την ενημέρωση της Βουλής και των πολιτών της ανατολικής Κρήτης, αν προτίθεστε να προχωρήσετε στην ίδρυση και των τεσσάρων (4) Εφετείων μαζί για τα οποία γνωμοδότησε θετικά η Ολομέλεια του Αρείου Πάγου και πότε θα εκδοθεί το Προεδρικό Διάταγμα που αφορά την ίδρυση του 2ου Εφετείου στην Κρήτη με έδρα το Ηράκλειο;»
    Στην επίκαιρη ερώτηση του κ. Κεγκέρογλου θα απαντήσει ο Υπουργός Δικαιοσύνης κ. Σωτήρης Χατζηγάκης.
    ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Κυρίες και κύριοι συνάδελφοι, καταλαβαίνω και είναι εύλογη η αγωνία του ερωτώντος συναδέλφου. Το ζήτημα για την περιοχή του είναι ιδιαίτερα ενδιαφέρον και καταλαβαίνω ότι αυτή η ερώτηση έρχεται για μία πολλοστή φορά όπως είπα δικαιολογημένα. 
    Κύριε  Πρόεδρε, πριν από μερικούς μήνες είχα απαντήσεις σε ταυτόσημου περιεχομένου ερώτηση, την οποία είχε υποβάλει και την είχαμε συζητήσει ο Αρχηγός του ΣΥ.ΡΙΖ.Α. ο κ. Αλαβάνος και ο κ. Παπαγεωργίου αν δεν κάνω λάθος του ΠΑ.ΣΟ.Κ. Έδωσα τότε τις δέουσες εξηγήσεις, τοποθέτησα τα πράγματα όπως το Υπουργείο σκέπτεται να ακολουθήσει. Φαίνεται ότι η επιχειρηματολογία μου εκείνη άφηνε ορισμένα κενά. Επομένως πριν από τρεις-τέσσερις εβδομάδες, στις 13.10.2008 συγκεκριμένα επανήλθε και ο κ. Αλαβάνος και ο κ. Παπαγεωργίου του ΠΑ.ΣΟ.Κ. με την ίδια ακριβώς ερώτηση, στην οποία έδωσε τις εξηγήσεις.
    Είχα πει δε τότε και θέλω να το διαβάσω για μία ακόμη φορά, ότι το θέμα για μένα –εννοώ για το Υπουργείο Δικαιοσύνης- έχει έτσι και με τη συγκεκριμένη δήλωση την οποία διάβασα στη Βουλή και η οποία ήδη είχε καταχωρισθεί στα Πρακτικά, χαράσσεται και η πολιτική απέναντι στα τέσσερα νέα Εφετεία.
    Θα ήθελα να την επαναλάβω αυτή τη δήλωση που είχα κάνει τότε, η οποία έχει ως εξής: Έχει επανειλημμένα τονιστεί ότι πρόθεση της Κυβέρνησης είναι να προωθηθεί η ίδρυση των τεσσάρων νέων Εφετείων. Ωστόσο, επειδή το όλο ζήτημα της δημιουργίας νέων Εφετείων στη χώρα σχετίζεται με πολλές παραμέτρους, είναι ένα πρόβλημα σύνθετο και έχει σχέση με το κόστος δαπάνης και λειτουργίας, με τις υποδομές, με την ετοιμότητα των Εφετείων αλλά και τη συνολική ανάπτυξη των περιοχών αυτών, για όλους αυτούς τους λόγους συνεχίζουμε τις διαβουλεύσεις πάνω στο θέμα με όλους τους αρμόδιους παράγοντες και φορείς προκειμένου να καταλήξουμε στην τελική μας απόφαση.
    Αυτή ήταν η δήλωση η οποία χάραζε και την πολιτική μας.
    Μετά από αυτήν τη δήλωση, μετά από τις 13.10.2008, δηλαδή, είχα σημαντικές και συνεχείς επαφές και συναντήσεις με ενδιαφερόμενους παράγοντες απ’ όλες τις περιοχές και μου ζητήθηκε να κάνω ορισμένες διευκρινιστικές τοποθετήσεις πάνω σε εκείνη τη δήλωση που είχα κάνει εδώ στη Βουλή. 
    Έτσι, λοιπόν, στις 21.10.2008, δηλαδή πριν από δέκα μέρες, έκανα μία καινούργια δήλωση η οποία έλεγε το αυτονόητο, έλεγε τα ίδια περίπου, αλλά θέλω και αυτή να σας τη διαβάσω, για να αντιληφθεί κανείς ότι η γραμμή και η πορεία του Υπουργείου είναι απόλυτα ξεκαθαρισμένη.
    Έλεγα λοιπόν τότε στο Δελτίο Τύπου μετά από πολλές συναντήσεις, όπως σας είπα, όλα όσα ανέφερα στη Βουλή τη Δευτέρα 13.10.2008 και σε άλλες δημόσιες δηλώσεις και συνεργασίες μου, ότι πρόθεση της Κυβέρνησης είναι να προωθηθεί η ίδρυση των τεσσάρων νέων Εφετείων. Τα Εφετεία αυτά θα ιδρυθούν και θα λειτουργήσουν όλα μαζί, δηλαδή θα λειτουργήσουν ταυτόχρονα. Με αυτή τη δήλωση νομίζω ότι καλύπτεται και η αγωνία και το ενδιαφέρον του συναδέλφου, αλλά και γενικότερα φωτίζονται όλες οι πτυχές του προβλήματος έτσι ώστε να μην υπάρχει καμμιά αμφιβολία της τάσεως της Κυβερνήσεως απέναντι σε αυτό το ζήτημα.
    Ευχαριστώ.
     ΠΡΟΕΔΡΕΥΩΝ (Αναστάσιος Νεράντζης): Ο ερωτών Βουλευτής κ. Κεγκέρογλου έχει το λόγο.
      ΒΑΣΙΛΕΙΟΣ ΚΕΓΚΕΡΟΓΛΟΥ: Κύριε  Υπουργέ, όπως γνωρίζετε και εσείς καλύτερα από εμάς το ζήτημα της ίδρυσης του Εφετείου στην ανατολική Κρήτη για την εξυπηρέτηση των πολιτών των δύο νομών αλλά και την απρόσκοπτη απονομή δικαιοσύνης είναι σήμερα παραπάνω από ώριμο. Αφ’ ενός υπάρχει η απόφαση της Ολομέλειας του Αρείου Πάγου που είπε ένα μεγάλο «ναι» στην ίδρυση του Εφετείου στο Ηράκλειο αλλά και στο Αγρίνιο, στη Μυτιλήνη και στη Χαλκίδα και αφ’ ετέρου υπάρχει η ομόθυμη στήριξη όλων των πολιτικών δυνάμεων που έχει εκφραστεί διά των Αρχηγών των κομμάτων στην πολιτική και στην απόφαση συγκεκριμένα της Ολομέλειας του Αρείου Πάγου και για τις τέσσερις περιοχές. Αυτό δείχνει ότι πραγματικά σε πολιτικό επίπεδο τα πράγματα είναι πολύ ώριμα και αυτήν τη στιγμή ως μόνη συνέχεια αναζητούν την υλοποίηση αυτής της απόφασης.
      Επειδή έχετε εκφράσει πράγματι τη βούληση μαζί με άλλα βέβαια για τα οποία δεν χρειάζεται να αναφερόμαστε, για να ιδρυθούν ταυτόχρονα αυτά τα τέσσερα Εφετεία και επειδή είχε γίνει μία προεργασία για την υλοποίηση των δύο από αυτά ως προς την ίδρυσή τους το μήνα Ιανουάριο του 2009, θέλω να μας πείτε για τη σκέψη σας σε σχέση με το χρονικό περιθώριο που εσείς έχετε προσδιορίσει για να υλοποιηθεί αυτή η απόφαση συνεκτιμώντας και την ανάγκη για τις όποιες διαβουλεύσεις και τις όποιες ανάγκες για τις υποδομές.
      Πρέπει να σας πω, κύριε  Υπουργέ, ότι εμείς στο Ηράκλειο έχουμε πολλές φορές εκφράσει την άποψη και εκεί και εδώ και σε εσάς αλλά και στην Κυβέρνηση συνολικά ότι δεν υπάρχει πλέον θέμα διχασμού στην Κρήτη. Η μη ίδρυση μπορεί να αποτελέσει αιτία διχασμού, αν ήθελε κανείς να χρησιμοποιήσει αυτήν την ακραία έκφραση, αλλά σήμερα και η κοινωνία ολόκληρης της Κρήτης έχει κατανοήσει ότι δεν μπορεί αυτό το θέμα να δημιουργεί ανάσχεση της αναπτυξιακής πορείας της Κρήτης.
      Επιζητούμε την ίδρυση υπηρεσιών ή παραρτημάτων Οργανισμών σε όλους τους νομούς της Κρήτης που αφορούν ασφαλώς και άλλα Υπουργεία, προκειμένου να εξυπηρετούνται απρόσκοπτα οι πολίτες και να μην ταλαιπωρούνται με άσκοπες μετακινήσεις που τους κοστίζουν χρόνο και χρήμα. Νομίζω ότι αυτό είναι μία συνολική πολιτική μέσα στην οποία χωράει και η άμεση ίδρυση του Εφετείου. Θέλω λοιπόν να μας πείτε τον χρόνο για τον οποίο προσδιορίζεται η υλοποίηση των τεσσάρων πια Εφετείων. Είναι ο Ιανουάριος; Για να ετοιμάζουμε και τα πράγματα, διότι όπως ξέρετε ο Δήμος Ηρακλείου έχει δεσμευτεί για την υποδομή και σε αίθουσες και σε οποιαδήποτε άλλη ανάγκη υπάρχει για τη λειτουργία του Εφετείου. 
       ΠΡΟΕΔΡΕΥΩΝ (Αναστάσιος Νεράντζης): Ο κύριος Υπουργός  έχει το λόγο.
      ΣΩΤΗΡΗΣ ΧΑΤΖΗΓΑΚΗΣ (Υπουργός  Δικαιοσύνης): Κύριε  Πρόεδρε, συμμερίζομαι τις απόψεις του κ. Κεγκέρογλου σε ό,τι αφορά ότι δεν υπάρχει κομματικό ζήτημα και ότι πράγματι οι αντιθέσεις που υπήρχαν έχουν αμβλυνθεί σημαντικά. Το χαιρετίζω αυτό, εφόσον είναι μία παραδοχή από τον συνάδελφο και η οποία γίνεται κατά τον πλέον επίσημο τρόπο στην Αίθουσα αυτή, διότι η προσδοκία και η στόχευση η δική μας είναι ακριβώς αυτό.
      Επανειλημμένως μέσα στην Αίθουσα αυτή είπα ότι το θέμα το μελετούμε σφαιρικά από όλες τις πλευρές, θέλουμε να δούμε όλες τις παραμέτρους. Γνωρίζουμε ότι υπάρχουν ποικίλοι παράμετροι τους οποίους πρέπει να συνεκτιμήσει κανείς. Γνωρίζουμε ότι δεν είναι μόνον το θέμα του Ηρακλείου αλλά είναι τέσσερα τα Εφετεία. Μέσα στη βάση αυτή συνεκτιμουμένων των στοιχείων, υπολογισμένων όλων των παραμέτρων τις οποίες ανέφερα και εγώ και ο κ. Κεγκέρογλου μελετάμε το θέμα και πιστεύω ότι σε κάποια στιγμή, που δεν μπορώ τώρα να προσδιορίσω επακριβώς, θα είμαστε εις θέσιν να μπορούμε να πούμε επισήμως σε αυτή την Αίθουσα ότι το θέμα ωρίμασε, ότι παρεκάμφθησαν όλες οι δυσκολίες, ότι τα διάφορα ζητήματα, είτε υποδομών, είτε αναπτυξιακής πολιτικής, είτε διαφόρων ισορροπιών κ.λπ. έχουν ήδη υπερκεραστεί και έτσι θα μπορούμε με βεβαιότητα να προχωρήσουμε στην υλοποίηση αυτών. Μέχρι τότε εκείνο που θέλω να ζητήσω και από εσάς αλλά και από τους συναδέλφους των άλλων περιοχών, οι οποίοι ευλόγως έχουν ενδιαφέροντα είτε έτσι είτε αλλιώς, να δώσουν ένα περιθώριο χρόνου στο Υπουργείο Δικαιοσύνης, στην Κυβέρνηση, ώστε να μπορέσει να ξεπεράσει όλες αυτές τις δυσκολίες, τις υπαρκτές δυσκολίες τις οποίες και εσείς αναγνωρίζετε και οι άλλοι συνάδελφοι αναγνωρίζουν, έτσι ώστε να μπορέσουμε να υλοποιήσουμε τελικά αυτήν την απόφαση.
    ΒΑΣΙΛΕΙΟΣ ΚΕΓΚΕΡΟΓΛΟΥ: Οι δικηγόροι συνεχίζουν την αποχή. 
     ΠΡΟΕΔΡΕΥΩΝ (Αναστάσιος Νεράντζης): Ευχαριστούμε, κύριε Υπουργέ. Οι δικηγόροι έχουν μια άλλη ιστορία.
     Οι Βουλευτές κ.κ. Άννα Διαμαντοπούλου, Νικόλαος Τσιαρτσιώνης, Γεώργιος Σαλαγκούδης, Γεώργιος Κασαπίδης και Σπυρίδων Κουβέλης ζητούν άδεια ολιγοήμερης απουσίας για το εξωτερικό. Η Βουλή εγκρίνει;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Αναστάσιος Νεράντζης): Η Βουλή ενέκρινε τη ζητηθείσα άδεια. 
     Η με αριθμό 183/24-10-2008 τρίτη επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ιωάννη Πρωτούλη προς την Υπουργό Απασχόλησης και Κοινωνικής Προστασίας, σχετικά με την επίλυση των προβλημάτων στο Κέντρο Επαγγελματικής Κατάρτισης ΑΜΕΑ στο Γαλάτσι κ.λπ., δεν συζητείται λόγω κωλύματος του Υπουργού και συνεπώς διαγράφεται.
     Σειρά έχει η με αριθμό 179/24-10-2008 τέταρτη επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Περικλή Κοροβέση προς τον Υπουργό Εθνικής Άμυνας, σχετικά με τη θέση της χώρας μας για την Διεθνή Απαγόρευση των Όπλων Διασποράς κ.λπ.
     Συγκεκριμένα η επίκαιρη ερώτηση του συναδέλφου κ. Κοροβέση έχει ως εξής:
     «Στις 3 Δεκεμβρίου 2008 καλούνται όλα τα κράτη, μεταξύ των οποίων και η Ελλάδα να υπογράψουν στο Όσλο της Νορβηγίας τη Συνθήκη για την Διεθνή Απαγόρευση των Όπλων Διασποράς. Η Ελλάδα ήταν παρατηρητής στην διαδικασία του Όσλο που ξεκίνησε το 2007.
     Η Ελλάδα έχει υπάρξει παραγωγός πυρομαχικών διασποράς και εξακολουθεί να κατέχει αποθέματα. Ειδικότερα η Ε.Β.Ο. έχει κατασκευάσει πυρομαχικά πυροβολικού με βομβίδες διασποράς, ενώ υπάρχουν αποθέματα βομβών διασποράς αεροσκαφών.
     Η υπογραφή μιας τέτοιας συνθήκης εξασφαλίζει τα εξής: πρώτον, δεν ξαναχρησιμοποιούνται ούτε παράγονται στο εξής βόμβες διασποράς. Ακόμη, οι χώρες-κράτη δεσμεύονται να καταστρέψουν τα αποθέματα. Τέλος, δεσμεύονται να μην πραγματοποιήσουν καμμία συναλλαγή, δηλαδή, ούτε να τις αγοράσουν ούτε να τις πουλήσουν. Όσον αφορά στις βόμβες που υπάρχουν ήδη στις χώρες, δεσμεύονται να τις απομακρύνουν. 
     Ερωτάται ο κ. Υπουργός:
* Κατασκευάζονται ακόμα στην Ελλάδα βόμβες διασποράς, υπάρχουν αποθέματα τέτοιων βομβών ή εν εξελίξει σχέδια προμήθειας του συγκεκριμένου όπλου;
* Τι σκοπεύει να πράξει η Ελλάδα όσον αφορά την διεθνή κίνηση απαγόρευσης και καταστροφής των απάνθρωπων αυτών όπλων στη Διάσκεψη του Όσλο της 3ης Δεκεμβρίου 2008;»
     Στην επίκαιρη ερώτηση του συναδέλφου κ. Κοροβέση θα απαντήσει ο Υφυπουργός Εθνικής Άμυνας κ. Κωνσταντίνος Τασούλας. 
     Ορίστε, κύριε Τασούλα.
    ΚΩΝΣΤΑΝΤΙΝΟΣ ΤΑΣΟΥΛΑΣ (Υφυπουργός Εθνικής Άμυνας): Κύριε Πρόεδρε, συμφωνώ με τον κ. Κοροβέση ότι τα όπλα είναι απάνθρωπα, αν το δει κανείς έτσι σκέτο απομονωμένο, αλλά πολλές φορές η ίδια η ιστορία μας έχει αποδείξει ότι δια της ισχύος των όπλων επέρχονται αποτρεπτικά αποτελέσματα απάνθρωπων εξελίξεων και έτσι δεν είναι ακριβώς τόσο μονοσήμαντες οι θεωρήσεις για την ύπαρξη στρατών ή όπλων αλλά χωρούν σε πολλές αναγνώσεις όπως λένε με την σύγχρονη ορολογία. 
    Η Ελλάδα έχει όπλα διασποράς. Αλλά ας δούμε τι είναι τα όπλα διασποράς. Πυρομαχικά διασποράς είναι εκείνα τα συμβατικά πυρομαχικά τα οποία είναι έτσι σχεδιασμένα ώστε να διασπείρουν υποπυρομαχικά, βομβίδια. Είναι, δηλαδή, πυρομαχικά τα οποία προσκρούοντας στο έδαφος δημιουργούν μια διάχυση μικρότερων πυρομαχικών. Δεν έχουμε εδώ και αρκετά χρόνια νέες παραγγελίες για τέτοιου είδους πυρομαχικά. Οι τελευταίες συμβάσεις οι οποίες συνήφθησαν μεταξύ του Υπουργείου Εθνικής Αμύνης τότε της ΠΥΡ.ΚΑΛ., σήμερα θα λέγαμε των Ελληνικών Αμυντικών Συστημάτων, υπεγράφησαν το 1998 και το 2000 και αφορούσαν και στους δύο τύπους τέτοιων πυρομαχικών, δηλαδή και σε πυρομαχικά διασποράς για όλμους και σε πυρομαχικά διασποράς για πυροβόλα. Έκτοτε δεν έχουν παραγγελθεί και δεν έχουν υπογραφεί συμβάσεις για τέτοιου είδους πυρομαχικά. 
    Θα ήθελα επίσης να σας πω ότι η χώρα μας στο πλαίσιο της διεθνούς της πολιτικής, της εξωτερικής της πολιτικής, της εξωτερικής αμυντικής της πολιτικής -διότι υπάρχει και αυτή η πτυχή- μετέχει σε ευρωπαϊκούς πολιτικούς οργανισμούς και σε οργανισμούς ασφαλείας και έχει υπογράψει και έχει συμμορφωθεί, κύριε Πρόεδρε, με όλες τις πολυμερείς συμφωνίες ελέγχου εξοπλισμών. 
    Είναι χαρακτηριστικό ότι πέραν του ότι είμαστε μέλος όλων των κυριοτέρων διεθνών οργανισμών έχουμε υπογράψει και επικυρώσει εδώ στο Κοινοβούλιο ουσιαστικά όλες τις διεθνείς συνθήκες για τον αφοπλισμό και τον έλεγχο των εξοπλισμών, όπως την Συνθήκη της Ανταρκτικής, της Συνθήκη Μερικής Απαγορεύσεως Πυρηνικών Δοκιμών, τη Συνθήκη Εξωτερικού Διαστήματος μη Διασποράς Πυρηνικών Όπλων, τη Σύμβαση για τα Βιολογικά Όπλα, τη Σύμβαση για τα Απάνθρωπα Όπλα, τη Σύμβαση για τα Χημικά, Σύμβαση για τα Συμβατικά Όπλα στην Ευρώπη, Συνθήκη για την Απαγόρευση των Ναρκών κατά Προσωπικού και συμμετέχει σε όλα τα διεθνή καθεστώτα ελέγχου εξαγωγών όπλων. 
    Θα καταθέσω ένα πρόσφατο ενδιαφέρον κείμενο που προέρχεται από την Ελληνική Πολιτική Εθνικής Ασφάλειας στον 21ο Αιώνα. Είναι μια έκδοση του ΕΛ.Ι.ΑΜ.Ε.Π. η οποία περιγράφει ακριβώς αυτή την πολυδιάστατη πρακτική της Ελλάδας να συμμετέχει και να εφαρμόζει όλες τις πολυμερείς συμφωνίες μειώσεως των εξοπλισμών παγκοσμίως. 
    (Στο σημείο αυτό ο Υφυπουργός Εθνικής Άμυνας κ. Κωνσταντίνος Τασούλας,                        καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
    Από εκεί και πέρα αυτό δεν σημαίνει ότι η χώρα μας δεν πρέπει να διατηρεί κάποια αποθέματα, δεν πρέπει να ικανοποιεί κάποιες επιχειρησιακές ανάγκες τις οποίες καλύπτουν αυτού του είδους τα πυρομαχικά. 
    Πάντως μετά το 2000 δεν έχει υπογραφεί καμία σύμβαση με την Ελληνική Αμυντική Βιομηχανία για την παραγωγή τέτοιων πυρομαχικών, κύριε Πρόεδρε. 
     ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε Υφυπουργέ. 
     Το λόγο έχει ο ερωτών Βουλευτής, κ. Περικλής Κοροβέσης.
     Ορίστε, κύριε συνάδελφε.
     ΠΕΡΙΚΛΗΣ ΚΟΡΟΒΕΣΗΣ: Κύριε Πρόεδρε, κυρίες και κύριοι, κύριε Υπουργέ, δεν μας είπατε ένα πράγμα. Σίγουρα όποιος έχει τα πιο πολλά όπλα είναι αυτός που νικάει. Άρα, λοιπόν δεν είναι θέμα ανδρείας. Είναι θέμα εξοπλισμού. Και αυτό το ξέρουμε από την Ιστορία. 
     Πριν μπω στο θέμα θα κάνω μια εισαγωγή. Αυτό το όπλο το ανακάλυψαν οι Σοβιετικοί το 1943. Δεν είχε φιλότιμο η Δύση να μην μιμηθεί τον Στάλιν; Ξέρουμε ότι ο Στάλιν έχει χαρακτηριστεί σαν ένας από τους μεγαλύτερους τυράννους όλων των εποχών. 
     ΝΙΚΟΛΑΟΣ ΓΚΑΤΖΗΣ: Που καταντάει ο άνθρωπος.
     ΠΕΡΙΚΛΗΣ ΚΟΡΟΒΕΣΗΣ: Άρα, λοιπόν, κάποιο άλλο όπλο δεν μπορούσε να βρει; Γιατί δεν είπατε κάτι που έπρεπε να το ξέρετε. Δεν σκάνε όλα τα βομβίδια. Μένουν, τα παίρνουν τα παιδιά και τα θύματα είναι τα παιδιά. Στην ουσία επανέρχονται οι νάρκες κατά προσωπικού που είναι απαγορευμένες από τα βομβίδια και εκεί είναι το πρόβλημα γιατί όταν τελειώνει ο πόλεμος, τα παιδιά παίζουν και σκοτώνονται. Και αυτό υπάρχει ακόμα και σήμερα σε μια σειρά από χώρες. Και πρόσφατη είναι η περίπτωση του Λιβάνου με τους βομβαρδισμούς που έκαναν οι Ισραηλινοί. Το ίδιο πράγμα έλεγαν και οι προηγούμενοι που είχε γίνει πάλι καμπάνια…
     ΝΙΚΟΛΑΟΣ ΓΚΑΤΖΗΣ: Πού καταντάει ο άνθρωπος όταν ανανήψει… 
     ΠΕΡΙΚΛΗΣ ΚΟΡΟΒΕΣΗΣ: Να σας πω εγώ πού καταντάει ο άνθρωπος. Σκεφτείτε ότι ο Στάλιν έχει σφάξει τόσους…
     ΠΡΟΕΔΡΕΥΩΝ (Αναστάσιος Νεράντζης): Σας παρακαλώ πολύ, να μην διακόπτετε. Για τον Στάλιν είπε, δεν είπε τίποτα άλλο ο άνθρωπος. 
     Σας παρακαλώ, μην τον διακόπτετε. 
     ΠΕΡΙΚΛΗΣ ΚΟΡΟΒΕΣΗΣ: …όσους δεν έσφαξαν όλοι οι φασίστες μαζί, αν με προκαλείτε, κύριε συνάδελφε. 
     ΠΡΟΕΔΡΕΥΩΝ (Αναστάσιος Νεράντζης): Σας παρακαλώ, μην τον διακόπτετε. Κάνατε δυο φορές το ίδιο σχόλιο. Το άκουσα και εγώ που είμαι μακριά. 
     ΝΙΚΟΛΑΟΣ ΓΚΑΤΖΗΣ: ...(δεν ακούστηκε).
     ΠΡΟΕΔΡΕΥΩΝ (Αναστάσιος Νεράντζης): Δεν μπορείτε όσο μιλάει ο συνάδελφός σας. Για όνομα του Θεού. Σας παρακαλώ, κύριε συνάδελφε. 
     ΠΕΡΙΚΛΗΣ ΚΟΡΟΒΕΣΗΣ: Αυτό το όπλο στην ουσία είναι όπλο εναντίον των αμάχων. 
     Τα ίδια επιχειρήματα που λέτε τώρα, γιατί είχα ασχοληθεί και με την καμπάνια δυο ναρκών προσωπικού, που έλεγαν ότι είναι όλμος. Όμως, είναι εναντίον αμάχων. 
     Άρα, λοιπόν, η Ελλάδα πρέπει να πάρει πρωτοβουλίες ειρήνης και από ψωροκώσταινα να είναι ένα φωτεινό αστέρι ειρήνης, δημοκρατίας και διεθνούς δράσης.
     Ευχαριστώ. 
     ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ και κυρίως γιατί παρά τις δυο διακοπές ήσασταν μέσα στο χρόνο. 
     Δικαίωμα δευτερολογίας έχει ο Υφυπουργός. Ορίστε, κύριε Υφυπουργέ. 
    ΚΩΝΣΤΑΝΤΙΝΟΣ ΤΑΣΟΥΛΑΣ (Υφυπουργός Εθνικής Άμυνας): Κύριε Πρόεδρε, ήθελα να διευκρινίσω ότι επειδή είναι και πρόσφατη η επέτειος της 28ης Οκτωβρίου νομίζω πως δεν είναι σωστό να πιστεύουμε ότι η ανδρεία ή το φρόνημα δεν παίζει ρόλο. Το απέδειξαν οι ελληνικές ένοπλες δυνάμεις την 28η Οκτωβρίου του 1940. Οι αριθμοί και τα υλικά στοιχεία ήταν δυσμενή για την Ελλάδα και παρά ταύτα η έκβαση αυτής της εισβολής των Ιταλών ήταν εντελώς αντίθετη με τα προγνωστικά και εντελώς αντίθετη με τις ποσοτικές διαστάσεις των δυο στρατευμάτων.
      Άρα παίζει ρόλο και το φρόνημα και ο πατριωτισμός και το ηθικό ενός στρατεύματος.
      Όσον αφορά τώρα αυτήν την εκδοχή που έθεσε ο κ. Κοροβέσης, την εκδοχή, δηλαδή, ότι αυτά παραμένουν στα πεδία βολής και αποτελούν κίνδυνο-θάνατο για ανύποπτους πολίτες, θέλω να σας πω το εξής: και οι δύο τύποι πυρομαχικών διασποράς, που παράγονται και έχει αποθέματα το Γ.Ε.Σ. και το Γ.Ε.Α. στην Ελλάδα, έχουν πυροσωλήνες με μηχανισμό αυτοκαταστροφής.
      Αυτό, κύριε Κοροβέση, σημαίνει ότι ακόμα κι αν με την πρόσκρουση δεν διασκορπιστούν τα υποπυρομαχικά, έχουν ένα μηχανισμό που μέσα σε λίγα δευτερόλεπτα αυτοκαταστρέφονται. Κι αυτό γίνεται ακριβώς για να μην παραμένουν στα πεδία βολής τέτοιου είδους πυρομαχικά, τα οποία θα αποτελούσαν, όπως σωστά είπατε, κίνδυνο-θάνατο, εάν δεν υπήρχε αυτός ο μηχανισμός αυτοκαταστροφής.
      Όλες οι δοκιμές, που γίνονται, αποδεικνύουν αυτό που σας είπα.
      Επίσης, θα ήθελα να ξέρετε ότι η Ελλάδα έχει λάβει μέρος σε τέτοιες πρωτοβουλίες υπέρ της ειρήνης και υπέρ της μειώσεως των εξοπλισμών. Διότι εκτός του ότι μετέχουμε υπογράφοντας και εφαρμόζοντας όλες τις διεθνείς συνθήκες περιορισμού των εξοπλισμών και όλες τις πολυμερείς συμφωνίες μειώσεως αυτού του είδους των οπλικών συστημάτων, μετέχουμε και στις διαβουλεύσεις υπό την αιγίδα του Ο.Η.Ε. για την απαγόρευση ή τον περιορισμό χρήσεως ορισμένων συμβατικών όπλων, στις οποίες διαβουλεύσεις μετέχουν όλες οι χώρες που έχουν όπλα διασποράς.
      Άρα η Ελλάδα πρωτοστατεί και σε αυτόν τον τομέα δίπλα-δίπλα με χώρες οι οποίες -οφείλω να σας πω- δεν έχουν το δυσμενές προνόμιο της απειλής που αντιμετωπίζει η χώρα μας.
      Παρά ταύτα η χώρα μας, αναλογιζόμενη τις ευθύνες της έναντι της ανθρωπότητας και έναντι μιας παγκόσμιας προσπάθειας για μείωση των εξοπλισμών, συμμετέχει, παρά το ότι υπάρχει συγκεκριμένη και ορατή απειλή.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε Υφυπουργέ.
      Τελευταία είναι η με αριθμό 173/24.10.2008 πέμπτη επίκαιρη ερώτηση του Βουλευτή του Λαϊκού Ορθόδοξου Συναγερμού και Κοινοβουλευτικού Εκπροσώπου του Κόμματος αυτού, του κ. Αστέριου Ροντούλη, Βουλευτή Λάρισας, προς τον Υπουργό Αγροτικής Ανάπτυξης και Τροφίμων, σχετικά με τις αποζημιώσεις του Ε.Λ.Γ.Α. στους παραγωγούς που επλήγησαν από βροχοπτώσεις κλπ.
      Το κείμενο της επίκαιρης ερώτησης του συναδέλφου μας κ. Ροντούλη έχει ως εξής:
      «Εξαιτίας των συνεχών βροχοπτώσεων του τελευταίου μηνός, οι βαμβακοπαραγωγοί, οι παραγωγοί κηπευτικών εκτός θερμοκηπίου, οι αμπελοκαλλιεργητές, οι παραγωγοί βιομηχανικής ντομάτας, όπως και ορισμένοι μηλοπαραγωγοί, έχουν υποστεί μία τρομακτική ζημιά στις σοδειές τους, που αναπόφευκτα θα οδηγήσει σε συρρίκνωση το εισόδημά τους.
      Έτσι, τα μάτια όλων των παραγωγών στρέφονται στις αποζημιώσεις από τον Ε.Λ.Γ.Α. προκειμένου να αντιμετωπίσουν τα συσσωρευμένα βάρη του επερχόμενου χειμώνα, σε μία συγκυρία, μάλιστα, χαμηλών τιμών διάθεσης των προϊόντων και υψηλού κόστους παραγωγής.
      Βάσει του υφισταμένου κανονισμού του Ε.Λ.Γ.Α., όμως, στην περίπτωση των έντονων βροχοπτώσεων, το ποσοστό της συντελεσθείσης ζημίας μειώνεται κατά 15% και το υπολειπόμενο πολλαπλασιάζεται επί 0,88%, πράγμα που επιφέρει διπλή μείωση της ζημίας, για την οποία και τελικά αποζημιώνεται ο δικαιούχος παραγωγός.
      Συνεπώς, ερωτάται ο κύριος Υπουργός:
      Πρώτον, στη λογική ενίσχυσης του αγροτικού εισοδήματος, σκοπεύει το Υπουργείο να καταργήσει ή έστω να μειώσει το ποσοστό 15% που αφαιρείται από το συνολικό ποσοστό της ζημίας;
      Δεύτερον, στην περίπτωση που συνεχίζει να εφαρμόζεται η μείωση του πραγματικού ποσοστού της ζημίας κατά 15%, προτίθεται το Υπουργείο να τροποποιήσει τον κανονισμό του Ε.Λ.Γ.Α., ώστε το υπολειπόμενο ποσοστό της ζημίας να πολλαπλασιάζεται με μοναδιαίο συντελεστή και όχι με το γνωστό 0,88%;»
      Στην επίκαιρη αυτή ερώτηση του συναδέλφου μας κ. Αστέριου Ροντούλη θα απαντήσει ο Υφυπουργός Αγροτικής Ανάπτυξης και Τροφίμων, κ. Κωνσταντίνος Κιλτίδης.
      Ορίστε, κύριε Υφυπουργέ, έχετε το λόγο.
      ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Ευχαριστώ, κύριε Πρόεδρε.
      Θα μπορούσε κανένας μονολεκτικά να απαντήσει σε αυτήν την επίκαιρη ερώτηση του κυρίου συναδέλφου, που θέτει αριθμητικά δεδομένα. 
      Βεβαίως, δεν μπορώ να μη σχολιάσω τα αναγραφόμενα στην ερώτηση περί μειωμένων τιμών ή οτιδήποτε, που έχει να κάνει με την ακόμα εντονότερη απόδοση, θα έλεγε κανείς, σε τέτοιου είδους φαινόμενα προς τους αγρότες –στη φυτική παραγωγή- που ζημιώνονται.
      Εδώ, δυστυχώς, δεν χωρούν συναισθήματα. Χωρούν μόνον προσπάθειες να είμαστε κοντά, να αποζημιώνουμε γρήγορα, αφού εκτιμήσουμε ακόμα γρηγορότερα.
      Σε ό,τι έχει να κάνει με τον κανονισμό του Ε.Λ.Γ.Α., ο ίδιος ο προσδιορισμός της εννοίας είναι ξεκάθαρος. Είναι κανονισμός και οι κανονισμοί υπάρχουν για να εφαρμόζονται, εφόσον βεβαίως έχουν ήδη εναρμονιστεί και με τα δεδομένα εν πολλοίς, κατά τη συνισταμένη έκφραση, της Ευρωπαϊκής Ένωσης. Και είναι ξεκάθαρη η πρακτική και τα δεδομένα του κανονισμού. Έως το 20% της ζημίας για οποιονδήποτε κίνδυνο που αναγράφεται στον κανονισμό δεν αποζημιώνεται η παραγωγή. Πάνω από το 20% ζημία, τότε αποζημιώνεται το ποσοστό πάνω από το 15% της ζημίας με συντελεστή 0,88% ή 88%. Ανάλογα.
      Μεσοσταθμικά, εάν υποτεθεί ότι ολοσχερώς υπάρχει καταστροφή, στο 100% δηλαδή, αποζημιώνεται το 75%.
      Νομίζω ότι κάτι τέτοιο ικανοποιεί μέχρι σήμερα τους Έλληνες αγρότες. Και οι παράμετροι, οι οποίοι πρέπει να εξεταστούν, έχουν να κάνουν με το εάν προστρέχει η πολιτεία με ευελιξία, με την όποια θεμιτή ελαστικότητα, προσεγγίζοντας αυτού του είδους τις αποζημιώσεις, όπως και η Κυβέρνηση το έπραξε, τουλάχιστον από το 2004 και μετέπειτα.
      Είχα την ευκαιρία και άλλη φορά, με τον ίδιο συνάδελφο, να καταθέσω αριθμούς συγκεκριμένους, που αποδεικνύουν και καταδεικνύουν κατά τον πλέον περίτρανο τρόπο, ότι ο Ε.Λ.Γ.Α. πλέον δεν είναι μία συνήθης αντασφαλιστική διαδικασία και ως Οργανισμός έχει να κάνει με διάσταση κοινωνικού δικτύου στήριξης των αγροτών, ιδίως δε της φυτικής παραγωγής.
      Με το τελευταίο νομοσχέδιο περί κτηνοτροφίας, για πρώτη φορά επιτέλους στο νεοελληνικό κράτος έρχεται να εξισωθεί και η κτηνοτροφία, η οποία και υπολειπόταν και βρισκόταν αδικημένη, με δεκαέξι νέους κινδύνους στο δίκτυο αυτό περί κοινωνικής προστασίας του Ε.Λ.Γ.Α.
      Όσον αφορά τις βροχοπτώσεις. Εμείς έγκαιρα, ανά την επικράτεια, στείλαμε τους τεχνοκράτες, στείλαμε τους υπηρεσιακούς παράγοντες του Ε.Λ.Γ.Α. Ήδη προσμετρούν και καταμετρούν, και ό,τι η ιδιαίτερη, η προσωπική καταμέτρηση για τον κάθε ένα αγρότη αναδείξει πολύ γρήγορα θα τον αποζημιώσουμε.
      Ευχαριστώ πολύ.
      ΠΡΟΕΔΡΕΥΩΝ (Αναστάσιος Νεράντζης): Ο κ. Ροντούλης έχει το λόγο.
      ΑΣΤΕΡΙΟΣ ΡΟΝΤΟΥΛΗΣ: Κύριε Υφυπουργέ, όταν μιλάω με εσάς, θέλω να μιλήσω στη γλώσσα της επαρχίας, διότι, τουλάχιστον εμείς οι δύο, έτσι συνηθίζουμε να μιλάμε.
      Ακούστε, λοιπόν: Στην παρούσα συγκυρία κάνουμε λόγο για τραπεζικό κράχ. Αναμενόμενο, μη αναμενόμενο, θα δούμε. Υπάρχει, όμως, ένα κραχ στον Θεσσαλικό κάμπο και στην ελληνική ύπαιθρο εν εξελίξει, αυτή τη στιγμή, ένα κραχ στα αγροτικά προϊόντα.
      Παράδειγμα: Το καλαμπόκι έφτασε στα 10 λεπτά, κύριε Υφυπουργέ. Το βαμβάκι κάτω από τα 30 λεπτά, κύριε Υφυπουργέ. Το σιτάρι το ίδιο. Κάτω από τα 30 λεπτά. Οι αποθήκες στη Θεσσαλία είναι γεμάτες, όπως γεμάτες είναι και οι αποθήκες των ενώσεων με σιτάρι. Μάλιστα, σε δέκα, δεκαπέντε ημέρες πάμε για το νέο σπαρτό, κύριε Υφυπουργέ, και δεν έχει κοπεί τιμή.
      Άρα, λοιπόν, υπάρχει ένα κραχ στα αγροτικά προϊόντα.
      Κι ενώ οι αγρότες μας περιμένουν τις αποζημιώσεις του Ε.Λ.Γ.Α. ως μάνα εξ ουρανού, όχι για να βγάλουν κέρδος -διότι από τη ζημία κανείς δεν βγάζει κέρδος- αλλά για να στηρίξουν το πενιχρό και πολλαπλώς δοκιμαζόμενο αγροτικό τους εισόδημα, ακολουθείται από τον Ε.Λ.Γ.Α. η εξής πρακτική: Η πρακτική της διπλής μείωσης της αποζημίωσης. Κατά ποιον τρόπο; Κατά τον τρόπο που ο ίδιος περιγράψατε. Δηλαδή, από το ποσοστό, με το οποίο θα πρέπει να αποζημιωθούν, αφαιρείται ένα 15% -η πρώτη μείωση- και το εναπομείναν ποσοστό, με το οποίο πρέπει να αποζημιωθούν, δεν πολλαπλασιάζεται με μοναδιαίο συντελεστή, επί ένα, αλλά επί 0,88. Δεύτερη μείωση.
     	Και εδώ θα μου επιτρέψετε να  κάνω μια πολύ απλή ερώτηση. Προτίθεστε αυτό το σημείο –αφήνουμε το 15% για το οποίο υπάρχει μια αιτιολόγηση γιατί μπαίνει- το 0,88, να το κάνετε ακέραια μονάδα; Αυτό είναι το πρώτο. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Θα μου επιτρέψετε να έχω το λόγο για τριάντα δευτερόλεπτα ακόμα. Θέλω να το ακούσει και ο εξαίρετος Πρόεδρος κ. Νεράντζης αυτό που θα πω. Θα κάνω μια καταγγελία και θέλω να την ακούσει και ο κύριος Πρόεδρος. 
     Είπατε για την κτηνοτροφία. Να σας πω τι συμβαίνει στο Πλατύ Ημαθίας στο εργοστάσιο της Ελληνικής Βιομηχανίας Ζάχαρης, κύριε Υφυπουργέ; Βγάζουν πούλπα. Την ξέρετε την πούλπα. Στην Αθήνα δεν την ξέρουν. Εμείς οι δύο την ξέρουμε και ο κ. Νεράντζης. Ξέρετε τι συμβαίνει; Παίρνουν τη νωπή πούλπα, τη μεταφέρουν σε χωράφια παρακείμενα, την αλέθουν με χώμα για να μην την  πάρουν οι κτηνοτρόφοι μας και προσπαθούν δι’ αυτού του τρόπου να στηρίξουν την τιμή της πούλπας. Αυτή είναι η βοήθεια στους κτηνοτρόφους; 
     Σας κάνω τώρα πρόταση. Αφού την καταστρέφετε που την καταστρέφετε την πούλπα, γιατί δεν τη δίνετε δωρεάν στον κτηνοτροφικό κόσμο, ώστε να βγείτε επικοινωνιακά και να πείτε «Ορίστε έμπρακτη βοήθεια στον κτηνοτρόφο, αλλά και στο φορτηγατζή που θα τη μεταφέρει». Ένας κύκλος επαγγελματιών θα ωφεληθεί. Απεναντίας την καταστρέφετε, κύριε Υφυπουργέ. Αυτή είναι η πολιτική της Νέας Δημοκρατίας;
     Ευχαριστώ πολύ, κύριε Πρόεδρε. 
ΠΡΟΕΔΡΕΥΩΝ (Αναστάσιος Νεράντζης): Μιας και με επικαλεστήκατε…. ΑΣΤΕΡΙΟΣ ΡΟΝΤΟΥΛΗΣ: Ξέρω το ενδιαφέρον σας για την ύπαιθρο, κύριε Πρόεδρε.
     ΠΡΟΕΔΡΕΥΩΝ (Αναστάσιος Νεράντζης):…ελπίζω ο Υπουργός για την πούλπα να μην πει mea culpa στο τέλος.
     Κύριε Υφυπουργέ, έχετε το λόγο για να δευτερολογήσετε.
     ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, να είναι καλά ο συνάδελφος…
     ΑΣΤΕΡΙΟΣ ΡΟΝΤΟΥΛΗΣ: Και σεις το ίδιο, κύριε Υφυπουργέ. 
     ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων):…να φέρνει τέτοιου είδους ζητήματα, τα οποία είναι πανεύκολο να απαντηθούν. Από την άλλη πλευρά, να είναι καλά και να έρχονται αυτά τα ζητήματα, για να αναδεικνύεται το περιεχόμενο της αγροτικής ενασχόλησης, της γεωργικής με την ευρύτερη έννοια του όρου, και ποιες σταθερές παράμετροι πρέπει να υπάρχουν και να υπηρετούνται από την εκάστοτε πολιτική ηγεσία του Υπουργείου και της Κυβέρνησης. 
     Θα απαντήσω, όμως, για την πούλπα. Όταν ανέλαβα Υφυπουργός, βρισκόταν εν κινήσει η διαδικασία, όπως γίνεται και φέτος και υπήρξε μια άνοδος της τιμής και της πούλπας.
      ΑΣΤΕΡΙΟΣ ΡΟΝΤΟΥΛΗΣ: Είκοσι οκτώ ευρώ το κιλό.
      ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Υπήρξε άμεση παρέμβαση, γιατί εγώ εκεί δίπλα άσκησα επί δεκαεπτά χρόνια τα ιατρικά μου καθήκοντα στο Κέντρο Υγείας της Αλεξανδρείας, όπου το Πλατύ είναι δίπλα, απέχει πέντε χιλιόμετρα.
     ΠΡΟΕΔΡΕΥΩΝ (Αναστάσιος Νεράντζης): Κοντά στην πούλπα εννοείτε;
     ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Η παρέμβαση και τότε ήταν καταλυτική. Φέτος σας τονίζω ότι με την παρέμβαση της πολιτικής ηγεσίας του Υπουργείου Αγροτικής Ανάπτυξης σε συνεννόηση με την Αγροτική Τράπεζα, άρα και με τη Βιομηχανία Ζάχαρης του συγκεκριμένου εργοστασίου, η τιμή καθηλώθηκε και προηγούνται οι κτηνοτρόφοι. 
     Αυτά προς ενημέρωση. Η τιμή έχει καθηλωθεί. Θα ήταν πολύ καταχρηστικό να συμβεί αυτό το οποίο περιγράφετε. Άλλο πράγμα συμβαίνει. Άλλου είδους…
     ΑΣΤΕΡΙΟΣ ΡΟΝΤΟΥΛΗΣ: Είναι αυτό που σας λέω. Να πάμε μαζί να το δούμε. 
     ΠΡΟΕΔΡΕΥΩΝ (Αναστάσιος Νεράντζης): Κύριε Ροντούλη, αφήστε τον Υπουργό να ολοκληρώσει. 
     ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Κύριε συνάδελφε, θα πρέπει μάλλον να ενημερωθείτε ακόμη καλύτερα, γιατί άλλο υλικό εννοείτε ότι αναμιγνύεται. Είναι το κατάλοιπο, το υπόλειμμα, με περιεχόμενο άσβεστο το οποίο βλέπετε σεις που αναμιγνύεται με χώμα. Δεν είναι η πούλπα αυτή η οποία αναμιγνύεται.
     ΑΣΤΕΡΙΟΣ ΡΟΝΤΟΥΛΗΣ: Μη συνεχίζετε. 
     ΠΡΟΕΔΡΕΥΩΝ (Αναστάσιος Νεράντζης): Σας παρακαλώ, κύριε Ροντούλη. Αφήστε τον Υπουργό να «πουλπολογήσει»!
     ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Κύριε συνάδελφε, δεν έχει νόημα να γίνει αυτού του είδους η πράξη, γιατί ειλικρινά τότε μαζί σας θα προσυπέγραφα ότι θα ήταν κάτι το οποίο ξεπερνά τα όρια και της πλέον μεγάλης φαντασίας του πλέον ευφάνταστου ανθρώπου. Όχι! Η πούλπα είναι ζωοτροφή, δίνεται με την ίδια τιμή φέτος και προηγούνται οι κτηνοτρόφοι. Αυτό που γινόταν κατά το παρελθόν, είναι κάτι που έχει ξεχαστεί. 
     Όσον αφορά την αποζημίωση στον κανονισμό του ΕΛ.Γ.Α., το 75%, αγαπητοί συνάδελφοι, είναι από τα υψηλότερα διεθνώς που υπάρχουν σε κανονισμό όχι μόνο ευρωπαϊκής χώρας αλλά και άλλων ισχυρότερων κρατών. Έχω πει πολλές φορές ότι καλό είναι τα θέματα να μην προσεγγίζονται με λαϊκισμό, με πρότυπο το τι αρέσει να ακούγεται. Πρέπει να είναι με το πρότυπο του τι ωφελεί. 
     Επομένως κατά τη διεθνή συγκριτική πρακτική ο Ελληνικός Οργανισμός Αποζημιώσεων, ο ΕΛ.Γ.Α., έχει από τα υψηλότερα στάνταρ αποζημιώσεων. Και προφανώς θα υπάρχει το ποσοστό ασφαλείας, για να υπάρχει η μέριμνα και η φροντίδα του αγρότη, για να υπάρξει η διασφάλιση του ζημιωθέντος προϊόντος. Αυτά είναι ξεκάθαρα και θα πρέπει κάποτε σ΄ αυτήν την ύπαιθρο -όπου πλέον με άλλους κανόνες παράγεται αγροτικό προϊόν, εκσυγχρονιστικά και επί της ουσίας- να δούμε πώς θα πρέπει να υποστηριχθεί ο Έλληνας αγρότης. 
     Οι τιμές διαμορφώνονται, κύριε Ροντούλη. Η επίκληση αυτών δεν νομίζω ότι έχει να κάνει με ευθύνη πολιτικής. Και, βεβαίως, εδώ είμαστε να στηρίξουμε την παραγωγή εις ό,τι αφορά το κόστος αυτής. Αυτό είναι ένα πεδίο, το οποίο μπορούμε να το συζητήσουμε και να το αναπτύξουμε. 
     Ευχαριστώ.
     ΠΡΟΕΔΡΕΥΩΝ (Αναστάσιος Νεράντζης): Ευχαριστούμε, κύριε Υφυπουργέ.
     Ολοκληρώθηκε η συζήτηση των επικαίρων ερωτήσεων.
     ΠΡΟΕΔΡΕΥΩΝ (Αναστάσιος Νεράντζης): Εισερχόμαστε στην ημερήσια διάταξη των
     ΕΠΕΡΩΤΗΣΕΩΝ
     Θα συζητηθεί η υπ’ αριθμόν 21/13.10.2008 επερώτηση των Βουλευτών του Συνασπισμού Ριζοσπαστικής Αριστεράς, των κύριων Μιχαήλ Παπαγιαννάκη, Νικολάου Τσούκαλη, Ευαγγελίας Αμανατίδου-Πασχαλίδου, Ιωάννη Δραγασάκη, Θεόδωρου Δρίτσα, Περικλή Κοροβέση, Αναστασίου Κουράκη, Αθανασίου Λεβέντη, Ιωάννη Μπανιά, Άννας Φιλίνη, Γρηγορίου Ψαριανού, Φώτη Κουβέλη, Παναγιώτη Λαφαζάνη και Αλέξανδρου Αλαβάνου προς τους Υπουργούς Περιβάλλοντος Χωροταξίας και Δημοσίων Έργων και Αγροτικής Ανάπτυξης και Τροφίμων, σχετικά με τη λειψυδρία και τα μέτρα της αντιμετώπισής της. 
     Από τις Κοινοβουλευτικές Ομάδες των κομμάτων μάς εστάλησαν επιστολές σχετικά με τον ορισμό Κοινοβουλευτικών Εκπροσώπων κατά τη συζήτηση της παρούσας επερωτήσεως. Η Νέα Δημοκρατία ορίζει ως Κοινοβουλευτικό Εκπρόσωπο τον κ. Ιωάννη Γιαννέλη-Θεοδοσιάδη, Βουλευτή Λέσβου, το ΠΑ.ΣΟ.Κ. ορίζει την κ. Ροδούλα Ζήση, πρώην Υπουργό και Βουλευτή Μαγνησίας, το Κ.Κ.Ε. ορίζει τον κ. Γκατζή Νικόλαο και ο Λαϊκός Ορθόδοξος Συναγερμός ορίζει ως Κοινοβουλευτικό Εκπρόσωπο τον Βουλευτή Σερρών κ. Ηλία Πολατίδη.
     Το λόγο έχει ο πρώτος εκ των επερωτώντων κ. Νικόλαος Τσούκαλης.
     ΝΙΚΟΛΑΟΣ ΤΣΟΥΚΑΛΗΣ: Ευχαριστώ πολύ, κύριε Πρόεδρε.
     Θα ήθελα να ξεκινήσω την τοποθέτησή μου μ΄ ένα γεγονός που συγκλονίζει όχι μόνο το Νομό Αχαΐας, κυρίες και κύριοι συνάδελφοι, κύριε Υφυπουργέ, ολόκληρη την Ελλάδα, αλλά θα μπορούσα να πω ότι αποτελεί πλέον και γεγονός για όλη την Ευρώπη, για όλο τον κόσμο. 
     Στην Αχαΐα, συνέβη το αδιανόητο, κύριε Υφυπουργέ του Υ.ΠΕ.ΧΩ.Δ.Ε.. Την 1η Νοεμβρίου, μια μέρα μετά τη λήξη της αντιπυρικής επιφυλακής, ένα μεγάλο μέρος του πολυτιμότερου δασικού οικοσυστήματος της Πελοποννήσου, το δάσος της Στροφιλιάς, κάηκε. Πριν λίγες μέρες υπέγραψε ο κ. Σουφλιάς την κοινή υπουργική απόφαση. Λίγες μέρες μετά από τη δημοσιοποίηση της απόφασης αυτής ένα μεγάλο μέρος του δάσους κάηκε. 
     Η αντιπυρική περίοδος έληξε στις 31.10.08 και παρά τις αφύσικα υψηλές θερμοκρασίες, δεν θεώρησε αναγκαίο ο αρμόδιος Υπουργός Αγροτικής Ανάπτυξης να επεκτείνει την περίοδο και έτσι άφησε στο έλεος όλων των καταπατητών την περιοχή. Παρά τις αλλεπάλληλες πυρκαγιές που όπως καταγγέλλει η Τοπική Αυτοδιοίκηση της περιοχής συνέβαιναν τον τελευταίο καιρό, δεν προχώρησε σε κανένα μέσο θωράκισης του οικοσυστήματος. Δεν είναι, βέβαια, συμπτωματικό ότι η πυρκαγιά ξέσπασε λίγες μέρες μετά τη δημοσιοποίηση της κοινής υπουργικής απόφασης για την προστασία των υδροβιοτόπων Στροφιλιάς από τον Υπουργό ΠΕ.ΧΩ.Δ.Ε.,, ακριβώς στην περιοχή Σαμαρέικα, την επίμαχη και πολύπαθη περιοχή στην καρδιά του βιοτόπου της Στροφιλιάς, εκεί ακριβώς που έχει μείνει ανέπαφη η αυθαιρεσία.
      Βέβαια και σ΄ αυτό το περιβαλλοντικό ζήτημα βλέπουμε τις κυβερνήσεις να φεύγουν, αλλά τα σχέδια κερδοσκοπικής αξιοποίησης της περιοχής να παραμένουν. Θυμίζουμε πως τα σχέδια τουριστικής ανάπτυξης στο Κοτίχι και στη Στροφιλιά με την κατασκευή γηπέδων γκολφ μέσα στην προτεινόμενη περιοχή, κυοφορούνται ήδη από το 2004 με οξείες πιέσεις από όλους τους Βουλευτές και του ΠΑ.ΣΟ.Κ. και της Νέας Δημοκρατίας, ενώ και πρόσφατα Βουλευτές της Νέας Δημοκρατίας επιμένουν στην προσπάθεια, καταθέτοντας σχετικές ερωτήσεις στη Βουλή. 
     Δεν είναι φανερό πως, τα σχέδια των μεγάλων επενδυτικών ομίλων και καλοθελητών, που βλέπουν τη Στροφιλιά σαν χώρο ανάπτυξης αντιπεριβαλλοντικών δραστηριοτήτων, σχετίζονται ευθέως με τη χθεσινή φωτιά; Έτσι βοά ο τόπος, όλος ο νόμος, ότι εξυπηρετούνται αυτά τα σχέδια. 
     Και ας έρθουμε στο θέμα μας. 
      Κυρίες και κύριοι συνάδελφοι, σήμερα δυστυχώς, όπως το 1992, συζητάμε ξανά για το φάντασμα της ξηρασίας. Μόνο που φέτος έρχεται με μεγαλύτερη ένταση. Πλήττει πλέον τις πιο ευαίσθητες περιοχές της χώρας, όπως είναι η ανατολική Κρήτη, η ανατολική Πελοπόννησος, τα νησιά του Αιγαίου, η Αττική και η Θεσσαλία. Αφυδατώνει τις καλλιέργειες και εκτοξεύει το κόστος παραγωγής. Περιοχές ολόκληρες, αλλά και εκατοντάδες οικισμοί της χώρας στερούνται αυτήν ακριβώς τη στιγμή ακόμα και το πόσιμο νερό. 
      Και οι προοπτικές φαντάζουν εφιαλτικές. Το φετινό υδρολογικό ισοζύγιο που ήδη διαμορφώνεται είναι από τα χειρότερα των τελευταίων δεκαετιών. Και ποια είναι η διαχείριση από το κράτος; Με ποια σχέδια σκοπεύει η Κυβέρνηση να αντιμετωπίσει το πρόβλημα; Τι προτείνει προς τους πολίτες; Πώς τους προετοιμάζει να αντιμετωπίσουν την επερχόμενη κρίση; Ο όρος «επερχόμενη» νομίζω είναι υπερβολικός, αφού τώρα η κρίση είναι πλέον παρούσα. 
      Φέρνουμε στο νου μας την κρίση του 1992 με το γνωστό σύνθημα «προσέχουμε για να έχουμε». Τότε μια στοιχειώδης καμπάνια είχε επιφέρει μείωση της κατανάλωσης κατά 30% περίπου. Σήμερα η Κυβέρνηση αξιολογεί σαν πρόβλημα μόνο την οικονομική κρίση. Η υδατική κρίση είναι ανύπαρκτη γι’ αυτήν. Όμως σύντομα θα κληθεί να διαχειριστεί πλήρη αδιέξοδα και ίσως η έλλειψη νερού, κύριοι Υφυπουργοί, να είναι πιο επώδυνη από την έλλειψη επαρκών τραπεζικών διαθεσίμων.
      Κυρίες και κύριοι συνάδελφοι, οι προοπτικές όχι μόνο για τις πιο πάνω περιοχές, αλλά και για ολόκληρη τη χώρα είναι πραγματικά εφιαλτικές. Τα σενάρια των κλιματολόγων σε ορίζοντα περίπου σαράντα ετών δίνουν αύξηση της μέσης θερμοκρασίας κατά 4 έως 5ο C , μείωση των βροχοπτώσεων κατά περίπου εκατό χιλιοστά το χρόνο και άνοδο της στάθμης της θάλασσας κατά πενήντα εκατοστά. Και όμως η χώρα μας υστερεί απελπιστικά σε επίπεδο σχεδιασμού, αλλά και απλής διαχείρισης. 
      Είμαστε πρωταθλητές στη σπατάλη των υδατικών πόρων. Και η σπατάλη αυτή έρχεται ως φυσική συνέπεια της απουσίας συνολικής και ολοκληρωμένης διαχείρισης. Η ασυντόνιστη και χωρίς υλική και τεχνική υποστήριξη προσπάθεια αντιμετώπισης των υδατικών αναγκών, ιδιαίτερα των εποχικών, είχε ως αποτέλεσμα την ανεξέλεγκτη εκμετάλλευση των τοπικών υδατικών πόρων σχεδόν κατ’ αποκλειστικότητα των υπογείων. Έτσι έχουμε έντονη διαταραχή του υδατικού ισοζυγίου, με ιδιαίτερα μεγάλες πτώσεις στάθμης στους υδροφορείς, την επέκταση του φαινομένου της υφαλμύρωσης και τη ρύπανση των υπογείων νερών από λιπάσματα, βιομηχανικά και αστικά λύματα κ.λπ.. 
      Έχουμε, συγχρόνως, μία πολυδιάσπαση και ανταγωνιστικότητα των σχετικών με τους υδατικούς πόρους αρμοδιοτήτων τόσο σε εθνικό όσο και σε περιφερειακό και τοπικό επίπεδο, απουσία προσωπικού και υλικοτεχνικής υποδομής, έλλειψη σχεδιασμού και προγραμματισμού. Επτά Υπουργεία, κυρίες και κύριοι συνάδελφοι, πολυάριθμοι δημόσιοι οργανισμοί, ινστιτούτα και ερευνητικά κέντρα μελετούν, αξιοποιούν, διαχειρίζονται τους υδατικούς πόρους, με συντονιστικό θεσμικό πλαίσιο το ν.1739/1987 ο οποίος, ουσιαστικά, δεν υλοποιήθηκε ποτέ στην πράξη.
      Το 2003, ήρθε ο νόμος ενσωμάτωσης της οδηγίας – πλαίσιο στην ελληνική νομοθεσία. Ο ν.3199/2003 ενσωμάτωσε την Οδηγία 60/2000, αλλά η διαδικασία αυτή ολοκληρώθηκε το Μάρτιο του 2006, δηλαδή περισσότερο από τρία χρόνια μετά και για άλλη μια φορά, υπό την πίεση της Ευρωπαϊκής Ένωσης. 
      Η χώρα μας δεν έχει ολοκληρώσει, δυστυχώς, ως όφειλε, έως τις αρχές του 2005 την ανάλυση των χαρακτηριστικών και των επιπτώσεων των ανθρώπινων δραστηριοτήτων στην κατάσταση των υδάτων. Δεν έχει ασχοληθεί καθόλου με την οικονομική διάσταση των διαφόρων χρήσεων του νερού, ώστε να μπορεί να προγραμματίσει και να επιλέξει σε κάθε περίπτωση τη λύση με το μικρότερο κόστος για την κοινωνία, αλλά και για τους φυσικούς πόρους. Μόλις στις αρχές του 2007, δημοσίευσε την προκήρυξη, σχετικά με την ανάπτυξη προγράμματος παρακολούθησης, ώστε κάθε στιγμή να υπάρχει μία συνεκτική και συνολική εικόνα της κατάστασης, της ποιότητας και της ποσότητας των υδάτων σε όλες τις λεκάνες απορροής. 
      Τα προγράμματα αυτά, ωστόσο, θα έπρεπε να έχουν τεθεί σε εφαρμογή ήδη από το 2006. Η κεντρική υπηρεσία υδάτων, αλλά και οι περιφερειακές διευθύνσεις υδάτων, συνεχίζουν να υπολειτουργούν χωρίς το απαραίτητο προσωπικό, εξοπλισμό και υποδομές. Κατόπιν επανειλημμένων ερωτήσεων που υποβάλαμε προς το αρμόδιο Υπουργείο, οι απαντήσεις ήταν καθησυχαστικές. Όμως όλες οι διευθύνσεις υδάτων λειτουργούν υποτυπωδώς. Διάφορα θεσμοθετημένα όργανα που προβλέπονται από το ν.3199/2003, ακόμα και αν έχουν στα χαρτιά συσταθεί, όπως το Εθνικό Συμβούλιο Υδάτων, δεν έχουν ακόμα συγκληθεί. 
      Η Κυβέρνηση επικύρωσε, χωρίς να λαμβάνει υπ’ όψιν τις αρχές της οδηγίας – πλαίσιο για το νερό τροπολογίες της νομοθεσίας και όλα τα απαραίτητα, προκειμένου να προχωρήσει τη εκτροπή του Αχελώου, ένα έργο, για το οποίο το Συμβούλιο της Επικρατείας έχει εκδώσει επανειλημμένα καταδικαστικές αποφάσεις. 
      Το Μάρτιο του 2007, εκδόθηκε η έκθεση της Ευρωπαϊκής Επιτροπής για το πρώτο στάδιο εφαρμογής της οδηγίας – πλαίσιο για το νερό. Τα στοιχεία που περιλαμβάνει έχουν ή θα έπρεπε να έχουν κατατεθεί από τα κράτη–μέλη το 2004 ή το 2005, ανάλογα με το άρθρο της οδηγίας στο οποίο αναφέρονται. Όπως σημειώνεται στην έκθεση, μέχρι την ημερομηνία δημοσιοποίησής της ενδέχεται να έχουν υπάρξει αλλαγές και βελτιώσεις, ενώ η επόμενη αναφορά δεν πρόκειται να εκδοθεί πριν από το 2012, όπως ορίζει η οδηγία. 
      Η έκθεση της Ευρωπαϊκής Επιτροπής για το πρώτο στάδιο εφαρμογής της οδηγίας – πλαίσιο διαπιστώνει από την προκαταρκτική ανάλυση, σχετικά με την αναφορά της οδηγίας στο εθνικό δίκαιο της Ελλάδας ότι έχει επιτευχθεί μόνο μερικώς. Αναφέρει, επίσης, ότι στις 8 Μαρτίου του 2007 εκδόθηκε σχετικό προεδρικό διάταγμα, που δεν έχει ακόμα αξιολογηθεί. 
      Αναφέρει, ακόμη, ότι τα περισσότερα κράτη–μέλη ανταποκρίθηκαν στο σύνολο σχεδόν των υποχρεωτικών αναφορών που έπρεπε να υποβάλουν μέσα στα χρονοδιαγράμματα, γεγονός που αποδεικνύει ότι τα χρονικά όρια που έθετε η οδηγία ήταν ρεαλιστικά. Εν τούτοις, υπάρχουν κράτη, όπως η Ελλάδα και η Ιταλία, που έχουν καθυστερήσει σημαντικά.
      Ως προς τις διοικητικές ρυθμίσεις, που θεωρείται ότι αποτελούν το πρώτο βήμα για την εφαρμογή της οδηγίας, η έκθεση αναφέρει ότι τα περισσότερα κράτη–μέλη της Ευρώπης των είκοσι πέντε, υπέβαλαν τις σχετικές εκθέσεις εντός των χρονικών ορίων. Οι ρυθμίσεις αυτές είναι κρίσιμες, μια και εξασφαλίζουν την εφαρμογή των όποιων αποφάσεων σε ολόκληρη περιοχή της κάθε λεκάνης απορροής. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε.
      Γι’ αυτήν την υποχρέωσή της η Ελλάδα δεν υπέβαλε καμμία αναφορά και η επιτροπή κατέθεσε εναντίον της αγωγή. 
      Προβλήματα, επίσης, εντοπίζονται ακόμη και ως προς τη διαχείριση των διασυνοριακών λεκανών απορροής και πιο συγκεκριμένα, μεταξύ της Ελλάδας και της Βουλγαρίας.
      Αξίζει, επίσης, να αναφερθεί ότι η Ελλάδα, όπως και η Δανία, δεν έχει δώσει αξιόπιστα στοιχεία για τα επιφανειακά υδάτινα σώματα, ενώ μαζί με τη Φινλανδία, δεν έχουμε δώσει αναφορές για τον αριθμό των ποταμών και των υπογείων υδάτων.
      Δυστυχώς η εξέλιξη που βιώνει αυτήν τη στιγμή η Ελλάδα, όσον αφορά το υδατικό πρόβλημα, είναι τεράστια και την βιώνουν αυτήν τη στιγμή εκατοντάδες οικισμοί όλης της χώρας, ολόκληρες αγροτικές περιοχές που στερούνται ακόμα και της στοιχειώδους ποσότητας, προκειμένου να ανταπεξέλθουν στην αγροτική τους παραγωγή.
      Ευχαριστώ πολύ.
(Χειροκροτήματα από την πτέρυγα του Συνασπισμού Ριζοσπαστικής Αριστεράς)
       ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε Τσούκαλη.
      Το λόγο έχει ο συνάδελφος του ΣΥ.ΡΙΖ.Α. κ. Μιχάλης Παπαγιαννάκης.
      ΜΙΧΑΗΛ ΠΑΠΑΓΙΑΝΝΑΚΗΣ: Ευχαριστώ, κύριε Πρόεδρε. 
      Κύριε Πρόεδρε, όταν έγιναν οι προγραμματικές δηλώσεις της Κυβερνήσεως πριν από ένα χρόνο, είχαμε αφιερώσει πολλά -το μεγαλύτερο ίσως κομμάτι των παρεμβάσεών μας- σε θέματα οικολογικής προστασίας και αειφορίας. Και το μεγαλύτερο κομμάτι από αυτά, το είχαμε αφιερώσει στα θέματα του νερού, της λειψυδρίας, της κακής διαχείρισής του κ.λπ.. Έκτοτε δεν έχει γίνει τίποτα.
      Τα ξαναπαίρνουμε αυτά τα θέματα, τα ξαναβάζουμε όλα στην επερώτηση που υποβάλαμε προς την Κυβέρνηση. Δεν θα τα ξαναπιάσω και εγώ. Είναι γραμμένα, τα είπε ο κ. Τσούκαλης, θα τα πουν και οι άλλοι συνάδελφοι. Θέλω, όμως, να τονίσω μερικά από αυτά, γιατί νομίζω ότι πρέπει να σκεφθούμε λιγάκι και με όρους πλέον συνθηματικούς, για να συνεννοούμαστε.
      Πρώτος όρος: Το οικολογικό αποτύπωμα της χώρας. Θα είδατε όλοι, αυτά που δημοσίευσε η WWF πρόσφατα. Η Ελλάδα είναι ενδέκατη, στη χειρότερη θέση στον κόσμο, ως προς το γενικό της οικολογικό αποτύπωμα και δεύτερη στον κόσμο, ως προς την κατανάλωση και τη διαχείριση του νερού. Μάλιστα είναι δεύτερη μετά τις Ηνωμένες Πολιτείες. Βλέπω ότι εκεί έχουμε καλή παρέα και είμαστε στις χώρες, που έχουν τα κακά ρεκόρ.
      Έχουμε, λοιπόν, προφανώς πρόβλημα κατανάλωσης και σπατάλης νερού. Η υπερεντατικοποιημένη γεωργία μας καταναλίσκει το 80% με 87% του νερού που έχουμε, ένα ποσοστό που δεν γνωρίζει καμμία άλλη χώρα.
    Αυτές οι ποσότητες οφείλονται, κυρίως, στο ότι βρίσκουν οι αγρότες μας, ή γενικά όσοι ασχολούνται μ΄ αυτά τα ζητήματα, «εύκολα», χωρίς ελέγχους και χωρίς αποτρεπτικό κόστος το νερό, όπου μπορούν, σ΄ όσο βάθος πάνε. Και επομένως πάλι οδηγούν σε κατασπατάληση του πόρου και επίσης σε απώλειες, κατά τη μεταφορά του νερού και κατά τη χρήση του. Και μάλιστα, χρησιμοποιώντας απαρχαιωμένες μεθόδους άρδευσης και ακατάλληλα εργαλεία, αντί των σύγχρονων μεθόδων, όπως είναι η στάγδην άρδευση, η υπόγεια άρδευση, η ανακύκλωση αστικών υδάτων, η κατασκευή μικρών φραγμάτων κ.λπ., οδηγούν επίσης σε κατασπατάληση του πόρου του νερού.
    Οι άλλοι τρόποι κατανάλωσης νερού καταναλίσκουν λιγότερο. Αυτό δεν σημαίνει, όμως, ντε και καλά ότι συμβάλλουν λίγο στα προβλήματά μας. Στα μεν αστικά δίκτυα, ξέρουμε ότι τα δίκτυα ύδρευσης χάνουν, 35% έως 60%, του νερού κατά τη μεταφορά. Στις τουριστικές δραστηριότητες ξέρουμε, ότι με τη μεγάλη κατανάλωση που υπάρχει το καλοκαίρι με τις υψηλές θερμοκρασίες -εκεί είναι το μεγάλο πρόβλημα και γίνεται οξύ- γίνεται η κατάσταση όλο και χειρότερη μ΄ αυτά τα απίστευτα σχέδια επενδύσεων, σε γήπεδα και σε γκολφ, τα οποία είναι ιδιαίτερα ενεργοβόρα και ιδιαίτερα υδροβόρα. Και βεβαίως ο βιομηχανικός τομέας, ο οποίος καταναλίσκει το μικρότερο ποσοστό, ίσως κάνει τη μεγαλύτερη ζημιά, διότι αυτός επηρεάζει, κυρίως, όχι την ποσότητα, αλλά την ποιότητα του διαθέσιμου νερού, με όλες αυτές τις ρυπάνσεις και τις αποβολές αποβλήτων σε ποτάμια και σε υδροφόρους ορίζοντες που γνωρίζουμε αυτόν τον καιρό. Όλα αυτά δημιουργούν εφιαλτικές καταστάσεις και προοπτικές. Υπάρχουν λίμνες που εξαφανίστηκαν, η λίμνη Κορώνεια, άλλες που κινδυνεύουν, η Δοϊράνη, η Βεγορίτιδα, ο Πηνειός ποταμός πνέει τα λοίσθια. Στις αρνητικές προοπτικές σε περιφέρειες της χώρας, αναφέρθηκε ο κ. Τσούκαλης.
     Νομίζω, λοιπόν, ότι τα μέτρα που μας προτάθηκε να πάρουμε για να λύσουμε αυτά τα ζητήματα, απεδείχθησαν αναποτελεσματικά και αρνητικά. Ούτε οι γεωτρήσεις -κατ’ εκτίμηση είναι διακόσιες χιλιάδες και με τις παράνομες, ίσως να διπλασιάζονται- έλυσαν το πρόβλημα –ίσα-ίσα επέτειναν το πρόβλημα- ούτε τα μεγάλα φαραωνικά έργα, όπως οι εκτροπές ποταμών, Αχελώος αλλά και Μόρνος, αλλά και Εύηνος και παλαιότερα σχέδια και ενώσεις λιμνών, έδωσαν καμμία οριστική και βιώσιμη λύση στο πρόβλημα. Αντιθέτως. 
    Επομένως εγώ θα έλεγα, να επιμείνουμε να επανέλθουν στο όλο ζήτημα και αντί να πιάσουμε τη γενική θεωρία, θα σας ζητούσα εντελώς έτσι συνθηματικά, όπως είπα και στην αρχή της ομιλίας μου, εμβληματικά, μερικές πράξεις, μερικές δράσεις. Πείτε οριστικά «όχι» στις εκτροπές ποταμών. Ακυρώστε τον Αχελώο. Ζητήστε αμέσως, πλήρη και επίσημη απογραφή όλων των γεωτρήσεων που υπάρχουν στη χώρα. Υπάρχουν υπηρεσίες, να το κάνετε. Απογραφή τους και επαναξιολόγησή τους και επανέγκρισή τους και επομένως και κλείσιμο πολλών απ’ αυτές. Προωθήστε τα  νέα προγράμματα καλλιεργειών -όπου έγιναν προσπάθειες, έδωσαν αποτελέσματα- τις νέες μεθόδους μεταφοράς νερού και άρδευσης και δώστε και τα σχετικά κίνητρα, πρόγραμμα για την αλλαγή όλων των υδρευτικών δικτύων των πόλεων, ιδιαίτερα της Αθήνας, που φαίνεται ότι είναι από τα χειρότερα. 
    Μελετήστε τις μεθόδους και τις τεχνικές μέτρησης και παροχής του νερού, ώστε να μπορεί να εξορθολογιστεί η διανομή του και η τιμολόγησή του. Να γίνει σε όλη την Ελλάδα, ό,τι γίνεται στις πόλεις. Να μετριέται το νερό, ώστε να μπορούμε να ξέρουμε τι καταναλίσκει ο καθένας και πώς μπορούμε με τις τιμές, όχι να φτιάξουμε λεφτά για το ταμείο, αλλά να οδηγήσουμε σε αποτρεπτικές του χρήσεις σε εξοικονόμηση του νερού. Πάρτε ένα από τα καλύτερα παραδείγματα, που μπορείτε να πάρετε. Φτιάξτε το βιολογικό καθαρισμό. Φτιάξαμε το βιολογικό καθαρισμό στην Ψυττάλεια, πάρτε το νερό της Ψυττάλειας και ποτίστε το Ποικίλο Όρος. Θα ήταν κάτι το εντελώς εμβληματικό και πάρα πολύ χρήσιμο, για όλη τη χώρα. Πάρτε μέτρα, ένα πρόγραμμα για την αποκατάσταση των λιμνών και ιδιαίτερα της Κορώνειας για την οποία υπάρχουν και πόροι, αλλά υπάρχουν ανάξιες τοπικές αρχές. Βάλτε μπροστά, πραγματικά, ένα γενναίο πρόγραμμα αφαλάτωσης για όλη την Ελλάδα και ιδιαίτερα φυσικά τα νησιά που το έχουν ανάγκη. Το κόστος της μικραίνει συνεχώς, ιδίως δε, αν τη συνδυάσουμε και με νέες μεθόδους χρήσεως ανανεώσιμων πηγών ενέργειας, θα μπορούμε να έχουμε πολλαπλό όφελος. 
    Και τέλος, ενσωματώστε μέσα στην πολιτική μας αυστηρές προδιαγραφές για τις εγκαταστάσεις των γκολφ, εγώ θα έλεγα να απαγορευτούν- και άλλων τέτοιων εγκαταστάσεων ενεργοβόρων και μια γενική αποτρεπτική τιμολόγηση των χρήσεων του νερού, ώστε πάνω από την κανονική χρήση μιας κανονικής οικογένειας με άνεση, η υπόλοιπη κατανάλωση –πισίνες και άλλα διάφορα τέτοια πράγματα- να τιμολογούνται σε πολλαπλές τιμές και αποτρεπτικά και εγώ θα έλεγα και σε κάποιο σημείο και εμβληματικά για την υπόλοιπη κοινωνία.
    Ευχαριστώ, κύριε Πρόεδρε.
    (Χειροκροτήματα από την πτέρυγα του ΣΥ.ΡΙΖ.Α.)
    ΠΡΟΕΔΡΕΥΩΝ (Αναστάσιος Νεράντζης): Και εγώ ευχαριστώ.
    Το  λόγο έχει η Βουλευτής του ΣΥ.ΡΙΖ.Α. κ. Αμμανατίδου.
    Από τη θέση σας, κυρία Αμμανατίδου, πέντε λεπτά είναι.
    ΕΥΑΓΓΕΛΙΑ ΠΑΣΧΑΛΙΔΟΥ-ΑΜΜΑΝΑΤΙΔΟΥ: Μαζί με τη δευτερολογία, κύριε Πρόεδρε; 
    ΠΡΟΕΔΡΕΥΩΝ (Αναστάσιος Νεράντζης): Θα προτιμούσα να το αποφύγουμε, αν έχετε σοβαρό λόγο, θα κάνω δεκτό το αίτημά σας. Κανονικά δεν είναι και πολύ ορθόδοξο αυτό, αλλά εν πάση περιπτώσει, αν το προτιμάτε να το κάνω. 
    ΕΥΑΓΓΕΛΙΑ ΠΑΣΧΑΛΙΔΟΥ-ΑΜΜΑΝΑΤΙΔΟΥ: Κύριοι Υπουργοί, κυρίες και κύριοι συνάδελφοι, είναι γνωστό σ΄ όλους το πρόβλημα που αντιμετωπίζει ο πλανήτης από θέματα νερού, λόγω των κλιματικών αλλαγών και της κακής διαχείρισης των υδατικών πόρων, σε σημείο που τίθεται θέμα πλέον επάρκειας του πόσιμου νερού.
     Στη χώρα μας η κατάσταση έχει ξεπεράσει τα όρια και  παρουσιάζει δραματικά στοιχεία. Το 87% του νερού που ξοδεύουμε διοχετεύεται στη γεωργία, ποσοστό πολύ υψηλό, αν σκεφθεί κάποιος ότι σ΄ άλλες χώρες το ίδιο ποσοστό έχει πέσει κάτω από το 70%. Τι γίνεται, λοιπόν, με το νερό που χρησιμοποιείται για άρδευση στην Ελλάδα; Γιατί το σπαταλάμε έτσι; Θα μπορούσαμε να πούμε ότι δυστυχώς για μας χρησιμοποιούμε ξεπερασμένες μεθόδους άρδευσης. Είναι γνωστό ότι οι περισσότερες καλλιέργειες αρδεύονται με καταιονισμό, δηλαδή μέθοδος που βασίζεται στον ψεκασμό των καλλιεργειών με νερό, ώστε το πότισμα να μοιάζει με βροχή. Στη μέθοδο αυτή ανήκουν και τα γνωστά κανόνια με τα οποία ποτίζεται το 70% των καλλιεργειών βαμβακιού και ευθύνονται για τη μεγάλη σπατάλη του νερού. Παρά το γεγονός ότι η μέθοδος αυτή είναι καλύτερη από τη μέθοδο ποτίσματος με αυλάκια, η οποία έχει τεράστιες απώλειες, είναι μια επίσης σπάταλη μέθοδος ποτίσματος. Τι οικονομικά κίνητρα έχετε δώσει στους αγρότες που αντιμετωπίζουν άλλωστε τεράστιες δυσκολίες βιωσιμότητας, ώστε να μπορέσουν να αλλάξουν τον τρόπο ποτίσματος προς όφελος δικό τους, του περιβάλλοντος, αλλά και του κοινωνικού συνόλου, κύριοι Υπουργοί; Ξεπερασμένοι, λοιπόν, οι τρόποι ποτίσματος που εξυπηρετούνται από ένα πεπαλαιωμένο δίκτυο, ένα δίκτυο που βρίσκεται σε άθλια κατάσταση, με αποτέλεσμα τις  πολλαπλές απώλειες, κατά τη μεταφορά του νερού στα χωράφια. Κοντά στις απαρχαιωμένες μεθόδους και στο πεπαλαιωμένο δίκτυο έρχονται και οι ανεξέλεγκτες γεωτρήσεις. Μεγάλο μέρος καλλιεργειών ποτίζονται από νερό γεωτρήσεων, νερό δηλαδή, που οι αγρότες θεωρούν δικό τους, γι’ αυτό πολλές φορές δεν δίνουν σημασία στο πώς το ξοδεύουν. Αυτό φυσικά είναι αποτέλεσμα μη σωστής ενημέρωσης των αγροτών, τη στιγμή που είναι εργαλείο της παραγωγικής τους διαδικασίας και αυτοί θα είναι που θα πληγούν άμεσα, όταν θα στερέψει η γεώτρησή τους ή το νερό που θα αντλήσουν θα περιέχει στοιχεία καταστροφικά για τις καλλιέργειές τους, λόγω της υπεράντλησης.
    Στην πραγματικότητα το πληρώνουν ακριβά, αφού για να αντλήσει νερό από μια γεώτρηση σε μεγάλο βάθος, χρειάζεται μεγάλη ποσότητα πετρελαίου, που επίσης  κοστίζει πάρα πολύ ακριβά, όταν χρησιμοποιείται γεννήτρια ή γεωργικός ελκυστήρας για μοτέρ και βέβαια και η ηλεκτρική ενέργεια πρέπει να χρησιμοποιείται με μέτρο. Ο αριθμός των γεωτρήσεων σ΄ όλη τη χώρα, σύμφωνα με στοιχεία του Ι.Γ.Μ.Ε. φτάνει τις διακόσιες χιλιάδες, κάποιες από τις οποίες βέβαια δεν λειτουργούν αυτήν τη στιγμή. Ωστόσο ο αριθμός αυτός αυξάνεται κατά πολύ, αν σε αυτές προσθέσουμε και τις παράνομες που κανείς δεν γνωρίζει πόσες ακριβώς είναι και πού βρίσκονται. Τα αποτελέσματα είναι γνωστά σ΄ όλους. Γεωτρήσεις που φτάνουν τα πεντακόσια πενήντα και εξακόσια μέτρα βάθος, υφάλμυρα νερά, βαρέα μέταλλα, έλλειψη νερού. Επόμενο βήμα η ερημοποίηση της υπαίθρου, κύριοι Υπουργοί. 
    Να επαναφέρουμε, λοιπόν, μια αλήθεια, που πρέπει να πάρουμε όλοι μας σοβαρά υπ΄όψιν. Η μείωση στην κατανάλωση νερού, κατά τομέα και συνολικά, που μπορεί να επιτευχθεί, εάν ληφθούν τα κατάλληλα μέτρα είναι πάρα πολύ σημαντική. Γιατί δεν προωθούνται, όμως, αυτά τα μέτρα; Γιατί η πολιτεία η κεντρική, αλλά και η τοπική εξουσία, τα μεγάλα αλλά και ορισμένα μικρά συμφέροντα σχεδιάζουν την ανάπτυξη με τη λογική ότι το νερό είναι απεριόριστο; Η Ελλάδα, μια από τις χώρες με τη μεγαλύτερη κατανάλωση νερού στον κόσμο και με έντονο το πρόβλημα της μείωσης των αποθεμάτων, δεν έχει μέλλον με υδροβόρες επενδύσεις, αλλά με έργα εξοικονόμησης νερού. 
    Τέτοια μέτρα αποτελεσματικής αντιμετώπισης για εξοικονόμηση νερού είναι: Χρέωση του παραγωγού με την κατανάλωση νερού και όχι με τα στρέμματα. Σήμερα, όπου υπάρχουν τοπικοί οργανισμοί εγγείων βελτιώσεων σε πολλές περιπτώσεις, οι παραγωγοί λαμβάνουν νερό από κλειστό συλλογικό αρδευτικό δίκτυο που κατασκευάστηκε από το κράτος και πληρώνουν για τη συντήρηση και τη λειτουργία του και όχι φυσικά για να βγάλει κέρδος. Το κόστος, όμως, μοιράζεται ανάλογα με τα στρέμματα που έχει ο κάθε γεωργός και όχι με την κατανάλωση νερού. Έτσι ο παραγωγός που εξοικονομεί νερό δεν επιβραβεύεται αλλά ούτε εκείνος που το σπαταλά πληρώνει βέβαια παραπάνω.
      Η υδροκάρτα. Πρόκειται για ένα σύστημα το οποίο προσαρμόζεται στο στόμιο της υδροληψίας και καταμετρά ακριβώς την κατανάλωση νερού. Η εφαρμογή της συγκεκριμένης συσκευής αλλάζει και τον τρόπο χρήσης αφού όποιος δεν πληρώσει δεν παίρνει νερό. Το αποτέλεσμα, εκεί όπου εφαρμόστηκε Σέρβια Κοζάνης, Νευροκόπι, καταγράφηκε μείωση της κατανάλωσης νερού έως και 30% από τον πρώτο χρόνο. Σημαντικό είναι ότι ανάλογα μειώνεται και η κατανάλωση ενέργειας για το πότισμα με αποτέλεσμα να εξοικονομούνται χρήματα για τον οργανισμό, δηλαδή, για τους αγρότες μέλη του. 
      Βέβαια, είχα καταθέσει μια σχετική ερώτηση στις 25/7/2008 και η απάντηση που ήλθε μετά από τρεις μήνες, δηλαδή, την προηγούμενη εβδομάδα, το Υπουργείο αναφέρει ότι το θέμα της εξοικονόμησης νερού εξετάζεται. Αυτό βέβαια καταδεικνύει ότι δεν υπάρχει τίποτα συγκεκριμένο που να προωθεί λύσεις και να μην εξετάζεται ακόμη και αν και κατά πόσον είναι αξιόπιστα τα συστήματα των  ηλεκτρονικών υδροληψιών. Πρέπει να γνωρίζουμε πόσο νερό χρειάζεται μια καλλιέργεια. Πώς να υπολογίσουμε πόσο νερό να ρίξουμε σ’ ένα χωράφι αν δεν γνωρίζουμε τι ποσότητα απαιτείται; Σε βαμβακοκαλλιέργεια, στο χωριό Πλατύκαμπος στο Νομό Λαρίσης, γίνεται ένα ενδιαφέρον πείραμα του Πανεπιστημίου Θεσσαλίας με την ονομασία «Πλειάδες». Αποδείχθηκε ότι μπορεί να μειωθούν οι ανάγκες σε νερό από τετρακόσια σε διακόσια εβδομήντα κυβικά μέτρα το στρέμμα με  τέσσερις κινήσεις:  
      Δεν ποτίζουμε το μεσημέρι, δεν χρησιμοποιούμε κανόνι, ούτε ανοικτούς αγωγούς, καταπολεμούμε τον ευτροφισμό. Δεν υπάρχει καμμία αμφιβολία ότι η στάγδην άρδευση πραγματοποιεί τη μικρότερη κατανάλωση νερού και μπορεί να αξιοποιήσει και μικρές ποσότητες νερού. Η πρακτική αυτή αρχίζει να επεκτείνεται και στην υπόλοιπη Ελλάδα. Στη Μακεδονία βέβαια, είναι μόνο 10% και ο λόγος είναι ότι δεν υπάρχει τις περισσότερες φορές οικονομική δυνατότητα από τους αγρότες. Τα γνωρίζετε αυτά.
      Αλλαγή καλλιεργειών. Η αλλαγή των καλλιεργειών, μπορεί να οδηγήσει σε εξοικονόμηση νερού ίση με τη μικρή εκτροπή του Αχελώου που προωθείτε. Σύμφωνα με τη μελέτη του ΕΘ.Ι.ΑΓ.Ε., που πραγματοποιήθηκε πριν από τρία χρόνια, εάν στο Θεσσαλικό Κάμπο καλλιεργηθούν κηπευτικά και σιτηρά, που είναι απαραίτητα για τη διατροφή στην Ελλάδα και τη διατροφική μας αυτάρκεια, θα κερδίσουμε πεντακόσια σαράντα εκατομμύρια κυβικά μέτρα το χρόνο. Το νερό της προβλεπόμενης εκτροπής είναι εξακόσια εκατομμύρια κυβικά μέτρα, χώρια οι απώλειες που μπορεί να φτάσουν μέχρι και 40%. Πρέπει να αλλάξουν οι καλλιέργειες. Δεν μπορεί σ΄ ένα ξηροθερμικό περιβάλλον, όπως είναι της Θεσσαλίας, να έχουμε υδροβόρες καλλιέργειες.
      Βιολογικοί καθαρισμοί. Το νερό των βιολογικών καθαρισμών δεν είναι για πέταμα. Εδώ και ένα χρόνο, ο βιολογικός καθαρισμός της Θεσσαλονίκης, αρδεύει δεκαπέντε χιλιάδες στρέμματα όπου καλλιεργείται βαμβάκι, καλαμπόκι, τριφύλλι, τεύτλα και ρύζι στην περιοχή της Χαλάστρας. Καλύπτει, όχι μόνο το 30% των αναγκών, ειδικά την περίοδο της αυξανόμενης ζήτησης, αλλά προσθέτει στις καλλιέργειες άζωτο, κάλιο και φώσφορο. 
      Απ’ όσο γνωρίζω, το ΕΘ.Ι.ΑΓ.Ε. θέλει να εφαρμόσει αυτό το πρόγραμμα –και ήδη έχει ξεκινήσει τις διαδικασίες- στην περιοχή της Λαμίας. Όσο βέβαια θα υπάρχει το ΕΘ.Ι.ΑΓ.Ε., διότι δεν στηρίζεται, αλλά αποδομείται και πάει για αφανισμό.
      Άρα, το οξύ πρόβλημα της λειψυδρίας, έπρεπε να αντιμετωπισθεί χθες. Είναι ζήτημα μείζονος εθνικής σημασίας που πρέπει η πολιτεία με σοβαρότητα και σχεδιασμό να αντιμετωπίσει και να δώσει άμεσες λύσεις χωρίς να περιμένει από τους ίδιους τους αγρότες να βρουν τον τρόπο, αλλά να τους ενημερώσει και να τους στηρίξει για το καλύτερο και βιώσιμο μέλλον της χώρας και βέβαια του πλανήτη. 
      Ευχαριστώ πολύ.
      ( Χειροκροτήματα από την πτέρυγα του ΣΥ.ΡΙΖ.Α. )
      ΠΡΟΕΔΡΕΥΩΝ (Αναστάσιος Νεράντζης): Το λόγο έχει ο κ. Περικλής Κοροβέσης.
      ΠΕΡΙΚΛΗΣ ΚΟΡΟΒΕΣΗΣ: Κύριε Πρόεδρε, κυρίες και κύριοι, δεν θα πω τίποτα για τον Στάλιν, μη με κοιτάτε. Το είπα την προηγούμενη φορά. 
      ΝΙΚΟΛΑΟΣ ΓΚΑΤΖΗΣ: …(δεν ακούστηκε)
      ΠΕΡΙΚΛΗΣ ΚΟΡΟΒΕΣΗΣ: Λένε ότι γελάει καλά όποιος γελάει τελευταίος. Αλλά όποιος μιλάει τελευταίος, όλα ήδη έχουν ειπωθεί. Θα κάνω, λοιπόν, εδώ μερικές αυτοσχέδιες παρεμβάσεις μια που  λίγο-πολύ το πρόβλημα έχει τεθεί από τους συναδέλφους μου με μεγάλη ενάργεια και με μεγάλη ακρίβεια. 
      Το πρώτο πράγμα που ήθελα να πω, είναι ότι ήξερα πως η χώρα μας είναι φιλοαμερικανική, αλλά ακόμα και στο νερό, δεύτερη; Δεν είναι δυνατόν. Η όλη γεωργία που παίρνει το 87% του νερού, είναι με μια αντιστοιχία με το  νερό που έχει το ανθρώπινο σώμα. Το ανθρώπινο σώμα έχει κάπου 87%. Πρόκειται στην ουσία για μια καπιταλιστική σπατάλη, θα έλεγα, χειρότερη από τη Wall Street. Δεν μπορεί το 87% του νερού να πηγαίνει εκεί, ενώ υπάρχουν άλλοι τρόποι. Και αν κάποιοι από σας δεν αγαπάτε τους Εβραίους, ελπίζω όχι σ’ αυτήν την Αίθουσα, ας δούμε πώς έκαναν την έρημο οι Ισραηλινοί με τα σταγονίδια. Υπάρχουν μελέτες της WWF, ακαδημαϊκών, περιβαλλοντικών οργανώσεων, που λένε ότι είναι ανατρέψιμο αυτό το πράγμα με μικρό οικονομικό κόστος, αλλά με μεγάλο πολιτικό κόστος, γιατί πρέπει να ανατραπεί η γεωργία όπως είναι. 
      Είμαι ήδη στα δύο λεπτά ομιλίας μου. Θα συνεχίσω την παρέμβασή μου σ’ ένα άλλο σημείο στο κατά πόσον μπορεί να εκπαιδευτεί αυτός ο λαός να φοβάται να χρησιμοποιήσει το νερό. Γιατί η σπατάλη που γίνεται είναι κάτι το ασύλληπτο. Γιατί μια απροσδιόριστη χαραμάδα στο καζανάκι είναι μεγάλη απώλεια. Όταν πλένεις τα δόντια σου και αφήνεις τη βρύση ανοικτή, είναι μεγάλη απώλεια. Αν σκεφτούμε ότι το καζανάκι έχει δώδεκα λίτρα πόσιμου νερού, αυτό φτάνει για το νερό σ’ ένα υποσαχάριο χωριό. Άρα, λοιπόν, να δούμε το νερό σαν ένα πολύτιμο αγαθό που πρέπει να το προστατέψουμε με την ίδια θέρμη και με την ίδια ζέση σαν να γίνεται ξενική επιδρομή στην πατρίδα μας. Το νερό είναι υπερασπίσιμο και πέρα από τα μέτρα που πρέπει να πάρει το κράτος, πρέπει και ο ίδιος ο πολίτης να αποκτήσει συνείδηση. Και αυτό θα μπορέσει να γίνει με συστηματικές καμπάνιες, να εξηγήσουμε ότι το νερό είναι δημόσια περιουσία, συν επιπλέον ότι το νερό απειλείται από ιδιωτικοποίηση. Γιατί έχουν πέσει τα αρπακτικά του καπιταλισμού και σε τέτοιους τομείς, όπως είναι το δημόσιο νερό, όπως είναι οι δρόμοι και άλλα πράγματα. 
      ( Στο σημείο αυτό την Προεδρική Έδρα καταλαμβάνει ο Ζ΄ Αντιπρόεδρος της Βουλής κ. ΒΑΪΤΣΗΣ ΑΠΟΣΤΟΛΑΤΟΣ )
      Δεν ξέρω αν έχετε δει τα ντοκυμαντέρ του Αυγερόπουλου για το νερό στη Νοτιοαφρικανική Ένωση, που έχει γίνει ιδιωτικό και γίνεται τρωϊκός πόλεμος για το νερό. Γατί σύμφωνα με τη νεοφιλελεύθερη αρπακτική καπιταλιστική πολιτική, μπορούμε να πούμε ότι αφού το δημόσιο έχει πρόβλημα με το νερό, να το δώσουμε σε μια ιδιωτική επιχείρηση να το λύσει.
      Άρα, λοιπόν, εγώ θα έλεγα: Επανασχεδιασμός της πολιτικής του νερού κεντρικά, στηριγμένο σε επιστημονικές μελέτες, εκπαίδευση αυτού του λαού –που δεν έχει και καμμία ειδική εκπαίδευση, εν πάση περιπτώσει- όσον αφορά την αξία του νερού. 
      Ευχαριστώ.
      ( Χειροκροτήματα από την πτέρυγα του ΣΥ.ΡΙΖ.Α.)
      ΠΡΟΕΔΡΕΥΩΝ (Βαΐτσης Αποστολάτος): Το λόγο έχει ο κ. Λεβέντης για πέντε λεπτά.
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ πολύ, κύριε Πρόεδρε.
      Ξέρουμε όλοι πολύ καλά ότι το νερό είναι το βασικό στοιχείο της ζωής. Ψάχνουμε στον Άρη, στα αστέρια να δούμε αν υπάρχει ζωή, διαπιστώνοντας αν τυχόν υπάρχει νερό. Ο άνθρωπος αποτελείται κατά 70% από νερό και έχει ανάγκη και να πίνει νερό και επίσης και για τις βιοτικές του ανάγκες. Αυτό οδήγησε στο να λέμε ότι το επίπεδο του πολιτισμού κρίνεται από το πόσο  νερό καταναλώνει. Αυτό όμως μας οδήγησε στην υπερβολή.  Σκεφθείτε τώρα ο καθένας από μας τι κάνει κάθε μέρα. Χρησιμοποιεί για το ξύρισμα, χρησιμοποιεί για τα δόντια του, χρησιμοποιεί για να πλυθεί και βέβαια θέλει την μπανιέρα ξέχειλη. 
      Από κει και πέρα, έχει τη μάνικα για να καθαρίσει τη βεράντα, το δρόμο, το αυτοκίνητο και από κει και πέρα, έπεται συνέχεια. Του χρειάζεται η πισίνα, θέλει και το γήπεδο του γκόλφ. Έτσι φτάσαμε σ’ αυτήν την αλόγιστη σπατάλη, όσον αφορά τις οικιακές και ανθρώπινες δραστηριότητες. Δεν είναι όμως μόνο αυτό. Έχουμε και τη βιομηχανία που καταναλώνει νερό και έχουμε και την αγροτική παραγωγή που καταναλώνει νερό, όπου φθάσαμε στον άλλο παραλογισμό. Ενώ είμαστε μια ξερή χώρα,  θέλουμε να καλλιεργούμε υδρόφιλα φυτά που έχουν τεράστιες ανάγκες σε νερό. Δεν μπορεί να γίνει τέλος πάντων κοιλάδα του Μισισιπή όλη η Ελλάδα. Καταναλώνουμε αναλογικά νερό όσο η Αμερική.  
Δεν έχουμε τη δυνατότητα να κάνουμε τόσες απέραντες βαμβακοφυτείες ή να πάρουμε και το νερό του Αχελώου ή του Δούναβη, για να φτιάξουμε πράγματα που δεν ταιριάζουν στο κλίμα μας. 
	Δεν είναι, όμως, μόνο αυτό. Γίνεται, επίσης, υπερκατανάλωση, γιατί υπάρχουν τεράστιες διαρροές στα δίκτυα. Γίνεται αλόγιστη σπατάλη, όταν παραδείγματος χάρη βλέπετε καταμεσήμερο –στις δύο η ώρα το μεσημέρι- Ιούλιο μήνα, με 45ο C να ραντίζουν όλα τα ποτιστικά συγκροτήματα. Αυτά είναι πράγματα παράλογα! Μας οδηγούν σ’ αυτήν την κατάσταση που βιώνουμε τώρα. 
	Με απορία βλέπω εγώ ότι πέρυσι, την ίδια εποχή, όλοι οι ταμιευτήρες είχαν τουλάχιστον εξακόσια εκατομμύρια κυβικά περισσότερα απ’ ό,τι έχουμε τώρα. Δηλαδή καταναλώσαμε εξακόσια εκατομμύρια κυβικά συν αυτά που προστέθηκαν το χειμώνα. Επομένως, καταναλώνουμε γύρω στα δυόμισι εκατομμύρια κυβικά την ημέρα, εκ των οποίων το ένα - ενάμισι εκατομμύριο πηγαίνει στο «φαταούλικο» Λεκανοπέδιο, πλην όμως το υπόλοιπο ένα εκατομμύριο πού πηγαίνει; Είτε είναι διαρροές είτε υποκλοπές καθ’ οδόν. Υπάρχουν αυτές οι τεχνικές να υπεξαιρείται, να κλέβεται το νερό στη διαδρομή. 
	Πρέπει, όμως, να δούμε και κάτι άλλο. Το νερό, ενώ είναι πηγή ζωής, μπορεί να είναι και κίνδυνος για τη ζωή. Πάρα πολλές επιδημίες ξεσπούν από μολυσμένο νερό, από χολέρα, τύφο, δυσεντερία και ό,τι άλλο μπορεί κανείς να φανταστεί. Αυτά, βέβαια, συνέβαιναν στις παλιές εποχές ή συμβαίνουν σήμερα στις υποανάπτυκτες χώρες. 
	Οι αναπτυγμένες, όμως, χώρες κατάφεραν το άλλο ακατόρθωτο: Αντί να έχουν τη μόλυνση από μικρόβια, έχουν τη ρύπανση από μια σειρά τοξικές ουσίες και επικίνδυνες, όπως από διάφορα βιομηχανικά προϊόντα και προπαντός τα φυτοφάρμακα, πολλά από τα οποία μένουν στο έδαφος μπορεί και για χιλιάδες χρόνια και εξακολουθούν να ρυπαίνουν και να δημιουργούν κινδύνους για τη ζωή, γιατί είναι τοξικά επικίνδυνα, καρκινογόνα. Τέτοιο είναι π.χ. το περίφημο DDT. 
	Υπάρχει και κάτι άλλο, το οποίο το ζούμε ιδιαίτερα εδώ σ’ αυτήν την υδροκέφαλη πρωτεύουσα και στην Αττική. Ρυπαίνουμε μερικές περιοχές με αλόγιστο τρόπο, λόγω της βιομηχανίας, όπως γίνεται στο Θριάσιο και στον Ασωπό. 
	Στο Θριάσιο είναι ρυπασμένος όλος ο υδροφόρος ορίζοντας, ο πλούσιος υδροφόρος ορίζοντας, από τις βιομηχανικές δραστηριότητες. Γιατί δεν είναι μόνο ότι γίνεται υπεράντληση και υφαλμύρωση του νερού, αλλά έχουν επίσης ανοιχτεί βόθροι οι οποίοι –υποτίθεται- είναι στεγανοί, ενώ είναι απορροφητικοί. Εκεί μέσα χύνονται όλα τα τοξικά βιομηχανικά απόβλητα και διασπείρονται στον υδροφόρο ορίζοντα. 
	Το ίδιο γίνεται και στον Ασωπό με το εξασθενές χρώμιο και άλλα τοξικά προϊόντα που κάθε τόσο λέμε ότι τα φέρνει ο Ασωπός με το ρου του. Το ποτάμι δεν έχει πια νερό. Και όμως, είναι ρυπασμένος ο υδροφόρος ορίζοντας, γιατί έχουν ανοίξει μεγάλους βόθρους οι βιομηχανίες και πηγαίνει κάτω και ρυπαίνει. 
	Υπάρχει και ένα άλλο περίεργο φαινόμενο εδώ στην Αττική και συγκεκριμένα στα Μεσόγεια, μια προνομιούχο περιοχή, όπου παλιότερα το νερό αφθονούσε. Τώρα, όμως, τι γίνεται; Δεν υπάρχει νερό, πλην όμως, αν βρέξει, αν πλημμυρίσει, αμέσως τα βοθρολύματα βγαίνουν στην επιφάνεια, γιατί δεν έχουμε ούτε αποχετεύσεις ούτε βιολογικούς καθαρισμούς σ’ όλη την Αττική, ανατολική και δυτική. Και βέβαια, τώρα που δεν βρέχει δεν βγαίνουν στην επιφάνεια. Όμως, καθιζάνουν και εμπλουτίζουν, με βοθρολύματα πια, τον υδροφόρο ορίζοντα. Και αυτό, για να έχουν να πορεύονται οι επόμενες γενεές, δεν ξέρω για πόσες δεκάδες, εκατοντάδες ή και χιλιάδες χρόνια. Αυτό είναι κάτι που πρέπει να σταματήσει και, βέβαια, είναι υπεύθυνη η Κυβέρνηση, γιατί όλα αυτά τα έχει αφήσει ανεξέλεγκτα και ασύδοτα. Όχι μόνο η τωρινή, αλλά και οι προηγούμενες κυβερνήσεις. 
	Ευχαριστώ. 
(Χειροκροτήματα από την πτέρυγα του ΣΥ.ΡΙΖ.Α.)
	ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε πολύ τον κ. Λεβέντη. 
	Ακολουθεί ο συνάδελφος κ. Γρηγόριος Ψαριανός. 
	ΓΡΗΓΟΡΙΟΣ ΨΑΡΙΑΝΟΣ: Κύριοι συνάδελφοι, κύριε Πρόεδρε, θέλω να σας μεταφέρω την εμπειρία μου από την κατάσταση, όπως έχει καταγραφεί σε πάρα πολλές ελληνικές επαρχίες που πρόσφατα επισκέφθηκα. Θέλω να σας πω ότι από μικρό παιδί, κάνοντας εκδρομές, περιδιαβαίνοντας κάθετα το κέντρο της Πελοποννήσου, στο Οροπέδιο της Τρίπολης βλέπαμε λίμνες, μικρές και μεγαλύτερες. Βλέπαμε, δηλαδή, τα νερά να λιμνάζουν. Θέλω, λοιπόν, να σας μεταφέρω το πρόβλημα που υπάρχει εκεί με τη λίμνη Τάκα. Θέλω να σας μεταφέρω τον προβληματισμό και την αγωνία των κατοίκων των χωριών του Δήμου Μαντινείας. Τα ίδια τα χωριά, που αποτελούν αυτόν το δήμο, τσακώνονται για το νερό, γιατί σε δύο μεγάλες γεωτρήσεις που έγιναν στο Οροπέδιο της Τρίπολης το νερό υπεραντλήθηκε ταχύτατα, για να αρδεύεται η Τρίπολη, η πρωτεύουσα του νομού, φεύγοντας από το υπέδαφος των χωριών και έτσι πλέον ο υδροφόρος ορίζοντας καταστράφηκε από την υπεράντληση. Έχουν καταρρεύσει τα τοιχώματα του υπόγειου ταμιευτήρα του νερού και τον τελευταίο καιρό έβγαινε μόνο λάσπη. Το ξέρουν πάρα πολύ καλά αυτό όσοι μας βλέπουν και μας ακούνε από εκεί. Υπάρχει μεγάλη αναταραχή στην περιοχή, σε μια περιοχή στο κέντρο της ορεινής Πελοποννήσου, όπου ο δείκτης βροχοπτώσεων για την Ελλάδα ήταν εξαιρετικά μεγάλος. 
	Στην ίδια περιοχή, στο Δήμο Μαντινείας, υπάρχει ένα μοναστήρι, το οποίο έχει δώσει την πηγή, «Μάνα του νερού», στο βουνό πάνω από την έδρα του Δήμου Μαντινείας σε ιδιωτική εταιρεία, ώστε να εμφιαλώνεται το νερό της δημόσιας πηγής του βουνού, της «Μάνας του νερού». Το νερό αυτό νομίζω πως λέγεται HOLY WATER. Εμφιαλώνεται και πωλείται στην αγορά. Λέγεται το «άγιον ύδωρ» ή κάπως έτσι. 
	Είναι πολύ χαρακτηριστικό το συγκεκριμένο παράδειγμα της Αρκαδίας, μιας περιοχής που πνιγόταν στο νερό. Οι άνθρωποι δεν έχουν να πιουν και το νερό κοντεύει να είναι ακατάλληλο. 
	Η Κέρκυρα έχει το μεγαλύτερο δείκτη βροχοπτώσεων στα Βαλκάνια και η Κέρκυρα δεν έχει νερό. Εδώ και πάρα πολλά χρόνια στο βόρειο τμήμα του νησιού ετοιμάζεται να γίνει ένα φράγμα και να μετακινηθούν τέσσερα χωριά, για να γίνουν ταμιευτήρες νερού στη βόρειο Κέρκυρα. Δεν έχει γίνει ακόμη τίποτα. Είναι πάρα πολύ έντονο και εκεί το πρόβλημα. 
	Να μη σας πω τώρα για την Ικαρία, για τη Δονούσα ή για τα νησιά των Κυκλάδων και τα Δωδεκάνησα τι γίνεται με το νερό και πού έχουν, επιτέλους, πάει εκείνα τα περίφημα προγράμματα αφαλάτωσης. 
	Υπάρχει ένα πλωτό πράσινο εργαστήριο αφαλάτωσης το οποίο είναι, απ’ ό,τι ξέρω, το πρώτο στον κόσμο. Δεν έχει βρει τη συνέχειά του. Δεν υπάρχει κανένα πρόγραμμα να βγουν τέτοια εργαστήρια αφαλάτωσης του νερού για τα νησιά μας. 
	Θέλω να μεταφέρω το πρόβλημα της Κύπρου. Θα το ξέρετε πολύ καλά. Αφού κουβαλούσαν με βυτία από την Ελλάδα νερό για πάρα πολλά χρόνια, με τεράστιο κόστος, τώρα ξεκινούν προγράμματα αφαλάτωσης και έχουν χάσει πέντε - έξι χρόνια.
	Θέλω να πω ότι στην Ελλάδα, που έχει πολλαπλάσιο δείκτη βροχοπτώσεων απ’ ό,τι η Κύπρος, η Ισπανία, η Βόρειος Αφρική ή άλλες περιοχές της Μεσογείου, είναι απαράδεκτο να αντιμετωπίζει τέτοια προβλήματα λειψυδρίας. Είναι απαράδεκτο εμείς να ποτίζουμε τους κάμπους με τεχνητές βροχές και με καταιγισμό νερού, χωρίς να δίνουμε κατευθυνόμενο νερό κατευθείαν στις ρίζες των φυτών, στις ρίζες των καλλιεργειών, και να έχουμε μια τεράστια σπατάλη μ’ αυτό το απίστευτο 87% του νερού, τη στιγμή που το αποθεματικό του νερού, εάν δεν ξαναβρέξει, φθάνει μόνο για να μπορέσει να υδρευθεί η Αθήνα για πέντε-έξι μήνες. Και επειδή όλο και σπανιότερα βρέχει και όποτε βρέχει, βρέχει απότομα, δεν υπάρχει καμμία απορρόφηση του νερού από το έδαφος. 
	Όλα αυτά τα πράγματα είναι πολύ γνωστά σ’ όλη την Ελλάδα. Δεν μπορώ να καταλάβω γιατί οι κυβερνήσεις δεν έχουν κάνει έναν πραγματικά μακρόπνοο σχεδιασμό, για να μη χάνεται αυτό το πολύτιμο στοιχείο. 
	Θα ήθελα να σας πω και πολλά άλλα παραδείγματα. Ήδη οι συνάδελφοι έχουν προτείνει ολοκληρωμένο πρόγραμμα και συγκεκριμένα σημεία και για τις καλλιέργειες και για την άρδευση και για τη σπατάλη και για τις απώλειες του νερού. Δεν θέλω να επαναλάβω όλα αυτά. Όμως, θέλω να πω πως δεν είναι ουτοπικό αυτό που λέμε, ότι δηλαδή οι επόμενοι μεγάλοι πόλεμοι θα γίνονται για το νερό. Έχουν αρχίσει και γίνονται πόλεμοι για το νερό. Και ξέρετε ότι αυτό το φαινόμενο θα ενταθεί πάρα πολύ. Ας μην είμαστε στο επίκεντρο τέτοιου πολέμου και μάλιστα να τσακώνονται μεταξύ τους τα χωριά των ελληνικών περιοχών ποιο θα πρωτοπάρει λίγο νεράκι. Ας μην πούμε το νερό «νεράκι» και ας μη γίνουμε πεδίο πολέμου για το νερό. Πρέπει να το προβλέψουμε αυτό και πρέπει να κάνουμε ένα πολύ συγκεκριμένο πρόγραμμα. 
	Ευχαριστώ πολύ. 
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε τον κ. Ψαριανό. 
      Οφείλω να σας πω ότι έχετε καλύψει και το χρόνο της δευτερολογίας, για να μη μας πουν ότι δείχνουμε ευνοιοκρατία ενός λεπτού. 
      Η κ. Φιλίνη έχει το λόγο για τρία λεπτά. 
      ΑΝΝΑ ΦΙΛΙΝΗ: Ευχαριστώ, κύριε Πρόεδρε.
      Κύριε Πρόεδρε, κυρίες και κύριοι συνάδελφοι, είπαν και άλλοι συνάδελφοι από την αρχή ότι έχει υπάρξει μια οδηγία-πλαίσιο της Ευρωπαϊκής Ένωσης από το 2000, η οδηγία 60, σχετικά με την προστασία και διατήρηση του υδάτινου περιβάλλοντος στην Κοινότητα. 
      Εμείς έχουμε συμμορφωθεί μ’ αυτήν την οδηγία και έχουμε συστήσει μάλιστα και μια κεντρική υπηρεσία υδάτων στο Υπουργείο Χωροταξίας και Δημοσίων Έργων. Δυστυχώς όμως από το 2000 μέχρι σήμερα αυτή η υπηρεσία υπολειτουργεί. Το Εθνικό Συμβούλιο Υδάτων είναι υποστελεχωμένο με αρνητικές επιπτώσεις, τόσο στα μεγάλα κέντρα όσο και στην περιφέρεια. 
      Ιδιαίτερα αρνητική είναι η κατάσταση στην περιφέρεια της χώρας όπου αυτές οι υποστελεχωμένες διευθύνσεις υδάτων δεν έχουν διαχειριστικές μελέτες για τις λεκάνες απορροής, με αποτέλεσμα να μη γνωρίζουν οι υπηρεσίες αυτές όταν δίνουν αδειοδοτήσεις για γεωτρήσεις που είναι αναγκαίες, τι επιτρέπεται και τι δεν επιτρέπεται, με αποτέλεσμα να γίνονται σοβαρά λάθη και να έχουμε μεγάλη ασυνέπεια ως προς την οδηγία. 
      Συνεπώς, τόσο το Υπουργείο Χωροταξίας όσο και οι περιφέρειες, και οι δυο δηλαδή αρμόδιοι φορείς της χώρας, δεν παίρνουν τα μέτρα τους σε σχέση με τη διαχείριση των υδάτων και δεν ανταποκρίνονται στις υποχρεώσεις τους. 
      Οι περιφέρειες της χώρας που υποφέρουν ιδιαίτερα, το ξέρουμε, είναι τα νησιά μας, είναι οι ανατολικές περιοχές της χώρας, οι μεγάλες πόλεις, η Αττική και η Αθήνα. 
      Θέλω συγκεκριμένα να αναφέρω κάποια σημεία σχετικά με την Αττική, κύριε Πρόεδρε. Ξέρουμε ότι στην Αττική έχουμε τον κεντρικό αγωγό ακαθάρτων, ο οποίος περνάει από τον Κηφισό και φτάνει μέχρι την Ψυττάλεια. Εκεί γίνεται η απαραίτητη επεξεργασία λυμάτων. Όμως το άπειρο καθαρό νερό, το οποίο βγαίνει μετά απ’ αυτήν την επεξεργασία λυμάτων χύνεται όλο στη θάλασσα, ενώ το νερό αυτό θα μπορούσε με τη σωστή διοχέτευσή του να πηγαίνει και στη βιομηχανία, αλλά επίσης θα μπορούσε να πηγαίνει για την ύδρευση των πάρκων, θα μπορούσε με τη σωστή επεξεργασία να γίνεται μέχρι και πόσιμο αυτό το νερό. 
      Το δεύτερο που θα ήθελα να επισημάνω είναι ότι τα όμβρια δεν συλλέγονται. 
      Το τρίτο που θα ήθελα να επισημάνω είναι ότι η Αττική διαρκώς σκεπάζεται, διαρκώς τσιμεντοποιείται. Τα πάρκα δεν φροντίζονται ώστε να υπάρχει η απαραίτητη φροντίδα για την απορροή των υδάτων και για τον υδροφόρο ορίζοντα όλης αυτής της περιοχής. 
      Τέλος, θέλω να πω ότι υπήρχε και μια μελέτη του Εθνικού Μετσόβιου Πολυτεχνείου, πριν από χρόνια, σχετικά με την περιοχή του Ελληνικού, όπου προβλεπόταν ότι όλη η περιοχή εκείνη θα μπορούσε να οδηγήσει τον αγωγό ο οποίος φτάνει σήμερα μέχρι το Φαληρικό Δέλτα και μόνο, θα μπορούσε ο αγωγός να φτάνει και μέχρι τον Άγιο Κοσμά με αποτέλεσμα να διοχετεύεται νερό και να ποτίζεται όλο το θαλάσσιο μέτωπο. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Μισό λεπτό, κύριε Πρόεδρε.
      Ακόμα θα ήθελα να πω και για τη Θεσσαλονίκη που δεν πρόλαβε η συνάδελφος η κ. Αμανατίδου να μιλήσει γι’ αυτά. Δυστυχώς σήμερα στη Θεσσαλονίκη έχουμε την Εταιρεία Ύδρευσης και Αποχέτευσης Θεσσαλονίκης η οποία περνάει στην πολυεθνική εταιρεία «SUEZ». Δηλαδή το νερό ιδιωτικοποιείται. Έχουμε ένα αγαθό απαραίτητο για όλους τους ανθρώπους το οποίο περνάει στην ιδιωτική εκμετάλλευση και αυτό είναι πάρα πολύ αρνητικό. 
      Τέλος, θα ήθελα να πω ότι είχαν υπάρξει ορισμένα δημοσιεύματα, χθες αν δεν κάνω λάθος, που αναφέρονται σε περιοχές της Χαλκιδικής, Καλλικράτειας, Ποτίδαιας και Νέων Σιλάτων, όπου εκεί τρεις γεωτρήσεις που υδροδοτούν παραθεριστικές κατοικίες, αποδείχθηκε ότι εδώ και δυο χρόνια παρέχουν νερό ακατάλληλο και δεν έχουν σφραγιστεί. 
      Γίνονται τελικά έλεγχοι ποιότητας του νερού; Είναι πάρα πολύ σημαντικό, κύριε Υφυπουργέ, να το ξέρουν οι πολίτες μας. Τι μέτρα παίρνουμε για την ασφάλεια των πολιτών και τι μέτρα παίρνουμε, ώστε τελικά να γίνουν όλα αυτά τα απαραίτητα έργα υποδομών ώστε να σώνεται το νερό και να μη χύνεται έτσι άφθονο στη θάλασσα. 
      Σας ευχαριστώ για την ανοχή σας, κύριε Πρόεδρε. 
      (Χειροκροτήματα από την πτέρυγα του ΣΥ.ΡΙΖ.Α.)
      ΠΡΟΕΔΡΕΥΩΝ (Βαΐτσης Αποστολάτος): Κυρία Φιλίνη, πήγατε στα έξι λεπτά. Νομίζω ότι η δευτερολογία σας έχει κλείσει. 
      Σας ευχαριστώ. 
      Θα μιλήσουν τώρα οι κύριοι Υπουργοί. Θα μιλήσει ο κ. Καλογιάννης και θα ακολουθήσει ο κ. Κιλτίδης.
      ΦΩΤΗΣ ΚΟΥΒΕΛΗΣ: Μήπως ο κ. Κιλτίδης θέλει να ακούσει και τους Κοινοβουλευτικούς Εκπροσώπους; 
      ΠΡΟΕΔΡΕΥΩΝ (Βαΐτσης Αποστολάτος): Κύριε Κιλτίδη, θέλετε να ακούσετε τους Κοινοβουλευτικούς Εκπροσώπους, να πάει ανάποδα το πράγμα; Το προτιμάτε; 
      ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Συμφωνώ. 
      ΠΡΟΕΔΡΕΥΩΝ (Βαΐτσης Αποστολάτος): Ωραία, συμφωνείτε. 
      Ορίστε, κύριε Καλογιάννη, έχετε το λόγο. 
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε. 
      Κυρίες και κύριοι συνάδελφοι, συζητάμε ένα θέμα το οποίο είναι εξαιρετικά σοβαρό, ιδιαίτερα στη χρονική στιγμή που γίνεται αυτή η συζήτηση. 
      Άκουσα με προσοχή τις συναδέλφισσες και τους συναδέλφους. Άκουσα με προσοχή τα θέματα τα οποία έθεσαν και θα επιχειρήσω να δώσω συγκεκριμένες απαντήσεις με στοιχεία, διότι ως μια γενική τοποθέτηση, ως μια γενική παρατήρηση θα έλεγα ότι επιχειρήθηκε από τους επερωτώντες συναδέλφους να δοθεί μια εικόνα τελείως διαφορετική από την πραγματική. 
      Πριν όμως ξεκινήσω να αναφερθώ στα της διαχείρισης των υδάτινων πόρων, επιτρέψτε μου να κάνω μια μικρή αναφορά στην εισαγωγή που έκανε ο κ. Τσούκαλης, επειδή υπήρξε και μια ανακοίνωση του Προέδρου του Συνασπισμού του κ. Τσίπρα, σχετικά με την προστατευόμενη περιοχή της Στροφιλιάς. 
      Θέλω να καταστήσω απολύτως σαφές ότι με την κοινή υπουργική απόφαση την οποία προώθησε το Υ.ΠΕ.ΧΩ.Δ.Ε., η συγκεκριμένη περιοχή για την οποία γίνεται λόγος, όπου εκδηλώθηκε πυρκαγιά, δεν εξαιρείται της περιοχής προστασίας. Αντιθέτως, δε, σύμφωνα με την κοινή υπουργική απόφαση δεν επιτρέπεται στη συγκεκριμένη περιοχή καμμία απολύτως επέμβαση. 
      Εκτιμώ, λοιπόν, αγαπητές και αγαπητοί συνάδελφοι του Συνασπισμού, ότι δεν θα έπρεπε να μέμφεστε το Υ.ΠΕ.ΧΩ.Δ.Ε. για τη συγκεκριμένη ρύθμιση αλλά θα έπρεπε να κάνετε το αντίθετο. Θα έπρεπε να επικροτείτε τη συγκεκριμένη ρύθμιση. 
      Επίσης αναφέρθηκε ο εισηγητής σας σε δήθεν κυοφορούμενα σχέδια τουριστικής αξιοποίησης της περιοχής με γήπεδα γκολφ κ.λπ.. Σας διαβεβαιώνω επίσης ότι καμμία απολύτως τέτοια έγκριση δεν έχει δοθεί από το Υ.ΠΕ.ΧΩ.Δ.Ε.. Καμμία απολύτως τέτοια διάταξη δεν περιλαμβάνεται στο σχέδιο κοινής υπουργικής απόφασης. Συνεπώς τα πράγματα εκτιμώ ότι είναι απολύτως ξεκάθαρα σε ό,τι μας αφορά. 
      Θέλω να πω για να κλείσω το θέμα, ότι το ενδιαφέρον μας για τις προστατευόμενες περιοχές της χώρας είναι πολύ μεγάλο. Μετά από μεγάλο διάλογο, εξαντλητικό θα έλεγα διάλογο με τις τοπικές κοινωνίες, προχωρούμε στη θεσμοθέτηση αυτών των περιοχών και βεβαίως, τις χρηματοδοτούμε πολύ γενναία από το Υ.ΠΕ.ΧΩ.Δ.Ε..
      Για να έρθω στο θέμα της διαχείρισης των υδάτινων πόρων τώρα, ασφαλώς το νερό είναι ένα εξαιρετικά πολύτιμο αγαθό, ανεκτίμητης αξίας για την ανθρώπινη διαβίωση, για τη βιώσιμη ανάπτυξη μιας περιοχής, για τη διατήρηση των οικοσυστημάτων. 
      Αποτελεί παράλληλα, όλοι συμφωνούμε σ’ αυτό, ένα αγαθό εν ανεπαρκεία, ιδίως στη δική μας γεωγραφική περιοχή όπου παρουσιάζονται φαινόμενα λειψυδρίας, ξηρασίας αλλά και ερημοποίησης. Το πρόβλημα επιτείνεται  λόγω της αυξανόμενης ζήτησης νερού, αλλά και της παρατηρούμενης μείωσης των βροχοπτώσεων.
      Ο προγραμματισμός, η διαχείριση, η εξοικονόμηση, η διαφύλαξη αυτού του στρατηγικού φυσικού πόρου, αποτελεί μεγάλη προτεραιότητα για το Υ.ΠΕ.ΧΩ.Δ.Ε., ιδιαίτερα αυτήν την εποχή που εφαρμόζουμε τη σύνθεση κοινοτική οδηγία 2000/60.
      Το πρόβλημα του νερού έχει δύο διακριτές διαστάσεις: Τη διάσταση της προσφοράς, που παραπέμπει ασφαλώς σε φυσικά αίτια, αναφέρομαι στον υδρολογικό κύκλο και τη διάσταση της ζήτησης που παραπέμπει στις ανθρώπινες δραστηριότητες.
      Ποιο είναι το ζητούμενο; Ασφαλώς ζητούμενο είναι να υπάρξει ισορροπία στο ισοζύγιο προσφοράς και ζήτησης του νερού με ταυτόχρονη προστασία του περιβάλλοντος, αλλά και των υδάτινων οικοσυστημάτων. Ο ν. 3199/2003 στον οποίο αναφέρθηκαν όλοι οι συνάδελφοι, έχει ενσωματώσει μερικώς την οδηγία-πλαίσιο 2000/60 και εξαιρετικά καθυστερημένα, κυριολεκτικά την τελευταία στιγμή, το Δεκέμβριο του 2003. 
      Ορίζει, λοιπόν, ο νόμος ποιες είναι οι αρμοδιότητες για την προστασία και τη διαχείριση των υδάτων. Ορίζει δε, ότι σε κάθε περιφέρεια ιδρύεται περιφερειακή διεύθυνση υδάτων που ασχολείται με το συγκεκριμένο υδατικό διαμέρισμα. Kαι βεβαίως, έχει συσταθεί από το 2005 -και όχι από το 2000, που νομίζω ότι είπατε λανθασμένα αγαπητή, κυρία Φιλίνη- η Κεντρική Υπηρεσία Υδάτων στο Υ.ΠΕ.ΧΩ.Δ.Ε..
      Από την πρώτη στιγμή που αναλάβαμε τα καθήκοντά μας στο Υπουργείο, θέσαμε την ορθολογική διαχείριση των υδάτινων πόρων σε προτεραιότητα. Επιτρέψτέ μου να πω ότι μέχρι το 2004 ουσιαστικά δεν είχαν γίνει κινήσεις στην κατεύθυνση αυτή που όριζε η οδηγία 2000/60. Αναφέρω μόνο ότι ο ν.1739/87 ήταν ουσιαστικά ανενεργός για επτά χρόνια. 
      Αναλάβαμε σειρά δράσεων για την πλήρη ενσωμάτωση της οδηγίας. Έτσι διαμορφώσαμε το νέο διοικητικό πλαίσιο της χώρας για τη διαχείριση των υδάτων, το οποίο όπως προείπα, περιλαμβάνει την Κεντρική Υπηρεσία στο Υ.ΠΕ.ΧΩ.Δ.Ε. και μία Διεύθυνση Υδάτων σε κάθε μία από τις δεκατρείς περιφέρειες της χώρας. Μέσω υπουργικών αποφάσεων συγκροτήσαμε το Εθνικό Συμβούλιο Υδάτων και τη γνωμοδοτική επιτροπή υδάτων, στην οποία μετέχουν εκπρόσωποι πέντε Υπουργείων και η οποία έχει ασχοληθεί ενεργά με την αντιμετώπιση της λειψυδρίας τα δύο τελευταία χρόνια.
      Σημειώνω εδώ ότι το Εθνικό Συμβούλιο Υδάτων δεν έχει αρμοδιότητα να προτείνει συγκεκριμένα μέτρα βραχυπρόθεσμης και μακροπρόθεσμης αντιμετώπισης των φαινομένων λειψυδρίας, όπως φαίνεται στο κείμενο της επερώτησης, που έχουν καταθέσει οι κύριοι συνάδελφοι. Αντιθέτως, το Εθνικό Συμβούλιο γνωμοδοτεί προς την Εθνική Επιτροπή Υδάτων για τα εθνικά προγράμματα προστασίας και διαχείρισης και αυτό αναμένεται να γίνει πολύ σύντομα. 
      Ενσωματώσαμε πλήρως την οδηγία με ένα πολύ μεγάλο προεδρικό διάταγμα, το οποίο εκδόθηκε πριν από δύο χρόνια περίπου και το οποίο ενσωμάτωσε στο σύνολο των παραρτημάτων της οδηγίας, που ήταν και το δυσκολότερο να γίνει. 
      Έχει ήδη ολοκληρωθεί μέχρι σήμερα η κατάρτιση εθνικού προγράμματος διαχείρισης και προστασίας υδατικών πόρων, το οποίο αποτελεί το δομικότερο, θα έλεγα, στοιχείο σε ό,τι αφορά την εφαρμογή της οδηγίας 2000/60. Έχει ολοκληρωθεί ο προσδιορισμός και η οριοθέτηση των διαμερισμάτων, η ένταξη των υπόγειων, μεταβατικών και παράκτιων υδάτων σε υδατικά διαμερίσματα, η οριοθέτηση των λεκανών απορροής, όλα αυτά στο πλαίσιο πάντα της κοινοτικής οδηγίας. 
      Έχει γίνει, κυρίες και κύριοι συνάδελφοι, γιατί ετέθη το συγκεκριμένο θέμα, η οικονομική ανάλυση των χρήσεων νερού και η εκτίμηση της ανάκτησης του κόστους για τις υπηρεσίες ύδατος, ο χαρακτηρισμός των επιφανειακών και υπόγειων υδάτων, ο προσδιορισμός των πιέσεων που δέχονται και οι τρόποι αντιμετώπισης των επιπτώσεων αυτών. Όλα αυτά σε συνεργασία με το Οικονομικό Πανεπιστήμιο Αθηνών, με το Ι.ΓΜ.Ε., με το ΕΛ.ΚΕ.Θ.Ε..
      Ολοκληρώθηκε μελέτη για την κατάρτιση στρατηγικής διαχείρισης της λειψυδρίας από το Γεωπονικό Πανεπιστήμιο Αθηνών. Έχει ήδη παραδοθεί η μελέτη στην Κεντρική Υπηρεσία Υδάτων του Υ.ΠΕ.ΧΩ.Δ.Ε., την επεξεργαζόμαστε και θα πρέπει να πω δυο λόγια. Περιγράφεται ουσιαστικά στη μελέτη μια διαδικασία, που πρέπει να ακολουθηθεί για την πρόληψη της λειψυδρίας. Η διαδικασία είναι πολύ ευέλικτη, έτσι ώστε να μπορεί να εφαρμοστεί σε διαφορετικές γεωγραφικές περιοχές, οι οποίες έχουν ανόμοια χαρακτηριστικά τροφοδοσίας σε νερό, αλλά και διαφορετικά προβλήματα στη διαχείριση των υδατικών πόρων.
      Επιπλέον, ολοκληρώνονται οι υποστηρικτικές ενέργειες για την αποτελεσματική εφαρμογή της οδηγίας 2000/60, η ανάπτυξη δικτύων και παρακολούθηση της ποιότητας των επιφανειακών εσωτερικών, μεταβατικών, σύμφωνα με την οδηγία και παράκτιων υδάτων της χώρας. 
      Ολοκληρώνονται από το Υπουργείο Ανάπτυξης τα σχέδια διαχείρισης των υδατικών διαμερισμάτων της χώρας, που περιέχουν όλα εκείνα τα στοιχεία, τα οποία είναι απαραίτητα για μια ορθολογική, πραγματικά, χρήση του νερού. Τα σχέδια αυτά θα είναι αμέσως διαθέσιμα στις διευθύνσεις υδάτων της περιφέρειας.
      Παράλληλα, η Κεντρική Υπηρεσία Υδάτων σε συνεργασία με το ΙΓΜΕ προχωρούν στο σχεδιασμό του δικτύου παρακολούθησης των υπόγειων νερών και την ταξινόμησή τους σε σχέση με την ποσοτική και ποιοτική κατάσταση. Θα ήθελα σ’ αυτό το σημείο να επισημάνω ότι η Κεντρική Υπηρεσία Υδάτων δεν έχει αρμοδιότητες να υλοποιήσει έργα. Δίνει γενικές κατευθύνσεις. Έχει το γενικό συντονισμό και δίνει κατευθύνσεις στις περιφερειακές διευθύνσεις.
      Δυο λόγια σε ό,τι αφορά την επαναχρησιμοποίηση των υγρών αποβλήτων για την οποία απ’ ό,τι άκουσα, δεν έχει γίνει τίποτα μέχρι σήμερα. Αυτό, κυρίες και κύριοι συνάδελφοι, δεν είναι αληθές. Βρίσκεται σε εξέλιξη ο εκσυγχρονισμός του σχετικού νομοθετικού, πλαισίου έτσι ώστε να καθοριστούν κριτήρια επαναχρησιμοποίησης για διάφορες χρήσεις, συμπεριλαμβανομένης και της άρδευσης των αγροτικών εκτάσεων.
      Αναφέρω ήδη ότι έχει δημοσιευθεί προ μηνός κοινή υπουργική απόφαση, η υπ’ αριθμόν οικ. 133551/2008, σχετικά με τα προοριζόμενα για άρδευση επεξεργασμένα λύματα από συστήματα διαθέσεως αστικού χαρακτήρα αποβλήτων. Σημαντικά έργα επαναχρησιμοποίησης υγρών αποβλήτων έχουν γίνει αρκετά στη χώρα μας. Πολύ ενδεικτικά θα αναφέρω την περίπτωση του Δήμου Χαλκίδας, τον εμπλουτισμό του υδροφόρου ορίζοντα βιομηχανικής περιοχής Σίνδου Θεσσαλονίκης με χρηματοδότηση από το επιχειρησιακό πρόγραμμα «Περιβάλλον» του Υ.ΠΕ.ΧΩ.Δ.Ε., την επαναχρησιμοποίηση των επεξεργασμένων λυμάτων στο βιολογικό καθαρισμό του Δήμου Κω, επίσης με χρηματοδότηση από το Υ.ΠΕ.ΧΩ.Δ.Ε.. Επαναχρησιμοποίηση επεξεργασμένων αποβλήτων στη Λιβαδειά, στην Άμφισσα, σε ορισμένα νησιά Σέριφο, Κάρυστο, στην Ιερισσό, όπου η εκροή χρησιμοποιείται για την άρδευση παρακείμενων εκτάσεων. 
      Επιπλέον, μέσα από το Γ΄ Κοινοτικό Πλαίσιο Στήριξης έχουν χρηματοδοτηθεί πολλά έργα, που αφορούν στην εξοικονόμηση υδατικών πόρων. Δεν τα αναφέρω αναλυτικά. Είμαι στην απόλυτη διάθεσή σας, κυρίες και κύριοι συνάδελφοι, να σας τα δώσω, γιατί πρέπει να τοποθετηθεί και ο συνάδελφος κ. Κιλτίδης.
      Αναφέρω επίσης ότι στην 4η Προγραμματική Περίοδο και πάντοτε από το επιχειρησιακό πρόγραμμα «Περιβάλλον και αειφόρος ανάπτυξη» του Υ.ΠΕ.ΧΩ.Δ.Ε., έχουμε προγραμματίσει σε δύο άξονες, με συνολικό προϋπολογισμό 1,3 δισεκατομμύρια ευρώ, δράσεις οι οποίες αφορούν στην επαναχρησιμοποίηση αστικών λυμάτων, στην κατασκευή βιολογικών καθαρισμών στους οικισμούς δεύτερης και τρίτης κατηγορίας, σε πάρα πολλά έργα αφαλάτωσης και διανομής πόσιμου νερού σε νησιά, που έχουν προβλήματα λειψυδρίας κ.ο.κ..
      Είναι προφανές, λοιπόν, ότι έχουν γίνει πάρα πολλά και επιτρέψτε μου να πω, πολύ σημαντικά πράγματα σε ό,τι αφορά τη διαχείριση των υδάτινων πόρων στη χώρα από το Υ.ΠΕ.ΧΩ.Δ.Ε.. Θα δώσω ακόμη περισσότερα στοιχεία στη δευτερολογία μου για την Αττική και για την Ε.ΥΔ.Α.Π. και θα μιλήσω για έργα, για μελέτες που βρίσκονται στο στάδιο της εκπόνησης ή της υλοποίησης από το Υ.ΠΕ.ΧΩ.Δ.Ε..
      Σας ευχαριστώ πολύ.
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε πολύ τον Υφυπουργό κ. Καλογιάννη.
      Ακολουθεί ο Κοινοβουλευτικός Εκπρόσωπος του ΣΥ.ΡΙΖ.Α. ο κ. Φώτης Κουβέλης.
      Κύριε Κουβέλη έχετε το λόγο.
      ΦΩΤΗΣ ΚΟΥΒΕΛΗΣ: Κύριε Υπουργέ, είναι προφανές ότι στις προθέσεις των Βουλευτών του Συνασπισμού Ριζοσπαστικής Αριστεράς, που κατέθεσαν τη συγκεκριμένη επερώτηση, δεν είναι η μικροκομματική εκμετάλλευση του τεραστίου ζητήματος της λειψυδρίας. Έχουμε άλλωστε τη βεβαιότητα ότι η κυβερνητική ευθύνη είναι διαχρονική, με την έννοια ότι δεν είχαν ληφθεί ούτε στοιχειώδη μέτρα, προκειμένου την κατάλληλη στιγμή να εξασφαλιστούν εκείνες οι προϋποθέσεις που θα περιόριζαν το ζήτημα της  λειψυδρίας. Διότι είναι κακό να προσδοκούμε λύση του ζητήματος από τον ουρανό μόνο. Έπρεπε να έχουν υπάρξει μέτρα –και αναφέρομαι σε διαχρονικές ευθύνες- έτσι ώστε να υπάρξει η διαφύλαξη αυτού του αγαθού, στο μέτρο του δυνατού. 
      Όμως, κύριε Πρόεδρε, αυτά τα έργα δεν δρομολογήθηκαν, δεν έγιναν. Δεν υπήρξαν τα αναγκαία φράγματα, δεν υπήρξαν οι αναγκαίοι ταμιευτήρες, δεν υπήρξαν οι αναγκαίες όσο και εξαιρετικά χρήσιμες υδατοδεξαμενές. 
      Σήμερα άκουσα τον κ. Υφυπουργό –και καλόπιστα σας αντιμετωπίζω, βεβαιωθείτε γι’ αυτό- να αναφέρεται σε σειρά σχεδίων, σε σειρά νομοθετημάτων, που εκπονήθηκαν. Και ελάχιστη είναι η αναφορά σας, κύριε Υφυπουργέ, σε έργα τα οποία έχουν εκτελεστεί, προκειμένου να αντιμετωπιστεί αυτό το μεγάλο ζήτημα της λειψυδρίας, αλλά και ο επερχόμενος με ένταση κίνδυνος της λειψυδρίας, η οποία θα πλήξει τη λειτουργία της κοινωνίας αλλά και της οικονομίας. 
      Βεβαίως, αντιλαμβάνομαι ότι δεν είναι μονοδιάστατο το ζήτημα. Αντιλαμβάνομαι ότι υπάρχει ένα μοντέλο επί παραδείγματι, αγαπητέ κύριε Κιλτίδη, αγροτικής οικονομίας  και αγροτικής καλλιέργειας. Και αντιλαμβάνομαι επίσης ότι για να αλλάξει αυτό το μοντέλο της αγροτικής καλλιέργειας, της αγροτικής εν τέλει οικονομίας, χρειάζονται στάδια και χρειάζονται προσεκτικές επεμβάσεις, όσο και τομές στο εν λόγω θέμα. Αλλά, δεν υπήρξαν αυτές οι παρεμβάσεις, επαναλαμβάνω, με την αναγκαία  προσοχή και με τη λογική των σταδίων. Δεν έχετε πράξει τίποτα από όλα αυτά τουλάχιστον στο διάστημα που εσείς κυβερνάτε τον τόπο,  που χαράζετε και εφαρμόζετε συγκεκριμένη πολιτική. Και το θέμα είναι, πέρα από τους σχεδιασμούς, πότε θα υλοποιηθούν τα σχέδια αυτά; Πώς θα υλοποιηθούν; Και κυρίως, είναι η Κυβέρνηση διατεθειμένη να αλλάξει αυτό το μοντέλο ανάπτυξης, το οποίο είναι υδροβόρο είναι καταστροφικό; Και βεβαίως, επίσης αντιλαμβάνομαι ότι μια τέτοια επιλογή, σημαίνει επιλογή ρήξεων, που δεν είστε διατεθειμένοι να τις κάνετε. 
      Κύριοι Υπουργοί, δεν ανησυχείτε μαζί με μας, αλλά και με όσους παρακολουθούν το θέμα, από το γεγονός ότι ήδη στο λεκανοπέδιο Αττικής έχουμε μείωση σε ποσοστό 40% σε σύγκριση με πέρυσι των αποθεμάτων νερού; Δεν ανησυχείτε από το γεγονός –εγώ δεν θα περιπτωσιολογήσω- ότι στη Θεσσαλία, από την οποία έλκω την καταγωγή, για να βγει νερό στην επιφάνεια, πρέπει να βάλουν την πομόνα στα τριακόσια και τριακόσια πενήντα μέτρα ή και τετρακόσια και να έχουμε αν θέλετε την ανάδυση ακόμη και μεθανίου; Είναι δυνατόν να μην υπάρχουν οι αναγκαίες τομές στο ζήτημα αυτό, έτσι ώστε να προλάβουμε ό,τι είναι δυνατόν, να προλάβουμε, με τη συνομολογούμενη επέλαση των νέων καιρικών συνθηκών, που πράγματι επιδεινώνουν τη κατάσταση, ιδιαίτερα στην Ελλάδα με τα συγκεκριμένα κλιματολογικά  χαρακτηριστικά που έχει; Εδώ είναι το μεγάλο ζητούμενο. 
      Σπεύδω να συνομολογήσω, έστω και αν δεν το αναφέρατε, ότι υπάρχει μια κοινωνική στάση λαθεμένη, επικίνδυνη απέναντι στη χρήση και στην κατανάλωση του νερού. Είστε διατεθειμένοι να συγκρουστείτε, να συγκρουστούμε με αυτήn την κοινωνική στάση κατανάλωσης του νερού και να την αλλάξουμε; Και να ενημερώσουμε, όχι μόνο τους αγρότες, αλλά όλους τους πολίτες ότι πρέπει επίσης να αλλάξει συνολικά η αντιμετώπιση της χρήσης του νερού. Απουσιάζουν για παράδειγμα τα στοιχειώδη μηνύματα, η στοιχειώδης εκπεμπόμενη πολιτική, που πρέπει να γίνει βίωμα του Έλληνα πολίτη, του Έλληνα αγρότη, του καθενός που  κάνει χρήση νερού, προκειμένου να εξασφαλίσουμε τουλάχιστον ό,τι είναι δυνατόν, να εξασφαλίσουμε με δεδομένη την εξαιρετικά δραματική κατάσταση, η οποία προσδιορίζει την κατανάλωση του νερού. 
      Εμείς σας βεβαιώνουμε, επειδή επαναλαμβάνω δεν θεωρούμε ότι το ζήτημα αντέχει στη διελκυστίνδα της κομματικής αντιπαράθεσης ούτε μπορεί να γίνεται θέμα μικροπολιτικής εκμετάλλευσης, ότι είμαστε διατεθειμένοι αυτήν τη ρήξη, αυτήν την τομή, όσο τη σύγκρουση, αλλά και την αποδοχή του αναγκαίου πολιτικού κόστους να την έχουμε, προκειμένου να μεταβληθούν τα πράγματα. Αλλά ξέρετε, εσείς χαράσσετε πολιτική, εσείς εφαρμόζετε πολιτική και η πολιτική σας δυστυχώς, διεπίστωσα απόψε,  κύριε Υφυπουργέ ΠΕ.ΧΩ.Δ.Ε., ότι έχει αναλωθεί μόνο σε σχεδιασμούς και μιλάμε στα μέσα του Νοέμβρη περίπου, χωρίς να μπορείτε να αναφερθείτε σε συγκεκριμένα έργα, τα οποία με την παρουσία τους είναι δυνατόν, επαναλαμβάνω, να περιορίσουν αυτόν τον κίνδυνο ο οποίος κάθε μέρα γίνεται και περισσότερο δυνατός και έντονος και αναφέρομαι προφανώς στον κίνδυνο της λειψυδρίας. 
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Θα συνεχίσω μετά, αν θέλετε. 
      ΦΩΤΗΣ ΚΟΥΒΕΛΗΣ: Καλώς. Εγώ θα σας ακούσω με το ίδιο ενδιαφέρον, που σας άκουσα και στην πρωτολογία σας. Αν και έχω παρακολουθήσει κατά καιρούς να αναφέρεστε σε μερικά έργα, δεν σπεύδω καθ’ υποφοράν να απαντήσω σε αυτά που θα πείτε στη δευτερολογία σας, αλλά είμαι βέβαιος ότι και τα όσα θα εκθέσετε δεν αντιστοιχούνται και δεν ανταποκρίνονται στο τεράστιο ζήτημα της λειψυδρίας, αλλά και της οφειλόμενης πολιτικής, που πρέπει να υπάρξει, για να αντιμετωπιστεί το θέμα. 
      Κύριοι Υπουργοί, το ζήτημα του νερού, το ζήτημα της διαχείρισης των υδάτινων πόρων, εν τέλει η μεγάλη υπόθεση της υδατικής πολιτικής είναι μια βαθύτατα πολιτική υπόθεση. Και είναι βαθύτατα πολιτική υπόθεση  με το δεδομένο ότι πρέπει να αλλάξετε, όχι μόνο νοοτροπίες, αλλά και σχεδιασμούς και οικονομικής ανάπτυξης γενικότερα και αγροτικής ανάπτυξης, αγαπητέ κύριε Κιλτίδη, ειδικότερα. 
      Εμείς, επαναλαμβάνω, αναγνωρίζουμε ότι υπάρχουν ζητήματα τα οποία έχουν τις πολύπλοκες και σύνθετες καταστάσεις, που τα προσδιορίζουν, κύριε Πρόεδρε. Είναι παρά πολύ δύσκολο να συγκρουστείς επί παραδείγματι με τη λογική του αγαπημένου σε όλους μας αγρότη, ο οποίος θέλει τη μονοκαλλιέργεια και μάλιστα, την υδροβόρα μονοκαλλιέργεια, διότι περιμένει ότι με τις επιδοτήσεις θα αντιμετωπίσει το πρόβλημά του. Γνωρίζουμε τις δυσκολίες, αλλά η αναδιάρθρωση των καλλιεργειών και μάλιστα μια αναδιάρθρωση με στοιχείο την προστασία του νερού ή τη λελογισμένη, την κατ’ εξοχήν οικονομική χρήση του, είναι αναγκαίο να προωθηθεί. 
      Σε καμμία περίπτωση δεν λέω, κύριε Κιλτίδη, ότι είναι εύκολο ζήτημα, αλλά πρέπει να το συναποφασίσουμε. Πρέπει να το αποφασίσετε, διότι επαναλαμβάνω εσείς έχετε την ευθύνη χάραξης της κυβερνητικής πολιτικής. Θα το πράξετε; Εδώ είναι το μεγάλο ζήτημα. Και με περισσό ενδιαφέρον αναμένω να ακούσω τον αρμόδιο Υφυπουργό να μας πει τι θα κάνει για το μοντέλο της αγροτικής ανάπτυξης και της αγροτικής καλλιέργειας ειδικότερα, που αναπόδραστα και αποφασιστικά,  κύριε Πρόεδρε, συνδέεται με το συζητούμενο θέμα του μεγάλου κινδύνου της λειψυδρίας. 
      Περαιτέρω, όλα αυτά που ανέφεραν οι Βουλευτές της Κοινοβουλευτικής Ομάδας του ΣΥ.ΡΙΖ.Α., γιατί τα έχετε καθυστερήσει; Γιατί δεν πήρατε μέτρα; Εγώ είμαι βέβαιος ότι έχετε την ίδια πρόσληψη των μεγεθών που έχουμε και εμείς. Είμαι βέβαιος ότι τα πραγματικά περιστατικά στα οποία αναφέρθηκαν οι αγαπητοί μου συνάδελφοι του ΣΥ.ΡΙΖ.Α. τα γνωρίζετε και εσείς, καλύτερα από μας, διότι ασκείτε την πολιτική εποπτεία επί του θέματος. Γιατί δεν τα αντιμετωπίζετε; Προσπαθώ να βρω εγώ την απάντηση και λέω ή πρόκειται για πολιτική αβελτηρία, οπότε είστε υπεύθυνοι, ή πρόκειται για την πολιτική επιλογή της μη σύγκρουσης, της  μη τομής, της μη ρήξης με μια λαθεμένη όσο και κατεστημένη αντίληψη, οπότε τότε είστε πολλαπλά υπεύθυνοι απέναντι στην ελληνική κοινωνία και στον ελληνικό λαό. 
      Κύριοι Υπουργοί, αναμένω τις τοποθετήσεις σας για τα συγκεκριμένα έργα, τα οποία θα προωθήσετε, όσο και τη συγκεκριμένη δέσμευσή σας, τη δέσμευση της Κυβέρνησης απέναντι σε ένα ζήτημα το οποίο είναι εξαιρετικά σημαντικό. 
      Συζητάμε σήμερα για την οικονομική κρίση, η οποία και αυτή επελαύνει. Σκεφθείτε ότι στοιχείο αυτής της οικονομικής κρίσης αποτελεί και το συζητούμενο θέμα και μάλιστα ένα μέγεθος, το οποίο παρεισφρύει δυναμικά στο γενικότερο ζήτημα και της οικονομίας και της ανάπτυξης της χώρας, αλλά και της αντιμετώπισης αυτού του φαινομένου της οικονομικής κρίσης, που χτυπάει έντονα και την πόρτα της χώρας μας.
      Με αυτές τις πρώτες σκέψεις, ολοκληρώνω την πρωτομιλία, κύριε Πρόεδρε, και επιφυλάσσομαι να κάνω χρήση των δικαιωμάτων που μου δίδει ο Κανονισμός για τη δευτερολογία μου και την τριτολογία μου. 
      Σας ευχαριστώ. 
      (Χειροκροτήματα από την πτέρυγα του ΣΥ.ΡΙΖ.Α.)
       ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε ιδιαιτέρως τον κ. Κουβέλη για τον εξαίρετο λόγο του επί του θέματος της επερώτησης.
      Ο Κοινοβουλευτικός Εκπρόσωπος της Νέας Δημοκρατίας κ. Γιαννέλης έχει το λόγο για έξι λεπτά.
      ΙΩΑΝΝΗΣ ΓΙΑΝΝΕΛΗΣ-ΘΕΟΔΟΣΙΑΔΗΣ: Ευχαριστώ, κύριε Πρόεδρε.
      Είμαι βέβαιος, κύριε Κουβέλη, ότι η επερώτηση που συζητάμε σήμερα δεν υποβάλλεται για λόγους πολιτικής σκοπιμότητας, αλλά από την αγωνία που έχετε και που έχουμε όλοι μέσα σ’ αυτήν την Αίθουσα και πρέπει να έχουμε για το τεράστιο αυτό πρόβλημα της λειψυδρίας. 
      Με την ευκαιρία της επερώτησης αυτής οφείλουμε όλοι να κατανοήσουμε ότι το πρόβλημα της λειψυδρίας και της ξηρασίας έχει αποκτήσει παγκόσμιες, πλανητικές διαστάσεις και πρέπει να γνωρίζουμε ότι επηρεάζει το σύνολο των ευρωπαϊκών χωρών, πολύ περισσότερο των χωρών της Μεσογείου, των Μεσογειακών χωρών και ασφαλώς πλήττει και την Ελλάδα. 
      Βέβαια, θα πρέπει να έχουμε υπόψη μας ότι υπάρχει μια μελέτη –και αυτό είναι το δυσάρεστο της υπόθεσης- ενός παγκόσμιου οργανισμού, που λέει ότι το 50% του γλυκού νερού, εκεί που υπάρχουν προσβάσιμες πηγές γλυκού νερού, έχει ήδη εξαντληθεί. Αυτό είναι ένα τεράστιο πρόβλημα. Επίσης, υπάρχει άλλη μελέτη, που λέει ότι μέχρι το 2025, όταν ο πληθυσμός της γης θα είναι δέκα δισεκατομμύρια, ο ένας στους τρεις θα ζει υπό καθεστώς λειψυδρίας και ξηρασίας. 
      Επίσης, θα πρέπει να ξέρουμε ότι στην Ελλάδα τις επόμενες δεκαετίες το πρόβλημα πράγματι θα είναι οξύτατο και θα πω ότι μπορεί να αποκτήσει εφιαλτικές διαστάσεις, διότι η μέση θερμοκρασία στο τέλος του αιώνα προβλέπεται να αυξηθεί κατά 8 βαθμούς Κελσίου. Αντιλαμβανόμαστε, λοιπόν, όλοι το πρόβλημα, το λόγο για τον οποίο και εσείς υποβάλλατε την επερώτηση αυτή- και  πολύ σωστά- αλλά δεν θα συμφωνήσω με ορισμένες φωνές αφοριστικές, μερικές φωνές μηδενιστικές, οι οποίες λένε ότι δεν έγινε απολύτως τίποτα. 
      Ακούσατε στη μισή ομιλία του κυρίου Υπουργού ορισμένα απ’ αυτά και θα ακούσετε από τον κ. Κιλτίδη τα υπόλοιπα. Οφείλω, όμως, και εγώ να τονίσω μερικά και να πω ότι υπήρχε ένας νόμος, τον οποίο καλώς το ΠΑ.ΣΟ.Κ. είχε ψηφίσει, ο ν. 1739/1987, ένας πολύ καλός νόμος. Δυστυχώς, έκτοτε δεν εφαρμόστηκε ο νόμος αυτός και έπρεπε το 2003, για να υπάρξει η ενσωμάτωση της ευρωπαϊκής οδηγίας 2000/60, να εφαρμοστεί μερικώς αυτή η οδηγία, ώστε να ξεκινήσουμε στην απορρόφηση των ευρωπαϊκών κονδυλίων. Ξέρετε τι χάσαμε όλα αυτά τα χρόνια από το γεγονός ότι δεν είχε ενσωματωθεί η ευρωπαϊκή οδηγία; Χάθηκαν κονδύλια ευρωπαϊκά. Τα στερήθηκε η χώρα μας και τα πήραν άλλες χώρες, οι οποίες είχαν έτοιμα προγράμματα.
      Όσον αφορά το τι γίνεται στην Ελλάδα απ’ αυτήν την Κυβέρνηση, την κύρια ευθύνη την έχει το Υ.ΠΕ.ΧΩ.Δ.Ε., όπως ξέρουμε, με τις υπηρεσίες που έχει οργανώσει. Παράλληλα, υπάρχει το Υπουργείο Αγροτικής Ανάπτυξης και Τροφίμων, το οποίο έχει την ευθύνη των υδατικών πόρων που χρησιμοποιούνται για αγροτική χρήση και εμπλέκεται στην ιστορία αυτή και το Υπουργείο Αιγαίου και Νησιωτικής Πολιτικής, ιδίως για τα μικρά νησιά, τα νησιά από τη Λέσβο και κάτω, όχι τόσο στο Βόρειο Αιγαίο, στο Νότιο Αιγαίο, Κυκλάδες, Δωδεκάνησα, που πραγματικά έχουν τεράστιο πρόβλημα ιδίως τους θερινούς μήνες λόγω της μετακίνησης του πληθυσμού. Ενώ δηλαδή τώρα έχουν πληθυσμό εκατό χιλιάδες κατοίκους, αυτές οι νησιωτικές περιοχές, το καλοκαίρι γίνεται ένα με δύο εκατομμύρια, δεκαπλασιάζεται, εικοσαπλασιάζεται ο πληθυσμός και αντιλαμβάνεστε ότι το πρόβλημα γίνεται εντονότερο. Γι’ αυτόν ακριβώς το λόγο και το Υπουργείο Αιγαίου και Νησιωτικής Πολιτικής διαθέτει 5.500.000 ευρώ το χρόνο -δεν είναι σπουδαίο το ποσό- για τη μεταφορά του νερού στα άνυδρα νησιά. 
      Τώρα τι γίνεται με το Υπουργείο Αγροτικής Ανάπτυξης και Τροφίμων: Θα πω ότι ορισμένα προγράμματα που υπήρχαν, τα εφήρμοσε και βάσει των οποίων έχουν γίνει πάρα πολλά, τα οποία ίσως δεν είναι γνωστά και θα έπρεπε να γίνουν γνωστά, έστω και αυτήν τη στιγμή, που είναι παρών ο κύριος Υφυπουργός. 
      Υπάρχει το επιχειρησιακό πρόγραμμα 2000-2006 «Περιβάλλον», όπου έχουν ενταχθεί, κύριε Κουβέλη, δράσεις που αφορούν προγράμματα παρακολούθησης ποιότητας θαλάσσιου περιβάλλοντος, ποιότητας νερών και ακτών κολύμβησης, ποιότητας υπογείων νερών, ανάπτυξης εργαστηριακών υποδομών και τεχνικής υποστήριξης της κεντρικής υπηρεσίας υδάτων για την κατάρτιση μεσοχρόνιου προγράμματος προστασίας και διαχείρισης υδατικού δυναμικού της χώρας. 
      Όσον αφορά τώρα την τέταρτη προγραμματική περίοδο στο επιχειρησιακό πρόγραμμα «Περιβάλλον και αειφόρος ανάπτυξη»: Νομίζω συμπωματικά σήμερα το πρωί ο Υπουργός Αγροτικής Ανάπτυξης και Τροφίμων είχε συνάντηση με τον  Πρωθυπουργό ακριβώς γι’ αυτό το θέμα. Το είδα στα δελτία ειδήσεων και είδα ότι πήγε ακριβώς να τον ενημερώσει, όπου ένα από τα θέματα ήταν και αυτό. Τι γίνεται, λοιπόν; Προβλέπεται, στο πρόγραμμα αυτό 2007-2013 -και ήδη έχει τεθεί σε εφαρμογή- η υλοποίηση δράσεων για την  προστασία υδατικών πόρων, όπως εκπόνηση μελετών και διαχειριστικών εργαλείων για την αποτελεσματική εφαρμογή της οδηγίας 2000/60, αυτή η οποία δεν εφαρμόστηκε, παρά στο τέλος του 2003, η υλοποίηση έργων προστασίας και αναβάθμισης υγροτοπικών οικοσυστημάτων, έλεγχος ποιότητας πόσιμου νερού, στην υδροληψία και στα δίκτυα ύδρευσης των οικισμών, σύμφωνα με την κείμενη νομοθεσία, ευρωπαϊκή και εθνική, και τέλος, κυρίες και κύριοι συνάδελφοι, εξοπλισμός για τα εργαστήρια ελέγχου ποιότητας νερού, έργα και δράσεις για τον έλεγχο και την αντιμετώπιση της θαλάσσιας ρύπανσης και πάρα πολλά άλλα. 
      Η ποιοτική διαφορά, λοιπόν, των προηγούμενων κυβερνήσεων με αυτή την Κυβέρνηση, σε ό,τι αφορά την υλοποίηση με πόρους της Ευρωπαϊκής Ένωσης δημοσίων έργων αγροτικής ανάπτυξης, που αφορούν βέβαια στα μέτρα αντιμετώπισης της λειψυδρίας, φαίνεται από τη σύγκριση των μεγεθών, των δημοπρατηθέντων και συμβασιοποιηθέντων έργων από την έναρξη του Γ΄ Κοινοτικού Πλαισίου Στήριξης. Από το 2000 έως το 2004 είχαν δημοπρατηθεί μόνο τέσσερα έργα συνολικής αξίας 53.000.000 ευρώ. Από το 2004 μέχρι σήμερα έχουν δημοπρατηθεί περίπου πενήντα ένα έργα συνολικής αξίας άνω των 500.000.000 ευρώ. Βλέπετε αμέσως τη διαφορά. Και βέβαια, παράλληλα με τις κυβερνητικές πρωτοβουλίες –θα συμφωνήσω και με τον κ. Λεβέντη και με τον κ. Κουβέλη- χρειάζονται  οι πρωτοβουλίες για την επιστράτευση της κοινωνικής ευθύνης και της οικολογικής συνείδησης όλων μας για την προστασία και τη λελογισμένη χρήση ενός μείζονος οικονομικού και περιβαλλοντικού αγαθού, όπως είναι το νερό. 
      Τελειώνω λέγοντας ότι σύμφωνα με μελέτη της Κομισιόν θα μπορούσε να εξοικονομηθεί το 40% του νερού, εάν εγένοντο οι κατάλληλες τεχνικές βελτιώσεις και με αλλαγή συμπεριφορών στη χρήση του νερού. 
      Πέραν των όσων κάνει η Κυβέρνηση, οφείλουμε να ενημερώσουμε όλο το λαό για το πρόβλημα που υπάρχει, να μην αφήνουμε να χάνεται σταγόνα νερού. Το πρόβλημα θα είναι μελλοντικό και για τις επόμενες γενιές ακόμα μεγαλύτερο, ίσως να είναι και εφιαλτικό. Γι’ αυτό χαίρομαι που υπεβλήθη η επερώτηση αυτή και δείχνει την αγωνία όλων μας μέσα στην Αίθουσα αυτή.
      Ευχαριστώ πολύ.
      ΠΡΟΕΔΡΕΥΩΝ (Βαΐτσης Αποστολάτος): Η Κοινοβουλευτική Εκπρόσωπος του ΠΑ.ΣΟ.Κ., άξια απόγονος  Μυρμιδόνων, κ. Ροδούλα Ζήση έχει το λόγο.
      ΡΟΔΟΥΛΑ ΖΗΣΗ: Άκουσα με μεγάλο ενδιαφέρον κάποιες αιχμές για τη διαχρονική ευθύνη. Έτσι όλοι είμαστε μια χαρά, αφού όλοι φταίμε και όλοι έχουμε πολύ ωραίες ιδέες και πολύ ωραία σχέδια. Αυτό όμως δεν συνιστά ούτε μήνυμα, όπως είπε ο κ. Κουβέλης πριν ούτε συνιστά προοπτική και προωθητική κίνηση για το μείζον αυτό θέμα, το οποίο είναι θέμα, που όπως λένε κάποιοι μεγάλοι, για το οποίο ίσως γίνει ο επόμενος πόλεμος.
      Είχα την τιμή και τη χαρά, κύριε Πρόεδρε της Βουλής, να είμαι Υφυπουργός την εποχή που γινόταν η ενσωμάτωση της κοινοτικής οδηγίας και να θυμίσω εδώ ότι μετά από πολύ μεγάλη διαβούλευση με όλους τους επιστημονικούς και κοινωνικούς φορείς, αλλά και με την Ευρωπαϊκή Ένωση και τους θεσμούς έγινε αυτή η ενσωμάτωση το 2003, ο νόμος του 2003, ο οποίος δυστυχώς παραμένει στα ίδια όπως παρεδόθη το 2004. 
      Το ΠΑ.ΣΟ.Κ. με υψηλό αίσθημα ευθύνης και με περιβαλλοντική ευαισθησία από το 2004 και το 2005 κατέθεσε ερωτήσεις στη Βουλή και ένας έκαστος συνάδελφος του ΠΑ.ΣΟ.Κ. χωριστά για τα δικά του θέματα στην περιφέρειά του, αλλά και συνολικά ως Κοινοβουλευτική Ομάδα του ΠΑ.ΣΟ.Κ. ζητώντας να υπάρξει η έκδοση του υπουργικού διατάγματος που έγινε στη συνέχεια, να υπάρξουν τα διαχειριστικά σχέδια, να υπάρξουν οι υπηρεσίες που προβλέπονταν από την κοινοτική οδηγία και βεβαίως να εναρμονιστεί συνολικά σε διοικητικό, αλλά και σε κοινωνικό επίπεδο η ίδια η προοπτική και η βούληση του νομοθέτη και της Ελλάδας, αφού είχαμε εγκρίνει πλέον και είχαμε ψηφίσει το νόμο. Όμως δυστυχώς δεν έχει γίνει τίποτα ούτε καν αυτό που προβλέπει η οδηγία και ο νόμος για την ανάκτηση του κόστους, για τις προστατευόμενες περιοχές. Σας παραδώσαμε είκοσι επτά φορείς διαχείρισης προστατευόμενων περιοχών, αλλά δεν βλέπουμε τίποτα.
      Ακούσαμε σήμερα από το Συνασπισμό –και πολύ σωστά- ότι χάνονται λίμνες, ότι δεν υπάρχει η Κορώνεια, δεν υπάρχουν άλλες λίμνες, ποτάμια, λεκάνες απορροής. Το ακούσαμε, ίσως στην υπερβολή, όμως μέτρα και δράσεις δεν είδαμε όλο αυτό το διάστημα, παρ’ όλο που εμείς τουλάχιστον ως Αξιωματική Αντιπολίτευση επιμείναμε σ' αυτό το θέμα. Γιατί πρέπει να θυμίσω το εξής: Ότι η ίδια η Αντιπρόεδρος της Βουλής το 2006 έκανε, στο Συμβούλιο της Ευρώπης εν όψει του τέταρτου παγκόσμιου forum, για το νερό, συγκεκριμένες προτάσεις. Ήταν εισηγήτρια και την εισήγησή της την αξιοποιήσαμε στην Επιτροπή Περιφερειών της Βουλής πέρυσι και πρόπερσι –θα καταθέσω στα Πρακτικά την εισήγησή μου- όπου εκεί ήμουν εισηγήτρια και εγώ εκ μέρους του ΠΑ.ΣΟ.Κ., για ένα θέμα που αφορά την ορθολογική διαχείριση των υδατικών πόρων ως κλειδί ανάπτυξης της περιφέρειας. 
      Θέλω λοιπόν να πω ότι έγιναν πάρα πολλά πράγματα. Οι Κοινοβουλευτικοί Εκπρόσωποι της Νέας Δημοκρατίας δεν θα τα είχατε παρακολουθήσει το 2002 τα targets που είχαν μπει τότε για τη νέα χιλιετία. Ήταν ακριβώς το ότι μέχρι το 2015 έπρεπε να είχαμε τελειώσει με όλα αυτά τα ζητήματα, γιατί δυόμισι δισεκατομμύρια άνθρωποι δεν έχουν πρόσβαση στο πόσιμο νερό. Και όταν έγινε το 2003 στο Κιότο το παγκόσμιο forum και επίσης προήδρευε η Ελλάδα της Ευρωπαϊκής Ένωσης και είχα την τιμή και τη χαρά να προεδρεύω σε εκείνο το forum, ως Ευρωπαϊκή Ένωση, η αφίσα-μήνυμα που στελνόταν παντού ήταν ότι σε πολύ λίγο χρονικό διάστημα, αν δεν ληφθούν αυτά τα μέτρα από όλα τα κράτη-μέλη και της διεθνούς κοινότητας, δεν θα μπορούσαμε να έχουμε πρόσβαση στο πόσιμο νερό. Αυτό έδειχνε το χέρι ενός μικρού παιδιού που περίμενε τη σταγόνα του νερού από μία βρύση. Το θέμα είναι πάρα πολύ σημαντικό.
       Η Ευρωπαϊκή Ένωση, ο Ο.Η.Ε., ο Ο.Ο.Σ.Α. έχουν ήδη ενστερνιστεί και προωθούν τη νέα ιδεολογία για το νερό. Το είπαν και οι συνάδελφοι του Συνασπισμού, το είπατε και όλοι εσείς, ότι χρειάζεται μία νέα σκέψη, χρειάζεται μία νέα ιδεολογία για το νερό. Χρειάζεται ένα νέο μοντέλο ανάπτυξης, αυτό που λέμε βιώσιμη ανάπτυξη, που έχει μέσα, εκτός από το οικονομικό στοιχείο και την κοινωνική συνοχή, την περιβαλλοντική αξία.
      Τι είναι το νερό; Είναι φυσικό αγαθό; Είναι κοινωνικό αγαθό; Είναι κοινωνικό δικαίωμα; Το ξέρετε ότι στον Ο.Η.Ε. υπήρχε μεγάλη αντιπαράθεση με την Επιτροπή Περιβάλλοντος και την Επιτροπή Κοινωνικών Υποθέσεων, διότι έλεγαν ο καθένας «το νερό ανήκει σε μας»; Άρα, λοιπόν, το νερό για την Ελλάδα και για όλο τον κόσμο είναι το φυσικό αγαθό, το κοινωνικό αγαθό, το ανθρώπινο δικαίωμα, είναι αξία, αλλά είναι και πολιτική, είναι και ευθύνη, είναι και χρέος. 
      Και δυστυχώς, πρέπει να το πω: εγώ προέρχομαι από τη Θεσσαλία, κύριε Πρόεδρε, από τη Μαγνησία. Εκεί έχουν γίνει πάρα πολλές συσκέψεις το τελευταίο διάστημα, με θέμα την λειψυδρία διότι η Κυβέρνηση της Νέας Δημοκρατίας δεν το έχει κατανοήσει, παρ’ ότι εκπέμψαμε SOS, ότι αυτήν τη στιγμή, όπως ειπώθηκε, δεν υπάρχει νερό στη Θεσσαλία, οι γεωτρήσεις στα 400 μέτρα βρίσκουν νερό υφάλμυρο στον υδροφόρο ορίζοντα και βεβαίως υπάρχουν ρωγμές και μεγάλα προβλήματα. Πείτε λοιπόν τι θα κάνετε στη Θεσσαλία; Θα γίνει το έργο του Αχελώου; Και αν δεν γίνει το έργο του Αχελώου για τους οικολογικούς και άλλους λόγους ή για τις προσφυγές στο Συμβούλιο της Επικρατείας, θα κάνετε τα έργα ορεινής υδρονομίας, τις λιμνοδεξαμενές που εκκρεμούν, το φράγμα στο Παναγιώτικο, τον ταμιευτήρα της Κάρλας, τον εμπλουτισμό του Πηνειού ποταμού; Ποια έργα επί πέντε χρόνια έχουν γίνει που είχαν προγραμματιστεί, που είχε αρχίσει η υλοποίησή τους και που είχαν εκταμιευτεί πόροι και από τους εθνικούς πόρους, αλλά και από το Κοινοτικό Πλαίσιο Στήριξης, το οποίο έδινε στο ξεκίνημα για το περιβαλλοντικό έργο της Κάρλας, τότε, τα 50.000.000.000 δραχμές;
      Λέω, λοιπόν, κύριε Πρόεδρε, ότι αυτή την στιγμή δεν έχει η Κυβέρνηση να μας πει ούτε το σχεδιασμό για μία νέα πολιτική, για μία νέα ιδεολογία, για μία νέα σκέψη για αλλαγή του μοντέλου, παρά έχει γεμίσει τη Θεσσαλία με επενδύσεις. Τι επενδύσεις; Των «ημετέρων»! Δηλαδή ο παραγωγός της Θεσσαλίας, η μικρομεσαία επιχείρηση, ο παραδοσιακός πολίτης της Θεσσαλίας έχει αποκτήσει ξαφνικά την κουλτούρα της πισίνας και του γκολφ και έρχονται επενδύσεις χωρίς να έχει καταγραφεί πουθενά η φέρουσα ικανότητα, το αποτύπωμα το οικολογικό, που είπε ο φίλος μου και συνάδελφος κ. Παπαγιαννάκης. Πού πάμε, κύριοι της Κυβέρνησης; Προς τα πού ατενίζουμε; Ποια είναι η ρότα μας; Τι θα κάνουμε με τα διαχειριστικά σχέδια, με τα έργα που είναι σε εκκρεμότητα, με τα επιφανειακά νερά που πέφτουν στη θάλασσα, με τα υπόγεια ύδατα, με την ύδρευση, με την άρδευση, με τους βιολογικούς καθαρισμούς, με την ανακύκλωση, με όλα αυτά τα πολύ σημαντικά θέματα; 
      Άκουσα τον Υπουργό, κύριε Πρόεδρε, να μιλά για σχέδια και έργα. Ο Ευρωβουλευτής του ΠΑ.ΣΟ.Κ. ο κ. Αρναουτάκης, ζήτησε να ενημερωθεί για την πορεία υλοποίησης των σχετικών έργων της περιόδου μέχρι το 2006, αλλά και για τις μελλοντικές παρεμβάσεις.
       Η Επίτροπος κ. Χούμπνερ για θέματα Περιφερειακής Πολιτικής είπε ότι ξέρει πολύ καλά τις δυσκολίες που έχει η Ελλάδα και ότι πρέπει η χώρα μας να προσαρμόσει την οδηγία και να προχωρήσει στις διοικητικές μεταρρυθμίσεις που προβλέπονται από την οδηγία και βεβαίως σε έργα και δράσεις πέρα από τους εν γένει σχεδιασμούς. Αλλά πώς θα γίνει αυτό; Εδώ έχουμε αποσπασματικά μέτρα, διότι εμπλέκονται έξι Υπουργεία και δεν έχει ένα την ενιαία πολιτική. Ούτε έχει ενεργοποιηθεί αυτό που σας είχαμε παραδώσει το διϋπουργικό της βιώσιμης ανάπτυξης, όπου οι αρμόδιοι θα μπορούσαν να συνθέτουν μία κοινή πολιτική που θα ήταν πραγματικά αναδιάρθρωση και στον αγροτικό τομέα και σε όλες τις άλλες δραστηριότητες τις οικονομικές και τις καθημερινές. Γιατί εσείς της Κυβέρνησης, καταφέρατε η χώρα να πάει, κύριοι Υπουργοί, σε οικονομικό κραχ, αλλά το περιβαλλοντικό κραχ, στο οποίο έχετε φέρει τη χώρα, δεν έχει διέξοδο. Μιλάω για τη διαχείριση των υδατικών πόρων, μιλάω για την ερημοποίηση των νησιών, της Θεσσαλίας και άλλων περιοχών, που δεν ξέρουμε που θα φθάσει.
      Να θυμάστε κάτι, έτσι απλά να το πω, κύριε Πρόεδρε, επειδή εσείς είστε και λόγιος, ότι επειδή είναι χαρακτηριστικό και πρώτης στρατηγικής σημασίας οικολογικό αγαθό το νερό, είναι η ζωή μας, δηλαδή και πηγή ζωής, να θυμηθείτε ότι αυτό δεν απομειώνει καθόλου τον αναπτυξιακό και πολιτιστικό χαρακτήρα για τις ανθρώπινες κοινωνίες. Δεν είναι τυχαίο άλλωστε ότι οι πολιτισμοί μας άνθισαν εν ύδασι και χάθηκαν στις ερήμους. Μην κάνετε την Ελλάδα έρημο, κύριοι Υπουργοί της Κυβέρνησης της Νέας Δημοκρατίας, μην ερημοποιήσετε τα όνειρά μας, τις προσδοκίες μας, την παραγωγή μας, τους καρπούς της γης μας, τη ζωή μας την ίδια. Φροντίστε έστω και τώρα, που είναι αργά, να κάνετε πραγματικά την ανατροπή σας.
      Ευχαριστώ πολύ.
      Καταθέτω τα έγγραφα που προανέφερα για τα Πρακτικά.
      (Στο σημείο αυτό η Βουλευτής κ. Ροδούλα Ζήση καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)    
    ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε την κ. Ζήση από το ΠΑ.ΣΟ.Κ..
    Ο Κοινοβουλευτικός Εκπρόσωπος του Κομμουνιστικού Κόμματος Ελλάδας, κ. Νικόλαος Γκατζής έχει το λόγο.
    ΝΙΚΟΛΑΟΣ ΓΚΑΤΖΗΣ: Ευχαριστώ, κύριε Πρόεδρε.
    Κύριε Πρόεδρε, για το Κομμουνιστικό Κόμμα Ελλάδας το νερό είναι δημόσιο αγαθό, είναι φυσικός πόρος, είναι κοινωνικός πόρος και ανήκει σε ολόκληρο τον ελληνικό λαό. Δεν είναι εμπόρευμα. Και όμως εμπορεύεται και μάλιστα πολύ σκληρά. 
    Κατά την άποψή μας, την πολιτική μας θα πρέπει το νερό τελικά να διανέμεται δωρεάν στους εργαζόμενους και αν θέλετε με ένα πολύ μικρό κόστος που μπορεί να τους επιβαρύνει. Η διαχείρισή του είναι εθνική υπόθεση. Κατά την άποψή μας πρέπει να δημιουργηθεί ένας φορέας εθνικός, δημόσιος για τη διαχείριση των υδάτινων πόρων. Ένας οργανισμός δημόσιος με περιφερειακά παραρτήματα κατά υδατικά διαμερίσματα που θα δραστηριοποιούνται κατά όμορες υδρολογικές λεκάνες. 
    Διαπίστωση κάναμε όλοι ότι το πρόβλημα είναι πάρα πολύ μεγάλο. Είναι πρόβλημα λειψυδρίας λένε. Άκουσα και τον εισηγητή της Πλειοψηφίας να λέει ότι σε λίγα χρόνια το νερό δεν θα είναι απλώς νεράκι, αλλά πολύ σπάνιο. Διαπιστώσεις όλοι έχουμε κάνει και λέμε τα ίδια. Εντάξει συμφωνούμε. Τι έχουμε κάνει όμως γι’ αυτά και τι κάνουμε. 
    Τα προβλήματα της λειψυδρίας, κύριε Πρόεδρε, κατά την άποψή μας δεν είναι ούτε κλιματικά ούτε τεχνικά. Είναι πολιτικά. Και θα έλεγα, αντιμετωπίζονται και ταξικά. Απ’ αυτή την άποψη, λοιπόν, θα έπρεπε να γίνουν βασικά έργα όπως έργα υδρονομίας, υδροοικονομίας, σχεδιασμένα, μελετημένα που θα εμπλουτίζουν τους υδροφόρους ορίζοντες, θα δημιουργούν χώρους αποθήκευσης και μεταφοράς του νερού, θα βελτιώνουν τη σχέση χρησιμοποιούμενων και διαθέσιμων υδάτινων πόρων με πρόσθετο βάρος στους επιφανειακούς αποδέκτες φυσικούς και τεχνικούς όπως είναι λίμνες, υδρορέματα, ταμιευτήρες, λιμνοδεξαμενές, η προστασία των δασών και η αναδάσωσή τους για την συγκράτηση των νερών, εκτέλεση βασικών εγγειοβελτικών έργων. Αυτά όμως και η οδηγία αλλά γενικότερα και η Ευρωπαϊκή Ένωση δεν τα θεωρεί επιλέξιμα και  βγαίνουν στην άκρια. 
    Επίσης ως προς τη μια από τις λύσεις που πρότεινε ο Συνασπισμός για την αφαλάτωση, ιδιαίτερη στην Ηπειρωτική Ελλάδα, καλά θα είναι να διαβάσει κάποιος τη μελέτη που έχει καταθέσει το Επιμελητήριο της Αθήνας σχετικά με τις επιπτώσεις που έχει η αφαλάτωση τόσο στον υδροφόρο ορίζοντα αλλά κυρίως στην καταστροφή που κάνει στο θαλάσσιο οικοσύστημα, ιδιαίτερα σε κόλπους. 
    Κύριε Πρόεδρε, με στοιχεία του Ι.Γ.Μ.Ε. το 1996 -επειδή μιλάμε για το πόσο νερό καταναλώνουμε- η κατανάλωση αντιστοιχούσε στο 4,5% των ετήσιων βροχοπτώσεων. Σήμερα έχει φτάσει στο 5,5%-6%. Μια άλλη πάλι μελέτη γράφει ότι το μέγεθος των διαθέσιμων υδάτινων πόρων της χώρας όλο το νερό που χρησιμοποιούμε ανέρχεται μόνο στο 48,5% των βροχοπτώσεων. Τι σημαίνει αυτό; Σημαίνει ότι αυτό το νερό που καταναλώνουμε και μιλάμε για τους αγρότες που έχουν το 80% κ.λπ., είναι από αυτό το 5%-5,5% που έχουμε από τα επιφανειακά νερά. Τι έχουν κάνει οι κυβερνήσεις γι’ αυτό; Παρά λένε κόψτε την παραγωγή, κόψτε τις υδροφόρες καλλιέργειες, να πάμε στις ξερικές. Ξέρουμε όμως ότι οι ξερικές είναι το 1/3 των άλλων καλλιεργειών που ποτίζονται. Και ρωτάμε τι θα γίνει με τα παραγόμενα αγαθά; Πώς θα μπορέσει τελικά η χώρα να καλυφθεί έστω και μερικώς; Γιατί σήμερα δεν καλύπτεται παρά μόνο μερικώς, αλλά και αυτό το μερικώς θα χαθεί όταν θα έχουμε και άλλες εισαγωγές. Μιλάμε όμως για εισαγωγές που θα τις κάνουν άλλοι πάλι με υδροφόρες καλλιέργειες για να έρχονται σε μας. 
    Κύριοι Βουλευτές, να δούμε πώς το αντιμετώπισαν μέχρι σήμερα οι Κυβερνήσεις. Από το Γ΄ Κ.Π.Σ., που τόσα λέγονται –έφυγε και ο Κοινοβουλευτικός Εκπρόσωπος της Νέας Δημοκρατίας- διατέθηκε μόνο το 6% για έργα. Το 1999 το ΠΑ.ΣΟ.Κ. εξήγγειλε ένα δεκαετές πρόγραμμα ύψους 1.000.000.000.000 δραχμών, που τους πόρους θα αντλούσε από την τιτλοποίηση περιουσιακών στοιχείων του Υπουργείου Γεωργίας. Μετά από οκτώ χρόνια -γιατί ποτέ δεν υλοποιήθηκε τίποτα- το ξέχασαν και οι ίδιοι που το είχαν προγραμματίσει. Πέρασαν άλλα. Επίσης, που αναφέρετε η οδηγία 2000, κύριοι Βουλευτές; Ουσιαστικά κάνει υποδείξεις για την διαχείριση της υπάρχουσας υποτονικής κατάστασης που υπάρχει σήμερα στην διαχείριση όπως ακριβώς υπάρχει σήμερα. Μελέτες ακούστηκαν, το ένα, το άλλο. Δεν μας είπε όμως κανένας τι θα διαθέσουν για όλη αυτή την υπόθεση. 
    Κύριοι Βουλευτές, πολλά λέγονται. Και ήθελα να ακούσω πρώτα και τον Υφυπουργό Γεωργίας να μας πει τι ακριβώς θα κάνει το Υπουργείο Γεωργίας. Γιατί έχουμε τα στοιχεία. Το Υπουργείο Γεωργίας μέσα από το Δ΄ Κ.Π.Σ., όπου εκεί αναφέρεται η χρηματοδότηση των εγγειοβελτιωτικών έργων που υπάγονται στον άξονα ανταγωνιστικότητας, με το μέτρο του κωδικού 125 διατίθενται για πέντε τομείς 700.000.000 για όλη αυτή την επταετία, δηλαδή 100.000.000 το χρόνο. Για πείτε μου τι θα καλύψουν αυτά τα 100.000.000; Τι θα κάνουν; Το έργο του Αχελώου για την Θεσσαλία που ειπώθηκε καρκινοβατεί. Αλλά δεν έχει γίνει παραπέρα και μελέτη αξιοποίησης των νερών αυτών. Πάλι θα χύνεται στη θάλασσα. 
    Και δεν μπορώ να καταλάβω τη στάση του Συνασπισμού. Πολύ σωστά χαρακτήρισε ο κ. Κουβέλης την ερημοποίηση της Θεσσαλίας. Εκεί έφτασε. Αλλά η θέση του Συνασπισμού είναι το νερό να χύνεται στη θάλασσα. Μέρος του νερού που χύνεται στη θάλασσα σήμερα προγραμματίζεται να πάει στη Θεσσαλία, να μην πάει;
    Εδώ θα ήθελα να πω και το εξής. Ο Συνασπισμός δεν είναι από θέση αρχής ενάντια στην μεταφορά ή στις εκτροπές. Γιατί διαφορετικά θα ήταν και στην Αθήνα όπου έγινε του Μόρνου, του Εύηνου, της Υλίκης κ.λπ.. Από την άποψη αυτή λοιπόν, θεωρούμε ότι πρέπει να γίνει το έργο του Αχελώου αλλά να γίνουν και τα παράπλευρα έργα. 
    Επίσης, μιλάτε όλοι για την αναδιάρθρωση καλλιεργειών. Για πείτε μου τι θα καλλιεργήσουν στην Θεσσαλία ή και σε ολόκληρη τη χώρα; Ξερικές; Το είπαμε. Αλλά και τι άλλο θα κάνουν. Είπατε στα βαμβάκια να βάλουν σταγόνα. Μάλιστα. Έλα όμως που θέλουν σκάψιμο και πρέπει να ξαναβγάλουν τα λάστιχα και να τα ξαναβάλουν -που ανεβάζει το κόστος- είναι πολύ μεγάλα τα προβλήματα. 
    Και τέλος θα ήθελα να πω, κύριε Πρόεδρε, ότι εμείς ως Κ.Κ.Ε. θεωρούμε ότι το πρόβλημα είναι οξυμένο. Θα γίνει ακόμα περισσότερο, θα την πληρώσουν ιδίως τα λαϊκά στρώματα. Και από την άποψη αυτή πρέπει να είναι μέσα στους στόχους πάλης, ανατροπής αυτής της πολιτικής ούτως ώστε το νερό που είναι κοινωνικό αγαθό να περάσει και θεσμικά ως τέτοιο για να διατίθεται δωρεάν. Αλλά και να διατεθούν τα χρήματα ούτως ώστε να γίνουν έργα αποταμίευσης, αποθήκευσης και άλλα επειδή έχουμε πολλά νερά εκεί που δεν τα χρειαζόμαστε και την εποχή που τα χρειαζόμαστε δεν μπορούμε να κάνουμε τίποτα, επειδή ακριβώς  λείπουν τα έργα αποταμίευσης και αποθήκευσης. 
    Θεωρούμε ότι πρέπει να αγωνιστούν για την αλλαγή μιας πολιτικής που ενδιαφέρει ουσιαστικά και αυτό το πρόβλημα.
    ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε τον κ. Γκατζή. 
    Θα σας πω, κύριε συνάδελφε, ότι στη Θεσσαλία ήταν θάλασσα κάποτε. Και επειδή δεν θα διαφωνήσει κανείς ότι το νερό εν τέλει είναι θέμα πολιτικό. Υπάρχει όμως και η θεωρία της Γαίας η οποία έχει πολλούς και κάνει ένα άλλο κόμμα. 
    Το λόγο έχει ο Κοινοβουλευτικός Εκπρόσωπος του ΛΑ.Ο.Σ. κ. Ηλίας Πολατίδης για έξι λεπτά. 
    ΗΛΙΑΣ ΠΟΛΑΤΙΔΗΣ: Ευχαριστώ, κύριε Πρόεδρε.
    Πρόκειται περί προβλήματος διαχείρισης των υδάτων και όχι περί λειψυδρίας. Προερχόμαστε από ένα ξερό χειμώνα. Ήταν πολύ ξερός ο περσινός χειμώνας και ως εκ τούτου τα προβλήματα είναι οξυμένα σήμερα. Αλλά εμείς πρέπει να  βλέπουμε διαχρονικά  τι γίνεται. Να μην επαναλάβουμε δηλαδή, αυτό που έγινε το 1992. Τότε έγινε μια πολύ μεγάλη εκστρατεία δημοσιότητας η οποία είχε αποτελέσματα ως προς την οικονομία στη χρήση του νερού. Παρ’ όλα αυτά όταν άρχισαν και έπεφταν οι βροχές, ξεχάστηκε. 
      Αυτό γίνεται σήμερα και από ορισμένες «περιβαλλοντικές οργανώσεις», όπως το WWF, το οποίο θεωρεί ότι αυτό είναι ένα πιασάρικο θέμα, το οποίο θα μπορέσει να του δώσει κάποιες εισφορές παραπάνω ορισμένων αφελών. 
      Σίγουρα, όμως, είναι πολύ χρήσιμο το ότι γίνεται η επερώτηση, διότι πρέπει να δούμε επιτέλους –με βάση και την ελληνική εμπειρία- τι ακριβώς συμβαίνει.
      Πάρα πολλά βέλη στράφηκαν προς τον αγροτικό τομέα, που όντως καταναλώνει τη μεγαλύτερη ποσότητα του νερού, όπως, όμως, είναι κανόνας σε όλο τον κόσμο. Δεν υπάρχει καμμία χώρα όπου κάποια άλλη χρήση να ξεπερνάει την αγροτική. Αυτός είναι ο κανόνας. Τι συμβαίνει λοιπόν; 
      Από τη μία μεριά έχουμε την παγκοσμιοποίηση, η οποία συμπιέζει συνεχώς τους Έλληνες αγρότες, συμπιέζει το εισόδημά τους. Τους αναγκάζει, λοιπόν, να κάνουν το εξής λογικό. Να στραφούν προς την υπερβολική χρήση του νερού, ούτως ώστε να μπορέσουν, μέσω της αυξήσεως της παραγωγής, να αυξήσουν, κατά κάποιο τρόπο ή έστω να μη μειωθεί το εισόδημά τους με το ρυθμό με τον οποίο μειώνεται κανονικά. 
      Τι συμβαίνει εκεί πέρα; Κατηγορούμε τα πυραυλάκια- και αυτό νομίζω ότι είναι και η υπερβολή- και ότι γίνεται την ημέρα η άρδευση. Ποιος, όμως, ακριβώς θα αλλάξει συνήθειες; Ο αγροτικός πληθυσμός που έχει μέσο όρο ηλικίας τα εξήντα τρία έτη; Αυτός σήμερα θα επενδύσει στον τομέα αυτό, για να κάνει τις σταγόνες; Αυτός είναι ο τομέας, ο οποίος ούτε ιδιωτικές επενδύσεις δέχεται –κανείς δεν δέχεται να επενδύσει εκεί- αλλά και το κράτος, μειώνοντας συνεχώς το Πρόγραμμα Δημοσίων Επενδύσεων και στερώντας από τους αγρότες τις απαραίτητες υποδομές ούτως ώστε να μπορέσουν να μειώσουν το κόστος και να βγάλουν ένα στοιχειώδες εισόδημα, δεν κάνει τίποτα;
      Αναφέρθηκε πριν –και πολύ σωστά- το Ισραήλ. Το Ισραήλ κατόρθωσε μέσα στην έρημο να έχει αγροτική παραγωγή. Με πόσες επενδύσεις; Το έκανε αυτό με τους νόμους της αγοράς ή το έκανε με μία συγκεκριμένη πολιτική και μία συγκεκριμένη στρατηγική;
      Εδώ, δηλαδή, έχουμε ένα χαρακτηριστικό φαινόμενο. Δεν ενδιαφέρονται οι κυβερνήσεις των δύο κυβερνητικών κομμάτων, καθεστωτικών –πείτε τις όπως θέλετε- να επενδύσουν στον αγροτικό τομέα, διότι αυτές οι επενδύσεις δεν αποφέρουν ψήφους. Αυτή είναι η πραγματικότητα και η ουσία του πράγματος. Δεν πρόκειται να επενδύσουν με κριτήρια πολιτικά, δηλαδή να ευνοήσουν τις επόμενες γενιές. Επενδύουν με κριτήρια πολιτικάντικα στις περιοχές, οι οποίες μπορούν να τους φέρουν ψήφους στις επόμενες εκλογές.
      Τι θα μπορούσε να γίνει ως προς αυτό, διότι όπως είπε και ο προλαλήσας συνάδελφος, διαπιστώσεις κάνουμε όλοι; Προτάσεις θα έπρεπε να ακούσουμε σήμερα. Και θα έπρεπε να ακούσουμε προτάσεις και από την Κυβέρνηση, εκτός από τη μόνιμη επωδό ότι για όλα τα κακά φταίει η προηγούμενη κυβέρνηση, ότι ενσωματώνει σωστά τις ευρωπαϊκές οδηγίες, ενώ η προηγούμενη κυβέρνηση δεν μπορούσε να τις ενσωματώσει σωστά. Λες και για να πούμε το νερό, νεράκι ή για να κάνουμε διαχείριση αυτού του πολύτιμου αγαθού, χρειάζεται να μας το πουν οι Ευρωπαίοι.
      Πιστεύω ότι πρέπει να ιδρυθεί, κατά το πρότυπο της αντίστοιχης Ρυθμιστικής Αρχής Ενέργειας, μία Ρυθμιστική Αρχή Υδάτων –μπορεί να προβλέπεται κάτι τέτοιο μέσα στο νόμο και αυτό είναι το εθνικό συμβούλιο- η οποία να έχει περισσότερες δυνατότητες επιβολής πολιτικών και επιβολής αποφάσεων και όχι τόσο γνωμοδοτικό ρόλο, όσο αυτόν που έχει σήμερα.
      Μπορεί, επίσης, προκειμένου να χρηματοδοτηθούν τα αντίστοιχα έργα, όπως ακριβώς τίθεται το τέλος των Ανανεώσιμων Πηγών Ενέργειας, ούτως ώστε να ευνοήσει κάποιες επενδύσεις σε τομείς οι οποίοι είναι περιβαλλοντικά χρήσιμοι, αλλά δεν υπάρχουν οι απαιτούμενοι πόροι για να χρηματοδοτηθούν, να γίνει κάτι αντίστοιχο. Δηλαδή, όποιος χρησιμοποιεί νερό, να πληρώνει και ανάλογα με τη χρήση του, με κάποιο δελτίο φυσικά. Δηλαδή, από ένα ορισμένο όριο και πάνω να υπάρχει μία υπέρμετρη επιβάρυνση σε αυτό το τέλος των υδάτων, το οποίο θα πηγαίνει στις απαιτούμενες επενδύσεις.
      Μπορεί να γίνει ένα δίκτυο υψηλής τεχνολογίας ηλεκτρικής διασύνδεσης των νησιών με την Ηπειρωτική Ελλάδα, έτσι ώστε να γίνουν έργα αφαλατώσεως. Η αφαλάτωση είναι μονόδρομος για τα νησιά. Αναφέρθηκε και πριν το πρόβλημα της τεράστιας αυξήσεως του πληθυσμού, το οποίο υπάρχει το καλοκαίρι. Αυτό το πρόβλημα δεν μπορεί να λυθεί με κάποιον άλλο τρόπο. Προφανώς η φέρουσα ικανότητα των νησιών δεν είναι για τον πληθυσμό, τον οποίο συγκεντρώνει το καλοκαίρι. Άρα, μπορεί μέσω αυτού του δικτύου να χρησιμοποιείται φτηνό ηλεκτρικό ρεύμα, νυχτερινό. Και αυτό το οποίο θα μπορεί να υπάρχει από ανανεώσιμες πηγές ενέργειας και ιδίως ανεμογεννήτριες, το βράδυ, που δεν υπάρχει αντίστοιχη κατανάλωση για τις υπόλοιπες ανάγκες, να χρησιμοποιείται για την αφαλάτωση.
      Έτσι, με αυτό τον τρόπο μπορούμε να συνδυάσουμε το ενεργειακό με το πρόβλημα της λειψυδρίας. 
      Επίσης, πρέπει να υπάρξει μία πολύ μεγάλη δραστηριοποίηση και να βρεθούν πόροι, ούτως ώστε να γίνει η αξιοποίηση των μικρών ρεμάτων και του νερού, το οποίο χάνεται προς τη θάλασσα. Είναι τεράστιες οι ποσότητες οι οποίες χάνονται. Ιδιαιτέρως στις περιοχές που είναι και ευνοημένες από τη φύση, όπως η Μακεδονία, η Θράκη, η Ήπειρος, υπάρχει πάρα πολύ νερό, το οποίο όμως χάνεται. Εκεί, δηλαδή, που πλημμυρίζουν οι περιοχές αυτές την άνοιξη, όταν λιώνουν τα χιόνια, ξαφνικά τον Ιούνιο έχουν πρόβλημα λειψυδρίας.
      Τέλος, νομίζω ότι τις μελέτες, οι οποίες έγιναν –και ανέφερε ο κύριος Υπουργός ότι έχουν γίνει μελέτες προς την κατεύθυνση αυτή- πρέπει να τις δει η Κυβέρνηση και να διευρυνθούν. Θα πρέπει να καταλάβει η Κυβέρνηση ότι αυτές οι μελέτες είναι μία τεράστια επένδυση για το μέλλον της χώρας. Δεν είναι μία αγγαρεία την οποία πρέπει να κάνουμε, ούτως ώστε να αποφύγουμε κάποια αρνητικά δημοσιεύματα. Είναι μία τεράστια επένδυση κι έτσι πρέπει να τη δείτε.
      Σας ευχαριστώ.
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε ιδιαιτέρως τον κ. Πολατίδη για την τήρηση του χρόνου.
      Ο αξιότιμος Υφυπουργός Αγροτικής Ανάπτυξης και Τροφίμων κ. Κωνσταντίνος Κιλτίδης έχει το λόγο.
      ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Αγαπητοί συνάδελφοι, πιστεύω ότι σήμερα διαπραγματευόμαστε ένα θέμα που περικλείει κινδύνους. Παρά ταύτα, όμως, νομίζω ότι κατά ένα οξύμωρο σχήμα έχει και την ομορφιά του.
      Μιλούμε για το νερό, για ένα από τα τέσσερα σταθερά στοιχεία γέννησης και δημιουργίας αυτού του κόσμου σ’ αυτόν τον πλανήτη, από την Ηρακλείτεια ακόμα εποχή. 
      Πιστεύω, όμως, ότι στην παρούσα φάση, στη γενιά τη δική μας, ζούμε κάτω από την επιρροή δύο πραγματικά δεδομένων καταστάσεων, όπως προδιέγραψα, το ένα εν κινδύνω και το άλλο εν δυνάμει.    
      Αυτό που σήμερα υπάρχει, είναι ως κατάσταση οικοκτονίας. Δεν είμαστε απλώς στην αναζήτηση της οικολογίας ή οικολογικών δράσεων. Έχουμε διαβεί αυτό το κατώφλι. Βρισκόμαστε πλέον σε μία αμυντική θέση έναντι μιας οικοκτονικής δράσεως του ανθρώπινου παράγοντα πάνω στον πλανήτη. 
      Το εν δυνάμει έχει να κάνει με τη χρήση των πόρων και κατά την ελληνική γλωσσοπλαστική ικανότητα, την αναζήτηση της πορονομίας. Η νομή των πόρων. Ποιοι είναι αυτοί και πόσο έχουμε δικαίωμα ανά γενεά να χρησιμοποιούμε σε κάθε περίσταση;
      Πιστεύω ότι κάτω από αυτές τις συνθήκες διαπραγματευόμαστε και το ζήτημα της ύπαρξης, αποθήκευσης και διαχείρισης των υδάτινων πόρων, του υδάτινου δυναμικού το οποίο υπάρχει κάθε στιγμή.
      Η λειψυδρία, όπως ετέθη από τους αγαπητούς συναδέλφους, μπορεί να οδηγήσει στο τραγικότερο, εν δυνάμει, φαινόμενο της ερημοποίησης.
      Εγώ παίρνω την ευκαιρία, αγαπητοί μου φίλοι και συνάδελφοι, από την παραδεκτή αρχέγονη πραγματικότητα και κατά τη διάσταση του Υπουργείου μας, του πάλαι ποτέ ενδόξου Γεωργίας και νυν Αγροτικής Ανάπτυξης και Τροφίμων, ότι το νερό είναι ένας ισχυρός πολλαπλασιαστής δύναμης και εισοδήματος στην ενασχόληση τη γεωργική και με τη σημερινή διάσταση, της αγροτικής ανάπτυξης.
      Θα κάνω, όμως, μία υπέρβαση, όχι γιατί εμπνεύστηκα κατά την άσκηση των αρμοδιοτήτων μου κατά ένα μονομερή τρόπο, αλλά κατά την ανάδειξη, πιστεύω, της αυθύπαρκτης αξίας τούτης της δασικής πολιτικής. Άκουσα μετά προσοχής για τη διαχείριση του επιφανειακού νερού, την ερώτηση τι «διαχειρίζεται» αυτήν τη στιγμή. Ακούστηκε από αγαπητό συνάδελφο ότι διαχειριζόμαστε το νερό που πέφτει στην επιφάνεια και πιθανόν κάποιοι δεν το μαζεύουμε, ασχέτως και αν από αρχαιοτάτων χρόνων, στο «Πολιτικό» ο Πλάτωνας μιλάει για τη διευθέτηση των υδάτων, την ύπαρξη φραγμάτων για την καλυτέρευση της ποιότητας του νερού και όλα αυτά, αρχέγονη αλήθεια με τη δική της αξία.
      Μιλάμε για τον υδροφόρο ορίζοντα, για τα υπόγεια νερά, μιλάμε για το νερό από τη θάλασσα που πιθανόν μπορεί να αξιοποιηθεί και παραβλέπουμε, αγαπητοί συνάδελφοι, κάτι που ομολογώ ότι και ο ίδιος δεν το είχα αναδείξει ως μείζον θέμα, ασχέτως και αν έχω δεκαετίες πολιτικής ενασχόλησης, την παρουσία των δασών, των δασοτεχνικών έργων και των ορεινών υδρονομικών έργων εις ό,τι έχει να κάνει με τα αποθέματα, τη διαχείριση και τη διευθέτηση του υδάτινου δυναμικού.
      Νομίζω ότι η πρόκληση βρίσκεται μπροστά μας. Εις ό,τι μας αφορά, ως πολιτική ηγεσία του Υπουργείου Αγροτικής Ανάπτυξης και Τροφίμων, είμαστε υπερήφανοι που μετά από δεκαπέντε χρόνια σιωπής και παραπληροφόρησης, ξαναεμφανίζεται στο προσκήνιο η δασική πολιτική με τη χρησιμότητα των υδρονομικών έργων των αντιδιαβρωτικών και αντιπλημμυρικών δασικής αντιλήψεως έργων, και των δασοτεχνικών εκείνων έργων, που πλούτισαν όχι μόνο τον υδροφόρο ορίζοντα αλλά και σε βάθος δεκαετιών, πηγαίνοντας πίσω το φυσικό περιβάλλον ως θεμέλιό του, μιας και ούτως ή άλλως, η συζήτηση περιστρέφεται γύρω από τη διάσταση του φυσικού περιβάλλοντος.
      Έτσι ειλικρινά, αγαπητοί συνάδελφοι, πιστεύω χωρίς να κάνω κατάχρηση, ούτε, αν το θέλετε, εξωτερίκευση δικών μου προσωπικών αντιλήψεων, αλλά αντιλήψεων που έχουν να κάνουν με την πανάρχαια γνώση της δασολογικής επιστήμης, αλλά και του τελευταίου αιώνα σ’ αυτόν εδώ τον τόπο – μετά τη Φιλοσοφική Σχολή στην απελευθερωμένη Μακεδονία ιδρύθηκε δεύτερη σχολή και ήταν αυτή της Δασολογίας του Αριστοτελείου Πανεπιστημίου Θεσσαλονίκης- πόσο σημαντικά ωφέλησε στις προηγούμενες δεκαετίες, όταν ασκήθηκε δασική πολιτική και υδρονομικά και πόσο στο μέλλον ακόμη πολλαπλασιαστικά, λογαριθμικά τολμώ να πω, μπορεί να αποδώσει υδρονομικό όφελος. 
      Δεν υπήρξε ούτε μόνο το δάσος ούτε το φυσικό περιβάλλον ούτε το έδαφος ούτε το νερό εκείνο σ’ αυτόν το τόπο, που μπορεί να ευνοήθηκε κλιματικά κατά την εύκρατη ζώνη, μιας και είναι και ο φίλος μου εδώ ο μετεωρολόγος κ. Καντερές. Πρέπει πάση θυσία να γίνει κατανοητό αυτό και όσες φορές θα μου δίνεται η ευκαιρία –και πρέπει, όχι με ματαιότητα- θα αναδεικνύεται και αυτή η διάσταση.
      Αν πάμε στο παρελθόν και ανέβουμε στους ορεινούς και ημιορεινούς όγκους, θα δούμε το τεράστιο έργο των ένδοξων δασικών υπηρεσιών που προσέφεραν έδαφος και νερό για φυτική, ζωική παραγωγή και βεβαίως κατά τη ρυθμιστική λειτουργία του δασικού χώρου. Είναι μία ανάγκη η οποία πρέπει να αναδειχθεί. Ο δασικός χώρος είναι αυτός που μπορεί να προσροφήσει υδάτινο δυναμικό. Όλα τα άλλα προφανώς μπορούμε να τα κάνουμε εμείς οι άνθρωποι. Προφανώς με διάθεση οικονομικών πόρων μπορούν να γίνουν. Αυτό που δεν μπορούμε εμείς να κάνουμε, είναι αυτή την ομαλή προσρόφηση και απορρόφηση, την οποία μπορεί να κάνει μόνο ο δασικός χώρος. 
      Και ποιος δασικός χώρος; Αυτό που και τώρα ακόμα κάνουν άλλες πολιτείες που βρίσκονται σταθερά στην τροχιά της δασικής πολιτικής. Καλλιεργούν τα δέντρα, αυτό που ακούγαμε εμείς οι άνθρωποι της υπαίθρου, ψηλώνουν τα δέντρα, γιατί τότε μόνο το δέντρο έχει υδρονομικό όφελος και μάλιστα αρίστης ποιότητος πόσιμο νερό, το οποίο είναι και το μέγα ζητούμενο σήμερα. Για εμάς, τους ανθρώπους της υπαίθρου δεν υπάρχει κάμπος που να μην είναι δηλητηριασμένος, δεν υπάρχει περιοχή που να μην αναζητούμε απόληψη νερού από τα ορεινά. Αυτού του είδους το δάσος μπορεί να δώσει υδρονομικό όφελος και αυτό που έκαναν βεβαίως στο παρελθόν, το ανέβασμα του δάσους πιο ψηλά στο βουνό, εκεί που βρέχει και χιονίζει περισσότερο για να υπάρχει η απόληψη, γιατί είναι δεδομένο ότι αυτό που μπορούμε να πάρουμε, κύριε Γκατζή, είναι αυτό το οποίο είπατε με τις βροχοπτώσεις. Δεν υπάρχει κάτι άλλο. Το άλλο είναι από τη θάλασσα. Αυτό που θα υπάρχει πάντοτε ως «παρακαταθήκη», θα είναι το νερό που πέφτει.
      Βεβαίως η αναγκαιότητα των λοιπών μέτρων είναι αυτονόητη. Πρέπει να συγκρατηθούν τα επιφανειακά νερά. Εδώ θα θυμίσω και προς την πλευρά της Αξιωματικής Αντιπολίτευσης ότι η πολιτική έχει διαχρονική και κομματική, εάν το θέλετε, ευθύνη κατά το πολίτευμά μας, αλλά βεβαίως είναι και ένα συγκριτικό μέγεθος. Έτσι συγκρινόμαστε και κατόπιν αξιολογούμαστε από τους  Έλληνες πολίτες και από την ιστορία. 
      Έτσι, λοιπόν, το 1994 – 1999 από το Β΄ Κοινοτικό Πλαίσιο Στήριξης με γέφυρες προς το Γ΄ Κοινοτικό Πλαίσιο Στήριξης υπήρχαν μόνο 50.000.000 ευρώ για να υλοποιηθούν τέσσερα έργα μόνο. Κι έρχεται το 2004 η Κυβέρνηση ευρισκόμενη μπροστά σε αυτή την τραγική πραγματικότητα, εν όψει και αυτού που έρχεται από τις κλιματικές αλλαγές και εντάσσει άλλα δεκατέσσερα έργα ύψους 261.000.000 ευρώ και άλλα τριάντα επτά νέα έργα από το Γ΄ Κοινοτικό Πλαίσιο Στήριξης των 250.000.000 ευρώ, δηλαδή σύνολο πενήντα ένα έργα ύψους 510.000.000 ευρώ, ιδίως στα νησιά, ιδίως στις περιοχές που όλοι συμφωνούμε ότι παρουσιάζεται το πρόβλημα. 
      ΡΟΔΟΥΛΑ ΖΗΣΗ: Θα μας πείτε για την απορροφητικότητα; Να δούμε τα νούμερα.
      ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Απορροφήθηκαν τα πάντα. Τα περισσότερα έργα δε ήδη έχουν εγκαινιαστεί και λειτουργούν ή, αν το θέλετε, επίκειται η λειτουργία τους και με την επίσημη τελετή των εγκαινίων. 
      Εκεί βρεθήκαμε, αγαπητοί συνάδελφοι, κι έχουμε και την πρόκληση μπροστά μας εξ ολοκλήρου να απολογηθούμε κατά την ευθύνη της πολιτικής στην Δ΄ προγραμματική περίοδο, στο Δ΄ Κοινοτικό Πλαίσιο Στήριξης. Κι ερχόμαστε πρώτοι με την έγκριση του Προγράμματος «Αλέξανδρος Μπαλταντζής» και βάζουμε άνω του 50% του προγράμματος σε έργα υποδομών. 
      Και βεβαίως δεν είναι μόνο το νερό είναι και η οδοποιία, είναι οι ορεινοί όγκοι, είναι για πρώτη φορά, κύριε Γκατζή, τρία Κοινοτικά Πλαίσια Στήριξης μαζί στην Δ’ Προγραμματική Περίοδο για δασική πολιτική, 600.000.000 ευρώ, όσα δεν υπήρξαν ως πρόνοια και ως πρόβλεψη στα τρία προηγούμενα Κοινοτικά Πλαίσια Στήριξης. Αυτά είναι που διεκδικούμε ως γεγονός χειροπιαστό, ως απόφαση, όχι ως σχεδιασμό, η οποία και υλοποιείται. Σήμερα ήδη έξι μεγάλα έργα υλοποιούνται, 212.000.000 ευρώ υδρονομικής αντιλήψεως (φράγματα, υδατοδεξαμενές εντός κοίτης και παραποτάμιες).
      ΝΙΚΟΛΑΟΣ ΓΚΑΤΖΗΣ: Επτακόσια είναι όλα κι όλα, κύριε Υπουργέ.
      ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Δεν είναι επτακόσια όλα κι όλα.
      ΝΙΚΟΛΑΟΣ ΓΚΑΤΖΗΣ: Και για όλες τις δράσεις.
      ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Όχι, έχετε λάθος. 
      ΠΡΟΕΔΡΕΥΩΝ (Βαΐτσης Αποστολάτος): Δεν κάνουμε διάλογο. Σας παρακαλώ πάρα πολύ!
      ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Πέντε δισεκατομμύρια οκτακόσια εκατομμύρια ευρώ είναι το πρόγραμμα της Δ΄ Προγραμματικής Περιόδου. 
      ΝΙΚΟΛΑΟΣ ΓΚΑΤΖΗΣ: Άλλο το πρόγραμμα.
      ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Αυτό μετατοπίζεται και θα σας αποδείξω ότι σε αυτές τις δράσεις οι οποίες έχουν όφελος υδατικό, έχουμε να κάνουμε με τη μείωση της νιτρορύπανσης, που πάντα συνοδεύεται από μείωση, με τη βιολογική καλλιέργεια, με την ολοκληρωμένη διαχείριση. Για προσθέστε τα για να δείτε τι σύνολο δράσεων, προστιθέμενων στην αυτή καθ’ εαυτή υδρονομική δράση, όσον αφορά τα έργα αυτά υπάρχει.
      Εκπαίδευση. Ακούστηκε αυτό και από την αγαπητό κ. Κουβέλη. Βεβαίως ζούμε σε μία κοινωνία που μετασχηματίστηκε και κατά τα πρότυπα της αστυφιλίας κατά ένα, αν το θέλετε, εκβιαστικό τρόπο, άναρχο. Βήμα – βήμα οδηγήθηκαν στον κοινωνικό μετασχηματισμό οι άνθρωποι της υπαίθρου και σήμερα μπορούμε να πούμε ότι μπορούν βήμα – βήμα οι νέοι αγρότες, οι νέοι κτηνοτρόφοι κατά την επιλογή τους για πρώτη φορά να ασχοληθούν με τη γεωργική ενασχόληση, με το επάγγελμα του γεωργού με την ευρύτερη έννοια του όρου της γεωργίας, όπου από τη γη εκπορεύονται όλα, η δράση της φυτικής, της ζωικής παραγωγής, της δασοπονίας και γιατί όχι και της παράκτιας αλιείας. 
     Βεβαίως και υπάρχει πρόβλημα. Και εδώ η πρόκληση είναι μεγάλη, στην εκπαίδευση αυτών, στην αλλαγή καλλιεργειών, που βεβαίως θα πρέπει να γίνουν σε τέτοιο βαθμό, ούτως ώστε να μη διαταράξουν το βιοπορισμό αυτών των ανθρώπων, οι οποίοι υποχρεωτικά πρέπει να τραφούν από τη γη και να ζήσουν στην ύπαιθρο. Είναι, όμως, επιβεβλημένο αυτού του είδους η εκπαιδευτική διαδικασία να αναπτυχθεί. Και αναπτύσσεται από τον Οργανισμό «ΔΗΜΗΤΡΑ». Ήδη είκοσι έξι χιλιάδες αγρότισσες και αγρότες εκπαιδεύτηκαν και ενημερώθηκαν από το 2005 μέχρι το τέλος του 2008, που θα κλείσει αυτός ο κύκλος, κατ’ εξοχήν για τους κώδικες ορθής γεωργικής πρακτικής. 
     Υπάρχουν και όλα αυτά τα οποία πριν από λίγο ανέφερα, μετά από την πρόκληση –με την καλή έννοια του όρου- του κ. Γκατζή, σχετικά με την ολοκληρωμένη διαχείριση, τη μείωση της νιτρορύπανσης, τις δασώσεις γαιών. Μπορείτε να δείτε, κύριε Γκατζή, πόσα είναι αυτά τα εκατομμύρια τα οποία έχουμε προνοήσει να δώσουμε για τις δασώσεις γαιών, ένα πρόγραμμα το οποίο ελλειμματικά πάντοτε ασκήθηκε στην πατρίδα μας; Και ερχόμαστε εμείς κατά γενναίο τρόπο να το ενισχύσουμε και να δώσουμε άνω των 150.000.000 ευρώ για τις δασώσεις γαιών, με το μέγιστο υδρονομικό όφελος που μπορούν να αποδώσουν και τη μέγιστη ρυθμιστική παρέμβαση που μπορούν να κάνουν για το φυσικό περιβάλλον. Έτσι, έχοντας αυτού του είδους το σχεδιασμό, πορευόμαστε. 
     Η αναφορά του αγαπητού συναδέλφου κ. Τσούκαλη γύρω από το συμβάν -που κανείς δεν θα ήθελε να συμβεί- της πυρκαγιάς της Στροφυλιάς μού δίνει την αφορμή να θυμίσω ότι η φετινή αντιπυρική περίοδος -και κάποτε πρέπει να υπάρχουν κάποια χρονικά περιθώρια, αυτά του εξαμήνου, από 1ης Μαΐου έως το τέλος Οκτωβρίου- κλείνει. Εκατό στρέμματα κατά τον κάθετο, εάν θέλετε, τρόπο έχουν καεί, άλλα τριακόσια στρέμματα με έρπουσα και βεβαίως, η παρέμβαση της πολιτείας ήταν αυτή που φέτος, πλην κάποιων ελαχίστων περιπτώσεων, απέδειξε ότι μπορεί σε αυτόν τον τόπο να υπάρχει συντονισμός, προσπάθεια και να φέρει το αποτέλεσμα που ήρθε φέτος και δεν μας πλήγωσε. 
     Πιστεύω δε ότι με την ίδια λογική και τον ίδιο, θα τολμούσα να πω, παλμό, κινούμενοι για την υδρονομική πρόκληση του μέλλοντος, για να αποφευχθεί η λειψυδρία και η ερημοποίηση και –γιατί όχι;- να αναδειχθεί αυτό που είπα περί δασικής πολιτικής, για τη συνεισφορά που μπορεί να έχει στις κλιματικές καταστάσεις, οι οποίες μπορούν να δημιουργηθούν κατά απρόβλεπτο τρόπο, μαζί με το συνάδελφό μου κ. Καλογιάννη -επειδή αναφέρθηκε και η κ. Ζήση- βρήκαμε και αυτό το οποίο δεν διαχειρίστηκε ποτέ κανένας, και τη Συνθήκη και το Πρωτόκολλο του Κιότο. Μετά από τόσα χρόνια, επιτέλους, σας πληροφορώ ότι θα υπάρχει από το ΕΘ.Ι.Α.Γ.Ε. –και να μη φοβάται η κ. Αμμανατίδου ότι θα εκφυλιστεί- και από τα δύο Ινστιτούτα Δασικών Ερευνών σταθερό πρόγραμμα καταγραφής για να υπάρχει αυτό που πρέπει, που δεσμευθήκαμε τότε, αλλά δεν υλοποιήθηκε, δεν έγινε ούτε ένα βήμα στη διαδρομή αυτών των ετών.
     Σας ευχαριστώ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε τον κύριο Υπουργό.
     Το λόγο έχει ο κ. Λεβέντης για δύο λεπτά, προκειμένου να δευτερολογήσει.
     ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε.
     Κύριε Υφυπουργέ, ακούγοντάς σας, προσπαθώ να καταλάβω απ’ αυτές τις συγκεκριμένες προτάσεις που έκανε ο Συνασπισμός, ποιες τέλος πάντων σκέφτεστε, ποιες αποδέχεστε, ποιες πρόκειται να υλοποιήσετε. Δεν μας είπατε τίποτα. 
     Πρώτα-πρώτα, εδώ έχουμε μια υπερκατανάλωση νερού. Ποια μέτρα παίρνει η πολιτεία; Δεν κάνει τίποτα προς αυτήν την κατεύθυνση.
     Έχουμε, επίσης, μια υπεράντληση των υπόγειων αποθεμάτων, τα οποία έχουν μαζευτεί σε εκατομμύρια χρόνια και δεν κάνει τίποτα. 
     Με τις καλλιέργειες τι θα γίνει; Πώς θα αντιμετωπιστούν τα προβλήματα; Ειπώθηκαν πάρα πολλά εδώ.
     Εγώ θα ήθελα να βάλω προς τους δύο παρευρισκόμενους Υπουργούς και κάποια συγκεκριμένα θέματα. Ρυπαίνεται αυτήν τη στιγμή ασύστολα, απαράδεκτα, ξεδιάντροπα ο υδροφόρος ορίζοντας μιας σειράς περιοχών, ανάμεσα στις οποίες είναι και βιομηχανικές περιοχές, της περιοχής του Ασωπού και του Θριασίου. Τι κάνετε για αυτό το συγκεκριμένο θέμα; Υπάρχουν βόθροι οι οποίοι, υποτίθεται, ότι είναι στεγανοί ενώ είναι απορροφητικοί και διοχετεύουν βιομηχανικά τοξικά απόβλητα στον υπόγειο υδροφόρο ορίζοντα. Τι γίνεται; Είναι δηλητήρια αυτά τα οποία μπορούν να μείνουν για χιλιάδες χρόνια, όπως είναι για παράδειγμα το εξασθενές χρώμιο.
     Η χωματερή των Άνω Λιοσίων -Φυλής τώρα- έχει ρυπάνει την περιοχή του Θριασίου σε μια ευρύτατη έκταση, που από την εστία της φθάνει τα είκοσι χιλιόμετρα γύρω. Τι κάνετε για αυτά τα πράγματα; Δεν κάνετε απολύτως τίποτα.
     Υπάρχει και κάτι άλλο, για το οποίο υπήρξε συγκεκριμένη πρόταση. Τα νερά των βιολογικών καθαρισμών της Ψυττάλειας. Είναι ένας ολόκληρος Μισισιπής εκεί πέρα που πηγαίνει στη θάλασσα. Τι κάνετε;
     Μετά τις πυρκαγιές, ξέρουμε πολύ καλά ότι ακολουθούν και οι πλημμύρες. Και εδώ υπάρχουν, επίσης, ευθύνες, όπως έχουμε χειριστεί συνολικά το θέμα των πυρκαγιών και τις συμφορές που ξεσπούν και τις οποίες πληρώνουμε μετά σε πλημμύρες. Δεν έχουμε μόνο τις καταστροφές από τις πλημμύρες, αλλά το νερό πηγαίνει κατ’ ευθείαν στη θάλασσα, παρασύροντας τα πάντα και μην εμπλουτίζοντας τον υδροφόρο ορίζοντα. 
     Αυτά είναι μερικά απλά πρακτικά πράγματα, που τουλάχιστον σαν Κυβέρνηση θα έπρεπε να δρομολογήσετε και να μας πείτε συγκεκριμένα ότι θα κάνουμε ένα, δύο, τρία, πέντε πράγματα ή ότι δεν θα κάνουμε τίποτα. Γιατί, έτσι όπως τοποθετηθήκατε, εγώ δεν κατάλαβα να προγραμματίζετε κάτι συγκεκριμένο. 
     Ευχαριστώ πολύ.
     ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε τον κ. Λεβέντη.
     Σας ενημερώνω ότι, πλησιάζοντας προς τη λύση της συνεδρίασης, θα προηγηθεί ο Κοινοβουλευτικός Εκπρόσωπος του ΣΥ.ΡΙΖ.Α. κ. Φώτης Κουβέλης για έξι λεπτά και θα κλείσουμε με τον Υπουργό Περιβάλλοντος, Χωροταξίας και Δημοσίων Έργων κ. Καλογιάννη.
     Το λόγο ο Κοινοβουλευτικός Εκπρόσωπος του ΣΥ.ΡΙΖ.Α. κ. Φώτης Κουβέλης.
     ΦΩΤΗΣ ΚΟΥΒΕΛΗΣ: Ευχαριστώ, κύριε Πρόεδρε.
     Κύριε Υφυπουργέ της Αγροτικής Ανάπτυξης, κανείς δεν αρνήθηκε και ειδικότερα οι Βουλευτές του Συνασπισμού Ριζοσπαστικής Αριστεράς ότι το πρόβλημα διαχείρισης του νερού είναι σύνθετο. Βεβαίως και έχει σχέση και με τη δασική πολιτική. Δεν γνωρίζω εάν εσείς πρόσφατα κατακτήσατε την άποψη ότι το δάσος συνδέεται αποφασιστικά με την ύπαρξη ή τη διάσωση του νερού, αλλά αυτό αποτελούσε και αποτελεί κοινό επιστημονικό τόπο, μη αμφισβητούμενο από κανέναν. 
     Επίσης, αναφερόμενος σε κάποιες παρατηρήσεις που έκανε Κοινοβουλευτικός Εκπρόσωπος κόμματος της Ελάσσονος Αντιπολίτευσης για τους αγρότες, πρέπει να πω ότι κακώς διεκδικούν το μονοπώλιο των φιλικών αισθημάτων απέναντι στην τάξη των αγροτών, κύριε Πρόεδρε. Είναι άλλης τάξεως ζήτημα, όμως, να διαπιστώνεις την κακή διαχείριση του ύδατος και είναι τελείως διαφορετικό θέμα να αναζητάς από τους ίδιους τους αγρότες -βεβαίως να μη «γκρεμιστεί» το εισόδημά τους- αλλά να αντιμετωπίζουν τη διαχείριση του ύδατος με τον αναγκαίο σεβασμό και με τη συνείδηση ότι αυτό το δημόσιο αγαθό δεν βρίσκεται σε επάρκεια. 
     Μια άλλη επισήμανση, κύριε Πρόεδρε, είναι η εξής. Αυτή η Αίθουσα έχει κουραστεί, όταν ελέγχει την Κυβέρνηση, την όποια κυβέρνηση, να εισπράττει ως απάντηση τη σύγκριση με το παρελθόν. Πρόκειται για μια πολιτική διελκυστίνδα του παρελθόντος με το παρόν. «Αυτό έκαναν οι παρελθούσες κυβερνήσεις, αυτή η πολιτική των παρελθουσών κυβερνήσεων υπονομεύει τη δική μας πολιτική». 
     Περίπου έτσι λέγονται κάθε φορά τα πράγματα. Πρέπει, όμως, κύριε Υφυπουργέ, να σταματήσει η διεκδίκηση σύγκρισης με το παρελθόν και να αναζητείται κάθε φορά η σύγκριση με τις ανάγκες του παρόντος, πολύ δε περισσότερο του μέλλοντος, όταν μιλάμε για περιβάλλον και για την υδατική πολιτική. 
     Και εγώ σας ερωτώ: κυβερνάτε αυτόν τον τόπο, κύριε Κιλτίδη, πέντε ολόκληρα χρόνια. Με όσα κακά έκανε το ΠΑ.ΣΟ.Κ. –και έκανε, όπως το ότι δεν ενσωμάτωσε εγκαίρως την οδηγία, δεν προώθησε έργα φραγμάτων, υδρομάστευσης και όλα τα συναφή- στα πέντε χρόνια, όμως, μπορείτε να μου πείτε υπεύθυνα πόσο νερό εξοικονομήσατε εσείς σε σύγκριση με το παρελθόν; Δεσμευθείτε με κάποιους αριθμούς, μετρήσιμα μεγέθη είναι. Αυτά είναι τα ζητούμενα, όχι το τι έπραξαν οι προηγούμενοι.
     Βεβαίως, κακώς, κυρία Ζήση, τα πράξατε. Δεν ενσωματώσατε εγκαίρως την οδηγία, δεν προωθήσατε…
     ΡΟΔΟΥΛΑ ΖΗΣΗ: Το 2000 ήταν η οδηγία και το 2003 ενσωματώθηκε.
     ΦΩΤΗΣ ΚΟΥΒΕΛΗΣ: Δεν μιλάω προσωπικά για εσάς, αλλά για τις κυβερνήσεις του ΠΑ.ΣΟ.Κ.. Δεν προωθήσατε και εσείς μια ολοκληρωμένη πολιτική για το νερό, μια ολοκληρωμένη υδατική πολιτική με αρχή, μέση και τέλος, με διεκδίκηση, με στόχευση. 
      Αλλά, κύριε Κιλτίδη, πού θα πάει αυτή η υπόθεση; Εδώ χτυπάνε οι καμπάνες απ’ όλες τις μεριές του κόσμου ότι λείπει το νερό, ότι η λειψυδρία απειλεί με ένταση και πολύ δυναμικά όχι μόνο την ελληνική κοινωνία αλλά την παγκόσμια κοινωνία. Απειλεί ειδικότερα τη χώρα μας λόγω της συγκεκριμένης γεωγραφικής θέσης που έχει. Αυτά είναι τα ζητήματα.
      Το ερώτημά μου -και είμαι βέβαιος ότι ο κ. Καλογιάννης, ο κύριος Υφυπουργός ΠΕ.ΧΩ.ΔΕ., θα δώσει απάντηση- είναι το εξής: Διαπιστώνεται, κύριε Πρόεδρε, ότι έχουμε μια πάρα πολύ μεγάλη απώλεια νερού από το δίκτυο ύδρευσης που υπάρχει. Θυμάμαι ότι το 1993 η απώλεια ύδατος από το δίκτυο ύδρευσης ανήρχετο σε ποσοστό 15% περίπου. Σήμερα, καταγράφεται απώλεια ύδρευσης 30% και 35%. Κοντά στο νου και η γνώση, κυρίες και κύριοι συνάδελφοι. Εάν σήμερα τα πράγματα έχουν δυσμενέστερη έκφραση απ’ ό,τι είχαν σε σχέση με το νερό στο παρελθόν, γιατί σήμερα 35% και το 1993 15%; Δεν έπρεπε να είναι μεγαλύτερη η φροντίδα, μεγαλύτερη η πρόνοια, να βελτιωθεί αυτό το δίκτυο ύδρευσης; Και μιλάω πάντοτε, κύριοι Υπουργοί, γι’ αυτήν την πολύπαθη Αττική, γι’ αυτό το πολύπαθο λεκανοπέδιο της Αττικής. Αυτά είναι τα ζητήματα, τα οποία συγκροτούν την πολιτική ευθύνη και αυτή η πολιτική ευθύνη αναδεικνύεται από το γεγονός ότι δεν προωθήθηκαν μέσα σ’ αυτήν την πενταετία μέτρα, δεν προωθήθηκε ολοκληρωμένη πολιτική διαχείρισης του νερού.
       Και ολοκληρώνοντας, κύριε Υπουργέ, θέλω να σας πω τούτο: Εάν η σημερινή επερώτηση του Συνασπισμού Ριζοσπαστικής Αριστεράς κατάφερε, έστω και κατ’ ελάχιστον να ευαισθητοποιήσει τις κεραίες σας, να ενεργοποιήσει την πολιτική σας στάση και διάθεση απέναντι στο πρόβλημα, τότε εμείς θα είμαστε ευτυχείς. Όχι γιατί καταφέραμε εκείνο το οποίο διεκδικούμε, αλλά γιατί έχουμε τη γνώμη ότι μπορεί αυτή η συζήτηση να έχει μετακινήσει θετικά αυτόν το βράχο που λέγεται αδιαφορία για ένα τόσο μεγάλο ζήτημα, λίγα εκατοστά προς θετική κατεύθυνση. 
      ( Χειροκροτήματα από την πτέρυγα του ΣΥ.ΡΙΖ.Α.)
      ΠΡΟΕΔΡΕΥΩΝ (Βαΐτσης Αποστολάτος): Κύριε Κουβέλη, εξαιρετικός ο λόγος σας και πάλι. Το λέω, γιατί τολμώ να το πω στη συνεδρίαση, δεν είπε κανείς τη λέξη αναγκαιότητα και για εμένα το νερό είναι αναγκαιότητα. Και είναι μεγαλύτερη αναγκαιότητα από την ποίηση για τους λίγους, από την ελευθερία αυτού του μεγάρου και ακόμη θα έλεγα από τον έρωτα. 
      ΡΟΔΟΥΛΑ ΖΗΣΗ: Όταν λέμε πηγή ζωής, είναι αναγκαιότητα, κύριε Πρόεδρε.
      ΠΡΟΕΔΡΕΥΩΝ (Βαΐτσης Αποστολάτος): Ο κ. Κιλτίδης έχει το λόγο.
      ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Μια απάντηση, μια και ζητήθηκε. 
      Κατ’ αρχάς, κύριε Πρόεδρε, απουσιάζατε. Έτσι ξεκινήσαμε, για την αναγκαιότητα του νερού, τουλάχιστον ο συνάδελφός μου ο κ. Καλογιάννης.
      Εκείνο που παρέλειψα: Έχει αλλάξει και δεν διεκδικούμε, ως Κυβέρνηση, κύριε Κουβέλη, ότι έγινε αυτό, διότι και η εξέλιξη, όπως είπα, και ο κοινωνικός μετασχηματισμός οδήγησε και στη στάγδην άρδευση, ως τεχνολογική εξέλιξη και ως μια αναγκαιότητα καλύτερης αξιοποίησης νερού και εισοδήματος, όσον αφορά τη μείωση του κόστους. Όλα πλέον τα σχέδια βελτίωσης  που γίνονται -και διότι και η Ευρωπαϊκή Ένωση το προβλέπει- γίνονται με στάγδην άρδευση, ως νέα πραγματικότητα. 
      Τα δάση πάντοτε είχαν την αρχέγονη αυτή αξία. Χωρίς, όμως, δασοτεχνικά έργα, έργα αντιδιαβρωτικά, έργα ορεινής υδρονομίας, τι γίνεται; Εσείς είστε παλαιότεροι. Ξέρετε ότι μέχρι το 1961 υπήρχε αυτόνομη διεύθυνση: Υπηρεσία Ορεινής Υδρονομίας, που έκανε αυτό το ανεπανάληπτο έργο προσρόφησης νερού, συγκράτησης υδάτινου δυναμικού στις ορεινές και ημιορεινές περιοχές. Αυτό ήθελα να τονίσω ως μια αναγκαιότητα να αναδειχθεί ότι πάση θυσία πρέπει να ξαναεπιστρέψουμε στα δασοτεχνικά έργα. Όχι απλώς μόνο στην ανάδειξη του μεγίστου οφέλους, κατά τη ρυθμιστική λειτουργία του δάσους, κατά το δάσος των πολλαπλών σκοπών και χρήσεων και όλα αυτά τα οποία η επιστήμη η δασολογική αναδεικνύει. Αυτό είμαστε αποφασισμένοι να το υπηρετήσουμε και το υπηρετούμε. Και κάτι που είναι νομίζω καταγεγραμμένο και στην ελληνική γραμματεία, αλλά και στη φιλοσοφία, ότι όλα είναι παρελθόν, κύριε Κουβέλη και το παρόν συμπεριλαμβάνεται στο παρελθόν. Επομένως η χειροπιαστή πραγματικότητα σύγκρισης έχει να κάνει με αυτό που έγινε και αυτό που απεφάσισες τουλάχιστον. 
      ΦΩΤΗΣ ΚΟΥΒΕΛΗΣ:  Και αυτό που απαιτείται.
      ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Και αυτό που απαιτείται βεβαίως, ως εν δυνάμει, να υλοποιηθεί. 
      Βεβαίως 50.000.000, εγώ θα κάνω και μια έκπτωση, ας πω ότι είχαν σχεδιάσει και κάτι παραπάνω, 94.000.000 μέχρι το 2004 για αρδευτικά έργα και για έργα φραγμάτων. Αυτά είναι 700.000.000 είναι αυτά τα 501.000.000 του 2004 έως τώρα και άλλα 212.000.000, τα οποία είναι ήδη αποφασισμένα και υλοποιούνται. Είναι ένα συγκριτικό μέγεθος, που αν πάψει να υπάρχει η σύγκριση, νομίζω ότι παύει να υπάρχει και αξιολόγηση.
      ΡΟΔΟΥΛΑ ΖΗΣΗ: Συγκριτικό είναι ότι έχουμε και λιγότερο νερό.
      ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Έτσι, λοιπόν, χωρίς να διεκδικούμε το αλάθητο, χωρίς να ακυρώνουμε την αναγκαιότητα του τι πρέπει να γίνει, έναντι προπάντων αυτών που ακούγονται και πρέπει να τα εισπράξουμε αυτά και να τα μετουσιώσουμε σε πολιτική για τις κλιματικές αλλαγές, τη λειψυδρία, την ερημοποίηση, προφανώς έχουμε υποχρέωση αυτό που εσείς κάνατε σήμερα και άλλα τόσα, πιθανόν, να μας ευαισθητοποιήσουν και να είμαστε ακόμη πιο αποτελεσματικοί για το μέλλον.
      Ευχαριστώ.
      ΡΟΔΟΥΛΑ ΖΗΣΗ:  Δηλαδή η Κυβέρνηση δεν έχει ευαισθητοποιηθεί ακόμα.
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε τον κ. Κιλτίδη.
      Ο κ. Καλογιάννης έχει το λόγο, για να τελειώσουμε αισίως ένα καυτό θέμα που έφερε ο ΣΥ.ΡΙΖ.Α. και που χαίρομαι που ακόμη και η Αχιλληΐδα στάθηκε στο ύψος των περιστάσεων, η κ. Ζήση.
      ΡΟΔΟΥΛΑ ΖΗΣΗ: Ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Βαΐτσης Αποστολάτος): Ο κύριος Υπουργός έχει το λόγο.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε.
      Θα επιχειρήσω να δώσω πολύ συνοπτικά μια-δυο απαντήσεις στους Κοινοβουλευτικούς Εκπροσώπους του Συνασπισμού και του ΠΑ.ΣΟ.Κ. στα θέματα στα οποία αναφέρθηκαν και βεβαίως θα δώσω και πολύ συγκεκριμένα στοιχεία για τα έργα που έχει προωθήσει το Υ.ΠΕ.ΧΩ.Δ.Ε. και σχεδιάσει για το μείζον αυτό θέμα, το οποίο συζητάμε.
      Κατ’ αρχάς θέλω να πω ότι ο κεντρικός εισηγητής του Συνασπισμού, αναφερόμενος σε μια έκθεση της Ευρωπαϊκής Επιτροπής, μίλησε σχεδόν αποκλειστικά για θέματα που έχουν να κάνουν με την κοινοτική οδηγία 2000/60. Απάντησα στην πρωτομιλία μου, εκτιμώ πολύ αναλυτικά και επαναλαμβάνω ότι όλα όσα έπρεπε να γίνουν από την οδηγία, έχουν γίνει. Και αυτό είναι και μια απάντηση και προς εσάς, αγαπητή κυρία Ροδούλα Ζήση, γνωρίζω το ενδιαφέρον σας για τα περιβαλλοντικά ζητήματα, επιτρέψτε μου όμως να πω ότι όταν λέτε ότι δεν έχει γίνει τίποτα, είναι απόλυτος μηδενισμός. Επαναλαμβάνω, κάναμε όλα όσα έπρεπε να κάνουμε για την εφαρμογή της κοινοτικής οδηγίας. Ενδεχομένως υπήρξαν κάποιες καθυστερήσεις. Το αναγνωρίζω. Όμως δουλεύουμε πολύ σκληρά για την ορθή εφαρμογή αυτής της οδηγίας, για την οποία θα πρέπει να επισημάνω ότι σε ευρωπαϊκό επίπεδο υπάρχουν σοβαρά προβλήματα σε ό,τι αφορά την εφαρμογή της.
      Αναφέρθηκε σε ορισμένα έργα ο κ. Κουβέλης τα οποία δεν ανέφερα στην πρωτολογία μου, είναι γεγονός ότι δεν προλάβαινα, θα τα αναφέρω τώρα. Πρέπει όμως να ξεκαθαρίσω εξ αρχής ότι εγγειοβελτιωτικά έργα, φράγματα, λιμνοδεξαμενές κ.λπ., σύμφωνα με την κείμενη νομοθεσία, υλοποιεί και το Υ.ΠΕ.ΧΩ.Δ.Ε. και το Υπουργείο Αγροτικής Ανάπτυξης και οι περιφέρειες της χώρας, εφόσον είναι μικρότερου μεγέθους. Το πώς γίνεται αυτή η κατανομή των αρμοδιοτήτων, το ξεκαθαρίζει η νομοθεσία.
      Κάνω μια πολύ σύντομη αναφορά στο θέμα των προστατευόμενων περιοχών, το οποίο ετέθη επίσης από την κ. Ροδούλα Ζήση. Είπε ότι το ΠΑ.ΣΟ.Κ. έκανε είκοσι επτά φορείς διαχείρισης προστατευόμενων περιοχών και εμείς, απολύτως τίποτα. Η αλήθεια, κυρίες και κύριοι συνάδελφοι, είναι ότι όντως το ΠΑ.ΣΟ.Κ. με νόμο, όρισε φορείς διαχείρισης σε είκοσι επτά προστατευόμενες περιοχές, χωρίς οι συγκεκριμένες περιοχές να έχουν οριοθετηθεί! 
      Ερωτώ, αγαπητή κυρία Ζήση, αυτό είναι περιβαλλοντική πολιτική; Αυτά τα συμβούλια διαχείρισης, αυτοί οι φορείς διαχείρισης, σε ποια περιοχή είχαν εποπτεία, μπορείτε να μου πείτε;
      ΡΟΔΟΥΛΑ ΖΗΣΗ: Γιατί δεν τα αλλάζατε, κύριε Υπουργέ; Εσείς διορίζετε τους δικούς σας. Στο πάρκο της Αλοννήσου…
       ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Δεν σας διέκοψα.
      ΠΡΟΕΔΡΕΥΩΝ (Βαΐτσης Αποστολάτος): Σας παρακαλώ πολύ και τους δύο. Κυρία Ζήση και κύριε Υπουργέ, μην κάνετε διάλογο στο πέρας της σημερινής συνεδρίασης.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Εμείς θεσμοθετήσαμε τη Βιστωνίδα-Ισμαρίδα, θεσμοθετήσαμε τη Δαδιά, θεσμοθετήσαμε το Δέλτα Έβρου, θεσμοθετήσαμε τα Τζουμέρκα –είναι έτοιμο το προεδρικό διάταγμα- θεσμοθετήσαμε με προεδρικό διάταγμα το Ψαλίδι της Κω, θεσμοθετούμε επίσης με προεδρικό διάταγμα τη λίμνη της Καστοριάς.
      Για να έρθω στα θέματα του νερού, κατ’ αρχάς θέλω να επισημάνω ότι από το Γ’ Επιχειρησιακό Πρόγραμμα Περιβάλλοντος του Υ.ΠΕ.ΧΩ.Δ.Ε., χρηματοδοτήθηκαν έργα που αφορούν στην εξοικονόμηση υδατικών πόρων, θα τα αναφέρω πολύ  γρήγορα, στη Δ.Ε.Υ.Α. Ξάνθης, Δ.Ε.Υ.Α. Ιωαννίνων, στους Δήμους Βέροιας, Κιλκίς, έργο περιορισμού διαρροών στο δίκτυο ύδρευσης Άργους, σύστημα εξοικονόμησης νερού  στο δίκτυο ύδρευσης Καρπενησίου, εγκατάσταση συστημάτων τηλεμετρίας και εξοικονόμησης νερού στο δίκτυο ύδρευσης Αγίου Νικολάου. 
      Σε ό,τι αφορά την Αττική θέλω να κάνω μια αναφορά και να πω ότι γνωρίζουμε όλοι πως η Ε.ΥΔ.Α.Π. καταγράφει καθημερινά τα αποθέματα νερού στους ταμιευτήρες. Σήμερα τα αποθέματα είναι χαμηλά. Κυμαίνονται περίπου στα τετρακόσια πενήντα εκατομμύρια κυβικά μέτρα, όταν πέρυσι ήταν επτακόσια εξήντα, πρόπερσι ένα δισεκατομμύριο περίπου και το 2005 που ήταν πολύ πλούσιο σε βροχοπτώσεις οι ταμιευτήρες της Ε.ΥΔ.Α.Π. υπερχείλιζαν.
      Συνεπώς, κυρίες και κύριοι συνάδελφοι, δεν ισχύει αυτό το φοβερό που ακούστηκε σε αυτήν την Αίθουσα ότι επί Νέας Δημοκρατίας ήρθε η ερημοποίηση σε ορισμένες περιοχές της χώρας. Εδώ υπάρχουν δεδομένα τα οποία μάλιστα κοινοποιούνται καθημερινά σε όλους τους πολίτες. 
      Θέλω να επισημάνω ότι η Κεντρική Υπηρεσία Υδάτων του Υ.ΠΕ.ΧΩ.Δ.Ε.  σε συνεργασία με την Ε.ΥΔ.Α.Π. έχουν κινήσει τις διαδικασίες εκπόνησης οικονομοτεχνικής μελέτης για την αξιοποίηση των υγρών αποβλήτων της Αττικής. Δεν είναι τόσο απλό αυτό το οποίο ανέφερε ο  κ. Παπαγιαννάκης, να πάρουμε τις εκροές από την Ψυτάλλεια,  μετά την επεξεργασία ασφαλώς, και να ποτίσουμε το Ποικίλο Όρος. Υπάρχουν σημαντικές δυσκολίες. Καταλαβαίνετε πόσο δύσκολο είναι να ανέβει το νερό και με τι κόστος –στο κόστος αναφέρομαι βεβαίως- από την Ψυτάλλεια σε ένα βουνό. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Δώστε μου ένα λεπτό, κύριε Πρόεδρε, σας παρακαλώ. 
      Επίσης, θέλω να πω ότι επαναχρησιμοποίηση των επεξεργασμένων νερών από το εργοστάσιο της Ψυτάλλειας γίνεται και σήμερα. Και η μελέτη θα δείξει με ποιον τρόπο μπορούμε ακόμη περισσότερο να αξιοποιήσουμε τα επεξεργασμένα απόβλητα όχι μόνο της Ψυτάλλειας αλλά ολόκληρης της Αττικής με σκοπό να αρδεύονται τα μεγάλα έργα πρασίνου στην Αθήνα. Αναφέρομαι για παράδειγμα στον Ελαιώνα, στο Φαληρικό Δέλτα κ.λπ.. 
      Πολύ γρήγορα θα αναφερθώ σε ορισμένα εγγειοβελτιωτικά έργα του Υ.ΠΕ.ΧΩ.Δ.Ε. τα οποία έχουν κατασκευαστεί ή βρίσκονται στη διαδικασία κατασκευής από την αρμόδια υπηρεσία. Τα έργα  μερικής εκτροπής του άνω ρου του Αχελώου.
      Βεβαίως εδώ θέλω να κάνω μια μικρή παρένθεση και να πω ότι η οδηγία 2000/60 δεν απαγορεύει τη μερική εκτροπή. 
      Κατασκευή δικτύων άρδευσης από το φράγμα Σμοκόβου. Κατασκευή φράγματος Γυρτώνης στον ποταμό Πηνειό. Φράγμα Τριανταφυλλιάς και συναφή έργα στη Φλώρινα. Ύδρευση Πάτρας από ποταμούς Πείρο και Παραπείρο. Επέκταση διώρυγας Αμβρακίας- Αμφιλοχίας για ύδρευση και άρδευση δήμων και κοινοτήτων ολόκληρης επαρχίας Βάλτου Νομού Αιτωλοακαρνανίας. Φράγμα Αχυρών και συναφή έργα Νομού Αιτωλοακαρνανίας. Έργα σε ολόκληρους νομούς, κυρίες και κύριοι συνάδελφοι. 
      Μέσω δε της αρμόδιας Διεύθυνσης Έργων Ύδρευσης και Αποχέτευσης του Υ.ΠΕ.ΧΩ.Δ.Ε. προγραμματίζονται ή υλοποιούνται τα εξής έργα υδρεύσεως (σε ό,τι αφορά φράγματα και λιμνοδεξαμενές): ύδρευση Ηρακλείου και Αγίου Νικολάου από το φράγμα Αποσελέμη. Ύδρευση Ρόδου από το φράγμα Γαδουρά. Λιμνοδεξαμενή  Αγίου Γεωργίου Οροπεδίου Λασιθίου. 
      Εκπονούνται δε ή βρίσκονται σε ολοκλήρωση μελέτες ύδρευσης της Πάτρας από τον Πείρο –η επόμενη φάση- ύδρευσης Νήσου Κέρκυρας και Παξών, το γενικό σχέδιο, το master plan, της ύδρευσης της Νήσου Λέσβου, master plan της ύδρευσης του Νομού Πρεβέζης, ύδρευση Νομού Χαλκιδικής και βεβαίως η Κάρλα για να κλείσω με αυτό. Η επαναδημιουργία της λίμνης Κάρλας στη Θεσσαλία, έργο συνολικού προϋπολογισμού περίπου 250.000.000 ευρώ βρίσκεται στην τελική του φάση. Είναι έργο πολλαπλής σκοπιμότητας. Συμβάλλει στην περιβαλλοντική αναβάθμιση της ευρύτερης περιοχής, στην αντιπλημμυρική προστασία της, στην αποκατάσταση του υπόγειου υδροφόρου ορίζοντα, στην εξεύρεση επαρκών ποσοτήτων νερού από γεωτρήσεις για την ενίσχυση της ύδρευσης του Βόλου. 
      Έχει ολοκληρωθεί η κατασκευή του ταμιευτήρα, των συλλεκτήρων, αντλιοστασίων. Έχει υπογραφεί η σύμβαση και κατασκευάζονται τα απαιτούμενα έργα τροφοδοσίας της Κάρλας από τον ποταμό Πηνειό. Έχει υπογραφεί η σύμβαση και κατασκευάζονται τα έργα μεταφοράς και διανομής νερού της λίμνης Κάρλας. Έχει υπογραφεί η σύμβαση και κατασκευάζεται το έργο ενίσχυσης της μείζονος περιοχής Βόλου. 
      ΡΟΔΟΥΛΑ ΖΗΣΗ: Δημοπρατήσατε όμως…
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Αγαπητοί συνάδελφοι, είναι πολύ σημαντικό το έργο που έχει γίνει και σε επίπεδο σχεδιασμού και σε επίπεδο υλοποίησης έργων που αφορούν στη διαχείριση των υδατικών πόρων. 
      Δεν είμαστε ποτέ ικανοποιημένοι από το έργο που γίνεται. Πάντα θέλουμε να κάνουμε περισσότερα. Δουλεύουμε σκληρά σε αυτήν την κατεύθυνση και επιτρέψτε μου να επαναλάβω ότι στη Δ’ Προγραμματική Περίοδο από το Επιχειρησιακό Πρόγραμμα «Περιβάλλον και Αειφόρος Ανάπτυξη» του Υ.ΠΕ.ΧΩ.Δ.Ε. είναι δεσμευμένα κονδύλια 1.300.000.000. ευρώ για έργα που αφορούν στη διαχείριση των υδάτινων πόρων. 
      Σας ευχαριστώ θερμά. 
      ΡΟΔΟΥΛΑ ΖΗΣΗ: Γι’ αυτό είμαστε εδώ, για να σας τα λέμε και να τα κάνετε καλύτερα. 
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε, κύριε Υπουργέ. 
      Κυρίες και κύριοι συνάδελφοι, κηρύσσεται περαιωμένη η συζήτηση επί της υπ’ αριθμ. 21/13-10-2008 επερώτησης των Βουλευτών του ΣΥ.ΡΙΖ.Α., σχετικά με την λειψυδρία και τα μέτρα αντιμετώπισής της. 
      Σας ευχαριστώ, για την υπερκομματική προσέγγιση του θέματος: δει δη νερού! 
     Κύριοι συνάδελφοι, έχουν διανεμηθεί τα Πρακτικά της συνεδρίασης της Πέμπτης  16 Οκτωβρίου  2008 και ερωτάται το Σώμα αν τα επικυρώνει. 
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Βαΐτσης Αποστολάτος): Συνεπώς τα Πρακτικά της συνεδρίασης της Πέμπτης  16 Οκτωβρίου  2008 επικυρώθηκαν.
     Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 21.55’ λύεται η συνεδρίαση για αύριο ημέρα Τρίτη 4 Νοεμβρίου 2008 και ώρα 18.00΄, με αντικείμενο εργασιών του Σώματος: α) κοινοβουλευτικό έλεγχο, συζήτηση αναφορών και  ερωτήσεων και β) νομοθετική εργασία, σύμφωνα με την ημερήσια διάταξη που έχει διανεμηθεί. 
     
      Ο ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ   



1
ΣΥΝΕΔΡΙΑΣΗ 3-11-08

Τελευταία Αποθήκευση:	6/11/2008 1:13:00 μμ	Από:	S.boulia
Εκτυπώθηκε:	6/11/2008 1:10:00 μμ

