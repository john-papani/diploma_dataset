
ΣΥΝΕΔΡΙΑΣΗ ΟΗ'
ΠΙΝΑΚΑΣ ΠΕΡΙΕΧΟΜΕΝΩΝ
ΣΥΝΕΔΡΙΑΣΗ ΟΗ'
Τρίτη 19 Δεκεμβρίου 2000
ΘΕΜΑΤΑ

Α. ΕΙΔΙΚΑ ΘΕΜΑΤΑ
1. Επικύρωση Πρακτικών.
2. Ανακοινώνεται ότι τη συνεδρίαση παρακολουθούν φοιτητές του
Οικονομικού Πανεπιστημίου Αθηνών και του Πολιτικού Τμήματος της Νομικής Σχολής του Πανεπιστημίου Αθηνών.
3. Ορκωμοσία του Βουλευτή Π. Φωτιάδη.
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών.
2. Απαντήσεις Υπουργών σε ερωτήσεις Βουλευτών.
Γ. ΝΟΜΟΘΕΤΙΚΗ ΕΡΓΑΣΙΑ
1. Ψήφιση στο σύνολο του σχεδίου νόμου του Υπουργείου Εργασίας και Κοινωνικών Ασφαλίσεων: "Προώθηση της απασχόλησης και άλλες διατάξεις". 
2. Συζήτηση επί των σχεδίων νόμων του Υπουργείου Οικονομικών:
α) "Κύρωση του Κρατικού Προϋπολογισμού και των Προϋπολογισμών
ορισμένων Ειδικών Ταμείων και Υπηρεσιών οικονομικού έτους 2001".
β) "Κύρωση του Απολογισμού του Κράτους οικονομικού έτους 1999". γ) "Κύρωση του Ισολογισμού του Κράτους οικονομικού έτους 1999". 
ΟΜΙΛΗΤΕΣ
Επί των σχεδίων νόμων του Υπουργείου Οικονομικών:
ΑΓΓΕΛΟΠΟΥΛΟΣ Ν.
ΑΛΟΓΟΣΚΟΥΦΗΣ Γ.
ΑΜΠΑΤΖΟΓΛΟΥ Γ.
ΒΑΘΕΙΑΣ Ι.
ΒΕΡΕΛΗΣ Χ.
ΓΕΙΤΟΝΑΣ Κ.
ΓΕΩΡΓΑΚΟΠΟΥΛΟΣ Δ.
ΔΑΙΛΑΚΗΣ Σ.
ΜΑΓΚΟΥΦΗΣ Χ.
ΜΑΓΚΡΙΩΤΗΣ Ι.
ΜΕΛΑΣ Π.
ΜΠΑΣΙΑΚΟΣ Ε.
ΜΠΕΝΟΣ Σ.
ΠΑΠΑΛΗΓΟΥΡΑΣ Α.
ΠΑΠΑΝΤΩΝΙΟΥ Γ.
ΠΑΥΛΟΠΟΥΛΟΣ Π.
ΣΓΟΥΡΙΔΗΣ Π.
ΣΚΥΛΛΑΚΟΣ Α.
ΣΠΗΛΙΟΠΟΥΛΟΣ Α.
ΣΤΥΛΙΑΝΙΔΗΣ Ε.
ΣΤΡΙΦΤΑΡΗΣ Σ.
ΣΦΥΡΙΟΥ Κ.
ΤΣΑΚΛΙΔΗΣ Ι.
ΤΣΙΠΛΑΚΟΣ Α.
XOΥΡΜΟΥΖΙΑΔΗΣ Γ.
ΧΡΥΣΑΝΘΑΚΟΠΟΥΛΟΣ Α.

ΠΡΑΚΤΙΚΑ ΒΟΥΛΗΣ
Ζ' ΑΝΑΘΕΩΡΗΤΙΚΗ ΒΟΥΛΗ
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Α'
ΣΥΝΕΔΡΙΑΣΗ ΟΗ'
Τρίτη 19 Δεκεμβρίου 2000
-------------

Αθήνα, σήμερα στις 19 Δεκεμβρίου 2000, ημέρα Τρίτη και ώρα 18.15' συνήλθε στην Αίθουσα των συνεδριάσεων του Βουλευτηρίου η Βουλή σε 
ολομέλεια, για να συνεδριάσει υπό την προεδρία του Α'Αντιπροέδρου αυτής κ. _ΚΩΝΣΤΑΝΤΙΝΟΥ ΓΕΙΤΟΝΑ._
_ΠΡΟΕΔΡΕΥΩΝ (Κωνσταντίνος Γείτονας):_ Κυρίες και κύριοι συνάδελφοι, αρχίζει η συνεδρίαση.
Πριν εισέλθουμε στην ημερήσια διάταξη νομοθετικής εργασίας θα
προβούμε στην ορκωμοσία του συναδέλφου κ. Παναγιώτη Φωτιάδη σε αντικατάσταση του κ. Βασιλείου Οικονόμου, που απώλεσε τη βουλευτική του
ιδιότητα, σύμφωνα με την υπ'αριθμ. 48/13-12-2000 απόφαση του Ανώτατου Ειδικού Δικαστηρίου.
Καλείται ο Βουλευτής κ. Παναγιώτης Φωτιάδης να προσέλθει και να δώσει το νενομισμένο όρκο ενώπιον του εκπροσώπου της Εκκλησίας.
(Στο σημείο αυτό προσέρχεται ο Βουλευτής κ. Παναγιώτης Φωτιάδης και
δίνει τον παρακάτω όρκο:
"Ορκίζομαι στο όνομα της Αγίας και Ομοούσιας και Αδιαίρετης Τριάδας να είμαι πιστός στην Πατρίδα και το δημοκρατικό πολίτευμα, να υπακούω στο 
Σύνταγμα και τους νόμους και να εκπληρώνω ευσυνείδητα τα καθήκοντά μου".) (Χειροκροτήματα από όλες τις πτέρυγες)_
_ΠΡΟΕΔΡΕΥΩΝ (Κωνσταντίνος Γείτονας):_ 'Αξιος, άξιος.
_ΟΛΟΙ ΟΙ ΒΟΥΛΕΥΤΕΣ:_ 'Αξιος, άξιος.
_ΠΡΟΕΔΡΕΥΩΝ (Κωνσταντίνος Γείτονας):_ Συγχαρητήρια και καλή θητεία σας ευχόμεθα.
Παρακαλείται ο κύριος Γραμματέας να ανακοινώσει τις αναφορές προς το
Σώμα.
(Ανακοινώνονται προς το Σώμα από τον κ. Νικόλαο Αγγελόπουλο, Βουλευτή
Αιτωλοακαρνανίας, τα ακόλουθα:
(Το κείμενο των ανακοινώσεων υπάρχει στο τεύχος των Πρακτικών της Βουλής)
_ΠΡΟΕΔΡΕΥΩΝ (Κωνσταντίνος Γείτονας):_ Κυρίες και κύριοι συνάδελφοι,
εισερχόμαστε στην ημερησία διάταξη της
_ΝΟΜΟΘΕΤΙΚΗΣ ΕΡΓΑΣΙΑΣ___
Ψήφιση στο σύνολο του σχεδίου νόμου του Υπουργείου Εργασίας και Κοινωνικών Ασφαλίσεων: "Προώθηση της απασχόλησης και άλλες διατάξεις". 
Κύριε Υπουργέ, υπάρχουν κάποιες νομοτεχνικές διορθώσεις ή
βελτιώσεις;
_ΑΝΑΣΤΑΣΙΟΣ ΓΙΑΝΝΙΤΣΗΣ (Υπουργός Εργασίας και Κοινωνικών Ασφαλίσεων):_ Ναι, κύριε Πρόεδρε, υπάρχουν κάποιες φραστικές και εντελώς τυπικές διορθώσεις, οι οποίες έχουν διανεμηθεί και τις καταθέτω για τα Πρακτικά. 
(Στο σημείο αυτό ο κ. Γιαννίτσης, Υπουργός Εργασίας και Κοινωνικών
Ασφαλίσεων, καταθέτει για τα Πρακτικά το προαναφερθέν έγγραφο, το οποίο έχει ως εξής:
"ΔΙΟΡΘΩΣΕΙΣ ΓΙΑ ΤΗΝ ΨΗΦΙΣΗ ΣΤΟ ΣΥΝΟΛΟ_
ΤΟΥ ΣΧΕΔΙΟΥ ΝΟΜΟΥ_
"ΠΡΟΩΘΗΣΗ ΤΗΣ ΑΠΑΣΧΟΛΗΣΗΣ ΚΑΙ ΑΛΛΕΣ ΔΙΑΤΑΞΕΙΣ"_
'Αρθρο 2_
Στην παράγραφο 1, στην περίπτωση β) στην τρίτη σειρά η λέξη "θεμάτων"
αντικαθίσταται με τη λέξη "τομέων"
'Αρθρο 5_
Στην παράγραφο 2 στην τέταρτη σειρά μετά τον αριθμό (20) προστίθεται
η λέξη "τουλάχιστον".
'Αρθρο 12_
Στην παράγραφο 2, στην πέμπτη σειρά πριν το τέλος μετά τη λέξη
"Ο.Α.Ε.Δ." προστίτθεται "και"
'Αρθρο 18_
Στον τίτλο, στο τέλος οι λέξεις "από υπαλλήλους του ΟΑΕΔ" διαγράφονται
Ο ΥΠΟΥΡΓΟΣ_
ΕΡΓΑΣΙΑΣ ΚΑΙ ΚΟΙΝΩΝΙΚΩΝ_
ΑΣΦΑΛΙΣΕΩΝ_
ΑΝΑΣΤΑΣΙΟΣ ΓΙΑΝΝΙΤΣΗΣ")_
_ΠΡΟΕΔΡΕΥΩΝ (Κωνσταντίνος Γείτονας):_ Κυρίες και κύριοι συνάδελφοι, υπάρχει καμία αντίρρηση επί των φρασικών διορθώσεων που έχουν διανεμηθεί; 'Οχι.
Ερωτάται το Σώμα: Γίνεται δεκτό το νομοσχέδιο και στο σύνολο με τις
φραστικές διοθρώσεις του κυρίου Υπουργού;
_ΠΟΛΛΟΙ ΒΟΥΛΕΥΤΕΣ:_ Δεκτό, δεκτό.
_ΓΕΩΡΓΙΟΣ ΧΟΥΡΜΟΥΖΙΑΔΗΣ:_ Κατά πλειοψηφία.
_ΠΡΟΕΔΡΕΥΩΝ (Κωνσταντίνος Γείτονας):_ Το νομοσχέδιο έγινε δεκτό και στο σύνολο με τις φραστικές διορθώσεις του κυρίου Υπουργού, κατά πλειοψηφία. 
Συνεπώς το νομοσχέδιο του Υπουργείου Εργασίας και Κοινωνικών
Ασφαλίσεων: "Προώθηση της απασχόλησης και άλλες διατάξεις" έγινε δεκτό
κατά πλειοψηφία, σε μόνη συζήτηση κατ' αρχήν, κατ' άρθρον και στο σύνολο και έχει ως εξής:
(Το κείμενο του ψηφισθέντος νομοσχεδίου υπάρχει στο τεύχος των
Πρακτικών της Βουλής)
_ΠΡΟΕΔΡΕΥΩΝ (Κωνσταντίνος Γείτονας):_ Παρακαλώ το Σώμα να εξουσιοδοτήσει το Προεδρείο για την υπ' ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου. 
_ΠΟΛΛΟΙ ΒΟΥΛΕΥΤΕΣ:_ Μάλιστα, μάλιστα.
_ΠΡΟΕΔΡΕΥΩΝ (Κωνσταντίνος Γείτονας):_ Συνεπώς παρεσχέθη η ζητηθείσα
εξουσιοδότηση.
Συνέχιση της συζήτησης επί των σχεδίων νόμων: α) "Κύρωση του Κρατικού Προϋπολογισμού και των Προϋπολογισμών ορισμένων Ειδικών Ταμείων και Υπηρεσιών οικονομικού έτους 2001", β) "Κύρωση του Απολογισμού του Κράτους οικονομικού έτους 1999", γ) "Κύρωση του Ισολογισμού του Κράτους οικονομικού έτους 1999".
Το λόγο έχει ο ειδικός εισηγητής κ. Ευάγγελος Μπασιάκος.
_ΕΥΑΓΓΕΛΟΣ ΜΠΑΣΙΑΚΟΣ_: Δεν υπάρχει κανένας στα κυβερνητικά έδρανα,
κύριε Πρόεδρε.
_ΠΡΟΕΔΡΕΥΩΝ (Κωνσταντίνος Γείτονας)_: Υπάρχει ο Υπουργός Εργασίας.
_ΕΥΑΓΓΕΛΟΣ ΜΠΑΣΙΑΚΟΣ_: Δεν υπάρχει. 
_ΠΡΟΕΔΡΕΥΩΝ (Κωνσταντίνος Γείτονας)_: Εδώ ήταν. Μισό λεπτό, κύριε Μπασιάκο, γιατί ήταν στα έδρανα και βγήκε ελπίζω για δευτερόλεπτα. Μπορείτε σιγά σιγά να ετοιμάζεσθε. 'Ερχεται...
Ορίστε κύριε Μπασιάκο, έχετε το λόγο.
_ΕΥΑΓΓΕΛΟΣ ΜΠΑΣΙΑΚΟΣ_: Κυρίες και κύριοι συναδελφοι, συζητούμε τον κρατικό Προϋπολογισμό και εκτός από την υποβαθμισμένη παρουσία όχι μόνο των Βουλευτών, όχι μόνο των Μέσων Μαζικής Ενημέρωσης, αλλά κυρίως της Κυβέρνησης -και αυτή η υποβαθμισμένη παρουσία απεδείχθη από την απομάκρυνση του κυρίου Υπουργού από τα κυβερνητικά έδρανα, και πάντως ενός Υπουργού που δεν είναι ο κατ' εξοχήν αρμόδιος για τον κρατικό Προϋπολογισμό, εκτός αν θέλει να ασχοληθώ κατά κύριο λόγο με τα ζητήματα του Υπουργείου Εργασίας, δηλαδή, της αρμοδιότητάς του που είναι πάρα πολύ κρίσιμα αλλά ...
_ΠΡΟΕΔΡΕΥΩΝ (Κωνσταντίνος Γείτονας)_: Κύριε συνάδελφε, με όλη την
εκτίμηση που σας έχω παρακαλώ μη δημιουργείτε θέμα.
_ΕΥΑΓΓΕΛΟΣ ΜΠΑΣΙΑΚΟΣ_: Κύριε Πρόεδρε, σας παρακαλώ.
_ΠΡΟΕΔΡΕΥΩΝ (Κωνσταντίνος Γείτονας)_: Κύριε συνάδελφε, η Κυβέρνηση με βάση τον Κανονισμό εκπροσωπείται στα κυβερνητικά έδρανα με οποιονδήποτε Υπουργό της.
_ΕΥΑΓΓΕΛΟΣ ΜΠΑΣΙΑΚΟΣ_: Το ξέρουμε, κύριε Πρόεδρε.
_ΠΡΟΕΔΡΕΥΩΝ (Κωνσταντίνος Γείτονας)_: Δεύτερον, υπήρξε ένα κενό για δευτερόλεπτα γιατί χρειάστηκε ο κύριος Υπουργός Εργασίας μετά την ψήφιση του νομοσχεδίου του να κάνει ένα τηλεφώνημα.
_ΕΥΑΓΓΕΛΟΣ ΜΠΑΣΙΑΚΟΣ_: Εγώ δέχθηκα να καθυστερήσω ...
_ΠΡΟΕΔΡΕΥΩΝ (Κωνσταντίνος Γείτονας)_: Πολύ ωραία. Λοιπόν, μην το κάνουμε πολιτικό ζήτημα. Συνεχίστε σας παρακαλώ και θα σας κρατήσω το χρόνο της διακοπής που έκανα εγώ.
_ΕΥΑΓΓΕΛΟΣ ΜΠΑΣΙΑΚΟΣ_: Το κάνουμε θέμα διότι είναι σοβαρό ζήτημα αλλά φοβάμαι ότι και το Προεδρείο, κύριε Πρόεδρε, υποβαθμίζει ακόμη περισσότερο τη συζήτηση με το να μην εξαρτά την πρόοδο της εισήγησής μας και ειδικότερα της Αντιπολίτευσης, από την παρουσία αρμόδιου Υπουργού. 
Και αναφέρομαι στην υποβάθμιση και θα σας πω γιατί. Διότι όπως είπε
και ο γενικός εισηγητής της Νέας Δημοκρατίας ο κ. Κασσίμης καταθέτοντας και την πρόταση της Νέας Δημοκρατίας για την αναβάθμιση των συζητήσεων και την καλόπιστη αν θέλετε ανταλλαγή απόψεων εν όψει της κατάρτισης του Προϋπολογισμού και εν συνεχεία της συζήτησης επί του ισολογισμού των παρελθόντων ετών, ζητήσαμε να υπάρχει μια διαδικασία η οποία να εξελίσσεται πριν κατατεθεί ο Προϋπολογισμός. Να υπάρχει, δηλαδή, μια 
ουσιαστική ανταλλαγή απόψεων εν όψει της κατάρτισης του Προϋπολογισμού. Αυτό που συμβαίνει και στο τελευταίο νομοσχέδιο με την πιο μικρή αν
θέλετε διάταξη είτε στα πλαίσια της αρμόδιας κοινοβουλευτικής επιτροπής
είτε στα πλαίσια της Ολομέλειας με την ανταλλαγή απόψεων αλλά και τη
δυνατότητα που έχει η Κυβέρνηση να τροποποιήσει συγκεκριμένες διατάξεις αν το επιθυμεί, δεν συμβαίνει δυστυχώς με τον κρατικό Προϋπολογισμό που αποτελεί αν θέλετε την κορυφαία διαδικασία στα πλαίσια της νομοθετικής δυνατότητας που έχει η Βουλή, ώστε να καταρτίζεται η οικονομική διαχείριση της χώρας κατά τον καλύτερο δυνατό τρόπο. 
(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ. _ΚΩΝΣΤΑΝΤΙΝΟΣ ΒΡΕΤΤΟΣ_)
Γι' αυτόν το λόγο διαμαρτυρόμαστε, διότι δεν παρέχεται η ευχέρεια στους Βουλευτές πέρα από ένα μονόλογο, πέρα από διαδοχικούς μονολόγους των Βουλευτών που ανέρχονται στο Βήμα, να υπάρχει ουσιαστική ανταλλαγή απόψεων και δυνατότητα από την ίδια την Κυβέρνηση να τροποποιήσει ενδεχομένως ορισμένα κονδύλια και να μεταβάλει κάποιες πολιτικές λόγω των συζητήσεων οι οποίες διεξάγονται στο Κοινοβούλιο. Δεν είναι δυνατό να συζητούμε την οικονομική διαχείριση μιας ολόκληρης χρονιάς, έστω και κατά τη διάρκεια πέντε συνεδριάσεων χωρίς να λαμβάνεται σοβαρά υπόψη οποιαδήποτε καλόπιστη πρόταση κατατίθεται είτε από Βουλευτή της Πλειοψηφίας είτε από Βουλευτή της Μειοψηφίας.
Είναι, λοιπόν, ανάγκη να προχωρήσουμε σε τροποποίηση του Κανονισμού, ώστε να προβλέψουμε δυνατότητα συζητήσεων προ της κατάρτισης του κρατικού Προϋπολογισμού και όχι μόνο η κατάρτιση του Προϋπολογισμού και εν συνεχεία η κατάθεσή του να επιδέχεται βελτιώσεων και τροποποιήσεων, αλλά να υπάρχει αντίστοιχη διαδικασία και στη διάρκεια του χρόνου υλοποίησης του κρατικού Προϋπολογισμού, ώστε να ελέγχεται η Κυβέρνηση αλλά και να γίνονται συζητήσεις ως προς την πορεία εκτέλεσης του προϋπολογισμού. Θα μπορούσε να υπάρχει μια δεύτερη, μια τρίτη συζήτηση κατά τη διάρκεια του χρόνου εκτέλεσης του Προϋπολογισμού, ώστε να συζητούνται τα μεγέθη τα οικονομικά και η εξέλιξη της εκτέλεσης του Προϋπολογισμού. Θα είναι μια νομίζω καλόπιστη συζήτηση ως προς την οικονομική πορεία της χώρας, μια συζήτηση που μπορεί να διεξαχθεί μεν στα πλαίσια του κοινοβουλευτικού ελέγχου, αλλά που δεν παρέχει τη δυνατότητα τροποποίησης ορισμένων μεγεθών του κρατικού Προϋπολογισμού έστω, κύριε Υπουργέ, αν το επιθυμείτε και αν έχετε αποφασίσει μια τέτοια τροποποίηση.
Συζητάμε τον κρατικό Προϋπολογισμό σήμερα. Και βέβαια πανηγυρίζει η
Κυβέρνηση ότι ο κρατικός Προϋπολογισμός είναι σημαντικός, γιατί διεξάγεται σε μία περίοδο που η χώρα μας μπαίνει στην ΟΝΕ. Πράγματι, αναγνωρίζουμε ότι με πολλές θυσίες του ελληνικού λαού, μετά από καθυστέρηση δύο τουλάχιστον ετών, παρά τη θέληση της ελληνικής πλευράς, μπαίνουμε στην ΟΝΕ, εκπληρώνοντας τυπικά, αν θέλετε, τις ονομαστικές προϋποθέσεις της σύγκλισης.
Δεν συμβαίνει το ίδιο όμως, κύριε Υπουργέ, με τα πραγματικά μεγέθη
της οικονομίας, με την πραγματική οικονομία, η οποία αντιμετωπίζει σοβαρότατα προβλήματα. Και βέβαια οι επιπτώσεις στον 'Ελληνα πολίτη και ειδικότερα στο χαμηλοεισοδηματία, στο συνταξιούχο, στον άνεργο, είναι αρνητικές, θα έλεγα, από την ένταξή μας στην ΟΝΕ. Και όχι μόνο αυτό. 'Οχι μόνο δεν υπάρχουν απτές αποδείξεις της βελτίωσης του βιοτικού επιπέδου για μια σειρά κοινωνικές ομάδες του ελληνικού πληθυσμού, που αντιμετωπίζουν σοβαρό οικονομικό πρόβλημα, αλλά δυστυχώς καθημερινά διαψεύδονται οι προσδοκίες και οι ελπίδες του ελληνικού λαού ότι με την ένταξή μας στην ΟΝΕ θα μπορούσαμε να περνάμε καλύτερα ή να λυθούν σοβαρά προβλήματα της ελληνικής οικονομίας.
Και θα γίνω πιο συγκεκριμένος, όταν αναφέρομαι στα προβλήματα που
αντιμετωπίζει η ελληνική οικονομία και κατ' επέκταση η κοινωνία. 
Οι περισσότερες κοινωνικές ομάδες, κύριε Υπουργέ, αντιμετωπίζουν
σοβαρό πρόβλημα, πρόβλημα επιβίωσης. Οι οικονομικές εξελίξεις δημιουργούν έναν ασφυκτικό κλοιό ως προς το εισόδημα σε μεγάλες κοινωνικές ομάδες, ειδικότερα της ελληνικής περιφέρειας, που αντιμετωπίζουν μείωση του εισοδήματός τους, υπερφορολόγηση και σε κάθε περίπτωση δεν βλέπουν μπροστά τους σημαντικές προοπτικές για τη βελτίωση του βιοτικού τους επιπέδου. Και δεν θέλω να πω ότι δεν αυξάνεται το ΑΕΠ, το οποίο αυξάνεται και πρέπει να αυξάνεται. Σ' εκείνο το σημείο που ασκώ κριτική και ασκεί κριτική η Νέα Δημοκρατία και η Αντιπολίτευση είναι ότι δεν αξιοποιούμε στο σύνολό τους τις δυνατότητες, που μας παρέχονται από τους οικονομικούς πόρους, που μας δίνει η Ευρωπαϊκή 'Ενωση αφειδώς, θα έλεγα, αλλά και που μας εξασφαλίζουν οι νέες τεχνολογίες. Πράγματι υπάρχει πρόοδος, πράγματι υπάρχει εξέλιξη -αλίμονο αν δεν υπήρχε- αλλά δυστυχώς, κύριε Υπουργέ, είμαστε οι τελευταίοι σε κατά κεφαλήν εισόδημα από τις χώρες συνοχής. 'Εχουμε προσεγγίσει μετά βίας το 69,3% του μέσου όρου του κατά κεφαλήν εισοδήματος της Ευρωπαϊκής 'Ενωσης και δεν πρέπει να είμαστε καθόλου υπερήφανοι γι' αυτό. Διότι μία σειρά από θυσίες των τελευταίων ετών δεν

οδήγησε παρά στη διατήρηση της τελευταίας θέσης, σε σχέση με το βιοτικό επίπεδο των πολιτών μας.
'Ολες οι κοινωνικές ομάδες, οι χαμηλόμισθοι κατά κύριο λόγο, αντιμετωπίζουν τα σοβαρά προβλήματα από την υλοποίηση αυτής της οικονομικής πολιτικής. Οι άνεργοι, για παράδειγμα. 'Εχουμε μία ραγδαία αύξηση της ανεργίας. Η ανεργία, η οποία τετραπλασιάστηκε από το 1981 και βρίσκεται σήμερα στα πολύ υψηλά επίπεδα του 11,7%, είναι η μεγαλύτερη στην
Ευρωπαϊκή 'Ενωση, με εξαίρεση την Ισπανία. Δεν πρέπει να είμαστε καθόλου υπερήφανοι γι' αυτό. Σε καμία περίπτωση δεν προβλέπεται μείωση της

ανεργίας με τα μέτρα που λαμβάνετε για τα επόμενα χρόνια. Υπάρχουν προγράμματα, υπάρχουν δυνατότητες από την Ευρωπαϊκή 'Ενωση, αλλά δυστυχώς δεν αξιοποιούνται οι δυνατότητες αυτές και οι άνεργοι αντιμετωπίζουν αυτό το φάσμα, παρά το γεγονός ότι τους είχατε υποσχεθεί πάρα πολλά προεκλογικά. Η ανεργία πλήττει κυρίως τους νέους μέχρι είκοσι πέντε ετών, όπως επίσης και τους μακράς διάρκειας ανέργους, αλλά και τις γυναίκες. Και είναι πάρα πολύ σοβαρό το πρόβλημα που παρατηρείται και στην επαρχία και στα μεγάλα αστικά κέντρα. Το πρόβλημα αυτό επιδεινώνεται ως αποτέλεσμα της μείωσης του ενεργού αγροτικού πληθυσμού της χώρας κατά 2% ετησίως, ως αποτέλεσμα της απαράδεκτης αντιαγροτικής πολιτικής, που εφαρμόζει η Κυβέρνηση ειδικότερα τα τελευταία χρόνια και που είναι βασικός παράγων της ραγδαίας αύξησης της ανεργίας.
'Οταν η Νέα Δημοκρατία και οι εκπρόσωποι των αγροτών συμφωνούμε σε συγκεκριμένα μέτρα για τη στήριξη του αγροτικού εισοδήματος, το κάνουμε για να λύσουμε και το πρόβλημα της ανεργίας, το οποίο είναι απότοκο των σοβαρών προβλημάτων, που αντιμετωπίζει σήμερα η αγροτική οικονομία.
Πέρα από αυτό, έχουμε το τεράστιο πρόβλημα των νεόπτωχων. Στη χώρα
μας σχεδόν ένας στους πέντε 'Ελληνες είναι νεόπτωχοι, είναι φτωχοί, είναι κάτω από το όριο της φτώχειας. Και το μείζον αυτό κοινωνικό πρόβλημα προφανώς δεν αντιμετωπίζεται, αντίθεται διευρύνεται η διαφορά μεταξύ εισοδήματος των πλουσίων και των φτωχών και αυτή η τάση της διεύρυνσης της ψαλίδας μεταξύ πλουσίων και φτωχών μέσα στην ίδια την κοινωνία διευρύνεται και σε καμία περίπτωση δεν φαίνεται από τα στοιχεία που μας δίνετε ότι θα κλείσει η ψαλίδα αυτή, όταν μάλιστα έχουμε και αύξηση του ΑΕΠ, που θα δικαιολογούσε μια αύξηση του εισοδήματος των περισσότερο αδυνάτων, δηλαδή, των φτωχών.
'Εχουμε αίφνης μείωση του ποσοστού του επιδόματος ανεργίας, σε σχέση με το κατώτερο ημερομίσθιο. Είναι απαράδεκτο να συζητάμε για μείωση του ποσού που δίνουμε για επιδόματα ανεργίας στην κατηγορία αυτή των αναξιοπαθούντων, των άτυχων αν θέλετε συμπολιτών μας. 
'Εχουμε τους επαγγελματίες. Μια σειρά από επιχειρήσεις κλείνουν και
ταυτόχρονα έχουμε διαμαρτυρήσεις σε γραμμάτια, έχουμε αδυναμία
εκπλήρωσης των υποχρεώσεών τους και βέβαια έχουμε και το τεράστιο πρόβλημα όλων αυτών οι οποίοι χρωστούν στις τράπεζες, όχι γιατί είναι υπερήμερο, όχι γιατί είναι κακόπιστοι, αλλά γιατί τους επιβαρύνετε τα τελευταία χρόνια, με δυσανάλογα, με δυσθεώρητα, με ληστρικά θα έλεγα επιτόκια δανεισμού. 'Εχουμε και το σοβαρό πρόβλημα των πανωτοκίων για το οποίο η Κυβέρνηση δεν έκανε απολύτως τίποτα. 
Κατέθεσε η Νέα Δημοκρατία και άλλοι εκπρόσωποι κομμάτων τροπολογία
για πολλοστή φορά εξηγώντας με διατάξεις τον τρόπο με τον οποίο θα μπορούσε να λυθεί το σοβαρό αυτό πρόβλημα, για το οποίο δεν έχει καμία ευθύνη όποιος δανείζεται από την τράπεζα. Δυστυχώς προβαίνετε σε ρυθμίσεις χρεών οι οποίες είναι χωρίς αποτέλεσμα. Βλέπετε πως, παρά το ότι λαμβάνουμε στη Βουλή μέτρα, τελικώς το πρόβλημα δεν επιλύεται και πολύς κόσμος οδηγείται στα πρόθυρα της οικονομικής καταστροφής, έχουμε και αυτοκτονίες, από τη στιγμή που τα πανωτόκια επιβαρύνουν κατά τρόπο παράνομο, παρά την απόφαση του ανωτάτου δικαστηρίου, μια σειρά συναλλασσομένων με τις τράπεζες, χωρίς να ευθύνονται.
Παρατηρείται το φαινόμενο για χαμηλόμισθους και πολλές άλλες κοινωνικές ομάδες όπως οι αγρότες, να καταβάλουν στην Αγροτική Τράπεζα, πολύ υψηλά επιτόκια δανεισμού σε σχέση με τον πληθωρισμό. 'Οταν έχουμε πληθωρισμό του ύψους του 3%, διότι αυτό είναι το μέσο επίπεδο για το 2000 τελικώς, δεν δικαιολογούνται επιτόκια δανεισμού του ύψους του 12% ή του 14%, όταν μάλιστα η Αγροτική Τράπεζα -και αναφέρομαι μόνο σ' αυτό-
επιδοτείται από τον κρατικό Προϋπολογισμό για το επιτόκιό της με δυο ποσοστιαίες μονάδες.
Τελευταία όμως παρατηρήσαμε και άλλα σοβαρά φαινόμενα, για τα οποία δεν πρέπει να είστε, κύριε Υφυπουργέ, καθόλου υπερήφανοι ως Κυβέρνηση. 'Εχουμε το σοβαρό πρόβλημα του χρηματιστηρίου. Ενθαρρύνατε συμπολίτες μας να δανειστούν ακόμη για να αγοράσουν μετοχές, να μπουν στο τζόγο του χρηματιστηρίου, ο οποίος από ένα εργαλείο, από μια διαδικασία άντλησης κεφαλαίων, μέσα στα πλαίσια του ανταγωνισμού κατάντησε να είναι μια τράπεζα τζόγου, ουσιαστικά, απώλεσαν πολλές δεκάδες δισεκατομμύρια και γι' αυτό είστε υπεύθυνοι. 'Εχουν εγκλωβιστεί, λοιπόν, οι μέτοχοι στις μετοχές τους που δεν πουλούνται εύκολα, έχουμε σημαντική πτώση του δείκτη, ο δείκτης είναι στο 50% του ανωτάτου επιπέδου που παρατηρήθηκε πριν από είκοσι περίπου μήνες, η κεφαλαιοποίηση έχει μειωθεί κατά 33 δισεκατομμύρια δραχμές το τελευταίο αυτό διάστημα και δεν προβλέπεται στον ορίζοντα καμία δυνατότητα ανάκαμψης, καμία προοπτική βελτίωσης της πορείας του Χρηματιστηρίου Αθηνών.
Παρά το ότι έχουν κατατεθεί προτάσεις για τη στήριξη της αξιοπιστίας του χρηματιστηρίου η Κυβέρνηση αρνείται να πάρει σημαντικά ουσιαστικά μέτρα για να επιλύσει αυτό το πολύ σημαντικό πρόβλημα.
Κυρίες και κύριοι συνάδελφοι, θα ήθελα να σταθώ σε ένα σοβαρό ζήτημα που αφορά την "ΔΕΚΑ" αυτήν την κρατική επιχείρηση, Εταιρεία Κινητών Αξιών, αλλά και στην Αγροτική Τράπεζα και να σας πω τι έκανε προεκλογικά ώστε να στηρίξει την κυβερνητική προσπάθεια για ίδιον μικροκομματικό συμφέρον και αυτό οδήγησε σε μεγάλη ζημία πολλών δεκάδων δισεκατομμυρίων δραχμών τους μετόχους, τους μικροεπενδυτές αλλά και το ελληνικό δημόσιο συνολικά.
Η "ΔΕΚΑ" η οποία είχε επιφορτισθεί με την αγορά δημοσίου χρέους, αγόρασε δημόσιο χρέος ύψους 1.223 δισεκατομμυρίων το 1999 και προβλεπόταν να αγοράσει αντίστοιχο χρέος μέσα στη διάρκεια του 2000 ύψους 740 δισεκατομμυρίων. Αντί γι' αυτό μέσα στο 2000 αγόρασε μόνο 104 δισεκατομμύρια δημόσιο χρέος και το υπόλοιπο αδυνατούσε να το αγοράσει ακριβώς γιατί προχώρησε σε αγορά μετοχών για να στηρίξει το χρηματιστήριο και να ενθαρρύνει ουσιαστικά την αγορά μετοχών από "αφελείς" επενδυτές, οι οποίοι παρασύρθηκαν και τελικά εγκλωβίστηκαν και έχασαν πολλά λεφτά. 'Ετσι, λοιπόν, αναγκάστηκε να δανειστεί 288 δισεκατομμύρια δραχμές και να πάρει από τον κρατικό Προϋπολογισμό άλλα 104 δισεκατομμύρια. Με αυτό τον τρόπο όμως δεν μπόρεσε να ανταπεξέλθει στην υποχρέωσή της να αγοράσει δημόσιο χρέος. 'Ετσι, λοιπόν, και ο Προϋπολογισμός ζημιώθηκε αλλά και όλοι εκείνοι οι μέτοχοι των μετοχών που είχε αγοράσει η "ΔΕΚΑ", αφού το σύνολο της ζημιάς της "ΔΕΚΑ" ανέρχεται -όπως υπολογίζεται με σημερινά στοιχεία -στα 35 δισεκατομμύρια δραχμές.
Αντίστοιχο πρόβλημα παρατηρήθηκε και με την Αγροτική Τράπεζα. Θα καταθέσω για τα Πρακτικά, κύριε Υφυπουργέ, έναν κατάλογο των δοσοληψιών, των αγορών μετοχών από την Αγροτική Τράπεζα, μέσω της Αγροτικής ΑΧΕ στην επίδικη περίοδο 14 Μαρτίου έως τις εκλογές.
Στην περίοδο αυτή η Αγροτική Τραπέζα αγόρασε μετοχές ύψους τριάντα πέντε περίπου δισεκατομμυρίων δραχμών. Και για τις αγορές αυτές, αφού 
τελικώς επώλησε τις μετοχές της Εθνικής Τραπέζης, έχασε τα μισά, το 50%. Ζημιώθηκε η Αγροτική Τράπεζα κατά 50% λόγω των μετοχών της Εθνικής Τραπέζης, που είχε αγοράσει τότε για να στηρίξει το χρηματιστήριο, επί ζημία βέβαια των συναλλασσομένων με την Αγροτική Τράπεζα αγροτών, κατά κύριο λόγο.
'Ετσι αποδεικνύεται ότι η Αγροτική Τράπεζα, αντί να εφαρμόζει μία πολιτική στήριξης του αγροτικού εισοδήματος, ουσιαστικά οδήγησε το χαρτοφυλάκιό της σε περισσότερα αδιέξοδα, ζημιώνοντας το χαρτοφυλάκιό

της, με τις μετοχές που είχε αγοράσει, κατά 50%.
Το καταθέτω στα Πρακτικά, για να δείτε πόσο οι κρατικοί οργανισμοί και οι επιχειρήσεις συνέβαλαν στο να δημιουργηθεί αυτό το τεράστιο πρόβλημα στο χρηματιστήριο, για το οποίο η Κυβέρνηση και ο κ. Σημίτης νίπτουν τας χείρας τους μετά τις εκλογές, όταν ο ίδιος εξαρτούσε την ανοδική πορεία του χρηματιστηρίου από την πετυχημένη, όπως έλεγε, οικονομική πολιτική της Κυβέρνησης.
(Στο σημείο αυτό ο Βουλευτής κ. Ε. Μπασιάκος καταθέτει για τα
Πρακτικά τα προαναφερθέντα έγγραφα, τα οποία έχουν ως εξής: "ΕΥΑΓΓΕΛΟΣ ΜΠΑΣΙΑΚΟΣ_
ΕΙΔΙΚΟΣ ΕΙΣΗΓΗΤΗΣ Ν.Δ. ΓΙΑ ΠΡΟΥΠΟΛΟΓΙΣΜΟ 2001_

ΠΑΡΑΡΤΗΜΑ_
Α. ΔΕΚΑ ΑΕ
Το 1999 η ΔΕΚΑ αγόρασε δημόσιο χρέος ύφους 1,223 τρις, ενώ για το
2000 η πρόβλεψη ήταν για διάθεση ποσού 740 δις, ενώ τελικά αγόρασε μέχρι τώρα δημόσιο χρέος ύφους μόνον 104 δις. 'Ετσι σε σχέση με τον στόχο για τη μείωση του δημόσιου χρέους (ΚΠ 2000) θα πρέπει να εξευρεθεί πρόσθετο ποσό 635 δις δρχ.
Η εξέλιξη αυτή οφείλεται στη σπατάλη του χρήματος που είχε προϋπολογισθεί να καταβληθεί για τη μείωση του δημόσιου χρέους, ώστε να αγορασθούν τελικώς προεκλογικά μετοχές στο Χρηματιστήριο και να δημιουργηθεί η πλαστή εικόνα της ευφορίας στην κοινή γνώμη, προς όφελος του ΠΑΣΟΚ στις εκλογές.
Η ΔΕΚΑ αναγκάστηκε έτσι να δανειστεί 288,5 δις με ενέχυρο μετοχές που κατείχε. Αλλά και από τον Κ.Π. πήρε 100 δις. 'Ετσι αντί να μειωθεί το δημόσιο χρέος αυτό αυξήθηκε.
Πριν μία εβδομάδα η ΔΕΚΑ πούλησε τις μετοχές ΕΤΕ που κατείχε στην
Εθνική Τράπεζα. Μόνο από τη συναλλαγή αυτή η ΔΕΚΑ υπέστη ζημιά τουλάχιστον 35 δις δρχ., αφού αγόρασε ακριβά τις μετοχές ΕΤΕ κατά τη διάρκεια της προεκλογικής περιόδου για να δημιουργήσει την πλαστή εικόνα που ήθελε για την πορεία του Χρηματιστηρίου και να επηρεάσει με αυτό τον τρόπο τον ελληνικό λαό και στη συνέχεια τις πούλησε κατά 35% φτηνότερα. 
Τελικώς η ΔΕΚΑ δεν μπορεί να εκπληρώσει τις προβλέψεις για μείωοη
του δημόσιου χρέους (ΚΠ 2000). Η ΔΕΚΑ έχει υποστεί μεγάλη ζημία στην αξία των μετοχών του χαρτοφυλίου της, αφού η αξία των μετοχών που αγόρασε προεκλογικά έχει μειωθεί κατά 35%.
Β. ΑΓΡΟΤΙΚΗ ΤΡΑΠΕΖΑ
Η Αγροτική Τράπεζα κατά την προεκλογική περίοδο αγόραζε μετοχές μέσω της ΑΓΡΟΤΙΚΗΣ ΑΧΕ, της D.F. ΑΧΕ, της ΠΕΡΒΑΝΑΣ ΑΧΕ και της ΜΑΚΕΔΟΝΙΑΣ θΡΑΚΗΣ AXE.
Η ΑΓΡΟΤΙΚΗ ΑΧΕ αγόρασε από την 14.3.2000 (ημερομηνία έναρξης της προεκλογικής περιόδου) μέχρι την 7.4.2000 (τελευταία συνεδρίαση προ των εκλογών) για λογαριασμό της Αγροτικής Τράπεζας μετοχές αξίας 34.924.791.500 δρχ. Ειδικότερα τις τελευταίες δέκα συνεδριάσεις η ΑΓΡΟΤΙΚΗ ΑΧΕ αγόρασε μετοχές για λογαριασμό της Αγροτικής Τράπεζας αξίας 23.956.335.000 δρχ.
(Οι σχετικοί πίνακες υπάρχουν στο τεύχος των Πρακτικών της Βουλής)
πό τις συναλλαγές αυτές η ΑΤΕ έχασε στο βωμό του προεκλογικού παιχνιδιού δεκάδες δις δραχμών. Οι μετοχές που αγόρασε έχουν χάσει την αξία τους κατά 50% και η ζημια είναι μεγάλη.
Αποδεικνύεται έτσι περίτρανα ότι η ΑΤΕ δεν ακολουθεί πολιτική στήριξης των αγροτών, αλλά αναλίσκεται σε πρακτικές στήριξης της Κυβέρνησης για μικροκομματικές σκοπιμότητες επί ζημία των αγροτών μας.") 
_ΕΥΑΓΓΕΛΟΣ ΜΠΑΣΙΑΚΟΣ:_ Ανάλογα προβλήματα, κυρίες και κύριοι
συνάδελφοι, έχουμε και με άλλα ζητήματα, όπως είναι οι διαρθρωτικές αλλαγές, οι οποίες καθυστερούν. Οι διαρθρωτικές αλλαγές δεν προχωρούν και αυτό μας το επισημαίνουν και σοβαροί διεθνείς οργανισμοί. Και αυτό είναι ένα βασικό πρόβλημα, το οποίο υπονομεύει την ομαλή πορεία της οικονομίας τα επόμενα χρόνια, τώρα που μπαίνουμε στον 21ον αιώνα, τώρα που μπαίνουμε στη νέα διαδικασία λόγω της Οικονομικής και Νομισματικής 'Ενωσης. 
Αντίστοιχο πρόβλημα αντιμετωπίζουμε με τη δημοσιονομική σταθερότητα. 
Η δημοσιονομική σταθεροποίηση δυστυχώς καθυστερεί και εξ αυτού του λόγου. Και έχουμε τεράστιο πρόβλημα και με το δημόσιο χρέος και με τα ελλείμματα του κρατικού Προϋπολογισμού και με μία σειρά άλλα μεγέθη, τα οποία
τίθενται υπό την κρίση του Σώματος, ακριβώς ως αποτέλεσμα της

καθυστέρησης των διαρθρωτικών αλλαγών και των διαδικασιών για τη δημοσιονομική σταθεροποίηση. 
Η Δημόσια Διοίκηση νοσεί. Είναι μία διοίκηση, η οποία χαρακτηρίζεται από αγκυλώσεις, από γραφειοκρατία, από παράνομες συναλλαγές των υπαλλήλων με πολίτες. 'Οπως ξέρετε, υπάρχουν πορίσματα, τα οποία καταγράφουν συγκεκριμένα κρούσματα τέτοιου είδους χρηματισμών και γενικότερα η Δημόσια Διοίκηση, όπως λειτουργεί σήμερα, δεν βοηθάει τη στήριξη των συναλλασσομένων, τη λειτουργία της κρατικής μηχανής κατά τρόπο αποτελεσματικό, ώστε η Δημόσια Διοίκηση να είναι αρωγός και συμπαραστάτης του πολίτη και όχι να του δημιουργεί τις γνωστές αγκυλώσεις, οι οποίες παρατηρούνται.
Υπάρχει το τεράστιο πρόβλημα της σπατάλης στον ευρύτερο δημόσιο
τομέα, μιας σπατάλης που σε καμία περίπτωση δεν μπορεί να περισταλεί. Μιλάμε συνεχώς για πάταξη της σπατάλης, για μείωση των υπέρμετρων δαπανών και αυτά μένουν μόνο στα λόγια, όταν είναι γνωστό ότι δεν αποκρατικοποιείται ο ευρύτερος δημόσιος τομέας, όταν είναι γνωστό ότι οι κρατικές δαπάνες αυξάνονται με ρυθμούς πολύ μεγαλύτερους από το επίπεδο του πληθωρισμού.
Κύριε Υφυπουργέ, έχουμε φέτος αύξηση των δαπανών περίπου κατά 8%. Δε δικαιολογείται με κανένα τρόπο τέτοιου είδους αύξηση των δαπανών, πολύ περισσότερο όταν αυτές οι δαπάνες δεν κατανέμονται για κοινωνική πολιτική. 
Δεν προβαίνετε σε κοινωνικές παροχές για να σας συγχαρούμε και να σας πούμε ότι πράγματι δείχνετε ένα κοινωνικό πρόσωπο και έτσι ας κάνετε αυτές τις δαπάνες, έστω επιβαρύνοντας τον ελληνικό λαό και ειδικότερα τους υψηλόμισθους και αυτούς που έχουν εισοδήματα με πρόσθετους φόρους, ώστε να αποκομίσετε περισσότερα έσοδα.
'Εχετε, λοιπόν, αύξηση των δαπανών κατά τρόπο απαράδεκτο, έχετε
αύξηση της σπατάλης και σε καμμια περίπτωση δε μιλάτε για προϋπολογισμό μηδενικής βάσης, που είναι στις προτάσεις της Νέας Δημοκρατίας.
Τι λέει η Νέα Δημοκρατία και φαντάζομαι και άλλοι συνάδελφοι,
ενδεχομένως και μεμονωμένοι συνάδελφοι από την κυβερνητική πλειοψηφία; Ας προχωρήσουμε στην κατάρτιση ενός προϋπολογισμού μηδενικής βάσης. Να μην είναι καμία δαπάνη δεδομένη, να ξεκινήσουμε με τις ανάγκες της κρατικής μηχανής και της ελληνικής κοινωνίας και να εφαρμόσουμε πολιτικές ανάλογα με τις δυνατότητες, που μας παρέχει σήμερα η δημοσιονομική μας διαχείριση.
Αντί γι' αυτό, ξεκινάτε με δεδομένες δαπάνες, τις χαρακτηρίζετε -και πολλές φορές και οι υπηρεσιακοί παράγοντες επιμένουν σ' αυτό- ως ανελαστικές δαπάνες, δηλαδή, δαπάνες που δεν επιδέχονται τροποποιήσεις και προχωρείτε στην κατοχύρωσή τους επί ζημία των φορολογουμένων.
Την ίδια στιγμή έχετε ραγδαία αύξηση των κρατικών εσόδων. 'Εχετε
επιβολή υπέρμετρης φορολογίας. Εγώ θυμάμαι τον κ. Σημίτη επιμόνως να αναφέρεται και να δεσμεύεται για το ότι δεν θα προχωρήσει στην αύξηση της φορολογίας. Και λεγόταν ότι δεν θα επιβληθεί κανένας νέος φόρος.
Από το 1994, κύριοι συνάδελφοι, έχουμε ζήσει την ψήφιση ογδόντα πέντε νέων φόρων κατά τρόπο απαράδεκτο, σε μια περίοδο που δεν αντέχει ο 'Ελληνας πολίτης, ειδικά ο χαμηλοεισοδηματίας, ο άνεργος, ο αγρότης αυτήν την αύξηση της φορολογίας. Και τη φορολογία αυτή την κατανέμετε κατά τρόπο επίσης άδικο. Αυξάνετε την έμμεση φορολογία, άδικη φορολογία, κατά 8,3% και αυξάνετε την άμεση φορολογία κατά 7,9%.
Aν δει κανείς το τι προέβλεπε ο Προϋπολογισμός του προηγούμενου χρόνου, κύριε Υφυπουργέ, θα διαπιστώσει -θα το πω και θα το καταγγείλω στο Σώμα- ότι έχουμε αύξηση των αμέσων φόρων σε σχέση με τον Προϋπολογισμό του 1999 κατά 32,2%. Αυτή είναι η αύξηση των άμεσων φόρων, σύμφωνα με τον Προϋπολογισμό.

_ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών):_ Πείτε μου έστω ένα φόρο. _ΕΥΑΓΓΕΛΟΣ ΜΠΑΣΙΑΚΟΣ:_ Και εξαγγέλλετε, κύριε Υφυπουργέ, παραμονές της
ψήφισης του Προϋπολογισμού κάποια μέτρα. Δεν ξέρω αν τα μέτρα αυτά τα

είχατε συνεκτιμήσει, όταν καταρτίζατε τον Προϋπολογισμό σας. Διότι, αν καταρτίζατε αυτά τα μέτρα σε σχέση και με τον Προϋπολογισμό και είχατε συνεκτιμήσει και τις συνέπειες, έπρεπε να μας τα είχατε πει από τότε. 
Πολλές φορές, λοιπόν, η Κυβέρνηση προχωρεί σε εξαγγελίες, οι οποίες
δεν έχουν κανένα αποτέλεσμα και προφανώς δεν μπορούν να υλοποιηθούν. 'Οπως για παράδειγμα η εξαγγελία σας, προεκλογικά κατά κύριο λόγο, ότι δεν θα επιβληθεί κανένας νέος φόρος που διαψεύσθηκε εκ των πραγμάτων στη συνέχεια.
'Εχουμε, λοιπόν, μία επιβάρυνση με νέους φόρους κατά οκτακόσια
ογδόντα δισεκατομμύρια (880.000.000.000) δραχμές. Αυτή είναι η πραγματικότητα. Ξέρετε τι σημαίνει αυτό για τον 'Ελληνα πολίτη; Σημαίνει μία επιβάρυνση για κάθε ελληνική οικογένεια -να το αναγάγω σε
οικογένεια- κατά διακόσιες πενήντα χιλιάδες δραχμές μόνο γι' αυτήν τη χρήση. Διακόσιες πενήντα χιλιάδες δραχμές για κάθε ελληνική οικογένεια είναι η επιβάρυνση από την υπέρμετρη φορολογία που επιβάλλεται με τον τρέχοντα, συζητούμενο Προϋπολογισμό.
Και βέβαια, πέραν αυτών που σας είπα, έχουμε στον Προϋπολογισμό
αύξηση των τόκων κατά διακόσια δισεκατομμύρια (200.000.000.000) δραχμές από το δημόσιο δανεισμό. 'Εχουμε επίσης σοβαρό πρόβλημα με τον
πληθωρισμό. 'Εχουν συντελέσει, αν θέλετε και οι εξελίξεις οι οποίες αφορούν την αλλαγή ισοτιμίας μεταξύ δολαρίου και ευρώ ή η αύξηση της τιμής των καυσίμων, που δεν την είχατε προβλέψει και προφανώς δεν είχατε προετοιμάσει την οικονομία μας για την αντιμετώπιση αυτού του σοβαρού προβλήματος.
Ειδικά αναφερόμενος στον πληθωρισμό, θέλω να σας πω ότι δεν μπορούμε να δεχθούμε τις προβλέψεις σας για μέσο πληθωρισμό στο 2001 ύψους 2,3%. Και να σας πω γιατί: Διότι ξεκινάμε με έναν πληθωρισμό 4,2%. Τόσο είναι ο πληθωρισμός που αναγγείλατε για τον προηγούμενο μήνα. Με πληθωρισμό 4,2% -για να φθάσουμε στο 2,3% μέσο πληθωρισμό στην επόμενη χρονιά- πρέπει να καταλήξουμε του χρόνου το Δεκέμβριο, τέτοια περίοδο, στο 1,5%. Αυτό λένε τα μαθηματικά μας. Είναι αδιανόητο να πιστεύετε ότι θα πέσει ο πληθωρισμός στο 1,5% του χρόνου το Δεκέμβριο για να φτάσετε το μέσο πληθωρισμό στο 2,3%.
Επίσης, στηρίζετε τις εκτιμήσεις σας σε τιμή δολαρίου λανθασμένη. Εκτιμάτε ότι το πετρέλαιο θα είναι 25 δολάρια το βαρέλι. Οι διεθνείς οργανισμοί και ειδικότερα η Ευρωπαϊκή 'Ενωση και η Ευρωπαϊκή Επιτροπή εκτιμούν ότι η τιμή του πετρελαίου θα είναι στα 30 δολάρια.
_ΦΟΙΒΟΣ ΙΩΑΝΝΙΔΗΣ:_ Τώρα πόσο είναι;

_ΕΥΑΓΓΕΛΟΣ ΜΠΑΣΙΑΚΟΣ:_ Δεν ξέρουμε εμείς πόσο θα είναι. Απλώς κρίνω από μία εκτίμηση της Ευρωπαϊκής Επιτροπής.
Ακόμα, ξεκινάτε από λάθος ισοτιμία μεταξύ δολαρίου και ευρώ.

Λέτε ότι ο ρυθμός ανάπτυξης θα φθάσει το 5%. Ξέρετε τι σημαίνει 5%;
Τα στοιχεία προβλέπουν -για να στηρίξουμε αυτήν την πρόβλεψη- ότι θα πρέπει να έχουμε αύξηση της εθνικής παραγωγής κατά 2%. Αυτό λέει το Διεθνές Νομισματικό Ταμείο. Και βέβαια οι διεθνείς οργανισμοί προβλέπουν αύξηση του ρυθμού ανάπτυξης κατά 3,9%.
Εάν, λοιπόν, ξεκινάτε από λανθασμένες βάσεις, οι οποίες δυστυχώς θα
διαψευσθούν από τα πράγματα, προφανώς πολλά μεγέθη του κρατικού Προϋπολογισμού θα αλλάξουν. Και το δημόσιο χρέος θα αλλάξει και οι τόκοι θα αλλάξουν και μια σειρά άλλα θέματα θα αλλάξουν, καθώς και οι εκτιμήσεις του Προϋπολογισμού, ακριβώς γιατί ξεκινάτε από λαθεμένη βάση. 
Και βέβαια αναφερόμενος στο δημόσιο χρέος...
_ΦΟΙΒΟΣ ΙΩΑΝΝΙΔΗΣ:_ Κύριε Μπασιάκο, δεν μας είπατε, η τιμή πόσο είναι σήμερα;
_ΕΥΑΓΓΕΛΟΣ ΜΠΑΣΙΑΚΟΣ:_ Κύριοι συνάδελφοι, επειδή έχω σοβαρό πρόβλημα χρόνου, θα ήθελα να μη με διακόπτετε. Δυστυχώς, η διαδικασία που προβλέπεται εδώ προβλέπει μονόλογους. Καταγγείλαμε τη διαδικασία αυτή, δεν μπορούμε να κάνουμε τίποτε άλλο τουλάχιστον εμείς της Αντιπολιτεύσεως.
_ΦΟΙΒΟΣ ΙΩΑΝΝΙΔΗΣ:_ 'Εχετε δίκιο, μόνο για την τιμή σας είπα, πόσο
είναι σήμερα.
_ΕΥΑΓΓΕΛΟΣ ΜΠΑΣΙΑΚΟΣ:_ Το δημόσιο χρέος. Ας πούμε στους 'Ελληνες πολίτες ότι το δημόσιο χρέος πενταπλασιάστηκε από το 1981. Το δημόσιο χρέος, κύριε Υφυπουργέ, ήταν εξακόσια εβδομήντα πέντε δισεκατομμύρια (675.000.000.000) δραχμές το 1981 και προβλέπεται για το τέλος του 2001 να φτάσει τα πενήντα τρισεκατομμύρια (50.000.000.000.000) δραχμές. Πέντε εκατομμύρια χρεώνεται ο κάθε 'Ελληνας πολίτης -ο μικρός μου γιος χρεώνεται με πέντε εκατομμύρια δραχμές- και η μέση ελληνική οικογένεια χρεώνεται με είκοσι εκατομμύρια δραχμές, λόγω του δημοσίου χρέους. Είναι απαράδεκτο το φαινόμενο.
Προχωρείτε με αλχημείες για να δείξετε ότι μειώνετε το δημόσιο χρέος σε σχέση με το Ακαθάριστο Εγχώριο Προϊόν. Κάνετε κι εκεί αλχημείες. Δεν υπολογίζετε τόκους, οι οποίοι κεφαλαιοποιήθηκαν. Δεν υπολογίζετε το ενδοκυβερνητικό χρέος, που είναι πάνω από πέντε τρισεκατομμύρια και το εμφανίζετε αντί για 110% του Ακαθάριστου Εγχώριου Προϊόντος στο 103% του Ακαθάριστου Εγχώριου Προϊόντος.
Τώρα που μπήκαμε στην ΟΝΕ, κύριε Υφυπουργέ, δικαιούμαστε να πούμε τα πράγματα με το όνομά τους και δεν μπορούμε να κατηγορηθούμε ότι υπονομεύουμε την πορεία μας προς την ΟΝΕ.
Διότι μπήκαμε -και καλώς μπήκαμε- όπως σας είπα, με μεγάλη καθυστέρηση και με πολλές θυσίες του ελληνικού λαού. Δεν υποστήκατε εσείς τις θυσίες, ο ελληνικός λαός τις υπέστη λόγω της απαράδεκτης οικονομικής πολιτικής που ασκήθηκε κυρίως τη δεκαετία του 1980, διότι αυτά πληρώνουμε τώρα. 
Το δημόσιο χρέος τότε δημιουργήθηκε, κύριε Υφυπουργέ, και καλείται
σήμερα ο ελληνικός λαός να εξοφλήσει αυτά τα γραμμάτια, τα οποία είχαν δημιουργηθεί την εποχή εκείνη για να ασκηθεί η δήθεν κοινωνική πολιτική από τον Ανδρέα Παπανδρέου.
Βέβαια όλη αυτή η διαδικασία της αύξησης του πληθωρισμού και του δημοσίου χρέους προφανώς καθυστερεί τη διαδικασία αποκλιμάκωσης των επιτοκίων. Βλέπετε τι κάνουν οι τράπεζες, οι οποίες προσπαθούν να βρουν μία φόρμουλα να προσαρμοστούν στα νέα επιτόκια, τα οποία υποχρεούμαστε να τα συμβιβάσουμε και να είναι συμβατά με τα επιτόκια της Ευρωπαϊκής 'Ενωσης από την 1.1.2001 λόγω του ευρώ. Κάνουν εναγώνιες προσπάθειες και καθυστερεί η διαδικασία αποκλιμάκωσης των επιτοκίων και γι' αυτόν το λόγο.
Τώρα, όσον αφορά το τι πρέπει να γίνει. Η Νέα Δημοκρατία έχει
καταθέσει συγκεκριμένη πρόταση. Αλλά και ειδικοί και διεθνείς οργανισμοί επισημαίνουν την ανάγκη πρώτα απ' όλα να βελτιωθεί η ανταγωνιστικότητα της ελληνικής οικονομίας, να προχωρήσουμε σε αποκρατικοποιήσεις, στην εξυγίανση κρατικών οργανισμών. Να πάψουν οι συντεχνιακές αντιλήψεις, να καταργηθούν τα κρατικά μονοπώλια. Θα πρέπει να αλλάξει το φορολογικό σύστημα, το οποίο είναι άδικο και σε καμία περίπτωση δεν δίνει κίνητρα για υγιείς ιδιωτικές επενδύσεις, οι οποίες είναι σε πάρα πολύ χαμηλά επίπεδα. Να αυξήσουμε τα επίπεδα ιδιωτικών και δημόσιων επενδύσεων ειδικότερα για να τονώσουμε το επίπεδο ζωής στην ελληνική περιφέρεια και να βελτιώσουμε και την ελληνική γεωργία. Βέβαια θα πρέπει να στηριχθεί η ελληνική περιφέρεια, να προχωρήσουμε σε δημοσιονομική εξυγίανση και να στηρίξουμε ευαίσθητους κοινωνικούς τομείς.
Η υγεία και η παιδεία, κύριοι συνάδελφοι, με τον Προϋπολογισμό τον
οποίο συζητούμε υποβαθμίζονται σε επίπεδο δαπανών. Μειώνονται οι δαπάνες για την παιδεία την ίδια στιγμή που η χώρα μας έχει το μισό ποσοστό δαπανών σε σχέση με άλλες χώρες της Ευρωπαϊκής 'Ενωσης. 
Εμείς δαπανούμε περίπου 3,5% του Ακαθάριστου Εγχώριου Προϊόντος για
την παιδεία, όταν σε άλλες χώρες το ποσοστό αυτό είναι στο 6% ή στο 6,5%. Ειδικότερα ο τομέας της παιδείας, ο οποίος είναι πολύπαθος, αντιμετωπίζει σοβαρά προβλήματα θεσμικής ανεπάρκειας, αλλά και πειραματισμών των Υπουργών που διαδέχεται ο ένας τον άλλον αλλάζοντας ό,τι έκανε ο προηγούμενος Υπουργός και δημιουργώντας ακόμα μεγαλύτερα προβλήματα στην ελληνική νεολαία, η οποία χρησιμοποιείται ως πειραματόζωο για να ακολουθηθούν και να εφαρμοστούν κάποιες πολιτικές, οι οποίες είναι λαθεμένες και οι οποίες σε καμία περίπτωση δεν έχουν τύχει επεξεργασίας. 
Το ίδιο ισχύει και για την υγεία, το ποσοστό δαπανών της οποίας
μειώνεται με τον κρατικό Προϋπολογισμό. Παρά τις προσπάθειες βελτίωσης του Εθνικού Συστήματος Υγείας και από τον παρόντα Υπουργό τα προβλήματα παραμένουν και μπορώ να πω ότι χειροτερεύουν. Σε καμία περίπτωση μία κυβέρνηση, η οποία θέλει να λέγεται κυβέρνηση που έχει πάρει πρόσφατα την ψήφο του ελληνικού λαού, δεν μπορεί να υποβαθμίζει τον ευαίσθητο τομέα της υγείας.
Φέρατε για συζήτηση τον Ισολογισμό του 1999. Εδώ παρατηρείται μία
υπέρβαση χιλίων οκτακοσίων δισεκατομμυρίων δραχμών που οφείλεται σε παλιά αμυντικά δάνεια, αλλά και σε μη αναγραφή επιστρεφόμενων φόρων ύψους οκτακοσίων σαράντα δισεκατομμυρίων δραχμών. Αυτό δείχνει πόσο αναξιόπιστος είναι ο Προϋπολογισμός που καταθέτετε και ο παρών Προϋπολογισμός ο οποίος προφανώς και αυτός θα έχει τέτοιου είδους προβλήματα. 
Προβλέπεται -και επαίρεστε γι' αυτό στον κρατικό Προϋπολογισμό-
πλεόνασμα διακοσίων δέκα δισεκατομμυρίων δραχμών. Εδώ δεν περιλαμβάνετε όμως τα εξακόσια τριάντα δισεκατομμύρια, τα οποία δώσατε για επιχορήγηση των ΔΕΚΟ, ούτε μας εξηγείτε πως αποτιμήσατε τα τριακόσια δισεκατομμύρια πλεόνασμα από τα ασφαλιστικά ταμεία ούτε μας λέτε για τις επιστροφές φόρων που θα φθάσουν περίπου το ένα τρισεκατομμύριο δραχμές και ούτε μας λέτε για τους πρόσθετους τόκους που είναι περίπου τριακόσια πενήντα δισεκατομμύρια δραχμές.
'Ολα αυτά οδηγούν στο συμπέρασμα ότι όχι μόνο δεν θα έχουμε πλεόνασμα διακοσίων δέκα δισεκατομμυρίων δραχμών για το οποίο επαίρεται η Κυβέρνηση, αλλά θα έχουμε ένα έλλειμμα της τάξης περίπου του ενάμισι τρισεκατομμυρίου δραχμών. Αυτό δείχνει ότι δεν μπορεί να ακολουθηθεί η οικονομική πολιτική, την οποία επαγγέλεστε ακριβώς γιατί δεν προβλέπετε σωστά τα μεγέθη.
Να πάρουμε τα οικονομικά αποτελέσματα των ΔΕΚΟ; Εδώ υπάρχουν αρνητικά αποτελέσματα σε μία σειρά από ΔΕΚΟ, όπως είναι η Ολυμπιακή Αεροπορία, η ΕΘΕΛ, ο ΗΛΠΑΠ, η ΕΒΟ, ο ΟΣΕ δεκάδων δισεκατομμυρίων δραχμών. Αυτό είναι το αποτέλεσμα της πολιτικής σας. 
Και βέβαια με την πολιτική την οποία ακολουθείτε για την προείσπραξη με τίτλους των προεσόδων, ύψους τετρακοσίων πενήντα δισεκατομμυρίων δραχμών προφανώς υπονομεύετε οποιαδήποτε επενδυτική προσπάθεια για να βελτιώσετε την ανταγωνιστικότητα αυτών των κρατικών οργανισμών και επιχειρήσεων.
Θα ήθελα εκτός από την αναφορά μου σε άλλους τομείς που υποβαθμίζονται στις κρατικές δαπάνες, όπως είναι η έρευνα, η τεχνολογία, ο τουρισμός, ο πολιτισμός, το περιβάλλον, να σταθώ πολύ λίγο στον τομέα της γεωργίας που είναι πολύπαθος.
(Στο σημείο αυτό κτυπάει το κουδούνι της λήξεως του χρόνου ομιλίας
του κυρίου Βουλευτή)
_ΠΡΟΕΔΡΕΥΩΝ (Κωνσταντίνος Βρεττός):_ Επειδή είσθε και γνώστης του
τομέα, μην το παρακάνετε. Παρακαλώ τελειώνετε.
_ΕΥΑΓΓΕΛΟΣ ΜΠΑΣΙΑΚΟΣ:_ Πολλές φορές στην Αίθουσα έχουμε αναφερθεί σε μείωση κρατικών δαπανών κατά 5,5% για τον τομέα της γεωργίας. 'Εχετε θητεύσει στον τομέα αυτόν, κύριε Υφυπουργέ, και έχετε αντιμετωπίσει την τεράστια κρίση που πλήττει την ελληνική γεωργία και την περιφέρεια της χώρας μας συνολικά.
Ευαίσθητοι τομείς, όπως τα εγγειοβελτιωτικά έργα, αντιμετωπίζουν υποβάθμιση. 'Εχουμε μείωση των κρατικών δαπανών για εγγειοβελτιωτικά έργα σε μια περίοδο που παρατηρείται μεγάλη λειψυδρία κατά 23%. 'Εχουμε μείωση των κρατικών δαπανών για τα δάση κατά 7% περίπου. Και έχουμε μείωση των εθνικών ενισχύσεων για συγκεκριμένα διαρθρωτικά προγράμματα, αλλά και των απολήψεών μας από την Ευρωπαϊκή 'Ενωση, ύψους 23% και 7% αντίστοιχα. 
'Ετσι μια σειρά από προγράμματα, όπως είναι η πρόωρη σύνταξη, όπως
είναι τα προγράμματα βελτίωσης, όπως είναι οι αποζημιώσεις από ζημιές 
λόγω των μεγάλων φυσικών καταστροφών του καλοκαιριού, δεν θα προχωρήσουν. Υπάρχει μεγάλη καθυστέρηση, τουλάχιστον ενός χρόνου στην εφαρμογή αυτών

των προγραμμάτων, που αφορούν την ελληνική περιφέρεια. 'Εχετε σοβαρά προβλήματα με τον ΕΛΓΑ, τον οποίο αφήνετε στην τύχη του. 'Εχετε αυξήσει κατά 50% τις εισφορές για τον ΕΛΓΑ των ταλαίπωρων αγροτών, χωρίς όμως ο ΕΛΓΑ να μπορεί να ανταποκριθεί στις προσδοκίες των αγροτών και του ελληνικού λαού για μία αξιόπιστη αντικειμενική αποτίμηση των ζημιών και μία άμεση καταβολή των αποζημιώσεων. Και αντίστοιχο πρόβλημα έχει και ο ΟΓΑ ο οποίος αφήνεται στην τύχη του. Ξέρετε ότι έχετε προβλέψει μία αύξηση για τις συντάξεις πέντε χιλιάδων που αντιστοιχεί στις εκατόν εξήντα δραχμές την ημέρα σε κάθε αγρότη; Είναι κοροϊδία, κύριε Υφυπουργέ, να το συζητάμε. Μας ακούει ο ελληνικός λαός, μας ακούνε οι συνταξιούχοι αγρότες. Οι εκατόν εξήντα (160) δραχμές είναι η αύξηση που δίνετε και επαίρεσθε γι' αυτό. Και αυτή η αύξηση δεν προβλέπεται από στήριξη του κρατικού Προϋπολογισμού, προβλέπεται από αύξηση των εισφορών των ίδιων των αγροτών, αλλά και των συναλλαγών. Για πρώτη φορά επιβάλατε αυξημένες εισφορές στους αγρότες σε μια περίοδο που δεν μπορούσαν να ανταποκριθούν σ' αυτό το μεγάλο κόστος και βάρος και αφήνετε τον οργανισμό αυτόν ακάλυπτο, αφού μειώνετε σταδιακά την κρατική συμμετοχή στη διαμόρφωση των εσόδων αυτού του οργανισμού.
Αποτέλεσμα, κύριε Πρόεδρε, είναι να μειώνεται ραγδαία το εισόδημα των αγροτών μας. 'Εχουμε μείωση κατά 8,5% τα τελευταία τέσσερα χρόνια την ίδια στιγμή που έχουμε μείωση του ενεργού αγροτικού πληθυσμού κατά 2%. Αντιλαμβάνεσθε αν δεν είχαμε τη μείωση του αγροτικού πληθυσμού, πόσο μεγαλύτερη μείωση του αγροτικού εισοδήματος θα είχαμε. 
_ΠΡΟΕΔΡΕΥΩΝ (Κωνσταντίνος Βρεττός):_ Κύριε Μπασιάκο, τελειώσατε. 
Ο κ. Βαθειάς έχει το λόγο.

_ΕΥΑΓΓΕΛΟΣ ΜΠΑΣΙΑΚΟΣ:_ Χάνουμε κοινοτικούς πόρους σαν αποτέλεσμα αυτής της πολιτικής. 
Κύριε Πρόεδρε, επειδή δείξατε σε όλους την ανοχή σας θα παρακαλούσα
και σε μένα ...
_ΠΡΟΕΔΡΕΥΩΝ (Κωνσταντίνος Βρεττός):_ Δεν υπάρχει ανοχή. Στον Προϋπολογισμό δεν υπάρχει. Λυπάμαι. Εγώ ξέρετε δεν έχω τέτοιο πρόβλημα, αλλά είναι και άλλοι συνάδελφοι που θέλουν να μιλήσουν.
_ΕΥΑΓΓΕΛΟΣ ΜΠΑΣΙΑΚΟΣ:_ 'Εχουμε χάσει, κύριε Υφυπουργέ, μια ολόκληρη χρονιά ως αποτέλεσμα όλων αυτών των ολιγωριών, με τις αδυναμίες της

κρατικής μηχανής για την απορρόφηση κοινοτικών κονδυλίων. Υπάρχουν συγκεκριμένα προγράμματα που καθυστερούν, ο κ. Μπαρνιέ μας επισημαίνει ότι δεν θα προχωρήσει στη χρηματοδότηση προγραμμάτων μέσω του Γ' Κοινοτικού Πλαισίου Στήριξης. Καταργείτε τη Νομαρχιακή Αυτοδιοίκηση και την Τοπική Αυτοδιοίκηση συνολικά από διαδικασίες σχεδιασμού και χάραξης για την απορρόφηση κονδυλίων του Γ' Κοινοτικού Πλαισίου Στήριξης... 
_ΠΡΟΕΔΡΕΥΩΝ (Κωνσταντίνος Βρεττός):_ Κύριε Μπασιάκο, έχω δώσει το λόγο
στον κ. Βαθειά.
Παρακαλώ να μη γράφεται τίποτα στα Πρακτικά απ' αυτά που λέει ο κ. 
Μπασιάκος. 
_ΕΥΑΓΓΕΛΟΣ ΜΠΑΣΙΑΚΟΣ _ ...
(Χειροκροτήματα από την πτέρυγα της Νέας Δημοκρατίας)_
_ΠΡΟΕΔΡΕΥΩΝ (Κωνσταντίνος Βρεττός):_ Κύριοι συνάδελφοι, από τα γενικά δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" για τα ογδόντα χρόνια από την ενσωμάτωση της
Θράκης στην Ελλάδα", παρακολούθησαν -δεν ξέρω αν είναι ακόμα εδώ- είκοσι έξι φοιτητές του Οικονομικού Πανεπιστημίου Αθηνών.

(Χειροκροτήματα απ' όλες τις πτέρυγες)_
Ορίστε, κύριε Βαθειά, έχετε το λόγο.
_ΙΩΑΝΝΗΣ ΒΑΘΕΙΑΣ:_ Κύριε Πρόεδρε, κάθε φορά που τελειώνει ένας ομιλητής από την πλευρά της Νέας Δημοκρατίας, υπερχρεώνει τα ελληνικά νοικοκυριά

με ένα εκατομμύριο στους φόρους, υπερχρεώνει όσον αφορά τη φορολογία και έτσι όπως πάμε στο ξεκίνημα του Προϋπολογισμού για το 2001, οι ομιλητές της Νέας Δημοκρατίας μέχρι την Παρασκευή φραστικά, θα έχουν υπερχρεώσει, όχι μόνο τα νοικοκυριά όλη την Ελλάδα και αν μπορούν και εκτός Ελλάδας. 
Χρησιμοποιούν δυστυχώς συνεχώς στοιχεία τα οποία δεν μπορούν να
τεκμηριώσουν. Μάλιστα θα χρησιμοποιήσω αυτό το οποίο παρακολούθησε ο ελληνικός λαός, που είπε ο κ. Μπασιάκος. Για να τεκμηριώσει γιατί οι τράπεζες δίνουν υψηλά επιτόκια μίλησε για 3% πληθωρισμό μέσο όρο. Και στο τέλος της ομιλίας του ξέχασε τι είχε πει αρχικά και μίλησε για 4,2% όσον αφορά τον πληθωρισμό, γιατί ήθελε να τεκμηριώσει μετά ότι δεν μπορούμε να έχουμε 2,3% πληθωρισμό στην Ελλάδα για το 2001. 'Αρα, λοιπόν, ο καθένας σε αυτήν την Αίθουσα και πιστεύω και ο ελληνικός λαός διαπιστώνει ότι η Νέα Δημοκρατία στην προσπάθειά της να λύσει τα εσωτερικά της αδιέξοδα -Αβραμόπουλος, προβλήματα εσωτερικής φύσης- μετατρέπει ακόμη και τον Προϋπολογισμό σε πεδίο δράσης αναχωμάτων, δικών της φυσικά.
Κυρίες και κύριοι συνάδελφοι, μιλάμε όμως, για τον Προϋπολογισμό της χώρας και έχω την ιδιαίτερη τιμή να εισηγούμαι ένα σημαντικό σκέλος του Προϋπολογισμού, την περιφερειακή ανάπτυξη, τον πρώτο Προϋπολογισμό της νέας δεκαετίας του 21ου αιώνα. Ο Προϋπολογισμός μπορεί να χαρακτηριστεί αντάξιος της μεγάλης προσπάθειας και των θυσιών του Ελληνικού λαού για να βαδίσουμε ισότιμα και με πραγματική σύκλιση στην ενωμένη Ευρώπη. Η ισόρροπη ανάπτυξη της Ελλάδας είναι το χαρακτηριστικό του Προϋπολογισμού για το 2001. Ο Προϋπολογισμός δημιουργεί τις βάσεις, η περιφέρεια της χώρας να είναι αντίστοιχη σε ανάπτυξη με το κεντρικό επίπεδο και παράλληλα η ισόρροπη ανάπτυξη να είναι στα ίδια επίπεδα με τις περιφέρειες της Ευρώπης.
Ο Προϋπολογισμός μπορεί να χαρακτηριστεί με άνεση ευρωπαϊκός, γιατί
συντάσσεται μετά την ένταξη της Ελλάδας στη Ζώνη του ΕΥΡΩ και είναι εναρμονισμένος με τις αρχές του συμφώνου σταθερότητας και ανάπτυξης.
Στο νέο Προϋπολογισμό προβλέπεται μετά από τριάντα πέντε σχεδόν
χρόνια πλεόνασμα γενικής κυβέρνησης της τάξεως των διακοσίων δέκα δισεκατομμυρίων δραχμών. 'Ενα μισό τοις εκατό στο Ακαθάριστο Εθνικό Προϊόν της χώρας. Τι σημαίνει αυτό για την ελληνική οικονομία; Σημαίνει ότι σηματοδοτεί την έναρξη μιας περιόδου πλεονασματικών δημοσιονομικών αποτελεσμάτων με προτεραιότητα την ταχεία αποκλιμάκωση του δημοσίου χρέους στη διατήρηση υψηλού ρυθμού ανάπτυξης, στη μείωση της ανεργίας και στην απελευθέρωση πόρων για την ενίσχυση της κοινωνικής πολιτικής. 
Προέκταση της κοινωνικής πολιτικής είναι η ενίσχυση και η στήριξη της

ελληνικής περιφέρειας με ισόρροπη ανάπτυξη σε όλα τα επίπεδα της Ελλάδας. Ο αείμνηστος Ανδρέας Παπανδρέου το 1993, ο Πρωθυπουργός της χώρας Κώστας Σημίτης στη συνέχεια, διαμόρφωσαν αταλάντευτα την ευρωπαϊκή προοπτική της Ελλάδας του 21ου αιώνα. 
Το έτος 2000 σηματοδότησε την κατάληξη αυτής της επταετούς
προσπάθειας με κύριο στόχο την είσοδο της χώρας στην Οικονομική και

Νομισματική 'Ενωση που υλοποίησε επιτυχημένα το οικονομικό επιτελείο της Κυβέρνησης με το Γιάννο Παπαντωνίου. Η νέα περίοδος που αρχίζει με τον Προϋπολογισμό το 2001 δημιουργεί μια νέα δεκαετία πραγματικής σύγκλισης, ταχύρυθμης ανάπτυξης, σταθερότητας και άμβλυνσης -και αυτό είναι το μεγάλο ζητούμενο- των κοινωνικών ανισοτήτων. Η ένταξη της ελληνικής οικονομίας σε ένα σταθερό και αξιόπιστο μακροοικονομικό περιβάλλον διανοίγει νέες προοπτικές για την ανάπτυξη, την απασχόληση και την κοινωνική ευημερία.
Παράλληλα το Γ' Κοινοτικό Πλαίσιο Στήριξης, η μεγάλη επιτυχία της Ελληνικής "Κυβέρνησης του ΠΑΣΟΚ", με Πρωθυπουργό τον Κώστα Σημίτη στα πλαίσια της "Ατζέντας 2000-2006", αποτελεί μια μοναδική ευκαιρία για την Ελλάδα και δημιουργεί συνθήκες για μια ισόρροπη ανάπτυξη σε ολόκληρη τη χώρα. Οι συνολικοί δημόσιοι και ιδιωτικοί πόροι που διατίθενται για την ανάπτυξη προσεγγίζουν και ξεπερνούν το ποσό των 17,5 τρισεκατομμυρίων δραχμών. Για την περιφέρεια της χώρας το ποσό ξεπερνά τα δεκατέσσερα τρισεκατομμύρια δραχμές.
Με τους πόρους αυτούς ενισχύεται η ανταγωνιστικότητα των παραγωγικών δομών της ελληνικής οικονομίας. Ολοκληρώνονται οι παραγωγικές υποδομές, στηρίζεται η αγροτική ανάπτυξη, εκσυγχρονίζεται η ελληνική ύπαιθρος και αναπτύσσεται φυσικά η περιφέρεια.
Επίσης, στηρίζεται η μετάβαση της χώρας στη νέα οικονομία ενισχύοντας τη διάχυση της κοινωνίας της πληροφορίας, βελτιώνεται η ποιότητα ζωής και αναβαθμίζεται το εργατικό δυναμικό με την υλοποίηση προγραμμάτων εκπαίδευσης, κατάρτισης και απασχόλησης.
Για την πραγματοποίηση της πραγματικής σύγκλισης χρειάζονται
δυναμικές επιχειρήσεις στην Ελλάδα και σ' όλη την περιφέρεια. Χρειάζονται επιχειρήσεις σύγχρονης τεχνολογίας που να παράγουν ανταγωνιστικά προϊόντα και να δημιουργούν νέες θέσεις απασχόλησης. Είναι το μεγάλο ζήτημα, το κρίσιμο θέμα όσον αφορά την πορεία της Κυβέρνησης του ΠΑΣΟΚ σ' αυτήν την τετραετία, για να δημιουργήσουμε και να δώσουμε τη δυνατότητα στους νέους και στις νέες να ενταχθούν στην παραγωγική βάση της χώρας, να ενταχθούν στη μεγάλη ανάπτυξη του τόπου, οι νέοι της Ελλάδος θα δημιουργήσουν τη σημαντική νέα δεκαετία της χώρας. Σ' αυτούς θα δώσουμε τη δυνατότητα και σ' αυτήν την τετραετία, αλλά και στα επόμενα χρόνια να είναι αυτοί που θα οδηγήσουν την Ελλάδα σταθερά στον 21ο αιώνα.
Πραγματική όμως σύγκλιση δε σημαίνει μόνο σύγκλιση των οικονομικών μεγεθών, αλλά και άνοδο του βιοτικού επιπέδου και της ποιότητας ζωής γενικότερα των πολιτών όλης της χώρας στο επίπεδο του μέσου Ευρωπαίου πολίτη. Στόχος μας είναι να διατηρήσουμε τα επόμενα χρόνια τα υψηλά επίπεδα τα οποία έχουμε διαμορφώσει όσον αφορά την πολιτική μας αυτή την οποία διαμορφώσαμε και οδηγούμε την Ελλάδα με τη στήριξη της μεγάλης πλειοψηφίας του ελληνικού λαού.
Η επίτευξη της ονομαστικής σύγκλισης και η ένταξη της χώρας στην ΟΝΕ συνεπάγεται τη διαφύλαξη και βελτίωση του πραγματικού εισοδήματος των Ελλήνων πολιτών. Η μείωση των επιτοκίων, σε συνδυασμό με τη σταθεροποίηση του πληθωρισμού σε χαμηλά επίπεδα, θα έχει σαν αποτέλεσμα τη μείωση του κόστους δανεισμού και την αύξηση του διαθέσιμου εισοδήματος των νοικοκυριών. Αυτή είναι μια πραγματικότητα την οποία βιώνουμε ήδη. Και είναι βέβαιο ότι από το 2001 αυτή η δυνατότητα θα είναι πάρα πολύ σημαντική με μεγάλη μείωση στην αποκλιμάκωση των επιτοκίων. Τα νοικοκυριά πλέον στην Ελλάδα θα μπορούν με μεγαλύτερη ευχέρεια να καλύπτουν τις τρέχουσες καταναλωτικές τους δαπάνες, χωρίς να υπόκεινται σε υπερβολικές μελλοντικές θυσίες. Παράλληλα πραγματοποιείται μια σημαντική αναδιανομή εισοδήματος προς όφελος των δανειζομένων και των επιχειρήσεων. Παράλληλα όμως η μεταφορά πόρων προς την κατανάλωση και τις επενδύσεις οδηγούν στην τόνωση της ζήτησης, επιδρούν σημαντικά στην ανάπτυξη και στην αύξηση της απασχόλησης. Η περιφέρεια της Ελλάδας δικαιούται, συμμετέχει και λειτουργεί στη διαδικασία της ανάπτυξης και της προόδου της χώρας αξιοποιώντας τα πλεονεκτήματα αυτής της πολιτικής.
Κυρίες και κύριοι συνάδελφοι, η Νέα Δημοκρατία και τα άλλα κόμματα της Αντιπολίτευσης μίλησαν για εξαθλιωμένη Ελλάδα, για καταχρεωμένη Ελλάδα, για υπανάπτυκτη Ελλάδα. Μα, είναι δυνατόν σε μια τέτοια χώρα να υπάρχουν πεντακόσιες χιλιάδες οικονομικοί μετανάστες; Πού υπάρχει τέτοιο

παράδειγμα σ' όλο τον κόσμο;
Μιλάμε για ειλικρίνεια στον Προϋπολογισμό του 2001; Εγώ πιστεύω ότι το ζήτημα είναι αν είστε, κύριοι της Αντιπολίτευσης, εσείς ειλικρινείς απέναντι στον ελληνικό λαό. Εσείς πρέπει να απολογηθείτε.
Η στήριξη της ελληνικής περιφέρειας, η αναδιοργάνωση και ο θεσμικός εκσυγχρονισμός, αποτελούν μια από τις προτεραιότητες της Κυβέρνησης.

Η δέσμευση του Πρωθυπουργού της χώρας κ. Κωνσταντίνου Σημίτη στις
προγραμματικές δηλώσεις στο ελληνικό Κοινοβούλιο, μέσα σ' αυτήν την Αίθουσα, για κατανομή του Γ' Κοινοτικού Πλαισίου Στήριξης με επενδύσεις στην ελληνική περιφέρεια που θα υπερβαίνουν το 80% αποτελεί μία σημαντική πολιτική προτεραιότητα.
Είναι σε όλους γνωστό ότι η πορεία της περιφέρειας είναι άρρηκτα
δεμένη με την Τοπική Αυτοδιοίκηση και με τις μεγάλες μεταρρυθμίσεις όσον αφορά στη διοικητική δομή του ελληνικού κράτους. Από το 1981 και μετά σηματοδοτείται η μεγάλη αλλαγή προς την αυτοδιοίκηση. Οι θεσμοί εκείνης της εποχής είναι πρωτόγνωροι σε σχέση με την αντίληψη μιας συντηρητικής λογικής, μιας πολιτικής δεκαετιών της δεξιάς.
Η πολιτική μετά το 1981 χαρακτηρίζεται από τη σημαντική και αναμφισβήτητη συμβολή του αείμνηστου Γιώργου Γεννηματά για τη λαϊκή συμμετοχική δημοκρατία. Οι θεσμοί σταδιακά κατοχυρώνονται, η περιφέρεια συμμετέχει ενεργά, προσδοκά και πετυχαίνει σημαντικά αποτελέσματα. 
Σήμερα αυτή η μεταρρύθμιση καταγράφεται με το όνομα "ΙΩΑΝΝΗΣ
ΚΑΠΟΔΙΣΤΡΙΑΣ", την οποία διαμόρφωσε ο Αλέκος Παπαδόπουλος. 'Εχουμε διαμορφώσει τους όρους όσον αφορά στη διοικητική αποκέντρωση της χώρας, η οποία καθορίζει μία διαδικασία αποκεντρωμένης δημοκρατίας. Μία διαδικασία, η οποία θα συμβάλει στο να στήσουμε τους δύο σημαντικούς θεσμούς στην αυτοδιοίκηση, τον πρώτο και το δεύτερο βαθμό, με αιρετούς δημάρχους και νομάρχες και στην περιφέρεια το μεγάλο θεσμό όσον αφορά στους στόχους της ελληνικής Κυβέρνησης που διαμορφώνονται στην ύπαιθρο και σε όλη την ελληνική επικράτεια.
Σήμερα στην Εθνική Αντιπροσωπεία πρέπει να πούμε ότι και στη διαδικασία Αναθεώρησης του Συντάγματος με τη δημιουργία και την κατοχύρωση των δύο βαθμών αυτοδιοίκησης δίνουμε τη δυνατότητα να μεταφερθούν κρατικές αρμοδιότητες στην περιφέρεια. Δίνουμε τη δυνατότητα αυτοί οι θεσμοί, ιδιαίτερα οι δύο αιρετοί, να κινηθούν σε επίπεδα οικονομικής αυτοτέλειας. Παράλληλα αυτήν την περίοδο πραγματοποιείται εθνικός διάλογος με τα όργανα της αυτοδιοίκησης για τη χάρτα του 21ου αιώνα. Γνωρίζουμε όμως πάρα πολύ καλά ότι οι Οργανισμοί Τοπικής Αυτοδιοίκησης στη χώρα δεν έχουν ούτε ομοιόμορφη παρουσία ούτε επίπεδο. Υπάρχουν διαφορές, αποκλίσεις και ανισότητες και γι' αυτό λαμβάνουμε υπόψη όσον αφορά σε μία κατεύθυνση την κατανομή πόρων.
Ιδιαίτερα αυτήν την περίοδο διαμορφώνουμε τον τρόπο της κατανομής
του συνόλου των πόρων της αυτοδιοίκησης και την αξιοποίηση της περιουσίας, το καθεστώς του δανεισμού, τη διαφανή διαχείριση που προϋποθέτει την ύπαρξη και τη λειτουργία οργανωμένων ταμειακών και οικονομικών υπηρεσιών και τέλος την εποπτεία των πράξεών της στις διαδημοτικές συνεργασίες, στις νέες μορφές τους, στο νέο θεσμικό πλαίσιο και τελικά σε ένα νέο περιεχόμενο που θα εξασφαλίζει όχι μόνο καλύτερη παροχή υπηρεσιών, αλλά και τους απαραίτητους υποστηρικτικούς μηχανισμούς για να μπορούν οι δήμοι της χώρας που δεν τους διαθέτουν να ανταποκριθούν στις απαιτήσεις και στις ανάγκες των πολιτών.
Η συντήρηση των σχολείων με αυξημένες πιστώσεις θα είναι από το 2001 αποκλειστικής ευθύνης και αρμοδιότητας των ΟΤΑ. Το σύνολο των κρατικών βρεφονηπιακών σταθμών, η διοίκηση και η διαχείριση αθλητικών κέντρων, η ανάπτυξη και η λειτουργία του ειδικού σώματος της Δημοτικής Αστυνομίας, η εκτέλεση έργων, η μεταβίβαση των λιμανιών και η ένταξη της πολιτικής προστασίας είναι μερικές από τις αρμοδιότητες που μεταβιβάζονται ήδη το 2001.
Με τις νέες τεχνολογίες στηρίζουμε τους δήμους και τις νομαρχίες ως
το κομβικό σημείο που βρίσκεται κοντά στον πολίτη με προγράμματα που εφαρμόστηκαν, όπως το "ΑΡΙΑΔΝΗ" και το "ΠΟΛΙΤΗΣ ΑΣΤΕΡΙΑΣ". Εγκαταστήσαμε σε δήμους και νομαρχίες χίλιες προσβάσεις στο ΙΝΤΕΡΝΕΤ και παράλληλα δίνουμε είκοσι δύο δισεκατομμύρια (22.000.000.000) δραχμές σε πιλοτικά προγράμματα σε δήμους, σε περιφέρειες και σε νομαρχίες.

Πιστεύουμε ότι η δυνατότητα αυτή είναι να διαμορφώσουμε και να ενισχύσουμε αυτούς τους θεσμούς που είναι δίπλα στον πολίτη, αυτούς τους θεσμούς που βρίσκονται δίπλα στην καθημερινότητα, δίπλα στον απλό άνθρωπο.
Για να γίνουν, όμως, όλα αυτά απαραίτητη προϋπόθεση είναι η ενίσχυση με στελεχιακό δυναμικό. 'Ηδη στους δήμους και πέραν της υλικοτεχνικής υποδομής, εργάζονται δυόμισι χιλιάδες επιστήμονες για τη στήριξη των καποδιστριακών δήμων. Πέντε χιλιάδες συμβασιούχοι, το 80% ανώτατης εκπαίδευσης μονιμοποιήθηκαν και αποτελούν οργανικό κομμάτι όλων των δήμων.
Παράλληλα, θεσμοθετούμε το περιφερειακό ταμείο ανάπτυξης, ένα σε κάθε περιφέρεια, το οποίο θα έχει τη διαχείριση του Περιφερειακού Αναπτυξιακού Προγράμματος, καθώς και την παρακολούθηση και τεχνική υποστήριξη της εφαρμογής του.
Κυρίες και κύριοι συνάδελφοι, χρειάζονται όμως κίνητρα για την περιφερειακή ανάπτυξη. 'Εχουμε κάνει τις κατανομές στην Ελλάδα σε τέσσερις ζώνες και κατά κλάδο οικονομικής δραστηριότητας. Για τη βιομηχανία, για τον τουρισμού τα κίνητρα κύρια αφορούν επενδύσεις στην αγροτική παραγωγή, τη μεταποίηση αγροτικών προϊόντων, τη βιοτεχνία και τη βιομηχανία, τις μεταλευτικές και λατομικές επιχειρήσεις, τα κέντρα τεχνικής βοήθειας, την αξιοποίηση ιαματικών πηγών, τις τουριστικές επιχειρήσεις.
Ειδικά κίνητρα παρέχονται για επενδύσεις προστασίας του περιβάλλοντος, την εφαρμογή σύγχρονων τεχνολογιών, την αξιοποίηση ήπιων μορφών ενέργειας και την εξοικονόμηση ενέργειας. 
Παράλληλα, όμως, όλα αυτά θα μπορούν να αναπτυχθούν όταν υπάρχει ένα απαραίτητο χρηματοδοτικό πλαίσιο. Για να στηρίξει αυτή η διαδικασία στο χρηματοδοτικό πλαίσιο υπάρχει το περιφερειακό πρόγραμμα δημοσίων επενδύσεων. Υπάρχει δυνατότητα να αξιοποιηθούν δεκαεπτά εθνικά επιχειρησιακά προγράμματα.
Η κατεύθυνση αυτών των προγραμμάτων έχει αξιολογηθεί. Υπάρχουν οι
πόροι και η μεγάλη κατεύθυνση γίνεται για συγκοινωνιακά έργα, για επικοινωνίες, για ενέργεια, για φυσικό αέριο, για υγεία και κοινωνική πρόνοια, για περιβάλλον, για βιομηχανία και υπηρεσίες, για έρευνα και τεχνολογία, για τουρισμό και πολιτισμό, για γεωργία και αλιεία, για εκπαίδευση και αρχική κατάρτιση. 
Κάνουμε τη μεγάλη προσπάθεια μαζί με τα δεκατρία περιφερειακά επιχειρησιακά προγράμματα να δώσουμε τη μεγάλη ώθηση που χρειάζεται η ελληνική περιφέρεια.
Αξιοποιούμε το Ταμείο Συνοχής. 'Εχουμε τη δυνατότητα μέσα από το Ταμείο Συνοχής να πάρουμε για την Ελλάδα το 2000-2006 ένα τρισεκατομμύριο (1.000.000.000.000) δραχμές και παράλληλα να αξιοποιήσουμε τέσσερις μεγάλες και σημαντικές κοινοτικές πρωτοβουλίες. Να αξιοποιήσουμε το INTERREG, το URBAN το LEADER, το EQUAL.
'Εχουμε τη δυνατότητα το 2000-2006 να φέρουμε στην Ελλάδα τριακόσια
δισεκατομμύρια (300.000.000.000) δραχμές. Και φυσικά με αυτήν τη χρηματοδότηση έργων και προγραμμάτων περιφερειακής σημασίας έχουμε τη δυνατότητα να ενισχύσουμε τους τομείς του περιβάλλοντος, των μεταφορών, της επαγγελματικής κατάρτισης και εκπαίδευσης και των πολεοδομικών αναπλάσεων διότι είναι γεγονός ότι σε όλη την Ελλάδα, σε όλη την περιφέρεια υπάρχουν σημαντικές προτάσεις για μια ανάπλαση των αστικών περιφερειακών πόλεων, οι οποίες θα δημιουργήσουν τη νέα προσωπικοτητα της ελληνικής υπαίθρου και της ελληνικής περιφέρειας.
Εδώ, όμως, πρέπει να αναφέρω και τις δυνατότητες δανειοδότησης έργων και επενδύσεων που προσφέρει πλέον η τραπεζική αγορά, καθώς και τα καινοτόμα χρηματοδοτικά μέσα που έχει αρχίσει έστω και δειλά η αξιοποίησή τους.
Το globag plans, οι επιδοτήσεις του επιτοκίου, το venture capital, το leasing. 
Μέσα σε αυτά πρέπει να αναφέρουμε ότι από την 1.1.2001 τα επιτόκια δανεισμού στο Ταμείο Παρακαταθηκών και Δανείων θα καθορίζονται στο 7%. 
Κυρίες και κύριοι συνάδελφοι, την πενταετία 1990-94 είχαμε μια αύξηση
των πόρων στην αυτοδιοίκηση κατά 72%. Οι πόροι στην πενταετία 1994-99 αυξάνονται κατά 133%. Φυσικά τα έσοδα που υπάρχουν από τους κεντρικούς αυτοτελείς πόρους είναι από το πρόγραμμα της Τοπικής Αυτοδιοίκησης, το "ΕΠΤΑ", το οποίο καθιερώσε η Κυβέρνηση του ΠΑΣΟΚ και αποτελεί τη μεγάλη

τομή στις χρηματοδοτήσεις των έργων και δραστηριοτήτων όλων των δήμων και κοινοτήτων της χώρας.
Στα οικονομικά στοιχεία, οι πιστώσεις που διατίθενται από τον τακτικό Προϋπολογισμό στους Οργανισμούς Τοπικής Αυτοδιοίκησης το οικονομικό έτος 2001 ανέρχονται σε 456,7 δισεκατομμύρια δραχμές, παρουσιάζοντας αύξηση 9,1% έναντι του 2000.
Αναλυτικά αυτές οι επιχορηγήσεις παρουσιάζουν αύξηση έναντι του 2000 κατά 8,3%. Οι κεντρικοί αυτοτελείς πόροι παρουσιάζουν αύξηση κατά 9,7%. 
Ακόμα, προβλέπονται διακόσια σαράντα δισεκατομμύρια (240.000.000.000)
δραχμές να διατεθούν για αθλητικές εγκαταστάσεις σε όλη την περιφέρεια. Η μεγάλη στήριξη της Νομαρχιακής Αυτοδιοίκησης για να μπορέσουμε με αυτές τις δαπάνες να υπάρξει η προτεραιότητα για επιδόματα κοινωνικής πρόνοιας, για βοηθήματα υγειονομικής περίθαλψης, για λειτουργικές δαπάνες, για δαπάνες επενδύσεων που χρηματοδοτούνται αποκλειστικά από εθνικούς πόρους. 
Προβλέπεται επίσης -αυτό είναι ένα στοιχείο σημαντικό- η δημιουργία
ειδικού αποθεματικού κεφαλαίου στη Νομαρχιακή Αυτοδιοίκηση, με σκοπό τη χρηματοδότηση στις περιόδους που θα υπάρξει υστέρηση εσόδων για την αντιμετώπιση εκτάκτων και επειγουσών αναγκών και την ενίσχυση των επενδύσεων.
Κυρίες και κύριοι συναδελφοι, σε όλη αυτήν τη διαδικασία θα πρέπει να αναφέρουμε ιδιαίτερα την πολιτική της αγροτικής ανάπτυξης, η οποία είναι άρρηκτα δεμένη με την περιφέρεια της Ελλάδας. Η μεταβίβαση σημαντικών αρμοδιοτήτων από το Υπουργείο Γεωργίας στις Νομαρχιακές Αυτοδιοικήσεις

της χώρας είναι ό,τι θετικότερο στην εξέλιξη της μεταβίβασης της κεντρικής εξουσίας στην περιφέρεια. 'Ηδη αξιοποιούμε τις δυνατότητες της Κοινής Αγροτικής Πολιτικής και μέτρα που προορίζονται για τις περιφέρειες: επενδύσεις στις εκμεταλλεύσεις, εγκατάσταση νέων γεωργών, κατάρτιση, δασοκομία, μεταποίηση και εμπορική εκμετάλλευση γεωργικών προϊόντων, προσαρμογή και διαφοροποίηση αγροτικών δομών.
Ο πρωτογενής τομέας της οικονομίας μας είχε και εξακολουθεί να έχει
σημαντική θέση ως τομέας οικονομικής δραστηριότητας και ως παράγοντας διατήρησης της κοινωνικής και οικονομικής συνοχής της ελληνικής περιφέρειας. 
Η ελληνική γεωργία σήμερα βρίσκεται στο ξεκίνημα μιας διαφορετικής
εποχής. Ο 21ος αιώνας δεν είναι απλά ένα χρονικό ορόσημο αναφοράς. Είναι για την ευρωπαϊκή γεωργία, της οποίας η ελληνική γεωργία αποτελεί σημαντικό τμήμα, το ξεκίνημα των νέων πολιτικών της αγροτικής πτυχής της "Αντζέντας 2000", των αναπτυξιακών στόχων του Γ' Κοινοτικού Πλαισίου Στήριξης, των διαπραγματεύσεων του παγκόσμιου συστήματος στον Παγκόσμιο Οργανισμό Εμπορίου των εθνικών πολιτικών για την ανασυγκρότηση της υπαίθρου.
Αυτή η πορεία απαιτεί προσαρμογή των υπαρχόντων θεσμών στα νέα δεδομένα, δημιουργία νέων θεσμών και υποδομών και τομές σε πολιτικές λογικές, οι οποίες πολλές φορές αναστέλουν τις αναγκαίες προσαρμογές. Το όραμά μας για ολοκληρωμένη και βιώσιμη ανάπτυξη του αγροτικού τομέα της υπαίθρου προχωρά μέσα από προτάσεις ανατροπής και συστήματα ανόρθωσης με συνεπή βήματα και τεκμηριωμένες θέσεις. Για την εφαρμογή των πολιτικών της ανάπτυξης, της ανταγωνιστικότητας και της ανασυγκρότησης φροντίσαμε πρώτα να εξασφαλίσουμε τους πόρους.
Με εργαλεία τις πολιτικές ανάπτυξης του οριζόντιου κανονισμού της
"Ατζέντα 2000" των δράσεων και προγραμμάτων του Γ' Κοινοτικού Πλαισίου Στήριξης και των κοινοτικών πρωτοβουλιών στηρίζουμε και προωθούμε τη βελτίωση της ανταγωνιστικότητας εν όψει των προκλήσεων ενός συνεχώς ανταγωνιστικότερου διεθνώς περιβάλλοντος, τη βιώσιμη και ολοκληρωμένη ανάπτυξη της υπαίθρου για τη διαμόρφωση μιας μακροχρόνια κοινωνικής και περιβαλλοντικής ισορροπίας, για την εξασφάλιση της κοινωνικής συνοχής και προστασίας για το σύνολο του αγροτικού πληθυσμού.
Κυρίες και κύριοι συνάδελφοι, σήμερα που η ίδια η παγκόσμια κοινότητα και η Ευρωπαϊκή 'Ενωση επανασχεδιάζουν την αγροτική πολιτική της πρώτης δεκαετίας του 21ου αιώνα οφείλουμε να αξιολογήσουμε τη μέχρι σήμερα πορεία μας, να εγκαταλείψουμε αποσπασματικές αντιμετωπίσεις και με οικονομικό ρεαλισμό, κοινωνική ευαισθησία και όραμα προοπτικής να προωθήσουμε μια εθνική αγροτική πολιτική. Στα χρόνια που πέρασαν και ιδιαίτερα μετά το 1981 ο αγροτικός τομέας της οικονομίας διαμόρφωσε νέες

δυναμικές μέσα από κοινοτικές ενισχύσεις και εθνικούς πόρους. Η μεγέθυνση, όμως, που επιτεύχθηκε δεν ανέστρεψε κάποια ελλείμματα της ελληνικής γεωργίας και τις διαρθρωτικές της αδυναμίες. 
Παρ'ότι τα αποτελέσματα του Β' Κοινοτικού Πλαισίου Στήριξης δείχνουν σαφή βελτίωση των μακροοικονομικών δεικτών οφείλουμε να επιταχύνουμε τα βήματα υλοποίησης του Γ' Κοινοτικού Πλαίσιου Στήριξης. Γεωργική ανάπτυξη χωρίς πλήρως αποκεντρωμένους θεσμούς, χωρίς ισχυρούς συναιτερισμούς και χωρίς διεπαγγελματική συνεργασία ανάμεσα σε όλους τους συντελεστές παραγωγής, εμπορίας μεταποίησης εξαγωγών δεν μπορεί να υπάρξει. 

Με το τέλος αυτού του αιώνα ένας μεγάλος ιστορικός κύκλος πολιτικών
θεσμών και λογικών έχει κλείσει. Κύριο στοιχείο της αγροτικής μας πολιτικής είναι η στήριξη του αγροτικού εισοδήματος, η διαμόρφωση μειώσεων για φορολογία μεταβίβασης ακινήτων γονικών παροχών και κληρονομιών, ειδικού φόρου κατανάλωσης για φθηνότερο πετρέλαιο και ηλεκτρική ενέργεια. Η διατήρηση των τιμών στα ίδια επίπεδα για το πολλαπλασιαστικό υλικό για τα φυτοφάρμακα, για τα ανταλλακτικά, για τα λιπαντικά και οι μικρές αυξήσεις στις τιμές των λιπασμάτων είναι εφικτοί στόχοι. 
'Ομως, ιδιαίτερη ανάλυση επιβάλλεται να γίνει στο χρηματοοικονομικό κόστος. Το βασικό καλλιεργητικό επιτόκιο της ΑΤΕ αναμένεται να κυμανθεί στο 6,5%. Είναι η απάντηση σε αυτά που έλεγε πριν ο κ. Μπασιάκος. 'Ετσι το χρήμα γίνεται ακόμα φθηνότερο, αν μάλιστα σκεφθεί κανείς ότι το κόστος του το 1993 την περίοδο της Νέας Δημοκρατίας ήταν 23% έως 30%. 
Η ελληνική γεωργία αποτελεί το 3% της ευρωπαϊκής γεωργίας. 'Ομως, οι κοινοτικοί πόροι ανέρχονται στο 8,2%. Παράλληλα η ένταξη οκτώ χιλιάδων αγροτών κάθε χρόνο στην πρόωρη συνταξιοδότηση με εκατόν έξι χιλιάδες (106.000) έως εκατόν είκοσι πέντε χιλιάδες (125.000) δραχμές δίνει την κατεύθυνση της πολιτικής μας. Θα έχουμε αυξήσεις στις συντάξεις του ΟΓΑ και στήριξη με σημαντικά προγράμματα για νέους αγρότες. Με αυτήν την πίστη προς τον αγρότη και προς τις οργανώσεις του η Κυβέρνηση έχει προχωρήσει στις αναγκαίες προσαρμογές με θεσμικές και διαρθρωτικές μεταβολές και με τομεακές και περιφερειακές παρεμβάσεις που χαράζουν τις βραχυχρόνιες ανάγκες της ελληνικής αγροτικής οικονομίας.
Εάν θεωρήσουμε ότι η καρδιά της Ελλάδας είναι η Αθήνα, τότε η ψυχή
της χώρας είναι η ελληνική ύπαιθρος. Αυτή χρειάζεται να στηρίξουμε και να ενισχύσουμε. Ο Προϋπολογισμός του 2001 δημιουργεί τους όρους και τις προϋποθέσεις εξορθολογισμού των δαπανών. Αξιοποιεί τις δυνατότητες ενίσχυσης της περιφέρειας. Διαθέτει κοινωνική ευαισθησία και πάνω απ'όλα είναι υλοποιήσιμος. Η ψήφισή του αποτελεί για όλους μας τη διάσταση της ευθύνης μας στο ξεκίνημα μιας σημαντικής δεκαετίας για την Ελλάδα της προόδου, της δημιουργίας, της ανάπτυξης, για την ισχυρή Ελλάδα του 21ου αιώνα. Ευχαριστώ.
(Χειροκροτήματα από την πτέρυγα του ΠΑ.ΣΟ.Κ.)_
_ΠΡΟΕΔΡΕΥΩΝ (Κωνσταντίνος Βρεττός):_ Κύριοι συνάδελφοι, τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", "Θράκη 2000: 80 Χρόνια από την Ενσωμάτωση στην Ελλάδα", σαράντα πέντε φοιτητές του Πολιτικού Τμήματος της Νομικής Σχολής του Πανεπιστημίου Αθηνών.
Η Βουλή τους καλωσορίζει.
(Χειροκροτήματα απ' όλες τις πτέρυγες)_
Το λόγο έχει ο κ. Νικόλαος Αγγελόπουλος ειδικός εισηγητής της Νέας
Δημοκρατίας.
_ΝΙΚΟΛΑΟΣ ΑΓΓΕΛΟΠΟΥΛΟΣ:_ Είμαι υποχρεωμένος να συμφωνήσω με τον συνάδελφο εισηγητή του ΠΑ.ΣΟ.Κ. ότι πράγματι η ψυχή της Ελλάδας είναι η ελληνική ύπαιθρος, η ελληνική επαρχία. Μόνο που χθες και σήμερα μας παρουσιάσατε μια τελείως διαφορετική εικόνα για την ύπαιθρο, μια τελείως διαφορετική ελληνική επαρχία, διαψεύδοντας όλες τις κριτικές της Ευρωπαϊκής 'Ενωσης, ακόμη και για τις φτωχότερες περιοχές της Ευρώπης. Και πραγματικά δεν ξέρω τι γίνεται στην κεντρική Ελλάδα, αλλά στη εκλογική περιφέρεια στην οποία εκλέγομαι εάν κάνει κανείς το λάθος να μπει μέσα από τον εθνικό δρόμο προς το ορεινό Ξηρόμερο ή το ορεινό Βάλτο όπως λένε τις περιοχές μας εκεί, επειδή έχουμε και μια ιδιαίτερη διάλεκτο με την οποία μιλάμε, θα πιστέψει ότι βρίσκεται σε περιοχή της νότιας Αλβανίας και όχι σε περιοχή της νότιας Ευρώπης.
Κύριε Πρόεδρε, κυρίες και κύριοι συνάδελφοι, ο Προϋπολογισμός
αποτελεί εξ ορισμού την οικονομική και πολιτική όχι μόνο λογιστική αποτύπωση όλων εκείνων των δεδομένων και μεγεθών που παρέχουν τη δυνατότητα στο κράτος να επιτελεί τις λειτουργίες του, είναι εργαλείο προγραμματισμού, διαφάνειας, ορθολογικής διαχείρισης του δημοσίου χρήματος, είναι μέσο για τη χάραξη στόχων και προτεραιοτήτων, είναι μέσο για την υλοποίηση προγραμμάτων και πολιτικών.
Βασικά χαρακτηριστικά κάθε προϋπολογισμού, πρέπει να είναι η
διαφάνεια και η αξιοπιστία της δημοσιονομικής διαχείρισης και η συνέπεια στην εκτέλεσή του. Βασική προϋπόθεση ο τρόπος κατάρτισης συζήτησης έγκρισης και εκτέλεσης του προϋπολογισμού να επιτρέπει τον ουσιαστικό έλεγχο, να συμβάλει στη διαφάνεια και αξιοπιστία της δημοσιονομικής διαχείρισης και να μη στοχεύει μόνο στην τυπική επικύρωση ή καταψήφισή του από τη Βουλή και τα κόμματα. 
Οι αναφορές αυτές με την ευκαιρία της συζήτησής του στη Βουλή δεν αποτελούν καινοτομία. Είναι επισημάνσεις που γίνονται κάθε χρόνο τέτοια εποχή. Καταγράφονται όμως σήμερα ως πολιτικό και δημοκρατικό έλλειμμα που η Κυβέρνηση έχει χρέος να καλύψει προωθώντας το πλαίσιο εκείνο που θα εξασφαλίζει τους όρους που απαιτούνται ώστε η συζήτηση του Προϋπολογισμού στη Βουλή να αποτελεί τύποις και ουσία κορυφαίο πολιτικό γεγονός και όχι μια τυπική πολιτική διεργασία.
Ο Προϋπολογισμός του κράτους πρέπει να είναι προϊόν σύνθεσης
προτάσεων, απόψεων και ιδεών, αποτέλεσμα συνένωσης δυνάμεων και προσπαθειών, να μεταφράζεται σε προγράμματα και πολιτικές και να μην αποτυπώνει μόνο λογιστικά και αριθμητικά δεδομένα μιας συγκεκριμένης περιόδου. 
Ο κρατικός Προϋπολογισμός του 2001 βρίσκεται στην ίδια κατεύθυνση,
έχει τα ίδια χαρακτηριστικά με αυτούς των τελευταίων ετών και ιδιαίτερα αυτών του 2000 που στόχευε μονοδιάστατα στην εκπλήρωση των κριτηρίων για πλασματική και όχι πραγματική σύγκλιση με σφικτή δημοσιονομική πολιτική, βασισμένη κύρια στην αύξηση των εσόδων μέσα από τη θεαματική αύξηση της φορολογίας. Ως τώρα με στόχο την ένταξη στην ΟΝΕ είχε δοθεί ιδιαίτερη σημασία στη μείωση του δημοσιονομικού ελλείμματος που αποτελούσε ένα από τα κριτήρια της ονομαστικής σύγκλισης. Το κριτήριο όμως αυτό αφορά μια μόνο πλευρά της δημοσιονομικής διαχείρισης. Δηλαδή εκείνη που συνδέεται με το συσχετισμό των συνολικών δημοσίων εσόδων, με τις συνολικές δαπάνες και το συνολικό έλλειμμα με το πλεόνασμα που προκύπτει.
Η συγκέντρωση όμως της προσοχής στο δημοσιονομικό αποτέλεσμα και τις διακυμάνσεις της πορείας του άφησε στο περιθώριο άλλες πλευρές της δημοσιονομικής διαχείρισης που είναι ιδιαίτερα σημαντικές από την άποψη της πραγματικής σύγκλισης και σε σχέση με τις οποίες είτε δεν σημειώθηκε ικανοποιητική πρόοδος τα τελευταία χρόνια είτε παρατηρείται χειροτέρευση.
Κατά τη συζήτηση του Προϋπολογισμού του 2000 είχε επισημανθεί ότι η ενταξιακή προσπάθεια στόχευε κυρίως στη μείωση του πληθωρισμού και στη μείωση των ελλειμμάτων. Επετεύχθη δε με την αύξηση των φορολογικών εσόδων, την πολιτική λιτότητας που επεβλήθη στους πολλούς και με λογιστικά τεχνάσματα που ωραιοποιούσαν την εικόνα της ελληνικής οικονομίας.
Τα φορολογικά έσοδα το 1993, όπως αποτυπώνονται στον Προϋπολογισμό εκείνου του χρόνου, ήταν τέσσερις χιλιάδες πεντακόσια σαράντα πέντε δισεκατομμύρια (4.545) δισεκατομμύρια δραχμές.
Τα φορολογικά έσοδα του 2000 ανήλθαν σε δέκα χιλιάδες οκτακόσια
πενήντα (10.850) δισεκατομμύρια δραχμές.
Την περίοδο 1996-2000 εισπράχθησαν σαράντα τρεις χιλιάδες οκτακόσια σαράντα τέσσερα (43.844) δισεκατομμύρια δραχμές από φόρους. Την προηγούμενη πενταετία, 1991-1996, είχαν εισπραχθεί ακριβώς τα μισά.
Οι Κυβερνήσεις του κ. Σημίτη εισέπραξαν την τελευταία πενταετία από
τους 'Ελληνες φορολογούμενους και κύρια από τους μισθωτούς συνταξιούχους, τους αγρότες, τους επαγγελματίες, τους μικρομεσαίους, τους μη προνομιούχους, δηλαδή, 'Ελληνες, τους διπλάσιους φόρους από ό,τι είχαν εισπράξει οι κυβερνήσεις της προηγούμενης πενταετίας.
Η πρακτική των λογιστικών παρεμβάσεων και ωραιοποιήσεων αποτυπώνονται και στον Προϋπολογισμό του 2001. Με τη μέθοδο δε αυτή μετατρέπεται το έλλειμμα του Προϋπολογισμού σε πλεόνασμα. 
Είμαι δε υποχρεωμένος να αναγνωρίσω ότι ο Υπουργός Εθνικής Οικονομίας έφυγε και το επιτελείο του διαθέτει πράγματι μία ξεχωριστή ικανότητα, την
ικανότητα να μετατρέπουν το έλλειμμα του Προϋπολογισμού σε πλεόνασμα. Το προϋπολογιζόμενο έλλειμμα του Γενικού Κρατικού Προϋπολογισμού για
το 2001, όπως και στην περίπτωση των εκτιμήσεων, πραγματοποιήσεων του Προϋπολογισμού του 2000, έχει υποστεί τις λογιστικές εκπτώσεις κάποιων επιβαρυντικών κονδυλίων από την πλευρά των δαπανών, με αποτέλεσμα να αντανακλά μέρος της πραγματικής του μόνο διάστασης. Γνωρίζουμε, όμως, όλοι ότι και αυτός ο Προϋπολογισμός είναι ελλειμματικός. Από τις τοποθετήσεις δε των συναδέλφων που προηγήθηκαν στο Βήμα της Βουλής καταδείχθηκε με τον πλέον κατηγορηματικό τρόπο, ώστε να μη χρειάζεται κανείς να επιμένει περισσότερο σε αυτό το σημείο.
Μετά την ένταξη στην ΟΝΕ η οικονομική πολιτική της χώρας δεν μπορεί
να εξαντλείται στους ίδιους ποσοτικούς στόχους. Απαιτείται επαναπροσδιορισμός στόχων και προτεραιοτήτων. Η καθυστέρηση των διαρθρωτικών μεταρρυθμίσεων, η μείωση της ανταγωνιστικότητας της ελληνικής οικονομίας, η σύνθεση των δημοσίων εσόδων, το βάρος της φορολογίας και οι επιπτώσεις της στην αναπτυξιακή διαδικασία, η χαμηλή ποιότητα των δημοσίων και κοινωνικών υπηρεσιών, η καταπολέμηση της ανεργίας και η αύξηση της απασχόλησης, οι κοινωνικές και περιφερειακές ανισότητες που απειλούν την κοινωνική συνοχή, η αποτελεσματική αξιοποίηση των κονδυλίων του Γ' Κοινοτικού Πλαισίου Στήριξης, είναι μερικοί από τους ποιοτικούς στόχους που δυστυχώς δεν αποτυπώνονται ούτε και σε τούτον τον Προϋπολογισμό. Οι διαρθρωτικές αλλαγές δεν προχώρησαν. H ανταγωνιστικότητα της ελληνικής οικονομίας μειώθηκε αντί να αυξηθεί.
Η Ελλάδα εξακολουθεί, παρά τα όποια αντιθέτως λέγονται αυτές τις
ημέρες, να είναι η χώρα με τις μεγαλύτερες κοινωνικές και περιφερειακές ανισότητες. Το χρηματιστήριο με βαριά και αποκλειστική ευθύνη της Κυβέρνησης είναι βυθισμένο σε παρατεταμένη κρίση.
Κυρίες και κύριοι συνάδελφοι, ο Προϋπολογισμός πέρα από τη λογιστική αποτύπωση οικονομικών μεγεθών πρέπει να μεταφράζεται σε προγράμματα και πολιτικές, να έχει φιλοδοξίες και ποιοτικούς στόχους που θα επιδιώκουν και θα στοχεύουν στην πραγματική σύγκλιση που ενώ δεν την επιβάλλει καμία συνθήκη αποτελεί προϋπόθεση για την επιτυχή και ισότιμη συμμετοχή μας στα ευρωπαϊκά δρώμενα, για τη βελτίωση του βιοτικού επιπέδου του λαού μας.
Η Ελλάδα χρειάζεται νέα προοπτική και νέα προοπτική δεν μπορεί να
υπάρξει με τα σημερινά δεδομένα. Μπήκαμε στην εποχή του πιο έντονου ανταγωνισμού. Είναι η ώρα της μετάβασης στη νέα οικονομία που σημαίνει προσαρμογή στα νέα δεδομένα, στις νέες τεχνολογίες, στις νέες ανάγκες, σημαίνει αγώνα για την ανάπτυξη, την ενίσχυση της ανταγωνιστικότητας, την τόνωση της απασχόλησης, σημαίνει ιδέες και δράσεις με τη σκέψη στραμμένη στον άνθρωπο και πιο πολύ σε αυτόν που έχει περισσότερη ανάγκη!
Κυρίες και κύριοι συνάδελφοι, οι εισηγητές της Πλειοψηφίας επεσήμαναν κατ' επανάληψη το τι πρέπει να γίνει και ποιες θα πρέπει να είναι οι προτεραιότητες της Κυβέρνησης για τα επόμενα χρόνια. Και με ευχαρίστηση διαπιστώσαμε ότι επεσήμαναν και αυτοί τα ίδια ακριβώς πράγματα με εμάς, απέφυγαν όμως να μας πουν ότι η υλοποίηση αυτών των προτεραιοτήτων έπρεπε να είχε γίνει χθες, όχι αύριο και ότι την ευθύνη γι' αυτά που δεν έγιναν δεν την έχουν κάποιοι άλλοι, αλλά η Κυβέρνηση που κυβερνάει αυτόν τον τόπο τις δύο τελευταίες δεκαετίες. Αρνούνται να ομολογήσουν οποιαδήποτε ευθύνη και κατηγορούν για όλα, όλους τους άλλους. Για την ανεργία, την καθυστέρηση των διαρθρωτικών αλλαγών, τη μείωση της ανταγωνιστικότητας, την παραλυσία του κράτους φταίνε όλοι οι άλλοι. Σαν να κυβερνούσαν τούτον τον τόπο κάποιοι άλλοι.
Η Κυβέρνηση όλα αυτά τα χρόνια είχε στη διάθεσή της όλα τα μέσα για
να πετύχει. Από το 1993 μέχρι σήμερα διαχειρίστηκε ενενήντα επτά τρισεκατομμύρια (97.000.000.000.000) δραχμές. Ποτέ μία κυβέρνηση δεν είχε στη διάθεσή της τόσα πολλά και ποτέ μια κυβέρνηση με τόσα πολλά δεν κατόρθωσε να παράξει τόσο μικρό αποτέλεσμα!
'Ο,τι θετικό έγινε τα τελευταία χρόνια μας επιβλήθηκε από την
Ευρωπαϊκή 'Ενωση. Αλλά και αυτό έγινε με αργούς ρυθμούς και πολύ μεγάλο κόστος. Η υλοποίηση όμως αυτών των προτεραιοτήτων θα έπρεπε να έχει προηγηθεί ή τουλάχιστον να προχωρήσει παράλληλα με την ενταξιακή προσπάθεια, γιατί απ' αυτές θα κριθεί κατά πόσο η ελληνική οικονομία και
η κοινωνία θα κατορθώσουν να προσαρμοστούν με επιτυχία στις νέες προκλήσεις του ανταγωνιστικού ευρωπαϊκού περιβάλλοντος και να συμμετάσχουν ισότιμα στο σημαντικό αυτό οικονομικό εγχείρημα της Ενωμένης Ευρώπης στην Ο.Ν.Ε. Από αυτές θα κριθεί η πραγματική σύγκλιση.
Η Κυβέρνηση όμως ακόμη και σήμερα αρνείται να δεχθεί την πραγματικότητα. Υπερηφανεύεται ότι οι στόχοι επιτεύχθηκαν, ότι όλα είναι ευχάριστα, όλα πάνε καλά. Οι εκτιμήσεις όμως των εκπροσώπων των κοινωνικών φορέων, της ΓΣΕΕ, της ΑΔΕΔΥ, της ΠΑΣΕΓΕΣ, του ΣΕΒ κλπ., που απηχούν σήμερα και τις θέσεις της κοινωνίας, της ελληνικής κοινωνίας στο σύνολό της, είναι τελείως διαφορετικές. Στην κατάθεσή τους πριν από λίγες μέρες διατύπωσαν όλοι την αγωνία τους για το αύριο, για την πορεία της Ελλάδας στην Ενωμένη Ευρώπη, για το καλύτερο μέλλον που προσδοκούν για τους ίδιους και τα παιδιά τους.
Κυρίες και κύριοι συνάδελφοι, επειδή πίσω από τους αριθμούς που αποτυπώνονται στον Προϋπολογισμό του κράτους βρίσκονται άνθρωποι, ας επιχειρήσουμε μία άλλη πολιτική ανάγνωση του Προϋπολογισμού που ίσως έχει και μεγαλύτερη αξία για τους πολλούς, να δούμε σε τι μεταφράζονται αυτά τα νούμερα και οι αριθμοί που αναφέρονται στον Προϋπολογισμό για το μέσο πολίτη.
'Ισως έτσι βοηθήσουμε και τους πολλούς να κατανοήσουν όλα αυτά που αποτυπώνονται στον Προϋπολογισμό αυτό και τα οποία κατά τη συζήτηση στη Διαρκή Επιτροπή ο κύριος Υπουργός Εθνικής Οικονομίας εξέφρασε το παράπονό του ότι δεν μπορούν να τα κατανοήσουν οι πολλοί.
H χώρα μας καταλαμβάνει την τελευταία θέση μεταξύ των κρατών-μελών
της Ευρωπαϊκής 'Ενωσης σε ό,τι αφορά τα εφόδια με τα οποία μπαίνει στη μάχη της ανταγωνιστικότητας και την αύξηση της απασχόλησης. Το απογοητευτικό συμπέρασμα προκύπτει από μετρήσεις που έκανε η Ευρωπαϊκή Επιτροπή για τις επιδόσεις των κρατών-μελών σε επιμέρους θέματα οικονομικής και κοινωνικής πολιτικής, που καλύπτουν τέσσερις τομείς: Την απασχόληση, την καινοτομία και την έρευνα, τις οικονομικές μεταρρυθμίσεις και την κοινωνική συνοχή.
Από έρευνα που έκανε το ΚΕΠΕ για λογαριασμό του ΥΠΕΘΟ, αλλά και από την τελευταία γνώμη της ΟΚΕ, της Οικονομικής και Κοινωνικής Επιτροπής, για τη φτώχεια στην Ελλάδα, προκύπτουν τα παρακάτω στοιχεία: Οκτακόσια εβδομήντα δύο χιλιάδες νοικοκυριά στην Ελλάδα, το 24,6% του συνόλου, είναι κάτω από το όριο της φτώχειας. Στα νοικοκυριά αυτά ζουν δύο εκατομμύρια διακόσια πενήντα οκτώ άτομα, από τα οποία οι τριακόσιες ογδόντα χιλιάδες είναι παιδιά κάτω των δεκαέξι ετών, το 19% δηλαδή, του συνόλου.
Βέβαια, από την πλευρά της Κυβέρνησης, τα στοιχεία αυτά ίσως να μην
έχουν κάποια ιδιαίτερη σημασία. Κυβερνητικοί παράγοντες, περιδιαβαίνοντας τις περιοχές της Ελλάδος, δεν συναντούν στο δρόμο τους φτωχούς. 'Ολα πάνε καλά, όλα είναι ευχάριστα, όλα είναι τέλεια.
Φτωχοί -για να ξεκαθαρίσουμε ένα πράγμα- είναι όσων το κατά κεφαλήν
εισόδημα βρίσκεται κάτω από το 50% του μέσου ελληνικού χρηματικού ισοδύναμου. Και πιο απλά, ως μηνιαίο εισόδημα φτώχειας στην Ελλάδα καθορίζεται το ποσό των εκατόν τριάντα έξι χιλιάδων (136.000) δραχμών για διμελή οικογένεια και των εκατόν εβδομήντα έξι χιλιάδων (176.000) δραχμών για τριμελή οικογένεια. 'Ενα ζευγάρι με τέσσερα παιδιά στην Ελλάδα για την Κυβέρνηση δεν θεωρείται φτωχό, όταν το μηνιαίο του εισόδημα φτάνει τις τριακόσιες χιλιάδες (300.000) δραχμές.
Μεγαλύτερη αναλογία φτωχών συναντάμε στο γεωργικό πληθυσμό. Το 36,3% των αγροτικών νοικοκυριών είναι κάτω από το όριο της φτώχειας έναντι 24,6% του μέσου όρου. Δηλαδή, πάνω από το ένα στα τρία αγροτικά νοικοκυριά πλήττονται από τη φτώχεια.

Το αγροτικό εισόδημα μειώθηκε τα τελευταία πέντε χρόνια πάνω από 12%. Στα περισσότερα αγροτικά προϊόντα ακόμα και οι ονομαστικές τιμές
παραγωγού είναι χαμηλότερες από εκείνες του 1993. Κι όμως, ακούσαμε πριν ότι η ελληνική αγροτιά ζει στο δικό της παράδεισο.
Το έλλειμμα στο γεωργικό ισοζύγιο υπερδιπλασιάστηκε σε δύο χρόνια. Από εκατόν πενήντα ένα δισεκατομμύρια (151.000.000.000) δραχμές το χρόνο έφθασε στα τριακόσια εξήντα δισεκατομμύρια (360.000.000.000) δραχμές το 1998. Οι δαπάνες για τον αγροτικό τομέα στον Προϋπολογισμό του 2001 μειώνονται κατά 5,5%, από 1,27% του Ακαθαρίστου Εγχώριου Προϊόντος το 2000 σε 1,2% το 2001.
Η φτώχεια μαζί με την ανεργία είναι οι δύο βασικοί λόγοι για τους

οποίους ερημώνει η ύπαιθρος. Η ισόρροπη ανάπτυξη της χώρας μας, πέρα από τα όσα λέγονται, έχει μείνει πίσω. Και όπως είπαμε και πριν, οι
φτωχότερες περιοχές της Ευρώπης δυστυχώς βρίσκονται στη δική μας πατρίδα, την Ελλάδα.
Κυρίες και κύριοι συνάδελφοι, και για τους μισθωτούς και τους συνταξιούχους η κατάσταση δεν είναι καλύτερη.
Το 1998-1999 η αύξηση του μέσου δηλωθέντος εισοδήματος μισθωτών ήταν 4,5%. Την ίδια περίοδο η αύξηση του μέσου φόρου εισοδήματος μισθωτών ήταν 16,4%, τέσσερις φορές πιο πάνω.
Την περίοδο 1994-1998 η μέση αύξηση των μισθών ήταν 49,3%. Την ίδια
περίοδο η μέση αύξηση των φόρων των μισθωτών ήταν 135,8%. Οι
εισοδηματικές απώλειες της τελευταίας δεκαπενταετίας για τους μισθωτούς και τους συνταξιούχους ήταν 25%. Οι μισθοί των δημοσίων υπαλλήλων σε πραγματικές τιμές, όπως καταθέτει και η ΑΔΕΔΥ και η ΓΣΕΕ, είναι στα επίπεδα του 1985. 
Οι μισθωτοί και οι συνταξιούχοι εξακολουθούν να σηκώνουν κύρια το
βάρος των φορολογικών βαρών. Η μείωση των ανωτάτων συντελεστών φορολογίας από 45% σε 42,5% και σε 40% προοπτικά, την οποία έχει ανακοινώσει η Κυβέρνηση χωρίς ανάλογη αλλαγή της φορολογικής κλίμακας στα μεσαία και κατώτερα κλιμάκια, θα διευρύνει αντί να μειώσει τις ανισότητες.
Οι συντάξεις παρά τις όποιες αυξήσεις είναι ακόμα σε χαμηλά επίπεδα. Και θα παρακαλούσα τον Υπουργό Εθνικής Οικονομίας που έχει την αποδεδειγμένη ικανότητα να μετατρέπει τα ελλείμματα του Προϋπολογισμού σε πλεονάσματα, να μας υποδείξει πώς μπορεί να ισοσκελιστεί ο οικογενειακός προϋπολογισμός με συντάξεις των εβδομήντα χιλιάδων (70.000), ογδόντα χιλιάδων (80.000) και εκατό χιλιάδων (100.000) δραχμών.
Η προεκλογική πρωθυπουργική εξαγγελία για κατώτερη σύνταξη εκατόν
πενήντα δύο χιλιάδων (152.000) δραχμών έχει μείνει στα χαρτιά, έχει ετεροχρονιστεί. Η Κυβέρνηση υπερηφανεύεται ότι θα καταβάλει στους ασθενέστερους οικονομικά πολίτες επίδομα θέρμανσης τριάντα χιλιάδων (30.000) έως πενήντα χιλιάδων (50.000) δραχμών σε δύο δόσεις. Η μία στις 31.12.2000 και η άλλη στις 31.3.2001. Πέρσι όμως τα χίλια λίτρα πετρέλαιο είχαν εβδομήντα δύο χιλιάδες (72.000) δραχμές, ενώ φέτος την ίδια περίοδο η ίδια ποσότητα έχει εκατόν εβδομήντα χιλιάδες (170.000) δραχμές.
Κάθε μέρα κυρίες και κύριοι συνάδελφοι, οι πλούσιοι γίνονται πλουσιότεροι και οι φτωχοί γίνονται φτωχότεροι στην Ελλάδα. Η Ελλάδα έχει την υποχρέωση να προστατεύσει αυτούς που μαστίζονται από τη φτώχεια.

Για την παιδεία, την υγεία, πρόνοια, την κοινωνική ασφάλιση, την
απασχόληση, οι δαπάνες, σαν ποσοστό επί του ΑΕΠ, μειώνονται στον Προϋπολογισμό του 2001. Από πλευράς δαπανών στους τομείς αυτούς είμαστε οι τελευταίοι της Ευρώπης. Η Ελλάδα δαπανά για την παιδεία τα λιγότερα χρήματα σαν ποσοστό επί του ΑΕΠ απ' όλες τις χώρες στην Ευρώπη των δεκαπέντε. Οι δαπάνες για την παιδεία το 2001 ανέρχονται στο 3,45% επί του ΑΕΠ από 3,50% που ήταν το 2000.
Η δωρεάν εκπαίδευση αποτελεί πλέον όνειρο απατηλό. Η παραπαιδεία βασιλεύει. Οι γονείς δαπανούν πάνω από ένα δισεκατομμύριο την ημέρα σε φροντιστήρια, ενώ για σπουδές στο εξωτερικό τα χρήματα που δαπανούνται ξεπερνούν τα πεντακόσια δισεκατομμύρια δραχμές το χρόνο. Το πρόβλημα όμως της εκπαίδευσης δεν είναι μόνο ποσοτικό, είναι κύρια ποιοτικό και αφορά την ποιότητα της παρεχόμενης εκπαίδευσης. Και αυτό δεν μετριέται με το πόσοι μπαίνουν κάθε χρόνο στην τριτοβάθμια εκπαίδευση, αλλά με το πόσοι απ' αυτούς παίρνουν όλα εκείνα τα εφόδια που απαιτούνται για να σταθούν όρθιοι μετά.
Το 72,5% των ανέργων είναι απόφοιτοι λυκείου και πτυχιούχοι. Εκατόν
πενήντα χιλιάδες πτυχιούχοι ανωτάτων σχολών είναι άνεργοι και αυτό αποτελεί την πιο τρανή απόδειξη ότι το εκπαιδευτικό μας σύστημα παράγει δυστυχώς ανέργους.
Σκοπός του συστήματος παιδείας πρέπει να είναι πέρα από τις βασικές γνώσεις και να επιτευχθεί όσο το δυνατόν καλύτερο πάντρεμα ανάμεσα στις θέσεις εργασίας και τις δεξιότητες των εργαζομένων. Η εκπαίδευση στο σχολικό και πανεπιστημιακό επίπεδο δεν αναδιοργανώθηκε έγκαιρα ώστε να αντιμετωπίσει τις επερχόμενες αλλαγές στην αγορά εργασίας και να προσανατολίσει κατάλληλα τους νέους, ενώ παράλληλα η επαγγελματική κατάρτιση, μετά την είσοδο των νέων στην παραγωγική ηλικία, δεν έχει κατορθώσει ακόμη να δώσει απάντηση στο οξύ πρόβλημα αναπροσανατολισμού του εργατικού δυναμικού της χώρας μας. Και βέβαια καθίσταται επιτακτική η
προσαρμογή των προγραμμάτων εκπαίδευσης-κατάρτισης στα νέα επαγγέλματα και τις ανάγκες της αγοράς εργασίας. Η διαδικασία αυτή πρέπει να πάρει τη μορφή συνεχούς παρακολούθησης και εναρμόνισης με τις εξελίξεις. Η σύνδεση, όμως, του εκπαιδευτικού συστήματος με την αγορά εργασίας δεν έχει ακόμα ξεκινήσει. Και θα αργήσει πολύ να ξεκινήσει. 
Δεν μπορεί επιτέλους να λειτουργούν σχολές ειδίκευσης σε επαγγέλματα που έπαψαν να υπάρχουν και να μην υπάρχουν σχολές για τα επαγγέλματα του μέλλοντος. Είναι ανάγκη να επενδύσουμε στη γνώση στη νέα γενιά.
Κυρίες και κύριοι συνάδελφοι, είναι κοινά παραδεκτό ότι στη σημερινή κοινωνία βασικό αίτιο της φτώχειας αποτελεί η ανεργία. Η αναδιάρθρωση των παραγωγικών δομών της χώρας μας, λόγω της τεχνολογικής προόδου και η προσπάθεια για εκσυγχρονισμό των διαρθρωτικών γνωρισμάτων της ελληνικής οικονομίας μέσα στο ευρύτερο πλαίσιο της παγκοσμιοποίησης της αγοράς, δεν συνοδεύτηκε από έγκυρη μέριμνα για την άρση των συνεπιών που θα έχει στην απασχόληση. 
Η αδυναμία της χώρας μας για αύξηση της απασχόλησης οφείλεται κύρια
στην καχεξία των ιδιωτικών επενδύσεων, οι οποίες με τη σειρά τους αποθαρρύνονται από τα προβλήματα στη Δημόσια Διοίκηση, στην υποδομή, στο φορολογικό σύστημα και στην έλλειψη ενός σταθερού, μακροπρόθεσμου αναπτυξιακού θεσμικού πλαισίου. 
'Ετσι η Ελλάδα καταλαμβάνει μία από τις τελευταίες θέσεις σε ό,τι αφορά τα ποσοστά απασχόλησης, την απασχόληση των γυναικών και τη διά
βίου εκπαίδευση. 'Εχει το δεύτερο υψηλότερο ποσοστό ανεργίας. Βρίσκεται κάτω από τη μέση σε ό,τι αφορά την απασχόληση των μεγαλυτέρων σε ηλικία και τις επιβαρύνσεις των χαμηλόμισθων (φορολογικές και ασφαλιστικές). 
Και ενώ το πρόβλημα της ανεργίας έχει λάβει πλέον εκρηκτικές
κοινωνικές διαστάσεις, οι προτάσεις της Κυβέρνησης για την αύξηση της απασχόλησης και μείωση της ανεργίας που συζητήθηκαν πριν από λίγες ημέρες στη Βουλή, δεν αντιμετωπίζουν το πρόβλημα. Και δεν είναι τυχαίο ότι καμία από τις ενδιαφερόμενες πλευρές, εργαζόμενοι και εργοδότες, δεν έχουν επικροτήσει αυτά τα μέτρα, τα οποία πριν από λίγες ημέρες ψήφισε η Κυβέρνηση στη Βουλή.
Κυρίες και κύριοι συνάδελφοι, είναι βέβαιο ότι τίποτα δεν μπορεί να επιτευχθεί με αποσπασματικές παρεμβάσεις, με εμμονή σε δογματισμούς και υποταγή σε εξαρτήσεις. Προέχει η ενίσχυση των παραγωγικών τομέων της οικονομίας και ειδικότερα του αγροτικού κόσμου, των μικρομεσαίων επιχειρήσεων, του τουρισμού και της ναυτιλίας. Επιβάλλεται η θέσπιση κινήτρων αυτοαπασχόλησης, η ανασυγκρότηση του ΟΑΕΔ, η αντιμετώπιση του προβλήματος των οικονομικών μεταναστών σε συνδυασμό με την έξαρση της μαύρης εργασίας.
Κυρίες και κύριοι συνάδελφοι, λίγους μήνες μετά τις εκλογές και ενώ διαψεύδονται καθημερινά οι προεκλογικές εξαγγελίες της Κυβέρνησης για αλλαγή πολιτικής, αυτή εξακολουθεί να ισχυρίζεται ότι ο Προϋπολογισμός του 2001 αποτυπώνει προγράμματα και πολιτικές, με την υλοποίηση των οποίων επιτυγχάνεται: Η πραγματική σύγκλιση της χώρας με την Ευρωπαϊκή 'Ενωση. Η προώθηση των διαρθρωτικών μεταρρυθμίσεων προς την κατεύθυνση της ενίσχυσης της ανταγωνιστικότητας. Η ισόρροπη ανάπτυξη της χώρας μας, η καταπολέμηση της ανεργίας, η αύξηση της απασχόλησης και η ενίσχυση της κοινωνικής συνοχής.
Λέχθηκε ότι ο προϋπολογισμός αυτός βάζει τα θεμέλια για την Ελλάδα του αύριο, που το ΠΑΣΟΚ οραματίζεται για την επόμενη δεκαετία. 'Οπως όμως επισημαίνουν και οι εκπρόσωποι των κοινωνικών φορέων, με τον Προϋπολογισμό του 2001 και την οικονομική πολιτική που εκφράζει το μόνο που επιτυγχάνεται είναι στο όραμα για την Ευρώπη του αύριο η Ελλάδα να είναι ουραγός.
Ευχαριστώ πολύ.
(Χειροκροτήματα από την πτέρυγα της Νέας Δημοκρατίας)_

_ΠΡΟΕΔΡΕΥΩΝ (Κωνσταντίνος Βρεττός)_: Ο Υπουργός Εθνικής Οικονομίας και Οικονομικών κ. Γιάννος Παπαντωνίου έχει το λόγο.
_ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών)_:
Κύριε Πρόεδρε, κυρίες και κύριοι συνάδελφοι, ο Προϋπολογισμός του 2001 σηματοδοτεί την αρχή μιας νέας πορείας για τη χώρα μας. Η συμμετοχή μας από την 1.1.2001 στην Οικονομική και Νομισματική 'Ενωση της Ευρώπης, στην Ευρωζώνη, διανοίγει νέες προοπτικές για την ελληνική οικονομία, για την ανάπτυξη, την απασχόληση αλλά και την κοινωνική ευημερία.
Η ένταξη στην Ευρωζώνη -πιστεύω ότι όλοι το αναγνωρίζουμε- υπήρξε μια

μεγάλη εθνική επιτυχία, μία επιτυχία με μακροχρόνιες συνέπειες πάνω στην πορεία της χώρας. Και στηρίχθηκε στην προσπάθεια τη σκληρή του ελληνικού λαού αλλά και στην αποφασιστικότητα και στη σταθερότητα της κυβερνητικής πολιτικής για επτά συνεχή χρόνια, χωρίς κανένα απολύτως διάλειμμα, πέρα και έξω από κάθε εκλογική διαδικασία.
Το ΠΑΣΟΚ κλείνει μία επταετία σημαντικών ριζικών αλλαγών και τομών στην εθνική μας οικονομία συνδυάζοντας τη σταθερότητα με την ανάπτυξη αλλά και την κοινωνική δικαιοσύνη. Ελάχιστοι πίστευαν ότι μέσα σε τόσο λίγα χρόνια η Ελλάδα θα κατόρθωνε να φτάσει εδώ που βρίσκεται σήμερα. Οι προσδοκίες και οι εκτιμήσεις στο ξεκίνημα της προσπάθειας ήταν, όπως όλοι γνωρίζετε, εξαιρετικά δυσοίωνες. Αφθονούσαν οι "Κασσάνδρες", οι οποίες μας κατηγορούσαν για υπεραισιοδοξία.
Παρά το αρνητικό αυτό κλίμα καταφέραμε σε διάστημα πολύ μικρότερο
από ό,τι οι Ευρωπαίοι εταίροι μας να πραγματοποιήσουμε σημαντικά βήματα όχι μόνο για την ονομαστική σύγκλιση, αλλά κυρίως για την πραγματική σύγκλιση. Και θα επανέρθω σε αυτό. Η Ελλάδα πλέον είναι ένα ισότιμο μέλος της Ευρωπαϊκής 'Ενωσης.
Για πρώτη φορά στη νεότερη ιστορία μας βρισκόμαστε στο σκληρό πυρήνα της Ευρώπης, στην πρώτη ταχύτητα των προηγμένων ευρωπαϊκών χωρών. Ο πληθωρισμός κινείται, παρά την πρόσφατη άνοδο των τιμών του πετρελαίου, σε χαμηλά επίπεδα, χαμηλότερα από αρκετές άλλες ευρωπαϊκές χώρες. Η Ελλάδα χαρακτηρίζεται πλέον από σταθερότητα των τιμών.
Το έλλειμμα του κρατικού προϋπολογισμού μηδενίστηκε. Η δημοσιονομική βελτίωση υπήρξε τεράστια, από 13,9% του Ακαθάριστου Εγχώριου Προϊόντος φτάσαμε στο 0% ή κοντά στο 0% φέτος και σε πλεόνασμα τον επόμενο χρόνο. 
Φέτος αυτός ο Προϋπολογισμός εγγράφει την Ελλάδα σε μια λογική, σε
μια γραμμή πλεονασματικών προϋπολογισμών μετά από τρεισήμισι περίπου δεκαετίες.
Το δημόσιο χρέος βρίσκεται σε καθοδική πορεία, η οποία θα επιταχυνθεί με τους πλεονασματικούς προϋπολογισμούς των επομένων ετών. Το επίπεδο της φορολογίας σήμερα στη χώρα μας, όπως διαμορφώνεται μετά και τις πρόσφατες φορολογικές μειώσεις, βρίσκεται κάτω από το μέσο όρο της Ευρωπαϊκής 'Ενωσης, είτε πάρουμε τη φορολογία εισοδήματος, τη φορολογία των φυσικών προσώπων είτε τη φορολογία των επιχειρήσεων είτε το φόρο προστιθέμενης αξίας είτε τους ειδικούς φόρους κατανάλωσης. Σε όλους αυτούς τους φόρους η Ελλάδα βρίσκεται κάτω από το μέσο όρο της Ευρωπαϊκής 'Ενωσης.
(Στο σημείο αυτό την Προεδρική 'Εδρα καταλαμβάνει ο Πρόεδρος της
Βουλής κ. _ΑΠΟΣΤΟΛΟΣ ΚΑΚΛΑΜΑΝΗΣ_)
Η Ελλάδα έπαψε πλέον να είναι χώρα υψηλών φόρων. Είναι χώρα μεσαίων προς τους χαμηλούς φόρους. Αυτή είναι η βαθμολόγησή μας στην κλίμακα των δεκαπέντε ευρωπαϊκών χωρών.
Η ελληνική οικονομία έχει αναπτύξει ισχυρές αντοχές. Το απέδειξε στην κρίση της Ασίας πριν από δύο χρόνια, το απέδειξε για δεύτερη φορά στην κρίση της Ρωσίας πριν απο ενάμιση χρόνο, το απέδειξε στην κρίση του Κοσσυφοπεδίου πριν από ένα χρόνο και το αποδεικνύει και φέτος με την πρόσφατη πετρελαϊκή κρίση.
Οι επιδόσεις της ελληνικής οικονομίας στο έτος 2000, αγαπητοί
συνάδελφοι, υπήρξαν καλύτερες σε κρίσιμα μεγέθη, όπως η ανάπτυξη και το δημόσιο έλλειμμα, σε σχέση με τις αρχικές μας προβλέψεις. Το έλλειμμα υπήρξε χαμηλότερο απ' ό,τι είχαμε προβλέψει, η ανάπτυξη υπήρξε ισχυρότερη απ' ό,τι είχαμε προβλέψει, 4,1% σε σχέση με πρόβλεψη 3,8%. Η προσωρινή και αναπόφευκτη επιτάχυνση του πληθωρισμού υπήρξε αντίστοιχη με αυτό που συνέβη στις άλλες ευρωπαϊκές χώρες.
Αυτό το γεγονός οδήγησε πολλούς διεθνείς αναλυτές, όπως ο πρόεδρος

της Ευρωπαϊκής Κεντρικής Τράπεζας, ο κ. Ντόιζενμπεγκ, όπως ο επίτροπος κ. Σόλμπε, στη διαπίστωση ότι η Ελλάδα ανέδειξε στην πρόσφατη πετρελαϊκή
κρίση αντοχές ανάλογες με τις ισχυρές ευρωπαϊκές οικονομίες, γιατί οι επιδόσεις της Ελλάδας υπήρξαν καλύτερες από πολλές άλλες ευρωπαϊκές χώρες, ακόμα και από τις ισχυρές οικονομίες και υπήρξαν καλύτερες από τις αρχικές προβλέψεις της δικής μας ελληνικής Κυβέρνησης.

Αυτή η αυταπόδεικτη πρόοδος της ελληνικής οικονομίας αντικατοπτρίζεται όχι μόνο στην ονομαστική αλλά και στην πραγματική σύγκλιση που έχουμε πετύχει. Τα τελευταία τέσσερα χρόνια οι ρυθμοί ανάπτυξης της Ελλάδας υπήρξαν ουσιαστικά ψηλότεροι από την υπόλοιπη Ευρωπαϊκή 'Ενωση. Η παραγωγικότητα, οι μισθοί αυξήθηκαν επίσης πολύ
σημαντικά. Το μέσο εισόδημα του 'Ελληνα από 63% του μέσου ευρωπαϊκού εισοδήματος το 1993 ανέβηκε στο 70% το 2000. Η πραγματική σύγκλιση προχωρεί. Είναι το βασικό επίτευγμα αυτής της επταετίας.

Η ολοκλήρωση του Β' Κοινοτικού Πλαισίου Στήριξης με την πλήρη αξιοποίηση των πόρων -αξιοποιήσαμε και το τελευταίο ευρώ του Β'
Κοινοτικού Πλαισίου Στήριξης- έχει δημιουργήσει ένα ισχυρό υπόβαθρο παραγωγικών και κοινωνικών υποδομών στο σύνολο της εθνικής μας επικράτειας. Μεγάλα έργα έχουν ολοκληρωθεί, ενισχύθηκε η δυναμική των περιφερειών και ισχυροποιήθηκαν σημαντικοί τομείς της εθνικής οικονομίας. 
Η επιτάχυνση των διαρθρωτικών αλλαγών, ιδιαίτερα μετά το Μάρτιο του
1998, που υπήρξε ένα κρίσιμο ορόσημο στην ελληνική οικονομία -ήταν όταν ενταχθήκαμε στο μηχανισμό συναλλαγματικών ισοτιμιών της Ευρώπης- αυτές οι διαρθρωτικές αλλαγές ανέδειξαν ένα νέο δυναμισμό στην οικονομία μας. Με τις ιδιωτικοποιήσεις επιταχύνθηκε η αναδιάρθρωση του τραπεζικού τομέα και ο εκσυγχρονισμός των δημοσίων επιχειρήσεων. Ενισχύθηκε η
ανταγωνιστικότητα της ελληνικής οικονομίας.
Η Κυβέρνηση του ΠΑΣΟΚ έχει πραγματοποιήσει την τελευταία διετία
είκοσι μία ιδιωτικοποιήσεις, λιγότερες μετοχοποιήσεις και περισσότερες
και ουσιαστικότερες ιδιωτικοποιήσεις με απόλυτη διαφάνεια και με μεγιστοποίηση του δημοσίου οφέλους. Τα συνολικά έσοδα από τις είκοσι μία ιδιωτικοποιήσεις ανέρχονται σε περίπου τρία τρισεκατομμύρια (3.000.000.000.000) δραχμές, περίπου 8% του Ακαθάριστου Εγχώριου Προϊόντος, και έχω την αίσθηση ότι η Ελλάδα είναι η πρώτη στην κλίμακα
των ευρωπαϊκών χωρών σε ό,τι αφορά την πραγματοποίηση ιδιωτικοποιήσεων
στο διάστημα της τελευταίας διετίας.
Οι επιχειρήσεις από τα τρία τρισεκατομμύρια (3.000.000.000.000)
δραχμές άντλησαν τη μερίδα του λέοντος και επιτάχυναν τις επενδύσεις και την ανάπτυξή τους. Αλλά και το δημόσιο ωφελήθηκε μειώνοντας το δημόσιο χρέος.
Με την ισχυρή οικονομία που δημιουργήσαμε είμαστε σε θέση να αντιμετωπίσουμε τις μεγάλες προκλήσεις της νέας εποχής. Να δώσουμε λύσεις στα μεγάλα κοινωνικά προβλήματα. Το κοινωνικό κράτος λειτουργεί αποτελεσματικά μόνο όταν στηρίζεται σε υγιή δημόσια οικονομικά, σε πλεονάσματα και όχι σε χρέη που πνίγουν τις κοινωνικές δαπάνες.

Η επίτευξη του στόχου της δημοσιονομικής εξυγίανσης σε συνθήκες
ισχυρής ανάπτυξης της τάξης του 3% και 4% είναι αυτό που επέτρεψε τη διατήρηση αλλά και την ενίσχυση της κοινωνικής συνοχής. 'Ομως, αγαπητοί συνάδελφοι, τα οφέλη από την ένταξη στην Ευρωζώνη δεν είναι μόνο οικονομικά ή κοινωνικά, -και αυτά βεβαίως είναι πάρα πολύ σημαντικά-είναι κυρίως πολιτικά. Τα κράτη-μέλη της Ευρωζώνης θα αποτελέσουν τον πυρήνα της νέας ευρωπαϊκής αρχιτεκτονικής στην πορεία διεύρυνσης προς τις χώρες της Μεσογείου και της Κεντρικής και Ανατολικής Ευρώπης. 'Εχει επομένως κρίσιμη σημασία για τα εθνικά μας συμφέροντα η έγκαιρη συμμετοχή μας, την οποία πετύχαμε, στο σκληρό πυρήνα της Ευρωπαϊκής 'Ενωσης, για να μπορέσουμε να ενσωματώσουμε τις θέσεις μας στη διαμόρφωση αυτής της νέας ευρωπαϊκής αρχιτεκτονικής.
Είμαστε μέσα εγκαίρως και αυτό φάνηκε στη Διακυβερνητική Διάσκεψη της Νίκαιας, όπου περάσαμε τις ελληνικές θέσεις σε μια κρίσιμη φάση της 
εξέλιξης αυτής προς τη νέα μεγάλη Ευρώπη των είκοσι οκτώ ή τριάντα χωρών. Ιδιαίτερα η συμμετοχή στην ομάδα των δώδεκα χωρών της Ευρωζώνης, που
ουσιαστικά αποτελεί την οικονομική κυβέρνηση της Ευρωζώνης, αναδεικνύει

το νέο αναβαθμισμένο ρόλο της χώρας μας, διασφαλίζει τη διαπραγματευτική μας θέση, ιδιαίτερα για τα εθνικά μας συμφέροντα, και ευνοεί την ανάληψη πρωτοβουλιών στα Βαλκάνια, την παραευξείνια περιοχή.
Πρόσφατα ήμουν σε μία περιοδεία στα Βαλκάνια και διαπίστωσα πόσο το κύρος της Ελλάδας έχει ενισχυθεί από τη συμμετοχή της στον πυρήνα της Ευρωπαϊκής 'Ενωσης. Μας βλέπουν με άλλον τρόπο και η φωνή της Ελλάδας ακούγεται πολύ πιο δυνατά. Και το Ελσίνκι δεν ήρθε τυχαία. Το Ελσίνκι αντανακλά την αυξημένη ισχύ, τη διεθνή ακτινοβολία που απέκτησε η Ελλάδα με τη σημερινή Κυβέρνηση χάρη κυρίως στην επιτυχία στην οικονομία, γιατί αυτή αναβάθμισε το κύρος μας διεθνώς.
Οι θέσεις της Ελλάδας έχουν, λοιπόν, μεγαλύτερη εμβέλεια. Η ένταξη
στο ευρώ αποτελεί, ιστορικά και διαχρονικά, μία επένδυση εθνικής ασφάλειας για τη χώρα μας.
Και έρχομαι στον προϋπολογισμό του 2000, την εκτέλεση του φετινού

προϋπολογισμού.
Είναι φανερό ότι με τον προϋπολογισμό του 2000 θέσαμε τις βάσεις για
την πορεία μας μέσα στην Οικονομική και Νομισματική 'Ενωση. Η εκτέλεση του προϋπολογισμού υπήρξε καλύτερη από τις προβλέψεις. Οι στόχοι που θέτουμε, ειρήσθω εν παρόδω, είναι φιλόδοξοι αλλά ρεαλιστικοί. Το αποδείξαμε αυτό για επτά συνεχή χρόνια και δεν νομίζω ότι είναι λογικό να επιμένουν κάποιοι σε αμφισβήτηση του ρεαλισμού των στόχων, τους οποίους θέτουμε και επιτυγχάνουμε σε συνεχή και σταθερή βάση χωρίς κανένα διάλειμμα, εξαίρεση και παρέκκλιση για επτά συνεχή χρόνια.
Το έλλειμμα, αγαπητοί συνάδελφοι, φέτος θα είναι μικρότερο απ' ό,τι
είχαμε προβλέψει. Είχαμε προβλέψει 1,2% του Ακαθάριστου Εγχώριου Προϊόντος, θα είναι 0,8% είπαμε στον προϋπολογισμό και η εκτίμηση είναι ότι θα είναι ακόμα χαμηλότερο, γύρω στο 0,6%, το μισό απ' ό,τι είχαμε προβλέψει. 
Θέλω να αναδείξω την πολιτική σημασία αυτής της εξέλιξης.
Το 2000, όπως όλοι γνωρίζουμε, υπήρξε έτος εκλογών, μιας σκληρής
εκλογικής αναμέτρησης και μάλιστα μιας παρατεταμένης εκ των πραγμάτων εκλογικής περιόδου λόγω της ασάφειας σε ό,τι αφορά το χρόνο στον οποίο πραγματοποιήθηκαν οι προηγούμενες εκλογές. 'Ολοι γνωρίζουμε ότι στην Ελλάδα σε κάθε έτος εκλογών υπάρχει μία αύξηση ελλειμμάτων για προεκλογικούς στόχους.
Το 2000 η Ελλάδα με Κυβέρνηση το ΠΑΣΟΚ έσπασε αυτήν τη μακραίωνα παράδοση. Είμαστε μία Κυβέρνηση, η οποία σε χρόνο εκλογών μείωσε τα δημόσια ελλείμματα, αντί να τα αυξήσει για προεκλογικούς σκόπους. Και το πέτυχε αυτό, γιατί είχαμε πρόσθετα έσοδα από τη μεγάλη αποτελεσματικότητα του φοροεισπρακτικού μας μηχανισμού πάνω από τον αρχικό στόχο.
Στην εισηγητική έκθεση έχουμε γράψει επτακόσια δισεκατομμύρια δραχμές
πρόσθετα έσοδα πάνω από το στόχο. Η εκτίμησή μου είναι ότι θα έχουμε περίπου οκτακόσια δισεκατομμύρια και πλέον πρόσθετα έσοδα πάνω από το στόχο και περαιτέρω μείωση του ελλείμματος, όπως είπα προηγουμένως.

Η αύξηση των εσόδων έχει ένα στοιχείο παραδοξότητας, το οποίο θέλω
επίσης να αναδείξω και να επισημάνω.
Εδώ και δύο χρόνια, αγαπητοί συνάδελφοι, η Κυβέρνηση του ΠΑΣΟΚ μειώνει συστηματικά τους φόρους. Και μείωσε τους φόρους, και τους έμμεσους και τους άμεσους, σε σημείο που, όπως ανέφερα προηγουμένως, η Ελλάδα να μην είναι πλέον χώρα υψηλών φόρων. Πλέον και στο φόρο εισοδήματος με συντελεστή 40% και στο φόρο των επιχειρήσεων με συντελεστή 35% και στο ΦΠΑ με συντελεστή 18% και στους ειδικούς φόρους είμαστε χαμηλότερα από τις μεσαίες ευρωπαϊκές χώρες. Οι περισσότερες χώρες της Ευρώπης έχουν υψηλότερους συντελεστές και λιγότερες χώρες έχουν χαμηλότερους συντελεστές.
Θέλω να θυμίσω ότι το 1998 και 1999 μειώσαμε συστηματικά και
συντελεστές και ειδικούς φόρους. Μειώσαμε το ΦΠΑ για τη ΔΕΗ. Μειώσαμε τον ειδικό φόρο στο πετρέλαιο και τη βενζίνη δύο φορές. Μειώσαμε το φόρο στα αυτοκίνητα δύο φορές. Διπλασιάσαμε το αφορολόγητο όριο σε δύο εκατομμύρια εκατό χιλιάδες και για τους μισθωτούς σε δύο εκατομμύρια τετρακόσιες χιλιάδες. Επίσης αυξήσαμε τις εκπτώσεις για όσους έχουν παιδιά.
Παρ' όλες όμως τις μειώσεις φόρων είχαμε φέτος μία εντυπωσιακή
αύξηση των φορολογικών εσόδων και πρόσθετα έσοδα της τάξης των οκτακοσίων δισεκατομμυρίων δραχμών.
Πώς εξηγείται να μειώνονται οι φόροι και να αυξάνονται τα έσοδα; Η απάντηση είναι απλή και κατανοητή. Η Κυβέρνηση του ΠΑΣΟΚ είναι η πρώτη κυβέρνηση στην ιστορία της νεότερης Ελλάδας που χτύπησε αποτελεσματικά τη φοροδιαφυγή σε κρίσιμες πηγές φορολογίας, όπως ο φόρος προστιθέμενης αξίας, όπως ιδιαίτερα ο φόρος στα κέρδη των επιχειρήσεων. Υπάρχουν υπεραποδόσεις της τάξεως των τριακοσίων και πεντακοσίων δισεκατομμυρίων δραχμών.
Ιδιαίτερα ο φόρος στα κέρδη αυξήθηκε κατά 50% παραπάνω από ό,τι
είχαμε προϋπολογίσει.

Η εξέλιξη αυτή οφείλεται στο γεγονός ότι στο Υπουργείο Οικονομικών. προωθήσαμε μια βαθιά διοικητική μεταρρύθμιση στο φοροεισπρακτικό
μηχανισμό. Σχεδιάσαμε και υλοποιήσαμε σημαντικές τομές στην άσκηση των φορολογικών ελέγχων, εκεί που έπασχε το Υπουργείο Οικονομικών. Δημιουργήσαμε το Σώμα Δίωξης Οικονομικού Εγκλήματος. Μηχανογραφήσαμε το Υπουργείο με το TAXIS, το οποίο λειτουργεί πλέον σε όλες τις εφορίες και θα λειτουργήσει σύντομα σε όλα τα τελωνεία. Ανασυγκροτήσαμε πλήρως τον

ελεγκτικό μηχανισμό, ο οποίος δεν λειτουργούσε μέχρι σήμερα ικανοποιητικά. Περιορίσαμε ουσιαστικά τον έλεγχο στις εφορίες, τον συγκεντρώσαμε σε λίγα ελεγκτικά κέντρα και για πρώτη φορά στην Ελλάδα η πληρωμή φόρων, με εξαίρεση μισθωτούς και συνταξιούχους, έπαψε να είναι εθελοντική. Επιχειρήσεις και άλλες κατηγορίες συμπολιτών μας πλέον αισθάνονται την υποχρέωση να εκπληρώσουν τις φορολογικές τους υποχρεώσεις, γιατί υπάρχει πάντοτε ο έλεγχος, ο οποίος διασφαλίζει την πληρωμή φόρων και τη φορολογική δικαιοσύνη.
'Ετσι εξηγείται ότι ενώ μειώσαμε, μειώνουμε και θα συνεχίσουμε να μειώνουμε φόρους, έχουμε όλο και παραπάνω έσοδα. Στην ουσία τι έγινε; Εισπράξαμε χρήματα εκατοντάδες δισεκατομμυρίων δραχμών από τους φοροφυγάδες και τα αποδώσαμε μέσα από μειώσεις στην άμεση, στην έμμεση φορολογία, στους εντίμους και ειλικρινείς φορολογουμένους. Είναι η μεγαλύτερη αναδιανομή του εισοδήματος μέσω του φορολογικού συστήματος που πραγματοποιήθηκε ποτέ στη χώρα μας.
Αγαπητοί συνάδελφοι, η τάση προς ένα δικαιότερο φορολογικό σύστημα πιστοποιείται και από το γεγονός ότι ανατράπηκε πλήρως η σχέση άμεσων και έμμεσων φόρων. Ενώ το 1993 η σχέση άμεσων προς έμμεσους φόρους ήταν 30%-70%, τώρα το 2000 γίνεται 41%-59%. Υπάρχει μια ουσιαστικότατη βελτίωση στη σχέση άμεσων και έμμεσων φόρων.
Επιπλέον, μέσα στους άμεσους φόρους, στο φόρο εισοδήματος, άλλαξε πάλι η σχέση ανάμεσα στα φυσικά πρόσωπα και τα κέρδη των επιχειρήσεων. Από 62%-38% φυσικά πρόσωπα προς κέρδη επιχειρήσεων πάμε στο 53%-47%. Με άλλα λόγια, οι πολίτες, οι μισθωτοί, οι συνταξιούχοι, οι επαγγελματίες, οι αγρότες, οι κατηγορίες των Ελλήνων πολιτών συμμετέχουν κατά 15% λιγότερο στη φορολογία εισοδήματος σε σχέση με το 1993, ενώ αντίστροφα τα κέρδη των επιχειρήσεων συμμετέχουν 15% περισσότερο από το 1993 στη φορολογία του εισοδήματος. 'Εγινε λοιπόν μία πραγματική επανάσταση στη φορολογία. 'Ενα μεγάλο βήμα, ένα άλμα, θα έλεγα, σε μικρό χρονικό διάστημα, στην κατεύθυνση της φορολογικής δικαιοσύνης. Είναι αποτέλεσμα της σκληρής και συστηματικής δουλειάς στο Υπουργείο Οικονομικών, αλλά και της αποφασιστικότητας της Κυβέρνησης να κτυπήσει τη φοροδιαφυγή όσο ψηλά και αν βρίσκεται, γιατί πολλά από τα πρόσθετα έσοδα των επιχειρήσεων εντοπίζονται στις πολύ μεγάλες επιχειρήσεις, οι οποίες για πρώτη φορά πλήρωσαν δεκάδες δισεκατομμύρια δραχμές πρόσθετους φόρους σαν αποτέλεσμα των αυστηρών φορολογικών ελέγχων της τελευταίας διετίας.
Και έρχομαι στον Προϋπολογισμό του 2001. Ο Προϋπολογισμός του 2001 επιβεβαιώνει κάτι σημαντικό. 'Οτι ολοκληρώσαμε ένα ουσιαστικό στάδιο της δημοσιονομικής εξυγίανσης. 'Εχουμε φθάσει πλέον σε ένα στάδιο ωριμότητας σε ό,τι αφορά την πορεία των οικονομικών. Για πρώτη φορά μετά από τριάντα πέντε χρόνια έχουμε πλεόνασμα της τάξεως των διακοσίων δισεκατομμυρίων δραχμών στον κρατικό Προϋπολογισμό. Τα έσοδα αυξάνονται περίπου όσο το εθνικό μας εισόδημα, δηλαδή 8% παρά τις νέες σημαντικές μειώσεις φόρων, τις οποίες θα μου επιτρέψετε να απαριθμίσω, γιατί αποτελούν και την καρδιά του φετινού Προϋπολογισμού.
Αυξάνουμε παραπάνω το αφορολόγητο όριο στα δυόμισι εκατομμύρια δραχμές. Τιμαριθμοποιούμε κατά 5% τη φορολογική κλίμακα. Μειώσαμε τον ανώτατο συντελεστή από το 45% στο 40%. Καταργήσαμε τον Ειδικό Φόρο Τραπεζικών Εργασιών με σημαντική μείωση στο κόστος του χρήματος για κάθε 'Ελληνα πολίτη.
Αυξήσαμε την επιστροφή και στους αγρότες, του ειδικού φόρου κατανάλωσης. Αυξήσαμε τις φοροαπαλλαγές για πάσης φύσεως αγροτικές μεταβιβάσεις. Αυξήσαμε τις απαλλαγές για οικογένειες με τρία παιδιά και πάνω αλλάζοντας ένα βασικό δόγμα της δημογραφικής μας πολιτικής, που έθετε το όριο των τεσσάρων παιδιών και την παραπέρα ενίσχυση σε πολύτεκνες οικογένειες. Είναι φανερό ότι όλοι οι φορολογούμενοι, με το νέο φορολογικό νόμο θα πληρώσουν λιγότερο φόρο και ιδιαίτερα τα χαμηλά και τα μεσαία εισοδήματα.
Επίσης, ενισχύουμε την ανάπτυξη της κοινωνίας της πληροφορίας και την επιχειρηματικότητα. Οι δαπάνες για πληροφορική, για INTERNET, εκπίπτουν από το φορολογητέο εισόδημα.
Παράλληλα μειώνουμε ουσιαστικά το φόρο στις μικρές και μεσαίες επιχειρήσεις. Ο φόρος για τις προσωπικές εταιρείες μειώνεται από 30% σε 25%. Ο φόρος για τις μη εισηγμένες εταιρείες, που είναι κυρίως μικρομεσαίες επιχειρήσεις μειώνεται από το 40% στο 35%.

Τα μέτρα αυτά, αγαπητοί συνάδελφοι, αφορούν εκατοντάδες χιλιάδων επιχειρήσεων στη χώρα μας, οι οποίες στην επόμενη διετία θα πληρώσουν ουσιαστικά χαμηλότερους φόρους.
Στον τομέα των δαπανών οι πρωτογενείς δαπάνες αυξάνονται με 7,4%
πολύ κοντά στο ρυθμό αυξήσεως του εθνικού εισοδήματος. Κάποιοι
ισχυρίζονται ότι το κράτος είναι σπάταλο, όμως θέλω να σας βεβαιώσω ότι
τα τελευταία χρόνια έγινε μια πολύ σημαντική προσπάθεια συγκράτησης των καταναλωτικών δαπανών, που αυξάνονται πολύ λιγότερο από το σύνολο των δαπανών. Φέτος η αύξηση είναι μόλις 4%. Αντίθετα οι δαπάνες μισθοδοσίας αυξάνονται 5,5% περίπου, πολύ πάνω από τον προσδοκώμενο πληθωρισμό. Είναι λάθος ότι η εισοδηματική πολιτική είναι σφικτή. 'Εχουμε μια άνετη εισοδηματική πολιτική, γιατί με προοπτική αυξήσεως του πληθωρισμού γύρω
στο 2,3% το πολύ 2,5%, το 5,5% αφήνει ένα πολύ άνετο περιθώριο για πραγματικές αυξήσεις στο πραγματικό εισόδημα. Εμείς αυξάνουμε το επίδομα κοινωνικής αλληλεγγύης κατά 30% στους χαμηλοσυνταξιούχους, αυξάνουμε τις συντάξεις του ΟΓΑ κατά πέντε χιλιάδες τώρα και πέντε χιλιάδες του χρόνου. Στη διετία 1998-2000 το ΠΑΣΟΚ διπλασίασε τη σύνταξη του αγρότη. Και δεν λαμβάνω υπόψη την πρόωρη και κύρια συνταξιοδότηση που ισχύει ήδη και όλα

τα άλλα συστήματα στήριξης του αγροτικού εισοδήματος, τα οποία έχουμε καθιερώσει και τα οποία συνεχώς ενισχύουμε. Αυξάνουμε το επίδομα για άτομα με ειδικές ανάγκες. Χορηγούμε δέκα χιλιάδες δραχμές ενίσχυση στους χαμηλόμισθους και χορηγούμε επίσης επίδομα θέρμανσης σε ένα εκατομμύριο οκτακόσιες τριάντα χιλιάδες συμπολίτες μας που θεωρούνται και είναι οικονομικά αδύναμοι. Ποτέ προϋπολογισμός δεν πραγματοποίησε τόσο μεγάλες σημαντικές ενισχύσεις σε τόσο ευρύ αριθμό συμπολιτών μας, οι οποίοι βρίσκονται στα όρια εκείνα τα οποία χρειάζονται παραπέρα στήριξη από το κράτος την πολιτεία, τη δημοκρατική κοινωνία.
Τέλος, οι δαπάνες για τα κοινωνικά Υπουργεία, την παιδεία, την υγεία και την απασχόληση, αυξάνονται με ρυθμούς 9%, που είναι τρεισήμισι φορές πάνω από τον πληθωρισμό. Για πρώτη φορά ενισχύουμε τα κοινωνικά Υπουργεία με τόσο σημαντικές πιστώσεις όσο τώρα. Επίσης αυξάνουμε σημαντικά τα κονδύλια για την εθνική άμυνα σε συνάρτηση με την εξέλιξη των εξοπλιστικών προγραμμάτων, που, όπως όλοι γνωρίζουμε, αναβαθμίζουν ουσιαστικά την ανοδική ισχύ της χώρας μας. Ποιο είναι το άθροισμα όλων αυτών των παροχών και των φοροελαφρύνσεων και των κοινωνικών παροχών; Το άθροισμα είναι τετρακόσια πενήντα δισεκατομμύρια (450.000.000.000) δραχμές. Είναι μια πολύ σημαντική ένεση κοινωνικής δικαιοσύνης. Αποτελεί μια σημαντική συμβολή σε μια δικαιότερη κοινωνία, σε μια δικαιότερη διανομή του εισοδήματος, στην ενίσχυση της κοινωνικής συνοχής. 'Εχουμε έναν προϋπολογισμό, ο οποίος για πρώτη φορά τις τελευταίες δεκαετίες δεν επιβάλλει κανένα νέο φόρο, αλλά αντίθετα δημιουργεί για πρώτη φορά τις τελευταίες τρεις δεκαετίες πλεόνασμα, το οποίο κατανέμει σε δύο κατευθύνσεις.
Η πρώτη κατεύθυνση είναι η μείωση των φόρων στα χαμηλά και μεσαία εισοδήματα, που τα ανέφερα αυτά και η δεύτερη κατεύθυνση είναι η ενίσχυση των κοινωνικών δαπανών, των εισοδηματικών ενισχύσεων για τα χαμηλά και τα μεσαία εισοδήματα και η ενίσχυση των κοινωνικών Υπουργείων.
'Ερχομαι τώρα στο θέμα των τόκων και του δημοσίου χρέους. Οι τόκοι
πέφτουν, το χρέος μειώνεται. Είναι κεντρικά στοιχεία αυτού του προϋπολογισμού. Στόχος μας είναι το δημόσιο χρέος της Ελλάδας να πέσει στο όριο του 60% του Ακαθάριστου Εγχώριου Προϊόντος το 2008. Και στο 84% του ΑΕΠ το 2004. Η εξέλιξη αυτή θέλω να σημειώσω και να είμαι απόλυτα σαφής δεν αποτελεί καμία εξωγενή δέσμευση της ελληνικής Κυβέρνησης, είναι μια αδήριτη ανάγκη για την ελληνική οικονομία.
Για να προχωρήσει μια οικονομία, χρειάζεται επενδύσεις, χρειάζεται
κεφάλαια. Τα κεφάλαια αυτά μπορούν να αντληθούν μόνο όταν ο δημόσιος τομέας απελευθερώσει πόρους από την οικονομία και τους αποδώσει στους επενδυτές, τους αποδώσει σε όσους διαχειρίζονται τις δημόσιες και ιδιωτικές επενδύσεις της χώρας εξαλείφοντας τα ελλείμματα και δημιουργώντας πλεονάσματα. 'Οσο πιο μεγάλα πλεονάσματα δημιουργούνται, τόσο ταχύτερα προχωρεί η χώρα στο δρόμο της ανάπτυξης και του εκσυγχρονισμού. Αυτή είναι η αλήθεια, αυτή είναι η πραγματικότητα. 
Υπάρχει όμως και ένας άλλος εξίσου σημαντικός λόγος για να μειώσουμε
το χρέος. Το υψηλό δημόσιο χρέος μας υποχρεώνει να δαπανούμε κάθε χρόνο ένα τεράστιο ποσό σε τόκους. 'Οταν μειώνεται το χρέος, μειώνονται οι τόκοι, άρα απελευθερώνονται πόροι για τον κρατικό προϋπολογισμό. Διευρύνονται επομένως οι δυνατότητες για μειώσεις φόρων και για κοινωνικές δαπάνες. 
Η μείωση του χρέους ειδικά για μια χώρα υψηλού χρέους, όπως η Ελλάδα, έχει πολύ μεγάλο κοινωνικό όφελος. Θα γίνω πιο συγκεκριμένος. Η Ελλάδα πληρώνει σήμερα για τόκους 3.400.000.000.000 δραχμές. 'Οταν στο τέλος της δεκαετίας θα έχουμε μειώσει το χρέος στο μισό, θα απελευθερωθεί το μισό από τους τόκους δηλαδή 1.700.000.000.000 δραχμές τα οποία θα μπορούμε να διαθέσουμε είτε για μειώσεις φόρων είτε για κοινωνικές δαπάνες. 
Αναλογικά οφέλη θα προκύπτουν για κάθε χρόνο που μειώνεται το χρέος. 
'Οσο μειώνεται το χρέος, κερδίζει η Ελλάδα, κερδίζει η κυβέρνηση ένα ποσό της τάξεως των 200.000.000.000-300.000.000.000 δραχμών το χρόνο, το οποίο θα μπορεί να διαθέτει ως πλεονάζον για να μειώνει τους φόρους και να αυξάνει τις κοινωνικές δαπάνες. Είναι μια βασική δυναμική της μειώσεως
του χρέους η οποία ισχύει ιδιαίτερα για χώρες όπως η Ελλάδα.
Ο Προϋπολογισμός, τέλος, είναι έντονα αναπτυξιακός. Οι δαπάνες του προγράμματος δημοσίων επενδύσεων αυξάνονται κατά 10% και πλέον. Πρόκειται για μια ουσιαστική αύξηση που συναρτάται με την υλοποίηση του Γ' Κοινοτικού Πλαισίου Στήριξης, αλλά και με τη διεξαγωγή των Ολυμπιακών Αγώνων το 2004. Για πρώτη φορά εγγράψαμε ένα σημαντικό κονδύλι για τους Ολυμπιακούς Αγώνες. Θα έχουμε μεγαλύτερα κονδύλια για τα επόμενα χρόνια. Σε κάθε περίπτωση υπάρχει ένα ευρύ επενδυτικό πρόγραμμα χρηματοδοτούμενο και από ευρωπαϊκούς πόρους και από εθνικούς πόρους μέσα από το πρόγραμμα των δημοσίων επενδύσεων.
'Ερχομαι τώρα στα τρία κρίσιμα ερωτήματα, τα οποία τίθενται σε κάθε συζήτηση του προϋπολογισμού και οφείλει να απαντήσει η Κυβέρνηση. Το

πρώτο κρίσιμο και στρατηγικό ερώτημα είναι κατά πόσον ο Προϋπολογισμός αυτός υπηρετεί το στόχο της σταθερότητας της οικονομίας. 
Διασφαλίζει την Ελλάδα από υψηλό πληθωρισμό; Διασφαλίζει την Ελλάδα
από αστάθεια ή από κάμψη αντοχών απέναντι στις διεθνείς κρίσεις; Πιστεύω ότι αυτός ο πληθωρισμός είναι υπόδειγμα διαφύλαξης της
σταθερότητας, όχι μόνο για το 2001 αλλά και για τα επόμενα χρόνια. Αυτός ο προϋπολογισμός, αγαπητοί συνάδελφοι, εγγράφει την Ελλάδα, για πρώτη φορά μετά από τρεις δεκαετίες, στη γραμμή των πλεονασματικών προϋπολογισμών. Δύσκολα επόμενες κυβερνήσεις θα μπορέσουν να ανατρέψουν αυτό το επίτευγμα του ΠΑ.ΣΟ.Κ. Δύσκολα η Ελλάδα θα γυρίσει πίσω σε ελλείμματα. Πιστεύω ότι πρόκειται για την πιο σημαντική παρακαταθήκη του φετινού Προϋπολογισμού.
Ο Προϋπολογισμός, επιπλέον, του 2001 τοποθετεί το δημόσιο πολιτικό διάλογο σε μια εντελώς νέα βάση. Μέχρι τώρα τις προηγούμενες δεκαετίες κύρια επιδίωξη της οικονομικής πολιτικής κάθε κυβέρνησης ήταν να καλύπτει ελλείμματα, μια αγωνία κάθε χρόνο πώς να καλύψουμε τα ελλείμματα. Τώρα όμως μπαίνουμε σε μια επαναστατικά νέα πολιτική λογική. Οι επόμενοι προϋπολογισμοί, στο πρότυπο αυτού του Προϋπολογισμού, θα κατανέμουν πλεονάσματα. Φεύγουμε λοιπόν από τη λογική της κάλυψης των ελλειμμάτων και μπαίνουμε σε μια νέα εποχή δημοσιονομικής πειθαρχίας με πολύ μεγαλύτερες δυνατότητες άσκησης κοινωνικής πολιτικής. Κάθε πολιτική δύναμη θα κρίνεται ανάλογα με τις κοινωνικές προτεραιότητες που θέτει για την κατανομή του πλεονάσματος. Μια πολιτική δύναμη θα θέλει να ενισχύσει για παράδειγμα τους πλούσιους μέσα από φοροαπαλλαγές στα πολύ υψηλά εισοδήματα. Είναι το παράδειγμα των ΗΠΑ, όπου υπήρξαν και υπάρχουν πολιτικές δυνάμεις που στοχεύουν προς αυτήν την κατεύθυνση. Μια άλλη πολιτική δύναμη θα θέλει να ενισχύσει τα χαμηλά εισοδήματα μέσα από ελαφρύνσεις. Επιπλέον θα θέλει να ενισχύσει ενδεχομένως το κοινωνικό 
κράτος μέσα από την παιδεία και την δημόσια εκπαίδευση. Ο λαός θα κρίνει. Γιατί αυτή η πολιτική συζήτηση είναι πολύ πιο γόνιμη από μια άλλη
συζήτηση λαϊκισμού, η οποία ξέφευγε από κάθε πλαίσιο, και η κυβέρνηση δεν μπορούσε ουσιαστικά να απαντήσει, διότι αλλού είχε το νού της, στην
κάλυψη ελλειμμάτων και όχι σε κατανομή πλεονασμάτων.
Τώρα για πρώτη φορά η Ελλάδα μπαίνει στη λογική της κατανομής πλεονασμάτων, υπό την αυτονόητη βεβαίως προϋπόθεση ότι θα τηρείται

απαρέγκλιτα η δημοσιονομική πειθαρχία και θα ασκείται μια οικονομική πολιτική που θα παράγει αυτά ακριβώς τα πλεονάσματα, τα οποία πλέον οι πολιτικές δυνάμεις θα έχουν ευθύνη να κατανείμουν.
'Ενα δεύτερο ερώτημα, στο οποίο πρέπει να απαντήσει η Κυβέρνηση,
είναι κατά πόσον αυτός ο Προϋπολογισμός είναι επαρκής για την ανάπτυξη της εθνικής οικονομίας. Οι προϋπολογισμοί προφανώς δεν υπηρετούν αποκλειστικά και μόνο το στόχο της σταθερότητας. Πρέπει επίσης να στηρίζουν την ανάπτυξη της εθνικής οικονομίας. Την απάντηση σ' αυτό το κρίσιμο ερώτημα, το οποίο βέβαια έχει και θεωρητικό χαρακτήρα, δεν θα τη δώσω εγώ ή η Κυβέρνηση. Σας παραπέμπω στην καταληκτική παράγραφο της έκθεσης του Διεθνούς Νομισματικού Ταμείου στο τέλος του Νοεμβρίου. Γράφει το Διεθνές Νομισματικό Ταμείο στο συμπέρασμα της έκθεσής του για την πορεία της ελληνικής οικονομίας: "Οι προοπτικές της ελληνικής οικονομίας είναι οι καλύτερες των τελευταίων δεκαετιών". Και, πράγματι, αν ανοίξετε όλες τις εκθέσεις των διεθνών οργανισμών το τελευταίο δίμηνο, τρίμηνο, θα δείτε ότι οι προοπτικές της ελληνικής οικονομίας στην προοπτική του 2004 είναι οι καλύτερες των τελευταίων δεκαετιών. Οι ρυθμοί ανάπτυξης κυμαίνονται από το 4,5% έως το 5% περίπου, σύμφωνα με όλους τους διεθνείς οργανισμούς.
Ο Προϋπολογισμός ουσιαστικά χαράζει μία πορεία, η οποία διασφαλίζει
την ισχυρή ανάπτυξη της ελληνικής οικονομίας. Η δομή του, το πλεόνασμα που διασφαλίζει, η έντονη και ισχυρή παρουσία του προγράμματος δημοσίων επενδύσεων, οι μειώσεις φόρων ιδιαίτερα στις μικρές και μεσαίες επιχειρήσεις, που είναι γεννήτριες ανάπτυξης και απασχόλησης, δίνουν μία μεγάλη και ισχυρή ώθηση στην ελληνική οικονομία. 'Αρα ο Προϋπολογισμός και εκ του αποτελέσματος και των προοπτικών, οι οποίες διαγράφονται, είναι έντονα αναπτυξιακός. Είναι ένας Προϋπολογισμός, ο οποίος είναι παντρεμένος με την ισχυρή ανάπτυξη της ελληνικής οικονομίας, την οποία διασφαλίζουμε για τα επόμενα χρόνια.
Τέλος, το τρίτο ερώτημα για την Κυβέρνηση είναι αν ο Προϋπολογισμός είναι κοινωνικός. Αυτό ήδη το εξήγησα. Είναι Προϋπολογισμός ο οποίος δεν επιβάλλει κανένα νέο φόρο, ενώ κατανέμει ένα πλεόνασμα της τάξης των τετρακοσίων πενήντα δισεκατομμυρίων (450.000.000.000) δραχμών σε δύο κεντρικές κατευθύνσεις: Η πρώτη κατεύθυνση είναι μείωση φόρων για χαμηλά και μεσαία εισοδήματα και για μικρές και μεσαίες επιχειρήσεις. Αυτή είναι η πρώτη κατεύθυνση, περίπου διακόσια εβδομήντα δισεκατομμύρια (270.000.000.000) δραχμές. Και, δεύτερον, τα υπόλοιπα είναι κοινωνικές δαπάνες, εισοδηματικές ενισχύσεις για χαμηλοσυνταξιούχους, για αγρότες, για άλλες κατηγορίες συμπολιτών μας που έχουν ανάγκη και επίσης αυξήσεις τετραπλάσιες περίπου από τον πληθωρισμό στα τρία βασικά κοινωνικά Υπουργεία: το Υπουργείο Παιδείας, το Υπουργείο Υγείας και Πρόνοιας και το Υπουργείο Εργασίας και Κοινωνικών Ασφαλίσεων.
Αυτή είναι η πραγματικότητα του σημερινού Προϋπολογισμού: Κανένας
νέος φόρος, μειώσεις φόρων σε χαμηλά και μεσαία εισοδήματα, μειώσεις φόρων σε μικρές και μεσαίες επιχειρήσεις, ισχυρές εισοδηματικές ενισχύσεις στις οικονομικά αδύναμες ομάδες και αυξήσεις τετραπλάσιες περίπου από τον πληθωρισμό στα τρία βασικά κοινωνικά Υπουργεία.

Ποια άλλη Κυβέρνηση τα τελευταία τριάντα χρόνια μπόρεσε να
παρουσιαστεί στην Εθνική Αντιπροσωπεία και να παρουσιάσει έναν προϋπολογισμό ο οποίος έχει πλεόνασμα για πρώτη φορά τα τελευταία τριάντα χρόνια, συνδέεται με οικονομική ανάπτυξη της τάξεως του 5% για πρώτη φορά σε σταθερή βάση τα τελευταία τριάντα χρόνια και, επιπλέον, χωρίς να επιβάλλει κανένα νέο φόρο, πραγματοποιεί τόσες πολλές 
φοροελαφρύνσεις και τόσο σημαντικές κοινωνικές δαπάνες; Η απάντηση είναι: Καμία άλλη κυβέρνηση. Είμαστε η πρώτη κυβέρνηση, η Κυβέρνηση του Πανελλήνιου Σοσιαλιστικού Κινήματος, η Κυβέρνηση του Κώστα Σημίτη, που πέτυχε αυτό το επίτευμα. Και είμαστε υπερήφανοι γι' αυτό το επίτευγμα, διότι εγγράφουμε την Ελλάδα σε μία νέα αναπτυξιακή πορεία. Σε μία πορεία ανάπτυξης αλλά και κοινωνικής δικαιοσύνης.
(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος
της Βουλής κ. _ΚΩΝΣΤΑΝΤΙΝΟΣ ΓΕΙΤΟΝΑΣ_)
Σε λίγες ημέρες, κύριοι συνάδελφοι, την 1η Ιανουαρίου 2001, η δραχμή μας, που όπως γνωρίζετε είναι το δεύτερο αρχαιότερο νόμισμα της Ευρώπης,
μόνο η στερλίνα της Αγγλίας μας ξεπερνάει σε αρχαιότητα, αντικαθίσταται από το ευρώ. 'Ηδη έχουμε προσεγγίσει, χωρίς κανένα κλυδωνισμό, με μία αξιοθαύμαστη σταθερότητα, την κεντρική μας ισοτιμία 340,75 δραχμές ανά ευρώ, ενώ τα τραπεζικά επιτόκια έχουν εξομοιωθεί πλέον με τα επιτόκια της ευρωζώνης. Η Ελλάδα ήδη σήμερα, στις 19 Δεκεμβρίου, κινείται με ευρωπαϊκούς ρυθμούς.
Η συμμετοχή σε μια δυναμική Ευρωπαϊκή 'Ενωση ανοίγει νέους ορίζοντες για τη χώρα μας. Η περίοδος 2000-2004 αποτελεί μια μεγάλη πρόκληση αλλά και μια μεγάλη ευκαιρία. Η μετάβαση από την ισχυρή οικονομία στην κοινωνία των ίσων ευκαιριών θα προσδιορίσει ιστορικά τη νέα εποχή. Η αξιοποίηση αυτών των νέων ευκαιριών εξαρτάται από τη δυνατότητα προσαρμογής μας στα σύγχρονα δεδομένα, από τη δυνατότητα προώθησης ουσιαστικών διαρθρωτικών αλλαγών σε όλους τους τομείς της πολιτικής. 
Το πρόγραμμα σταθερότητας και ανάπτυξης, που χθες υποβάλαμε στην
Ευρωπαϊκή 'Ενωση, αποτυπώνει τις προοπτικές της χώρας μας για τα επόμενα τέσσερα χρόνια. Ο μέσος ρυθμός ανάπτυξης διαγράφεται στην τάξη του 5% για κάθε ένα από τα επόμενα χρόνια. Ο πληθωρισμός χαμηλός, στο 2,3%. 
Πλεόνασμα προϋπολογισμού που θα φτάσει το 2% του εθνικού μας εισοδήματος. Το 2004 η ανεργία θα έχει πέσει στο 7,5% και ίσως είναι το πιο σημαντικό κοινωνικό επίτευγμα αυτής της πολιτικής.
Προϋπόθεση, όμως, για την επίτευξη αυτών των στόχων είναι η ενίσχυση της ανταγωνιστικότητας της οικονομίας μας. Δημιουργούμε ένα ισχυρό παραγωγικό σύστημα με την ανάδειξη ενός νέου δυναμισμού, που οδηγεί σε ταχύτερη ανάπτυξη. Οι διαρθρωτικές αλλαγές είναι μία πληθώρα πολιτικών. 'Ανοιγμα αγορών, περισσότερος ανταγωνισμός, ιδιωτικοποιήσεις, ανάπτυξη επιχειρηματικότητας, εισαγωγή νέων τεχνολογιών, διοικητικές
μεταρρυθμίσεις, είναι στοιχεία μιας φιλόδοξης πολιτικής, που έχει έναν κεντρικό στόχο: Να κάνει την Ελλάδα πιο δυνατή, πιο ανταγωνιστική, πιο ικανή να εξασφαλίσει μια θετική πορεία για την οικονομία μας μέσα στην Οικονομική και Νομισματική 'Ενωση.
Η απελευθέρωση των αγορών συμβάλλει ουσιαστικά σ' αυτόν το στόχο. Η αγορά των τηλεπικοινωνιών, όπως όλοι γνωρίζουμε, είναι σε τροχιά ταχείας απελευθέρωσης. Η αγορά της ενέργειας ανοίγει για πρώτη φορά στον ιδιωτικό τομέα στις 17 Φεβρουαρίου 2001. Το 30% της παραγωγής ενέργειας θα μπορεί από την ημερομηνία αυτή να γίνεται από ιδιώτες. Η αγορά της ακτοπλοϊας απελευθερώνεται το 2002, δύο χρόνια νωρίτερα απ' ό,τι επιτρέπει η σχετική ευρωπαϊκή οδηγία.
Οι ιδιωτικοποιήσεις εξυπηρετούν τον ίδιο στόχο. Διευκολύνουν τη
γρήγορη προσαρμογή των επιχειρήσεων στις νέες ανταγωνιστικές συνθήκες και αναβαθμίζουν τις υπηρεσίες που προσφέρουν στον πολίτη.
Στον τραπεζικό τομέα ολοκληρώσαμε τη διαδικασία επιλογής στρατηγικού
εταίρου για την Εμπορική Τράπεζα, ενώ η Αγροτική Τράπεζα εισάγεται τις μέρες αυτές στο χρηματιστήριο.
Παράλληλα πραγματοποιήσαμε ένα επόμενο δυνατό βήμα για την
απελευθέρωση των δύο ισχυρότερων υπό κρατικό έλεγχο τραπεζών, της Εθνικής και της Εμπορικής, από κάθε δημόσιο έλεγχο και είναι ελεύθερες πλέον

αυτές οι τράπεζες να μπουν δυναμικά στο παιχνίδι των εξαγορών, συγχωνεύσεων, ανασυντάξεων, αναδιαρθρώσεων, το κύμα αυτών των αλλαγών που θα συνδεθεί με την είσοδο της Ελλάδας στην Οικονομική και Νομισματική 'Ενωση.
Στις τηλεπικοινωνίες, στα ταχυδρομεία, κι εκεί ακολουθούμε μια
δυναμική στρατηγική, σε συνεργασία με τον Ο.Τ.Ε. και τα Ελληνικά Ταχυδρομεία, εν όψει ακριβώς της απελευθέρωσης των αγορών.
Οι ιδιωτικοποιήσεις δεν περιορίζονται σ' αυτούς τους τομείς. 
Μετοχοποιούμε τα δύο μεγάλα λιμάνια της χώρας, τον Οργανισμό Λιμένος Πειραιώς και τον Οργανισμό Λιμένος Θεσσαλονίκης. Μετοχοποιούμε τη Δ.Ε.Η. τον επόμενο χρόνο, το οποίο είναι ένα σημαντικό βήμα για να ενισχυθεί η Δ.Ε.Η. εν όψει της απελευθέρωσης της αγοράς. 
Η ιδιωτικοποίηση της Ολυμπιακής Αεροπορίας είναι ήδη σε εξέλιξη για
το πρώτο εξάμηνο του 2001. 
Το πρόγραμμα των διαρθρωτικών αλλαγών αφορά ολόκληρη την οικονομία. Επιδίωξή μας είναι να διασφαλίσουμε σωστές συνθήκες ανταγωνισμού, υψηλή ποιότητα υπηρεσιών για τους πολίτες και τις επιχειρήσεις, να περιορίσουμε τη γραφειοκρατία για την άσκηση ελεύθερα της επιχειρηματικότητας. 
Η υλοποίηση του Γ' Κοινοτικού Πλαισίου Στήριξης θα προκαλέσει επίσης
μια ισχυρή αναπτυξιακή ώθηση στην οικονομία μας. 'Εχουν ολοκληρωθεί οι διαδικασίες έγκρισης του προγράμματος. Πριν από μερικές ημέρες υπέγραψα με τον επίτροπο κ. Μπαρνιέ το Γ' Κοινοτικό Πλαίσιο Στήριξης, ψηφίσθηκε ο νόμος εδώ, στη Βουλή, για τις διαχειριστικές αρχές, υπεγράφησαν σήμερα όλες, οι τριανταπέντε περίπου κοινές υπουργικές αποφάσεις σε υλοποίηση αυτού του νομοσχεδίου, και πλέον από 6 Ιανουαρίου μέχρι τέλος Φεβρουαρίου ολοκληρώνονται με την Επιτροπή Αξιολόγησης την οποία έχουμε συστήσει, με πρόεδρο τον Πρόεδρο του Νομικού Συμβουλίου τον κ. Βολάνη, οι διαδικασίες στελέχωσης των διαχειριστικών αρχών.
Στο διάστημα αυτό θα τεθούν σε εφαρμογή και τα τριάντα περίπου
επιχειρησιακά προγράμματα ανά τομέα της οικονομίας και ανά περιφέρεια της Ελλάδος, τα οποία θα μετουσιώσουν το Γ' Κοινοτικό Πλαίσιο Στήριξης σε 
πράξη. 'Ηδη, από το ξεκίνημα του 2000 ρέουν τα χρήματα και χρηματοδοτείται το Γ' Κοινοτικό Πλαίσιο Στήριξης, όπως για όλες τις χώρες που εισπράττουν χρήματα από την Ευρωπαϊκή 'Ενωση. 'Ηδη ενέργειες και προγράμματα του Γ' Κοινοτικού Πλαισίου Στήριξης είναι σε πλήρη εξέλιξη και, όπως θα δείτε στην εισηγητική έκθεση, όλοι οι πόροι που είχαν εγγραφεί για το Γ' Κοινοτικό Πλαίσιο Στήριξης το έτος 2000 -που είναι έτος προετοιμασίας-εισπράχθηκαν και καταβλήθηκαν στους δικαιούχους τους. Υπάρχει πλήρης αξιοποίηση του πρώτου χρόνου του Γ' Κοινοτικού Πλαισίου Στήριξης.
Η σταθερότητα που δημιουργεί η ένταξη στη Ζώνη του ΕΥΡΩ σε συνδυασμό
με το Γ' Κοινοτικό Πλαίσιο Στήριξης και τις διαρθρωτικές αλλαγές δημιουργούν για τη χώρα μας μία πρωτόγνωρη αναπτυξιακή δυναμική. 

Πρέπει να θυμηθούμε, αγαπητοί συνάδελφοι, ποια ήταν η κατάσταση της
χώρας μας, της οικονομίας μας, πριν από λίγα χρόνια. Ο μέσος ρυθμός ανάπτυξης στις προηγούμενες δεκαετίες -και μιλάω για δύο, δυόμισι δεκαετίες- μόλις έφθανε το 1% το χρόνο κατά μέσο όρο. Σήμερα γυρίσαμε σελίδα. Ο ρυθμός οικονομικής ανάπτυξης πενταπλασιάστηκε από το 1% στο 5%. Σήμερα η Ελλάδα τρέχει με πενταπλάσια ταχύτητα, σε σχέση με την ταχύτητα πριν από μία ή δύο δεκαετίες. Και αυτός ο ρυθμός του 5% οδηγεί στην πραγματική σύγκλιση στο τέλος αυτής της δεκαετίας. Βέβαια η προσαρμογή

της ελληνικής κοινωνίας στην νέα οικονομία απαιτεί την αναβάθμιση του ανθρώπινου δυναμικού.
Η επένδυση στον άνθρωπο, μέσα από την εκπαίδευση και την κατάρτιση, αποτελεί τη βάση της ισότιμης συμμετοχής στην οικονομική και κοινωνική εξέλιξη. Η κατοχύρωση του δικαιώματος στην εργασία είναι πρόκληση για όλες τις κοινωνίες. Η ανεργία είναι ένα πρόβλημα σε όλη την Ευρώπη σήμερα. Οι κοινωνικοί εταίροι πέρα από τις πρωτοβουλίες της Κυβέρνησης 
πρέπει να αναλάβουν τις δικές τους ευθύνες και τις ανάλογες πρωτοβουλίες. Οι εργαζόμενοι πρέπει να ανανεώσουν τις εργασιακές τους εμπειρίες. Οι
νέοι πρέπει να εξοπλιστούν με επαγγελματικές δεξιότητες. Οι
επιχειρηματίες πρέπει να υιοθετήσουν, να εφαρμόσουν σύγχρονες πολιτικές απασχόλησης.
Σε ό,τι αφορά την Κυβέρνηση, είμαστε για πρώτη φορά σε θέση, με την
ισχυρή οικονομία που έχουμε δημιουργήσει, με τα πλεονάσματα στον προϋπολογισμό που έχουμε εξασφαλίσει, να ενισχύσουμε το κοινωνικό κράτος. Είμαστε σε θέση να μεταρρυθμίσουμε το Εθνικό Σύστημα Υγείας. Είμαστε σε θέση να αναβαθμίσουμε την ποιότητα ζωής, να εξασφαλίσουμε σύγχρονες και αξιόπιστες συγκοινωνίες, ένα ανθρώπινο περιβάλλον. Η πρόκληση της
ισόρροπης και βιώσιμης ανάπτυξης αντιμετωπίζεται για πρώτη φορά με ένα ριζικό τρόπο μέσα από το Γ' Κοινοτικό Πλαίσιο Στήριξης, ιδιαίτερα στον τομέα των οικονομικών αλλά και των κοινωνικών υποδομών.
Κυρίες και κύριοι συνάδελφοι, η Ελλάδα βρίσκεται σε ένα σταυροδρόμι. Μετά από επτά χρόνια σκληρής και συστηματικής προσπάθειας πέτυχε να εξυγιάνει και να ανορθώσει την οικονομία της, πραγματοποιώντας ένα μεγάλο βήμα στο δρόμο του εκσυγχρονισμού. 
Σήμερα στην προοπτική του 2004 καλείται να πραγματοποιήσει το επόμενο
βήμα, προχωρώντας σε μεγάλες διαρθρωτικές αλλαγές στην ίδια την

οικονομία, την απασχόληση, την εκπαίδευση, το κοινωνικό κράτος, την ποιότητα ζωής. Πρόκειται για πολλές και σημαντικές αλλαγές σε πολύ σύντομο χρονικό διάστημα. Αλλαγές που απαιτούν αντιπαραθέσεις με κατεστημένα συμφέροντα, συντεχνιακές πρακτικές, αναχρονιστικές αντιλήψεις. 'Ομως οι εξελίξεις και οι συγκυρίες πιέζουν. Η οικονομία
δημιουργεί νέες δυνατότητες. Η κοινωνία προβάλλει νέες απαιτήσεις. Η Ευρώπη προχωρεί με γοργούς ρυθμούς.
Η Ελλάδα πρέπει να κινηθεί αποφασιστικά στην κατεύθυνση των μεγάλων διαρθρωτικών αλλαγών για να μετουσιώσει τη μεγάλη οικονομική επιτυχία των τελευταίων ετών σε καλύτερη ποιότητα ζωής για τους 'Ελληνες και τις Ελληνίδες, για να κατοχυρώσει διαχρονικά την αυξημένη δύναμη και τη διεθνή ακτινοβολία που έχει αποκτήσει η χώρα.
Ποια πολιτική δύναμη μπορεί να οδηγήσει τον τόπο σε αυτήν τη νέα
πορεία με ασφάλεια και επιτυχία;
Η ποιότητα της αντιπολίτευσης που έχει ασκήσει τα τελευταία χρόνια η Νέα Δημοκρατία δημιουργεί πολλά ερωτηματικά για την επάρκεια της συντηρητικής παράταξης να αντιμετωπίσει τις νέες μεγάλες προκλήσεις. Υπάρχει ακατάσχετη, θα έλεγα, εσωστρέφεια, ιδιαίτερα τις τελευταίες μέρες, απουσία προγραμματικού λόγου, ανυπαρξία ουσιαστικών πολιτικών θέσεων σε συνδυασμό με αντιφατικές τοποθετήσεις σε κρίσιμα θέματα. 
Ποια, αλήθεια, είναι η θέση σας για τη Διάσκεψη της Νίκαιας, δεν
γνωρίζω. Είναι στοιχεία που δεν προσιδιάζουν σε ένα κόμμα που θα ήθελε να είναι έτοιμο να κυβερνήσει.
Είναι χαρακτηριστικό, αγαπητοί συνάδελφοι, ότι όταν κατέθεσα τον Προϋπολογισμό, δέχθηκα καταιγισμό επιθέσεων από την Αντιπολιτεύση, ότι δήθεν ο Προϋπολογισμός είναι εξωπραγματικός, διότι υποθέτει -άκουσον, άκουσον- μέση τιμή πετρελαίου για το 2001 είκοσι έξι δολάρια, ενώ τότε το πετρέλαιο ήταν πράγματι υψηλότερο.
Σήμερα, όμως, πριν κλείσει ο χρόνος, το πετρέλαιο έπεσε στα είκοσι πέντε δολάρια. Ως διά μαγείας τα περί εξωπραγματικού Προϋπολογισμού αποσύρθηκαν από το οπλοστάσιο της Νέας Δημοκρατίας, η οποία τώρα αγωνίζεται να αποδείξει ότι η Κυβέρνηση δεν έχει δήθεν προετοιμάσει τη χώρα μας για τη συμμετοχή της στην Οικονομική και Νομισματική 'Ενωση, όταν είναι φανερό σε όλους ότι η σημερινή Κυβέρνηση, η Κυβέρνηση του Κώστα Σημίτη, πενταπλασίασε το ρυθμό ανάπτυξης της ελληνικής οικονομίας και διαμόρφωσε προοπτικές για τα επόμενα χρόνια, που σύμφωνα με όλους τους διεθνείς οργανισμούς, είναι οι καλύτερες των τελευταίων δεκαετιών. 
'Ομως οι προοπτικές αυτές πρέπει να βελτιωθούν ακόμα περισσότερο. 
Επιπλέον, η βελτίωση πρέπει να έχει μακροχρόνια βιωσιμότητα. Η πραγματοποίηση των μεγάλων διαρθρωτικών αλλαγών είναι η μεγάλη πρόκληση για την Ελλάδα σήμερα.
Το ΠΑ.ΣΟ.Κ είναι η δύναμη που έχει ταυτίσει την παρουσία του στην
πολιτική ζωή του τόπου με μεγάλες και ιστορικά δικαιωμένες εκσυγχρονιστικές προσπάθειες. Η θεμελίωση της δημοκρατίας και της ισοπολιτείας, η ενίσχυση της κοινωνικής συνοχής, ο εκσυγχρονισμός και ανάπτυξη της εθνικής οικονομίας, η ένταξη στην Οικονομική και Νομισματική 'Ενωση της Ευρώπης, η αναβάθμιση της διεθνούς θέσης της χώρας, φέρουν τη σφραγίδα του Πανελλήνιου Σοσιαλιστικού Κινήματος, φέρουν τη σφραγίδα του Ανδρέα Παπανδρέου και του Κώστα Σημίτη.
Αυτή είναι η ιστορία των τελευταίων είκοσι ετών. Είμαστε μία δύναμη
ευθύνης και προοπτικής. 'Εχουμε τη γνώση και τη βούληση να πραγματοποιήσουμε τις μεγάλες αλλαγές που απαιτεί η νέα εποχή με σιγουριά, με σταθερότητα, με ευαισθησία.
Ο Προϋπολογισμός του 2001 είναι ένα σημαντικό βήμα στην πορεία που
έχουμε χαράξει, ένα σημαντικό βήμα στο δρόμο της ανάπτυξης και της κοινωνικής δικαιοσύνης. Σας καλώ να τον υπερψηφίσετε. Για να πάει ο τόπος μπροστά.
Ευχαριστώ πολύ.
(Χειροκροτήματα από την πτέρυγα του ΠΑΣΟΚ)

_ΠΡΟΕΔΡΕΥΩΝ (Κωνσταντίνος Γείτονας)_: Ο Κοινοβουλευτικός Εκπρόσωπος της Νέας Δημοκρατίας, κ. Προκόπης Παυλόπουλος, έχει το λόγο.
_ΠΡΟΚΟΠΗΣ ΠΑΥΛΟΠΟΥΛΟΣ_: Κυρίες και κύριοι συνάδελφοι, ακούγοντας τον Υπουργό Εθνικής Οικονομίας είχα την αίσθηση ότι προσπαθούσε να πείσει
πρώτα τον εαυτό του ότι αυτά που λέει είναι αληθινά και ύστερα να πείσει τον 'Ελληνα ότι πρέπει να είναι ευτυχισμένος όχι με βάση αυτά που ζει, αλλά με βάση αυτά τα οποία ακούει και βλέπει.
Στο πλαίσιο αυτής της εικονικής πραγματικότητας, για την οποία τόσα χρόνια πια μιλάμε, ο κ. Παπαντωνίου σήμερα μου θύμισε -αυτός θα μπορούσε

να είναι και ο τίτλος της ομιλίας του- την ακροτελεύτια φράση του βιβλίου
του Αλμπέρ Καμί στο "Ο μύθος του Σισύφου". 'Οπου ο Αλμπέρ Καμί γράφει ότι
"πρέπει να φανταστούμε τον Σίσυφο ευτυχισμένο". Το ίδιο μας είπε και ο κ. 

Παπαντωνίου.
_ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης)_: Αυτό αφορά εσάς. _ΠΡΟΚΟΠΗΣ ΠΑΥΛΟΠΟΥΛΟΣ_: Λάθος, κύριε Πρόεδρε. Εσείς προσπαθείτε να μας
πείσετε πώς πρέπει να φανταστούμε τον 'Ελληνα ευτυχισμένο σήμερα.
Στην προσπάθειά του δε -φαίνεται ότι ο λόγος του κυρίου Υπουργού είχε γραφεί λίγες μέρες προτού προκύψουν τα τελευταία ζητήματα- να δείξει ότι

η Κυβέρνηση Σημίτη, είναι ικανή να αντιμετωπίσει τα προβλήματα του τόπου, επιστράτευσε ακόμα και δήθεν προβλήματα της Αντιπολίτευσης περί εσωστρέφειας.
Επειδή δεν είναι αυτό το αντικείμενο του Προϋπολογισμού, σας
διαβεβαιώ ότι μάλλον μπέρδεψε τα πράγματα.
Αρκούσε να διαβάσει κυριακάτικη συνέντευξη πρωτοκλασάτου στελέχους του ΠΑΣΟΚ και μέχρι πρότινος Υπουργού, με καταλυτική κριτική προς την Κυβέρνησή του. Και όχι μόνο σε θέματα εξωτερικής πολιτικής, που χαρακτηρίζεται αφελής, αλλά εκεί ακριβώς που χτυπά η καρδιά της Κυβέρνησης. Μιλούσε για ανυπαρξία κυβερνητικής πολιτικής και για ανυπαρξία λειτουργίας του Υπουργικού Συμβουλίου. Μη μιλάτε λοιπόν για εσωστρέφεια, ιδίως εσείς που είσθε στο χώρο της Κυβέρνησης.
'Ερχομαι στην ουσία και στα σοβαρά. Ο κ. Παπαντωνίου ξεκίνησε τη
συζήτηση επί του Προϋπολογισμού με κάτι το οποίο υποβαθμίζει και το ρόλο του αλλά και το ρόλου του Κοινοβουλίου. Εξήγγειλε για δεύτερη φορά μετά τις περασμένες εκλογές -το είχε κάνει πριν και το ξανακάνει τώρα- το πρόγραμμα σταθεροποίησης και ανάπτυξης. Το εξήγγειλε όμως εκτός Βουλής. Νομίζω πως εφόσον είχε ξεκινήσει η διαδικασία της συζήτησης του Προϋπολογισμού, όφειλε πρώτα να ενημερώσει την Εθνική Αντιπροσωπεία σε ένα μεγάλο θέμα, όπως είναι αυτό, και ύστερα να το ανακοινώσει έξω. Αυτό δείχνει το μέγεθος του "σεβασμού" του προς το Κοινοβούλιο.
Κατά τα άλλα συζητάμε έναν ακόμη προϋπολογισμό. Λογικά θα έπρεπε να
είναι η κορυφαία στιγμή της κοινοβουλευτικής διαδικασίας και του κοινοβουλευτικού ελέγχου. Δεν είναι διότι -φαίνεται από το ενδιαφέρον εδώ- στην ουσία ο Προϋπολογισμός και δεν συζητείται, όπως θα έπρεπε, και διότι κανείς πια δεν έχει εμπιστοσύνη στους αριθμούς τους οποίους αναφέρουν οι προϋπολογισμοί, όπως αυτοί διαμορφώθηκαν τα τελευταία χρόνια.
Είναι γνωστό ότι ο Προϋπολογισμός συζητείται στη Βουλή κατά το
Σύνταγμα και κατά τον Κανονισμό της Βουλής μαζί με τον ισολογισμό και τον απολογισμό. Αυτό έχει σημασία. Ελπίζω στο πλαίσιο Αναθεώρησης του Συντάγματος και της αντίστοιχης τροποποίησης του Κανονισμού της Βουλής να αλλάξουμε κάποια πράγματα. Αν πρέπει να συζητείται ο Προϋπολογισμός μαζί με τον απολογισμό και τον ισολογισμό, είναι γιατί η αξιοπιστία του προϋπολογισμού δεν κρίνεται μόνο με βάση τις προβλέψεις του, αλλά και με 
βάση το πώς χειρίστηκε μια κυβέρνηση τους προηγούμενους προϋπολογισμούς. Δεν σημαίνει τίποτα να εξαγγέλλει κάποιος μελλοντικά σχέδια, όταν είναι αναξιόπιστος με βάση εκείνα τα οποία προηγήθηκαν. 
Το ζήτημα λοιπόν και του φετινού Προϋπολογισμού είναι ότι πρέπει να
τον αντιμετωπίσουμε και με βάση τα όσα λέει για το μέλλον, αλλά και με βάση τα όσα έχουν γίνει στο παρελθόν. Και μάλιστα στο πρόσφατο παρελθόν. Μπορούμε με βάση τις επιδόσεις της Κυβέρνησης, με βάση τον τρόπο
εκτέλεσης των προϋπολογισμών και με βάση τον τρόπο με τον οποίο ήλθαν
στην επιφάνεια οι εξαγγελίες της Κυβέρνησης, να πιστέψουμε ότι και για το μέλλον, δηλαδή για το 2001, οι προϋπολογιστικές εξαγγελίες της Κυβέρνησης είναι αξιόπιστες; 
Θα φέρω μόνο τρία παραδείγματα για να αποδείξω ότι, με βάση το
παρελθόν της Κυβέρνησης, δεν μπορούμε να εμπιστευτούμε αυτά που λέει έστω και αν αυτά περιέχουν αγαθές προθέσεις. Τα τρία παραδείγματα αφορούν την ευρωζώνη, την ανεργία και το χρηματιστήριο.
Η ευρωζώνη θεωρείται, και επιχειρήθηκε από την Κυβέρνηση να εμφανισθεί, ως το ισχυρό όπλο, το ισχυρό χαρτί της. 'Οχι μόνο δεν πρόκειται για ισχυρό χαρτί, αλλά δείχνει τη νοοτροπία της Κυβέρνησης. Αυτό που ήταν αυτονόητο και μπορούσε και έπρεπε να είναι αυτονόητο για τη χώρα μας, αφού αυτή ήταν η πορεία της, με την πολιτική των κυβερνήσεων
του ΠΑΣΟΚ και στη συνέχεια με την πολιτική των κυβερνήσεων Σημίτη, επιτεύχθηκε με αργοπορία, με καθυστέρηση, αλλά και με δημιουργική λογιστική, που τώρα φαίνεται. Δηλαδή με ονομαστική σύγκλιση. Αυτό παρουσιάστηκε ως μεγάλο επίτευγμα. Δεν φταίμε εμείς, κύριοι συνάδελφοι

του ΠΑΣΟΚ, εάν είναι τόσο μικρές οι δυνατότητες της Κυβέρνησης την οποία στηρίζετε, ώστε αυτό που ήταν αυτονόητο για όλες τις χώρες -θα ήταν αυτονόητο και για την Ελλάδα αν την κυβερνούσε μια σωστή κυβέρνηση-έφθασε να είναι τόσο μεγάλος "άθλος", ώστε να επαίρεσθε γι' αυτόν.
Η αλήθεια όμως είναι συγκλονιστική για σας.
Η πορεία προς την Ευρωζώνη ήταν προδιαγεγραμμένη για όλες τις χώρες
της Ευρωπαϊκής 'Ενωσης. Και ήταν και για μας από τον καιρό που μπήκαμε στην Ευρωπαϊκή 'Ενωση, δηλαδή στην τότε ΕΟΚ. Αλλά στην πορεία χάθηκαν επί των ημερών σας δέκα ολόκληρα χρόνια πειραματισμών στη δεκαετία του 1980. Επιχειρήσατε μάλιστα να ρίξετε ως Κυβέρνηση πάνω στη Νέα Δημοκρατία την ευθύνη δήθεν για το Πρώτο Πρόγραμμα Σύγκλισης, το οποίο εφαρμόστηκε ελάχιστα ξέρετε -συνηθίζεται να μεταθέτει τις ευθύνες με αυτόν τον τρόποκαι ύστερα, όταν ήλθε η ώρα να φτάσουμε την τελική ευθεία, τότε ανακαλύψατε χίλια τεχνάσματα και χίλιες δικαιολογίες για να μας πείτε ότι η αργοπορεία με την οποία μπήκαμε και δικαιολογημένη ήταν και, όπως είπα προηγουμένως, άθλο επιτελέσατε.
Τα πράγματα είναι τελείως διαφορετικά. Οι τριτοκοσμικοί σοσιαλισμοί του παρελθόντος, το δήθεν κοινωνικό πρόσωπο ή προσωπείο της δεκαετίας του 1980, οι αγκιλώσεις που σέρνουν τις κυβερνήσεις του ΠΑ.ΣΟ.Κ. -οι οποίες σύρονται αυτήν τη στιγμή απλώς και μόνο προς φιλελεύθερες σκέψεις και αντιλήψεις όχι γιατί τις πιστεύουν αλλά επειδή δεν μπορούν να κάνουν διαφορετικά- είναι οι αιτίες ακριβώς αυτού του αποτελέσματος: του ότι μπήκαμε αργά και μπήκαμε και με ονομαστική σύγκλιση. Το ξέρετε, το ομολόγησαν όλοι, Πρωθυπουργός και Υπουργός Εθνικής Οικονομίας. Από εδώ και πέρα πρόκειται να γίνουν οι όποιες μεγάλες διαρθρωτικές αλλαγές. 
Μπήκαμε με αριθμούς, τίποτε παραπάνω και τίποτε παρακάτω. Και αυτό το
πράγμα φαίνεται τώρα, το πόσο σαθρά είναι τα θεμέλια πάνω στα οποία στηριζόμαστε. Και δεν έχει γίνει καμία ουσιαστικά διαρθρωτική αλλαγή, από αυτές που έπρεπε να γίνουν.
Από την άλλη πλευρά εκείνο το οποίο αντιμετωπίζετε -και το
ξέρετε- τούτη τη στιγμή, είναι ότι έχουμε καθυστερήσει σε ό,τι αφορά εκείνα τα οποία θα έπρεπε ήδη να έχουν γίνει όταν ακριβώς έπρεπε να έχουμε μπει στην Ευρωζώνη.
Ο πληθωρισμός, που τον θεωρείτε ότι πάει καλά, με το πρώτο χτύπημα το οποίο αφορούσε την πετρελαϊκή κρίση -που δεν ήταν δα και καμία μεγάληδεν άντεξε και εκτινάχθηκε πάλι. Αυτό αποδεικνύει ποιες είναι οι αντοχές της οικονομίας. Καταφέρατε ορισμένα πράγματα με ορισμένους δείκτες και ιδίως με το δείκτη που αφορά την αγορά εργασίας. Και με το πρώτο χτύπημα στη συνέχεια οδηγηθήκαμε εκεί που οδηγηθήκαμε. Να τρέμει το φιλοκάρδι μας ακόμα και για το θέμα του πληθωρισμού που κάποτε τον θεωρούσατε ισχυρό χαρτί. Κι όσον αφορά τις μεγάλες διαρθρωτικές αλλαγές, γνωρίζετε ότι όλες αυτές έχουν μείνει εντελώς πίσω.
Αποκρατικοποιήσεις και ιδιωτικοποιήσεις σταμάτησαν... Ελάχιστες έγιναν. Και τολμούν να λένε ορισμένοι τι έγινε επί Νέας Δημοκρατίας!! 
Κυρίες και κύριοι συνάδελφοι της Συμπολίτευσης, θα πρέπει να σας
θυμίσω ότι αν είχατε ακολουθήσει τα βήματα της περιόδου εκείνης, δεν θα είχαμε χάσει τον πολύτιμο χρόνο. Τώρα ομολογείτε όλες τις αλήθειες που είπαμε τότε ως κυβέρνηση. Ας θυμούνται κάποιοι και ιδίως ο Υπουργός Εθνικής Οικονομίας τι έλεγε όταν η Νέα Δημοκρατία επιχειρούσε τις πρώτες αποκρατικοποιήσεις και ιδιωτικοποιήσεις, αρχής γενομένης από τον ΟΤΕ παραδείγματος χάρη. Σταματατήσατε οποιαδήποτε, εκτός από ελάχιστες που έγιναν πριν από την ένταξή μας στην Ευρωζώνη. Τις σταματήσατε ως Κυβέρνηση, διότι θεωρήσατε πάντοτε ότι ο τρόπος με τον οποίο γίνονται οι αποκρατικοποιήσεις και ιδίως οι ιδιωτικοποιήσεις ήταν οι απλές μετοχοποιήσεις. Τότε πήγαινε καλά το χρηματιστήριο. Και επιχειρούσατε απλές μετοχοποιήσεις χωρίς καμία όμως ουσιαστικά ιδιωτικοποίηση από πλευράς απελευθέρωσης της οικονομίας με τους καρεκλοκένταυρους, τους κομματικούς από πάνω. Σας έβγαινε τότε το παιχνίδι. Ανέβαινε το φουσκωμένο χρηματιστήριο. Κερδίζατε χρήματα. Μπορούσατε να το κάνετε, γιατί από αυτά πέρνατε χρήματα. Με το που σταμάτησε το χρηματιστήριο να παίζει το ρόλο ατμομηχανής, για να μπορείτε να κάνετε αυτήν την κομματική, τη στρεβλή πολιτική των δήθεν ιδιωτικοποιήσεων, σταμάτησαν οι ιδιωτικοποιήσεις. Και περιμένετε πότε θα έλθει ξανά το χρηματιστήριο στα

ίσια του, για να μπορέσετε να αρχίσετε πάλι αυτήν τη μηχανή. Γνωρίζετε πολύ καλά λοιπόν ότι διαρθρωτικές αλλαγές με τέτοιου είδους ιδιωτικοποιήσεις δεν μπορούν να γίνουν. Και γνωρίζετε επίσης ότι και άλλες διαρθρωτικές αλλαγές δεν έγιναν. Το ασφαλιστικό καρκινοβατεί. 
(Στο σημείο αυτό την Προεδρική 'Εδρα καταλαμβάνει ο Πρόεδρος της
Βουλής κ. _ΑΠΟΣΤΟΛΟΣ ΚΑΚΛΑΜΑΝΗΣ_)
Διαρρέετε κάποια θέματα από το πρόγραμμα το οποίο έχουν αναλάβει να εκπονήσουν οι Βρετανοί μελετητές, για να δημοσκοπήσετε την κοινή γνώμη. Κάνετε ένα είδος δημοσκόπησης της κοινής γνώμης μόνο και μόνο για να 
δείτε πού θα πάει το πράγμα. Και σε ό,τι αφορά τις εργασιακές σχέσεις, το είδαμε.
"'Ωδινεν όρος και έτεκε μυν".
Γι αυτό σας είπα, ότι στο μέτρο των δικών σας μέτριων δυνατοτήτων μπορεί να είστε ικανοποιημένοι. Σε καμία όμως περίπτωση δεν μπορεί να είναι ικανοποιημένος ο ελληνικος λαός. Οι δικές σας επιδόσεις αυτές είναι. Εμείς το ξέρουμε. Δεν είναι όμως αυτές μόνο οι δυνατότητες του ελληνικού λαού. Επομένως μην επαίρεστε για πράγματα τα οποία εσάς μόνο ικανοποιούν. Δεν μπορούν σε καμία περίπτωση όμως να ικανοποιήσουν τον ελληνικό λαό.
Για την ανεργία τι μπορεί να πει κανείς; 'Ακουσα τις προβλέψεις του
κυρίου Υπουργού Εθνικής Οικονομίας στο πρόγραμμα ανάπτυξης και σταθεροποίησης. Δεν ξέρω τι θα κάνει τότε, εγώ ξέρω ότι αυτή τη στιγμή είμαστε η μόνη χώρα που βεβαίως, σύμφωνα με τα στοιχεία του ΟΟΣΑ, έχει 12% ανεργία με ανοδικές τάσεις. 'Ολη η Ευρώπη και στο μέσο όρο της και
οι επί μέρους χώρες έχουν πτωτικές τάσεις. Ξέρετε ότι ο μέσος όρος ανεργίας στο χώρο της Ευρωπαϊκής 'Ενωσης είναι 8,2% με πτωτική τάση, ενώ στην Ελλάδα είναι 12% με ανοδική τάση. Και, βεβαίως, ξέρετε ότι όλες οι άλλες χώρες πλην της Ισπανίας έχουν μικρότερη ανεργία από μας. Αλλά και η Ισπανία, που έχει μεγαλύτερη, την έχει μειώσει αλματωδώς. Και ξέρετε επίσης ότι η Ιρλανδία, που είναι απολύτως συγκρίσιμη με μας, είναι μια χώρα η οποία έχει μειώσει την ανεργία της με ρυθμούς τους οποίους δεν τολμά να ονειρευτεί η Κυβέρνηση Σημίτη.
Τι είδους αναπτυξιακή πολιτική, τι είδους ευφορία οικονομική μπορούμε να περιμένουμε σε μια οικονομία που όταν όλη η Ευρώπη ρίχνει την ανεργία εμείς την ανεβάζουμε; Και μάλιστα τι είδους ανεργία! Ανεργία κατά κύριο λόγο των νέων. Εκατόν πενήντα χιλιάδες νέοι πτυχιούχοι ΑΕΙ και ΤΕΙ αυτή τη στιγμή αποτελούν τον πυρήνα αυτής της ανεργίας. Νέοι οι οποίοι εκφράζουν ακριβώς τι συμβαίνει σήμερα στην ελληνική κοινωνία, τι συμβαίνει και τι είδους απελπισία την καταλαμβάνει. Γιατί, ακριβώς, όταν έχεις πτυχιούχους άνεργους είναι εκείνοι που δεν έχουν ελπίδα. Εκεί δημιουργείς το μεγαλύτερο πρόβλημα. Διότι δεν είναι μόνο το ότι υπάρχει ανεργία, είναι ακριβώς ότι αυτή η κοινωνία και αυτή η οικονομία δεν μπορεί να λειτουργήσουν.
Σε ό,τι αφορά το χρηματιστήριο, είναι πράγματα που θα τα αναλύσει στη συνέχεια περισσότερο και ο κ. Αλογοσκούφης, καθ' ύλην αρμόδιος για τα θέματα αυτά αλλά και άλλα. Θα ήθελα να σας πω μόνο ότι στην περσινή σας ομιλία, σ' αυτή την Αίθουσα, είπατε πολλά για τα θέματα του χρηματιστηρίου. Σήμερα σιωπή. Γιατί; Γιατί στο τελευταίο δωδεκάμηνο η μισή αξία του χρηματιστηρίου χάθηκε. Τριάντα πέντε τρισεκατομμύρια, τα 3/4 του ΑΕΠ, χάθηκαν από πλευράς απώλειας αξίας των μετοχών. Και δεν είναι μόνο αυτό, ούτε ο τρόπος μόνο που το κάνατε, αυτός ο αήθης, πολιτικώς και οικονομικώς τρόπος, με τον οποίο οδηγήσατε στο μαρασμό και το χρηματιστήριο, αλλά πολύ περισσότερο τις χιλιάδες των μικροεπενδυτών τους οποίους παραπλανήσατε. Είναι κάτι άλλο πιο βαθύ για την ελληνική οικονομία.
Είναι ότι φαίνεται στο χρηματιστήριο σήμερα από την πορεία του πως ενώ θα μπορούσε να ανέβει με βάση και τα δεδομένα -αυτά τα στρεβλά μικρά δεδομένα της ελληνικής οικονομίας- δεν μπορεί να κάνει βήματα προς τα μπρος. Γιατί κανείς δεν έχει εμπιστοσύνη με βάση αυτά που συνέβησαν. Δηλαδή δεν είναι μόνο η πτώση του χρηματιστηρίου, είναι η έλλειψη εμπιστοσύνης η οποία υπάρχει σήμερα. Και αυτή η έλλειψη εμπιστοσύνης είναι χειρότερη από τους αριθμούς. Είναι χειρότερη από τους αριθμούς, γιατί ξέρετε ότι αυτή η έλλειψη εμπιστοσύνης είναι που κάνει τα πράγματα τούτη την ώρα να μην αφήνουν το χρηματιστήριο να προχωρήσει. Και αυτό σηματοδοτεί και τη γενικότερη εικόνα που έχει ο 'Ελληνας επενδυτής αλλά
και πολύ περισσότερο ο ξένος επενδυτής για το χρηματιστήριο. Γιατί γνωρίζετε ότι η αδυναμία ανόδου του χρηματιστηρίου οφείλεται κυρίως στο γεγονός ότι οι ξένοι επενδυτές δεν εμπιστεύονται -και αυτή ακριβώς είναι η καλύτερη απόδειξη του ποια είναι η οικονομική σας πολιτική- το χρηματιστήριο, αφού δεν έχει προοπτικές σταθερής ανόδου.
Σε ό,τι αφορά το μέλλον -γιατί πολλά είπα για το παρελθόν, όπως είπα ο κ. Αλογοσκούφης θα το τονίσει περισσότερο- τι λέει αυτός ο Προϋπολογισμός; Επιτρέψτε μου να σας πω -και μη νομίζετε ότι προσπαθώ να ευτελίσω τη συζήτηση- ότι αν είχα να βάλω έναν τίτλο στον προϋπολογισμό του κ. Παπαντωνίου θα διάλεγα, δυστυχώς, τον τίτλο μιας ταινίας "Μυστικά και ψέματα". Αποτελείται από ένα μέρος που είναι μυστικά και από ένα μέρος που είναι ψέματα.
Ας πάρουμε τα μυστικά πρώτα-πρώτα. Αυτός ο περίφημος "πλεονασματικός" προϋπολογισμός. Αν κατάλαβα καλά και αν σημειώσα σωστά, έξι ή επτά φορές το επανέλαβε ο κ. Παπαντωνίου. 'Ηταν γιατί ήθελε να πιστέψει ότι πράγματι έτσι είναι, γιατί ξέρει ότι δεν είναι έτσι. Μας είπε λοιπόν έξι με επτά φορές ότι είναι πλεονασματικός κατά διακόσια δέκα δισεκατομμύρια μας έλεγε πριν, διακόσια δισεκατομμύρια τώρα. Δεν έχει όμως σημασία τόση αυτό. Είναι όμως πλεονασματικός; Είναι και αυτός δημιούργημα της δημιουργικής λογιστικής. Και μας λένε, "φέρνουμε στοιχεία που δεν υπάρχουν". Μα, τα είπαμε. Ο Προϋπολογισμός αυτός όχι μόνο δεν είναι πλεονασματικός, είναι πλασματικός.
'Οχι μόνο δεν υπάρχει πλεόνασμα, υπάρχει τουλάχιστον έλλειμμα μέσα σε αυτόν, που αγγίζει το 1,5 τρισεκατομμύριο. Και εξηγήσαμε γιατί. 
Πρώτα-πρώτα, είναι ή δεν είναι αλήθεια ότι εξακόσια πενήντα
δισεκατομμύρια δεν φαίνονται σε αυτόν τον Προϋπολογισμό, διότι εμφανίζονται ως κεφαλαιουχικές μεταβιβάσεις προς ΔΕΚΟ; Μας λέει ούτε λίγο ούτε πολύ -και δεν χρειάζεται να είναι κανείς οικονομολόγος για να το καταλάβει-ότι αυτό είναι συμμετοχή στο κεφάλαιο των ΔΕΚΟ, δηλαδή επιχορηγήσεις που δεν τις εμφανίζουμε. Δεν είναι έλλειμμα αυτό το πράγμα! Προς Θεού! Λες και πρόκειται από αυτά που βάζει στις ελλειμματικές ΔΕΚΟ για να τις επιδοτήσει, να πάρει πίσω.
Αυτό είναι κλασική περίπτωση στρέβλωσης της αλήθειας. Αυτό και μόνο το στοιχείο φτάνει, για να υπερκαλύψει τα διακόσια δέκα δισεκατομμύρια του κ. Παπαντωνίου επί τρία. Αλλά δεν είναι μόνον αυτό.
Είναι τα τριακόσια πενήντα δισεκατομμύρια για πληρωμή τόκων προς εξυπηρέτηση του δημόσιου χρέους, που δεν φαίνονται. Είναι τριακόσια δισεκατομμύρια, που είναι η υπερεκτίμηση του δήθεν πλεονάσματος των ασφαλιστικών ταμείων. Είναι και τριακόσια δισεκατομμύρια από τη μη αναγραφή δαπανών για επιστροφές φόρων. Τόσο το υπολογίζουν. Και ούτε πέρσι το είχατε εμφανίσει. 'Εφτασε πέρσι τα διακόσια ενενήντα δισεκατομμύρια, φέτος θα φτάσει τα τριακόσια. Υπάρχουν και άλλα πολλά, που θα σας εξηγηθούν στη συνέχεια.
Η ουσία είναι ότι ο Προϋπολογισμός δεν είναι πλεονασματικός. Σας είπα και πριν: Είναι πλασματικός. Τώρα σε ό,τι αφορά τα ψέματα, μιας και μιλήσαμε για τα μυστικά. Πρώτα-πρώτα μας μίλησε ο κ. Παπαντωνίου για τις περίφημες φοροελαφρύνσεις.
Κυρίες και κύριοι συνάδελφοι, θα σας πω ένα και μόνο πράγμα. Το πόσο "ορθολογική" είναι η φορολογική πολιτική της Κυβέρνησης φάνηκε φέτος μέσα σε αυτήν την Αίθουσα, που συνέβη το εξής μοναδικό: 'Ηρθε η Κυβέρνηση, έφερε ένα φορολογικό νομοσχέδιο και μας είπε ότι είναι συνεπής, επειδή το έφερε πριν από τον Προϋπολογισμό. Και ότι αυτό είναι το φορολογικό νομοσχέδιο, που θα ισχύσει για το 2001 και με βάση το οποίο καταρτίζει τον Προϋπολογισμό του 2001. Δεν είχε στεγνώσει το μελάνι του Εθνικού Τυπογραφείου και, όταν συζητούσαμε το εργασιακό νομοσχέδιο, έφερε την τροπολογία για τα φορολογικά του χρηματιστηρίου.
Και ερωτώ: 'Ηξερε ή δεν ήξερε ότι έπρεπε να πάρει αυτά τα φορολογικά μέτρα; Τόσο σημαντικά μέτρα για την άνοδο του χρηματιστηρίου τα έφερε μετά το φορολογικό νομοσχέδιο; Το αμέσως επόμενο μετά το φορολογικό ήταν το νομοσχέδιο για τις εργασιακές σχέσεις. Εκεί έφερε μία τροπολογία, που ήταν ολόκληρο νομοσχέδιο. Και αυτό για να μας πει τι; 'Οτι αυτή είναι η φορολογική πολιτική της Κυβέρνησης για το χρηματιστήριο.
Για ποια ορθολογική φορολογική πολιτική μιλάμε, όταν είναι γνωστό -και μη σας ενοχλεί αυτός ο αριθμός, ο μέσος όρος πρέπει να λέγεται- ότι
ως τώρα κάθε ελληνική οικογένεια πλήρωνε κατά μέσον όρο τρία εκατομμύρια είκοσι πέντε χιλιάδες δραχμές φόρους το χρόνο. Φέτος θα πληρώνει κατά μέσον όρο τρία εκατομμύρια διακόσιες εβδομήντα χιλιάδες δραχμές, δηλαδή έχουμε άνοδο διακόσιες σαράντα πέντε χιλιάδες δραχμές. Αυτές είναι οι φοροελαφρύνσεις;
Στη συνέχεια θα αναφερθώ εν τάχει και σημειολογικά στο κοινωνικό πρόσωπο της Κυβέρνησης. Παιδεία: Οι δαπάνες ήταν πέρσι το 3,5% του ΑΕΠ. Τώρα πάνε στο 3,45%. Θα μου πείτε ότι είναι μικρή πτώση. Ναι, αλλά είναι πτώση, τη στιγμή κατά την οποία δαπανούμε ένα δισεκατομμύριο σήμερα, κάθε μέρα, όλες οι ελληνικές οικογένειες για πληρωμή φροντιστηρίων και έχουμε πεντακόσια δισεκατομμύρια κάθε χρόνο συναλλαγματικά "αιμορραγία" για τα πανεπιστήμια του εξωτερικού.
Υγεία: Πτώση από 3% σε 2,98%. Μικρή, αλλά πτώση. 
(Στο σημείο αυτό κτυπάει το κουδούνι λήξεως του χρόνου ομιλίας του
κυρίου Βουλευτή)

Πως θα την κάνει αυτή την έρημη "επανάσταση" στην υγεία ο κ. 
Παπαδόπουλος;
Τελειώνω, κύριε Πρόεδρε, σε ένα λεπτό.
Αγροτικός τομέας: Πού είναι η φιλοαγροτική πολιτική, όταν...
__ΠΡΟΕΔΡΟΣ (Απόστολος Κακλαμάνης):__ Κύριε Παυλόπουλε, με συγχωρείτε. Πρέπει να τηρήσουμε το χρόνο, γιατί, αν αρχίσουμε από εσάς, τα οκτώ λεπτά
που έχουν οι Βουλευτές θα παραβιάζονται.
_ΠΡΟΚΟΠΗΣ ΠΑΥΛΟΠΟΥΛΟΣ:_ Θα είχα τελειώσει τώρα, κύριε Πρόεδρε.
Πέρσι ήταν 1,27% για τον αγροτικό τομέα, φέτος 1,2%.
Ο Προϋπολογισμός είναι αναξιόπιστος, αντιπαραγωγικός,

αντιαναπτυξιακός. Είναι Προϋπολογισμός μειωμένων δυνατοτήτων και
μειωμένων προσδοκιών. 'Ενας Προϋπολογισμός, ο οποίος ακρωτηριάζεται πάνω στην προκρούστεια κλίνη της μετριότητας του εκσυγχρονισμού, όπως τουλάχιστον τον εννοεί η Κυβέρνηση Σημίτη.
(Χειροκροτήματα από την πτέρυγα της Νέας Δημοκρατίας)_
__ΠΡΟΕΔΡΟΣ (Απόστολος Κακλαμάνης):__ Κύριε Μαγκριώτη, ο κ. Σκυλλάκος θα μιλήσει πριν από εσάς, ως Κοινοβουλευτικός Εκπρόσωπος του Κομμουνιστικού Κόμματος Ελλάδας.
Ορίστε, κύριε Σκυλλάκο.
_ΑΝΤΩΝΗΣ ΣΚΥΛΛΑΚΟΣ:_ Ο Υπουργός Εθνικής Οικονομίας και η Κυβέρνηση γενικότερα καμαρώνουν για τη μεγάλη "επιτυχία" της ένταξης της χώρας μας στην ΟΝΕ. Τα εκατομμύρια των εργαζομένων της πόλης και του χωριού, που

για να μπούμε στην ΟΝΕ πλήρωσαν πολλά και έκαναν πολύ μεγάλες θυσίες, δεν ξέρω αν πρέπει να θεωρούν αυτή την υπόθεση μεγάλη επιτυχία, πολύ περισσότερο που στη μετά ΟΝΕ εποχή θα συνεχιστούν οι ίδιες πολιτικές που στρέφονται ενάντια στα συμφέροντά τους.
Μεγάλη επιτυχία βεβαίως -και τη χειροκροτούν- είναι γι' αυτούς που κερδίζουν από την υπόθεση αυτή, τα μεγάλα συμφέροντα, το μεγάλο κεφάλαιο. 
Σε κάποιες από τις τοποθετήσεις του τελευταίου καιρού ο κύριος
Υπουργός Εθνικής Οικονομίας μίλησε και για ιστορικό προϋπολογισμό. Και η ιστορικότητα του προϋπολογισμού συνδέεται με την κατάργηση της δραχμής, ενός από τα παλιότερα νομίσματα. Δηλαδή, θα χαρακτηρίζουμε σαν ιστορικό οτιδήποτε αφορά την Ελλάδα; Παραχώρηση κυριαρχικών δικαιωμάτων συστηματικά. Στη Νίκαια, παραδείγματος χάρη, ακόμα περισσότερα ζητήματα

θα αποφασίζονται κατά πλειοψηφία με κατάργηση του βέτο. Πρόκειται για ιστορική εξέλιξη αυτό που συνέβη στη Νίκαια; Δηλαδή, χαιρόμαστε με ό,τι περιορίζει το έθνος-κράτος και παραδίδουμε τα κλειδιά στις Βρυξέλλες; Είναι δυνατό να χαιρόμαστε;
Λέει η Κυβέρνηση και ο Υπουργός Εθνικής Οικονομίας ότι μπήκαμε στην ΟΝΕ ως ισότιμη χώρα και μάλιστα είμαστε στο σκληρό πυρήνα. Γνωρίζει όμως πολύ καλά και αυτός και η Κυβέρνηση ότι στη Νίκαια αυξήθηκαν πάρα πολύ οι ψήφοι των ισχυρών χωρών και η απόσταση Ελλάδας και ισχυρότερων χωρών μεγάλωσε. Ακούγεται λιγότερο η φωνή μας. 'Εχουμε πολύ λιγότερες ψήφους, απ' ό,τι συγκριτικά με τις μεγαλύτερες χώρες. Πρέπει να χαιρόμαστε γι' αυτό; Πρέπει να χαιρόμαστε σαν ελληνικός λαός γιατί η Κυβέρνηση με τη σύμφωνη γνώμη της Νέας Δημοκρατίας, με τη σύμφωνη γνώμη του Συνασπισμού, συμφώνησαν στη Νίκαια για την ενισχυμένη συνεργασία, που σημαίνει τρεις μεγάλες χώρες με τις ψήφους τους και με τις ψήφους μιας μικρής χώρας θα μπορούν να εμποδίζουν να παίρνονται αποφάσεις; Αυτός είναι κοσμοπολιτισμός του κεφαλαίου. Τον χειροκροτάτε και μπράβο σας. Και μένει σε μας το δικαίωμα και η ανάγκη να μιλάμε για πραγματικό πατριωτισμό στη
χώρα μας και σε επίπεδο οικονομίας και σε επίπεδο κυριαρχικών δικαιωμάτων και σε επίπεδο γενικά εθνικών συμφερόντων. Και θα τη συνεχίσουμε αυτήν την προσπάθεια.
_ΓΕΩΡΓΙΟΣ ΑΛΟΓΟΣΚΟΥΦΗΣ_: Φθάσαμε και εμείς στο διεθνισμό!
_ΑΝΤΩΝΗΣ ΣΚΥΛΛΑΚΟΣ_: Μιλάτε για διεθνισμό του κεφαλαίου. Αυτή είναι η διαφορά με το δικό μας διεθνισμό. 
Τρίτο ζήτημα. Μπαίνοντας στην ΟΝΕ που είναι μια Ευρώπη των πολλών ταχυτήτων εμείς είμαστε στη δεύτερη-τρίτη ταχύτητα, αυτό αποφασίστηκε στη Νίκαια- λέγεται -και το είπατε και εσείς, κύριε Υπουργέ- ότι θα δυναμώσουν οι συνθήκες ασφάλειας της οικονομίας μας. Δηλαδή, μια κρίση θα μας πλήξει λιγότερο, λόγω του ότι είμαστε μέσα στην ΟΝΕ. Εμείς έχουμε μάθει να διαβάζουμε την οικονομία εντελώς διαφορετικά και δεν πέφτουμε έξω. 'Οσο μικρότερη χώρα είσαι, όσο πιο αδύνατη είσαι -σαν την Ελλάδα που δεν είναι αναπτυγμένη καπιταλιστική χώρα, είναι στο ενδιάμεσο- τόσο η κρίση θα επηρεάζει περισσότερο τις πιο αδύνατες χώρες, φυσικά και την Ελλάδα. Το ερώτημα είναι: Σε τέτοιες στιγμές κρίσεις, πότε μπορείς να υπερασπιστείς τα εθνικά συμφέροντα, την οικονομία της χώρας πιο εύκολα; 'Οταν έχεις παραδώσει τα κλειδιά της οικονομίας στην Ευρωπαϊκή Τράπεζα, στα ευρωπαϊκά όργανα ή όταν κρατάς κλειδιά στα χέρια σου για να αντιμετωπίσεις την κατάσταση; Εμείς υποστηρίζουμε το δεύτερο και γι' αυτό λέμε ότι χειροτερεύει η θέση της Ελλάδας. Είναι πιο επιρρεπής σε μεγαλύτερες συνέπειες σε συνθήκες κρίσεις με την ένταξη στην ΟΝΕ. 
'Ερχομαι στον Προϋπολογισμό. 
Γίνεται συστηματική προσπάθεια και αυτήν τη φορά όπως και στις προηγούμενες, να εξωραϊστεί και αυτός καθαυτός ο Προϋπολογισμός και η συνολική οικονομική πολιτική της κυβέρνησης, να συσκοτιστούν τα προβλήματα και οι μεγάλες αδικίες που γίνονται. Και θα τολμούσα να πω ότι χρειάζεται περισσό θάρρος, για να μην πω κάτι βαρύτερο, από τον Υπουργό Εθνικής Οικονομίας και την Κυβέρνηση να αντιστρέφουν την πραγματικότητα σε ό,τι αφορά τον Προϋπολογισμό τουλάχιστον και σε μια σειρά άλλα ζητήματα οικονομικής πολιτικής.
Πρώτη αντιστροφή της πραγματικότητας είναι ότι ελαφρύνονται τα φτωχά λαϊκά στρώματα από φορολογικής άποψης και επιβαρύνονται οι επιχειρήσεις. Αυτό κι αν είναι υποκρισία.
Ακόμη και αυτός που ασχολείται για πρώτη φορά με τον Προϋπολογισμό, αν δει πώς αυξάνονται τα έσοδα για το 2001, θα δει ότι την επόμενη χρονιά θα έχουμε οκτακόσια ογδόντα δισεκατομμύρια περισσότερους φόρους, εισπράξεις από τις ισχύουσες φορολογικές διατάξεις. Δεν λέμε εμείς ότι άλλαξαν οι φορολογικές διατάξεις. Ας σταματήσει αυτό το παιχνίδι που λέτε ότι δεν φέρατε καινούριους φόρους. Με τις παλιές φορολογικές ρυθμίσεις έχετε καταφέρει να εισπράττετε κάθε χρόνο περισσότερα και του χρόνου οκτακόσια ογδόντα δισεκατομμύρια περισσότερα. Αν το μοιράσουμε με τα δέκα εκατομμύρια 'Ελληνες σημαίνει ότι ο κάθε 'Ελληνας πολίτης θα πληρώσει παραπάνω ογδόντα οκτώ χιλιάδες φόρο. Πόσο θα πληρώσει μια τετραμελής οικογένεια; Πάνω από τριακόσιες χιλιάδες δραχμές επιπλέον φόρο, κατά μέσο όρο. Αυτή είναι η ουσία του Προϋπολογισμού.
(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος
της Βουλής κ. _ΚΩΝΣΤΑΝΤΙΝΟΣ ΓΕΙΤΟΝΑΣ_)
Ας δούμε λίγο πιο συγκεκριμένα τις περίφημες φοροελαφρύνσεις που
λέτε. Από το 1992 και για έξι, επτά χρόνια αφήσατε ανέπαφες τις φορολογικές κλίμακες. Τι σημαίνει αυτό, γι'αυτούς που δεν ξέρουν από φορολογικά; 'Οτι κάθε χρόνο φορολογούνταν το εισόδημα του μισθωτού, του μικρομεσαίου όλο και περισσότερο γιατί πήγαινε σε μεγαλύτερη κλίμακα και έτσι κατάφερνε η Κυβέρνηση να εισπράττει από τους μικρομεσαίους όλο και περισσότερα χρήματα.
Φτάσαμε, λοιπόν, σε ένα τεράστιο επίπεδο κλεψιάς. Σε αυτά τα επτά
χρόνια κλάπηκε πάνω από ενάμισι τρισεκατομμύριο, αυξανόμενο γεωμετρικά κάθε χρόνο. Και φθάσαμε σε ένα επίπεδο φορολογικής κλεψιάς, επιβολής επιπλέον φόρων στους μικρομεσαίους και στους μισθωτούς και λέει η Κυβέρνηση: "Θα σταματήσω σε αυτό το επίπεδο, αλλά θα συνεχίσω να σας κλέβω τόσο πολύ, όσο σας έκλεβα τα περασμένα χρόνια". Αυτές είναι οι φοροαπαλλαγές, κάνει τιμαριθμική αναπροσαρμογή της φορολογικής κλίμακας. Θα διατηρήσει το υψηλό επίπεδο φορολόγησης των μικρών και μεσαίων εισοδημάτων.
Δεύτερο ζήτημα. Θα αναφέρω ένα παράδειγμα, γιατί μίλησε και για το
πετρέλαιο θέρμανσης. Αυτά που θα πληρώσει ο καθένας για πετρέλαιο
θέρμανσης στο σπίτι του, στην πολυκατοικία, στη μονοκατοικία, στο μαγαζί, είναι πολύ περισσότερα και δεν αναπληρώνονται από το επίδομα που δίνετε των τριάντα έως πενήντα χιλιάδων δραχμών. Και δεν είναι ότι δεν αναπληρώνεται το κόστος του πετρελαίου ή της βενζίνης, είναι ότι έχει πληρώσει σαν φόρους περισσότερα από αυτά που θα του επιστραφούν. Αυτά που πληρώνει δεν αναπληρώνονται με τις τριάντα ή τις πενήντα χιλιάδες δραχμές. Το κράτος του παίρνει περισσότερα με τους φόρους. Να μην πω για τους εκατοντάδες χιλιάδες αγρότες, που δεν τους πιάνει αυτό το μέτρο και δεν θα πάρουν ούτε αυτό το επίδομα. Δεύτερη, λοιπόν, φανερή υποκρισία. 
Τρίτη υποκρισία οι έμμεσοι και άμεσοι φόροι. Αντιστράφηκαν λέει τα
νούμερα, όπως και τα νούμερα ανάμεσα στα φυσικά και στα νομικά πρόσωπα, ότι τάχα πληρώνουν περισσότερο τώρα και συμμετέχουν περισσότερο στη φορολογική επιβάρυνση τα νομικά πρόσωπα, οι ανώνυμες εταιρείες ή άλλες εταιρείες και το ίδιο συνέβη υπέρ των άμεσων φόρων, αυξήθηκε δηλαδή το ποσοστό των άμεσων φόρων σε βάρος των έμμεσων φόρων. Πού βρίσκεται η υποκρισία και η παραπλάνηση; Στο ότι λόγω των συνολικών φορολογικών επιβαρύνσεων των μισθωτών, όπως σας εξήγησα, την τελευταία επταετία, λόγω των κλιμακίων που δεν αναπροσαρμόζονταν, αλλά και λόγω των αντικειμενικών κριτηρίων που καταργήθηκαν μεν με τον έναν τρόπο, ισχύουν κατά άλλον τρόπο, αυξήθηκε η άμεση φορολογία σε πολύ μεγάλο βαθμό. 'Ετσι, στο συσχετισμό με την έμμεση φορολογία εμφανίζει διαφορά απ'ό,τι ήταν παλαιότερα. Δεν μειώθηκαν οι έμμεσοι φόροι. Απλώς υπήρξαν κάτι ψιλοπράγματα για να περιορίσουμε τον πληθωρισμό. Δεν περιορίστηκαν πραγματικά οι έμμεσοι φόροι, αντίθετα με τις επιχειρήσεις, με τις ανώνυμες εταιρείες, με τους μεγαλοεισοδηματίες με εισόδημα πάνω από είκοσι τρία ή είκοσι πέντε εκατομμύρια ή έστω και με δεκαεπτάμισι εκατομμύρια. Αυτοί είναι οι φτωχοί, οι μη έχοντες, με δεκαεπτάμισι εκατομμύρια εισόδημα;
Kαι οι ανώνυμες εταιρείες; Γιατί τις μειώνετε με τα χειροκροτήματα
της Νέας Δημοκρατίας, που λέει ότι κι άλλο πρέπει να μειωθεί η φορολόγηση των ανωνύμων εταιρειών; Και ερχόσαστε σαν Κυβέρνηση να υπερκεράσετε τη Νέα Δημοκρατία και μας διαβεβαιώνετε ότι θα μειώσετε τους φόρους στις μεγάλες επιχειρήσεις το 2002 ακόμα μια φορά; Και μας φέρνετε σαν παράδειγμα τη Γερμανία, που έχει 25% κλίμακα;
Και να σας θυμίσω μόνο τι γινόταν για τους μεγαλοεισοδηματίες πριν
από τη δικτατορία, επί ΕΡΕ, γιατί κάνατε σύγκριση του εαυτού σας σαν ΠΑΣΟΚ, το ΠΑΣΟΚ, το σοσιαλιστικό και κοινωνικό κίνημα. 'Ηταν 60% η φορολογική κλίμακα για τα μεγάλα εισοδήματα και τώρα εσείς το κατεβάζετε στο 40% και λέτε ότι θα το κατεβάσετε ακόμη περισσότερο. Αυτή είναι η σύγκρισή σας με τη Δεξιά.
Εμείς καταλήγουμε -και είναι αποδεδειγμένο σαν συμπέρασμα- ότι ο Προϋπολογισμός επιτυγχάνει αναδιανομή εισοδήματος υπέρ του μεγάλου κεφαλαίου και σε βάρος των εργαζομένων. Και επιτυγχάνει, πρώτον, με το φορολογικό σύστημα και με αυτά τα οποία είπα και με άλλα πολλά, που θα μπορούσαμε να πούμε. 
Το επιτυγχάνει όμως και με ένα δεύτερο τρόπο, όχι ο Προϋπολογισμός ακριβώς, απλώς αναγράφεται στον Προϋπολογισμό. Είναι με τα υψηλά επιτόκια που δανείζεται το κράτος είτε από τράπεζες είτε κυρίως από θεσμικούς επενδυτές, με αυτά τα ομόλογα που βγάζει και κατευθείαν με δάνεια.
'Εχει δανειστεί τρισεκατομμύρια με πολύ υψηλά επιτόκια, ξέροντας ότι ο πληθωρισμός θα είναι χαμηλός. Και δανείστηκε με ομόλογα και ανάλογους τίτλους δεκαετίες, δεκαπενταετίες. Και κερδίζουν και θησαυρίζουν οι τράπεζες και πληρώνουμε τοκοχρεολύσια κάθε χρόνο. Για την επόμενη χρονιά προβλέπονται 3,2 δισεκατομμύρια τόκοι, που τα περισσότερα θα πάνε σε αυτούς τους θεσμικούς επενδυτές και στις τράπεζες. Να, πως γίνεται η αναδιανομή υπέρ του μεγάλου κεφαλαίου.
'Αλλος τρόπος αναδιανομής είναι μέσα από τις επενδύσεις. Το πρώτο
ζήτημα είναι ότι δίνονται επιδοτήσεις κατευθείαν, ζεστό χρήμα, σε επιχειρήσεις, 185 δισεκατομμύρια και άλλα 95 δισεκατομμύρια για κατάρτιση, που δεν γίνεται στην πραγματικότητα τέτοια κατάρτιση.

Δεν είναι μόνο αυτό. Ολες οι επενδύσεις του δημοσίου είναι αναθέσεις δημοσίων μεγάλων έργων. Κερδίζουν οι εργολάβοι σε βάρος του δημοσίου και αν συμπεριλάβουμε στις επενδύσεις και τις στρατιωτικές δαπάνες, που δεν φαίνονται στο κεφάλαιο των δημοσίων επενδύσεων αυτά τα πράγματα, τότε
μιλάμε για πολύ μεγαλύτερα ποσά, για αναδιανομή του εισοδήματος υπέρ των επιχειρηματιών σε τεράστιο ύψος.
Τέλος, είναι άλλοι δύο παράγοντες, που βοηθούν τα κέρδη του κεφαλαίου με την πολιτική σας. Είναι η πολιτική των ιδιωτικοποιήσεων. Μεγάλης αξίας επιχειρήσεις τις ξεπουλάτε στους ιδιώτες και, δεύτερον, είναι το χρηματιστήριο και η συμπεριφορά σας απέναντι στο χρηματιστήριο, που διευκολύνετε τριακόσιες πενήντα επιχειρήσεις, που είναι εισηγμένες, να κερδοσκοπήσουν σε βάρος εκατοντάδων χιλιάδων μικροεπενδυτών. 'Ολος αυτός ο μηχανισμός είναι που ανακατανέμει τον πλούτο υπέρ του μεγάλου κεφαλαίου και σε βάρος του λαού. 
Υπάρχει και άλλη πλευρά. Είναι ο μηχανισμός της εισοδηματικής πολιτικής. 'Ακουσα τον κύριο Υπουργό να μιλάει για 5,5% πραγματικές αυξήσεις. Αν διαβάσουμε τον Προϋπολογισμό, θα δούμε ότι η επιβάρυνση είναι 6,6%. Καλά, δεν το κατάλαβε αυτό ούτε η ΑΔΕΔΥ ούτε η ΓΣΕΕ, που έχετε την πλειοψηφία, για να βγουν να σας χειροκροτήσουν; Ακόμη και αυτοί τα αμφισβητούν αυτά τα πράγματα.
Πώς γίνεται αυτό στην πραγματικότητα; Αρκεί να κοιτάξετε τα κονδύλια του Υπουργείου Δημοσίας Τάξης, του Υπουργείου 'Αμυνας και ό,τι αφορά ορισμένες κατηγορίες συντάξεων του δημοσίου, που είναι αυξημένα ποσά για ειδικούς λόγους. Προστίθενται ποσά, είτε γιατί θα πάρουμε προσωπικό καινούριο, το Υπουργείο Δημόσιας Τάξης, είτε γιατί θα γίνει μισθοφορικός στρατός και μάλλον προβλέπεται την ερχόμενη χρονιά αυξημένο ποσό για μισθοδοσία, είτε γιατί πρόκειται για αναπροσαρμογές των συντάξεων, που κακώς καθυστέρησαν και θα έχουν αναδρομική ισχύ ή έχουν συσσωρευθεί χρήματα. Το μοιράζετε αυτό και μας εμφανίζετε είτε 5,5% είτε 6,5%. Ούτε 2,2% δεν θα υπάρξει. Εξάλλου τι είμαστε τώρα;
Προχθές δεν φέρατε εδώ στη Βουλή και ψηφίσατε μόνοι σας ότι οι αυξήσεις στους δημοσίους υπαλλήλους θα είναι 2,2% με πληθωρισμό που τρέχει 4%; Πρόκειται για μείωση του εισοδήματος. Σύμφωνα με υπολογισμούς όχι δικούς μας, συνολικά του συνδικαλιστικού κινήματος, έχουμε την εξής πραγματικότητα: Τα τελευταία χρόνια μειώθηκε το πραγματικό εισόδημα στον ιδιωτικό τομέα γύρω στο 20% και στο δημόσιο τομέα γύρω στο 25%, χωρίς να υπολογίζουμε τις φορολογικές επιβαρύνσεις.
Τέλος, εάν αναφερθούμε και στο τι χάνει ο εργαζόμενος, πώς ανακατανέμεται το πραγματικό του εισόδημα με τις απώλειες που έχει, διότι έχουμε μειωμένες κοινωνικές παροχές, μόνο δύο -τρία ζητήματα να σας πω. 
Κοινωνική προστασία: Είμαστε η τέταρτη χώρα από το τέλος στην
Ευρωπαϊκή 'Ενωση.
Υγεία: Είμαστε η τρίτη χώρα από το τέλος στην Ευρωπαϊκή 'Ενωση.
Και σε έξοδα του κράτους για κάθε μαθητή, φοιτητή και σπουδαστή
είμαστε οι τελευταίοι από τις δεκαπέντε χώρες της Ευρωπαϊκής 'Ενωσης. Να, λοιπόν, πώς λειτουργεί η ανακατανομή του εισοδήματος και γιατί οι φτωχοί γίνονται φτωχότεροι και οι πλούσιοι πλουσιότεροι.
'Ενα επιχείρημα της Κυβέρνησης ότι πάμε καλά είναι ότι έχουμε
πλεόνασμα για πρώτη φορά στον Προϋπολογισμό και ότι μειώνεται το δημόσιο χρέος και, επιπλέον αυτού, ότι έχουμε και αύξηση του Ακαθάριστου Εγχώριου Προϊόντος. Για να τα δούμε αυτά.
Εγώ δεν θέλω να αμφισβητήσω τα νούμερα και για το πλεόνασμα και για
το δημόσιο χρέος. Είναι γνωστό πώς "μαγειρεύονται" αυτά τα νούμερα, ιδιαίτερα στο δημόσιο χρέος, και τα έχουμε πει και άλλες φορές. Ας δεχθούμε συμβατικά ότι είναι σωστά αυτά τα νούμερα. 'Οσον αφορά το πλεόνασμα, έχουμε πράγματι κάποιο πλεόνασμα. 'Οσον αφορά όμως το δημόσιο χρέος, η μείωσή του είναι απειροελάχιστη. Από 117,4 που ήταν το 1995, βρίσκεται τώρα το 2000 στο 115,9. Και εδώ θα πρέπει να εξηγήσω τι έγινε, πώς επιτυγχάνεται αυτό. Σε ό,τι έχει σχέση με τον Προϋπολογισμό και το τι πληρώνουμε για το δημόσιο χρέος, είναι σαφές ότι πληρώνουμε λιγότερα διότι αυξήθηκε ο αριθμός των δόσεων σε βάθος χρόνου περισσότερο. Με αυτόν τον τρόπο όμως πληρώνουμε περισσότερα χρήματα και γι'αυτό η εξυπηρέτηση του δημόσιου χρέους εμφανίζεται μικρότερη στον Προϋπολογισμό.
Ας δεχθώ ότι μειώνεται λιγάκι το δημόσιο χρέος, δημιουργούμε
πλεόνασμα. Το ερώτημα είναι: ποιος πληρώνει για να επιτευχθεί αυτός ο στόχος; Πληρώνουν τα μεγάλα συμφέροντα ή ο λαός; Ο λαός πληρώνει και γι' αυτά τα αποτελέσματα. Να, ποια είναι η ταξική σας πολιτική!
'Ερχομαι στη "σημαία" που σηκώσατε ότι πετύχατε 4% και θα πάτε στο 5% επί του Α.Ε.Π. και ότι έχουμε ανάπτυξη με ρυθμούς 4% και 5% σε σχέση με
το Α.Ε.Π. Πού βρίσκεται το πρόβλημα; Ακόμα και να δεχθούμε ότι είναι έτσι, ποιος βγαίνει κερδισμένος απ' αυτήν την υπόθεση; Πώς είναι δυνατόν να αυξάνεται το Ακαθάριστο Εγχώριο Προϊόν και από την άλλη να μειώνεται το εισόδημα και να χειροτερεύει η κατάσταση;
Αυτοί οι δείκτες δεν είναι ικανοί να δείξουν πώς πάει η οικονομία. Οι πραγματικοί δείκτες είναι η ανεργία, η μείωση του εισοδήματος, η μείωση των κοινωνικών παροχών και το εμπορικό ισοζύγιο. Χάνουμε έδαφος στον καταμερισμό της εργασίας, στο εμπορικό ισοζύγιο, όλο και μεγαλώνει σε βάρος της χώρας μας. Βλέπετε σε ποια πορεία της χώρας οδηγούμαστε, χειροτέρευση της θέσης της χώρας μέσα στην Ευρωπαϊκή 'Ενωση σε επίπεδο Ευρώπης.
Θα μπορούσε να πω πολλά και για τις επενδύσεις. Οι επενδύσεις είναι
προσανατολισμένες εκεί που θέλει η Ευρωπαϊκή 'Ενωση. Τα έργα έχουν αποφασισθεί κατά 75% με την έγκριση της Ευρωπαϊκής 'Ενωσης σε στόχους που συμφέρουν τις πολυεθνικές της Ευρώπης και ορισμένα μεγάλα συμφέροντα στη χώρα μας.
(Στο σημείο αυτό κτυπάει το κουδούνι λήξεως του χρόνου ομιλίας του
κυρίου Βουλευτή)
Τελειώνω με το εξής: Δεν λύνεται το πρόβλημα με το ποιος κάνει
καλύτερη ή χειρότερη διαχείριση, αν θα είναι καλύτερη η διαχείριση από τη Νέα Δημοκρατία. Εμείς υποστηρίζουμε άλλο δρόμο, όπου κινητήριος μοχλός δεν θα είναι το κέρδος -για τέτοια οικονομία μιλάμε- τα βασικά μέσα παραγωγής θα ελέγχονται από το κράτος, από ένα σωστό δημόσιο τομέα, θα είναι κοινωνικά, και που κινητήριος μοχλός θα είναι η λαϊκή ευημερία. 
Αυτό θα είναι το κριτήριο και η διαφορά μας ανάμεσα στο δρόμο που

λέμε εμείς και στο δρόμο που ακολουθούν το ΠΑ.ΣΟ.Κ. και η Νέα Δημοκρατία. _ΠΡΟΕΔΡΕΥΩΝ (Κωνσταντίνος Γείτονας):_ Ο κ. Γεωργακόπουλος έχει το λόγο. _ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ:_ Κυρίες και κύριοι συνάδελφοι, ο
Προϋπολογισμός που συζητούμε σήμερα έχω την αίσθηση ότι είναι ο

καλύτερος, τουλάχιστον τα τελευταία είκοσι χρόνια που εγώ παρακολουθώ τους προϋπολογισμούς στη Βουλή, γιατί είναι αναδιανεμητικός, είναι κοινωνικός, είναι αναπτυξιακός. Δεν χρειάζεται κανείς να δει πολλά για να καταλάβει ότι ο Προϋπολογισμός αυτός κινείται προς τις τρεις αυτές κατευθύνσεις, μετά από τη μεγάλη επιτυχία που είχαν τα σταθεροποιητικά προγράμματα, τα οποία εκπονήθηκαν και εφαρμόστησαν από τις Κυβερνήσεις του ΠΑ.ΣΟ.Κ., τα πρώτα από την Κυβέρνηση του Ανδρέα Παπανδρέου την 
περίοδο 1993-95 και από το '96 και μετά των Κυβερνήσεων του Κώστα Σημίτη. Διατείνεται η Αντιπολίτευση -συνήθως ακούμε να λέει- ότι υπάρχει μια
υπερφορολόγηση. Αυτό το προβάλλει εδώ και δέκα χρόνια τουλάχιστον. Μάλιστα, τα τελευταία χρόνια έχει σταθεί στο ότι επεβλήθησαν ογδόντα
πέντε νέοι φόροι και πάλι ογδόντα νέοι φόροι και ξανά ακούμε για τους ογδόντα πέντε νέους φόρους. Ποτέ όμως δεν είδαμε έναν κατάλογο με αυτούς τους ογδόντα πέντε νέους φόρους. Ποτέ δεν τον είδαμε αυτόν τον κατάλογο. "Πες, πες το κοπέλι, κάνει την κυρά και θέλει", λέει ο λαός. Δηλαδή, αν επαναλαμβάνουμε συνέχεια το ότι επεβλήθησαν ογδόντα πέντε νέοι φόροι, θα το πιστέψει αυτό ο λαός.
Ας μας δώσετε αυτόν τον κατάλογο, να δούμε ποιοι είναι αυτοί οι
ογδόντα πέντε νέοι φόροι, οι οποίοι επεβλήθησαν. Γιατί εμείς, σας δίνουμε τον κατάλογο των φοροαπαλλαγών, οι οποίες επεβλήθησαν τα τελευταία δύο χρόνια. Μάλιστα, ο νέος Προϋπολογισμός είναι έντονα φοροαπαλλακτικός. Μειώνει τους συντελεστές φορολογίας. Το αμφισβητείτε αυτό; Αυξάνει το αφορολόγητο. Δίνει καινούριες φοροαπαλλαγές. Αυτά δεν τα λέτε, τα κάνετε... Πώς να το πω; Τα αποσιωπείτε.
_ΙΩΑΝΝΗΣ ΤΣΑΚΛΙΔΗΣ:_ "Τα κάνετε γαργάρα".
_ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ:_ Ναι. "Τα κάνετε γαργάρα". Τα αποσιωπείτε. _ΝΙΚΟΛΑΟΣ ΓΚΑΤΖΗΣ:_ Τους συντελεστές πείτε μας.
_ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ:_ Κύριε συνάδελφε, θα σας πω. Δεν έχουμε υψηλούς συντελεστές φορολογίας, όπως ακούγεται εδώ συνέχεια, ιδιαίτερα

για τις επιχειρήσεις. Και απευθύνομαι στη Νέα Δημοκρατία, όχι προς εσάς, γιατί εσείς έχετε άλλη άποψη. 
Χθες άκουσα ένα συνάδελφο, ο οποίος είπε χαρακτηριστικά ότι στη Γερμανία μειώθηκε ο φόρος των επιχειρήσεων στο 25% κι έτσι αυξήθηκαν οι επενδύσεις και μειώθηκε η ανεργία.
Δεν υπάρχει μεγαλύτερη αναλήθεια απ' αυτό. Γιατί; Γιατί στη Γερμανία και σε όλες τις άλλες ευρωπαϊκές χώρες ισχύει η φορολογία των μερισμάτων, κύριοι συνάδελφοι, που εδώ δεν ισχύει. Εδώ η φορολογία των επιχειρήσεων

είναι αυτοτελής. Το 35% που ισχύει για τις ανώνυμες επιχειρήσεις, τις εισηγμένες και μη εισηγμένες, εκεί σταματά. Δεν φορολογείται μετά το μέρισμα, όταν γίνεται εισόδημα ατομικό. Γιατί, αν δείτε τη συνολική φορολογική επιβάρυνση στις χώρες αυτές -Γερμανία, Δανία, Σουηδία και αλλού- θα δείτε ότι πολλές φορές φτάνει μέχρι το 70%. Αυτό το αποσιωπείτε. Και λέτε για το 25%.
_ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών):_ Σε πέντε χρόνια θα ισχύσει το 25%, τώρα είναι 42%. 
_ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ:_ Εν πάση περιπτώσει. Και αυτό ακόμη ενισχύει την άποψή μου.
_ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών):_
Ενισχύει αυτό που λέτε. 
_ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ:_ Ενισχύει ακριβώς την άποψή μου, κύριε
Υπουργέ.
'Εχουμε, λοιπόν, τέτοιες πολιτικές. Και έρχεται η Κυβέρνηση και τι
λέει: "Ναι, κάνουμε αυτές τις φοροαπαλλαγές" -τις ανέφερε ο κύριος Υπουργός, δεν θα τις επαναλάβω- "αλλά έχουμε και κοινωνικό κράτος". Και

πώς αποδεικνύεται το κοινωνικό κράτος; Με την αύξηση των συντάξεων, όπως στους αγρότες, με την αύξηση του ΕΚΑΣ των συνταξιούχων και των χαμηλόμισθων κατά 30%. 
Κι εδώ θα απευθυνθώ στο Κομμουνιστικό Κόμμα, που λέει ότι η αύξηση
των μισθών είναι 2,2%. 'Οχι, κύριοι συνάδελφοι.
Η αύξηση για τα ποσοστά απασχόλησης, δηλαδή στο δημόσιο είναι 4,6%, που σημαίνει ότι είναι πάνω από τον πληθωρισμό. Δεν θα πάρετε μόνο τις ονομαστικές εισοδηματικές αυξήσεις, θα πάρετε τις πραγματικές αυξήσεις που γίνονται μέσα από τον Προϋπολογισμό. Και σ' αυτό που λέω δεν συμπεριλαμβάνονται οι νέες προσλήψεις που ίσως αυξάνουν το κόστος της απασχόλησης στο δημόσιο τομέα. Πρέπει λοιπόν να τα λέμε όλα με το όνομά τους. 
(Στο σημείο αυτό την Προεδρική 'Εδρα καταλαμβάνει η Δ' Αντιπρόεδρος
της Βουλής κ. _ΑΝΝΑ ΜΠΕΝΑΚΗ-ΨΑΡΟΥΔΑ_)
'Αλλο στοιχείο του κοινωνικού χαρακτήρα, το οποίο έχει ο Προϋπολογισμός. Δείτε τα ποσοστά που είναι στην παιδεία, στην υγεία και στην κοινωνική ασφάλιση και πρόνοια. Είναι 9,9% , 8,9%, 8,6% αντίστοιχα σε σχέση με τη συνολική δαπάνη, την οποία κάνει ο Προϋπολογισμός. Aυτά δείχνουν πραγματικά ότι από τον πληθωρισμό ή από τη συνολική δαπάνη είμαστε πάνω από το μέσο όρο της δαπάνης που κάνει ο Προϋπολογισμός για τις υπόλοιπες δράσεις. Δεν δείχνει αυτό τον κοινωνικό χαρακτήρα τον οποίον έχει ο Προϋπολογισμός; Μόνο για την επιδότηση του ΟΓΑ και του ΕΛΓΑ -και εδώ θα μου επιτρέψετε να αναφερθώ- εξακόσια πενήντα επτά δισεκατομμύρια. Τόση είναι η επιδότηση η οποία δίδεται για να καλυφθούν οι κοινωνικές ανάγκες του ΟΓΑ και του ΕΛΓΑ στον αγροτικό τομέα. Και δεν σταματάμε εκεί. Υπάρχουν 29 τρισεκατομμύρια, τα οποία είναι οι εθνικές επιδοτήσεις προς την αγροτική οικονομία και αυτά τα αγνοείτε. Δεν έχουν αυτά κοινωνικό χαρακτήρα; Δεν δείχνουν μία σαφή πολιτική κατεύθυνση την οποία έχει η Κυβέρνηση μετά τις αλλαγές οι οποίες έχουν γίνει στην οικονομία μας; Βεβαίως ίσως τα πρώτα χρόνια να μην μπορούσαμε να το κάνουμε, αλλά τώρα που η οικονομία εξυγιάνθη, τώρα που η οικονομία έχει μπει σε μία σωστή πορεία και όσο περνά ο χρόνος ακόμη θα γίνεται πιο εύρωστη η οικονομία μας, τότε θα μπορούμε να δίνουμε περισσότερα.

Το αναπτυξιακό που είπα γιατί ο χρόνος δυστυχώς προχωρά πάρα πολύ
γρήγορα. Ανάπτυξη 5%. Δεν είναι αναπτυξιακός ο Προϋπολογισμός όταν
προβλέπει 5% ανάπτυξη, όταν ο μέσος όρος στην Ευρώπη είναι γύρω στο 2,9%. Ουσιαστικά, δηλαδή, διπλάσιος από το μέσο όρο της Ευρώπης; Αυτά είναι τα χαρακτηριστικά του Προϋπολογισμού, στα οποία πρέπει να σταθούμε και όχι

να ρίχνουμε άσφαιρα πυρά και να πιστεύουμε ότι ουσιαστικά πυροβολούμε τον Προϋπολογισμό. Οχι, κύριοι συνάδελφοι της Νέας Δημοκρατίας, θα πρέπει να δείτε τα πραγματικά στοιχεία. Τώρα εάν είναι ελλειμματικός ή εάν είναι πλεονασματικός με τα διακόσια δέκα δισεκατομμύρια, ότι δεν έγιναν σωστοί οι υπολογισμοί και βγήκαν αυτά, νομίζω ότι δεν είναι αξιόλογα πράγματα για να σταθεί κάποιος. Διότι παίρνουμε ένα κείμενο που έχει τις συγκεκριμένες απεικονίσεις μέσα, οι οποίες επαληθεύονται επί μία σειρά ετών και σεις συνεχίζετε να τις αγνοείτε. Καλό είναι, λοιπόν, τα παθήματα των προηγουμένων ετών να σας γίνουν μαθήματα και να μη λέτε υπερβολές, γιατί αυτές τις υπερβολές θα τις βρίσκετε πάντα κοντά σας. 
(Χειροκροτήματα από την πτέρυγα του ΠΑΣΟΚ)
_ΠΡΟΕΔΡΕΥΟΥΣΑ ('Αννα Μπενάκη-Ψαρούδα)_: Ο κ. Αλογοσκούφης έχει το
λόγο.
_ΓΕΩΡΓΙΟΣ ΑΛΟΓΟΣΚΟΥΦΗΣ_: Κυρίες και κύριοι συνάδελφοι, δεν είχα σκοπό να απευθυνθώ στον Υπουργό Εθνικής Οικονομίας, οπότε δεν έχει καμία σημασία που ήλθε είδε και απήλθε. Το κυριότερο στοιχείο ενός πολιτικού είναι η αξιοπιστία. Και η αξιοπιστία δεν κερδίζεται, ούτε από υπερβολές ούτε από επιπόλαιες αναφορές και δεσμεύσεις ούτε από εκδηλώσεις αυτοθαυμασμού. Η αξιοπιστία προϋποθέτει μετριοπάθεια και ρεαλισμό, προϋποθέτει να αναγνωρίζονται και τα θετικά και τα αρνητικά και οι δυσκολίες. Και εγώ, επειδή ο χρόνος για να μιλήσει ένας Βουλευτής σε αυτήν τη συζήτηση είναι πάρα πολύ περιορισμένος -είναι οκτώ λεπτά- και τρέχει γρήγορα, θα θέσω εδώ ένα ερώτημα και θα δώσω την απάντηση. Δεν μπορώ να επεκταθώ στην κριτική του Προϋπολογισμού, νομίζω ότι ο κ. Παυλόπουλος έκανε αρκετές αναφορές που δείχνουν το χαρακτήρα του Προϋπολογισμού.
Εγώ το ερώτημα που θα θέσω είναι το εξής: Πώς είναι δυνατόν όταν
υπάρχουν τόσο καλές εξωγενείς προοπτικές για την οικονομία μας: η ένταξη στο ευρώ που θα ρίξει τα επιτόκια, η εισροή των κοινοτικών πόρων που για έξι ακόμα χρόνια θα έχουμε αρκετά χρήματα για να κάνουμε έργα υποδομής,
η προοπτική της Ολυμπιάδας του 2004, η πολύ καλή κατάσταση της διεθνούς οικονομίας, όλα αυτά τα καλά πώς είναι δυνατόν με αυτά τα καλά εξωτερικά γνωρίσματα και τις καλές προοπτικές το κλίμα στη χώρα μας να είναι τόσο άσχημο για την οικονομία και η ανεργία να εξακολουθεί όλα αυτά τα χρόνια να αυξάνεται; Αυτό είναι το ερώτημά μου. Διότι παρά τις αισιόδοξες αυτές προοπτικές που υπάρχουν και εγώ δεν θα τις αρνηθώ και η ένταξη στην ΟΝΕ είναι θετικό, παρά το ότι έγινε καθυστερημένα και με τον τρόπο που έγινε, είναι θετικό, τα επιτόκια θα πέσουν και αυτό θα είναι θετικό για τη χώρα μας και τα αναπτυξιακά κονδύλια είναι κάτι που θα έχουμε ίσως για τελευταία φορά, αλλά θα το έχουμε για μερικά χρόνια, και η προοπτική της Ολυμπιάδας παρά τις μεγάλες καθυστερήσεις που είχαμε και τις δυσκολίες που έχουν δημιουργήσει. Γιατί η Ελλάδα είναι η μόνη χώρα στην οποία αυξάνεται η ανεργία τα τελευταία επτά χρόνια; Γιατί η ανεργία έχει φθάσει σε μας το 12%, όταν στην Ιρλανδία για παράδειγμα έπεσε από το 15,7% το 1993 στο 4,2% σήμερα; Γιατί στην Πορτογαλία η ανεργία έπεσε από το 5,5% στο 4% την τελευταία επταετία; Γιατί στην Ισπανία έπεσε από το 22% στο 14%; Είναι το υψηλότερο της Ευρώπης στην Ισπανία, αλλά έχει πέσει κατά οκτώ μονάδες. Σε εμάς ανέβηκε τρεις μονάδες η ανεργία. Και γιατί το κλίμα στο χρηματιστήριο, δεκατέσσερις μήνες τώρα, είναι τόσο αρνητικό, αν υπάρχουν αυτές οι καλές προοπτικές, που όλοι τις αναγνωρίζουμε; Γιατί βρίσκεται σε βαθιά και παρατεταμένη κρίση το χρηματιστήριο; Το χρηματιστήριο κατ'εξοχήν προεξοφλεί μελλοντικά γεγονότα. Αυτός είναι ο ρόλος του. Μελλοντικά κέρδη, μελλοντικές εξελίξεις, τα επιτόκια. Γιατί είναι τόσο κακό το κλίμα;
Κυρίες και κύριοι συνάδελφοι, η απάντηση είναι απλή. Οι αδυναμίες της πραγματικής οικονομίας όπως η ανεργία και το κακό οικονομικό κλίμα οφείλονται αποκλειστικά και μόνο στην αναποτελεσματικότητα της οικονομικής πολιτικής, που ακολουθείται τα τελευταία χρόνια. Οφείλονται στα αδιέξοδα που δημιούργησε η αναβλητικότητα της Κυβέρνησης σε μείζονα ζητήματα που απαιτούσαν μεταρρυθμίσεις και οφείλεται και στην κατάσταση αδράνειας στην οποία περιέπεσε η Κυβέρνηση μετά τις εκλογές.
Τελικά, το πρόβλημα της οικονομίας μας είναι πρόβλημα πολιτικό. Δεν
είναι πρόβλημα εξωγενές. Δεν είναι πρόβλημα που έχει να κάνει με εξωτερικές εξελίξεις. 'Εχει να κάνει με την πολιτική. Είναι πρόβλημα μιας κυβέρνησης, που παρ'ότι επανεξελέγη πρόσφατα, δεν έχει πλέον ούτε όραμα ούτε κατεύθυνση ούτε προσανατολισμό.
Η οικονομική πολιτική που παρουσίαζε η Κυβέρνηση τα τελευταία χρόνια είχε μεγάλες αδυναμίες. Οι αδυναμίες συγκαλύφθηκαν από την αισιοδοξία που δημιουργούσε η προοπτική της εισόδου της Ελλάδας στην ΟΝΕ. 'Ηταν κάτι που όλοι μας το θέλαμε, όλοι μας το επιδιώκαμε, όλοι μας το σπρώχναμε. Η ένταξη καθυστέρησε για δύο χρόνια, αλλά τώρα που επετεύχθη παρουσιάζονται σε όλο της το μεγαλείο οι συνέπειες της αναποτελεσματικότητας και της αναβλητικότητας της Κυβέρνησης, παρά το γεγονός ότι όλοι συμφωνούσαν στο στόχο της ένταξης, παρά το γεγονός ότι η διεθνής συγκυρία ήταν πολύ

ευνοϊκή τα τελευταία επτά χρόνια, παρά το γεγονός ότι η Νέα Δημοκρατία έκανε υπεύθυνη και εποικοδομητική αντιπολίτευση, σπρώχνοντας πάντα προς τη σωστή κατεύθυνση, η Κυβέρνηση στάθηκε κατώτερη των περιστάσεων. Αυτή είναι η πραγματικότητα. Τι ήταν η οικονομική πολιτική, που είχαμε τα τελευταία χρόνια; 'Ηταν κατά βάση μια εισπρακτική πολιτική. Βασίστηκε σε δύο σκέλη, εκτός από τα λογιστικά τεχνάσματα, που τα είπε ο κ. Παυλόπουλος και νομίζω πάρα πολύ σωστά, βασίστηκε σε δύο σκέλη. Στην αύξηση των φορολογικών εσόδων, στις ογδόντα πέντε φορολογίες, κύριε Γεωργακόπουλε, τις οποίες ψηψίζατε εσείς και αν δεν θυμάστε τι ψηφίζετε δεν χρειάζεται να εγκαλείτε την Αντιπολίτευση. Ψηφίσατε δεκαέξι φορολογικά νομοσχέδια, που περιείχαν ογδόντα πέντε νέες φορολογίες. Να θυμάστε τι ψηφίζετε.
_ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ:_ Τα θυμόμαστε κύριε Αλογοσκούφη.
_ΑΠΟΣΤΟΛΟΣ ΑΝΔΡΕΟΥΛΑΚΟΣ:_ Πάει για Υπουργός.
_ΓΕΩΡΓΙΟΣ ΑΛΟΓΟΣΚΟΥΦΗΣ:_ Το φαντάζομαι. Στον ανασχηματισμό πάντως θα πάει καλά.
Βασίστηκε επίσης και στα έσοδα από τις μετοχοποιήσεις.

Δύο σκέλη είχε η εισπρακτική πολιτική. Φορολογικά έσοδα, μετοχοποιήσεις. Τα έσοδα της γενικής κυβέρνησης ανέβηκαν στο 42,6% του ΑΕΠ το 2000, έναντι 37,4% το 1994, πέντε ποσοστιαίες μονάδες σε μια περίοδο κατά την οποία στην Ευρωπαϊκή 'Ενωση η φορολογία έπεφτε και τα φορολογικά έσοδα έπεφταν, σαν ποσοστό του ΑΕΠ. Και γιατί ανέβηκαν; Διότι δεν μπόρεσε η Κυβέρνηση να περιορίσει τις δαπάνες.
Η εισπρακτική πολιτική επίσης βασίστηκε στις μετοχοποιήσεις, οι
οποίες εξάντλησαν το Χρηματιστήριο, διότι τα έσοδα από τις μετοχοποιήσεις πήγαν για να καλύψουν ελλείμματα και σε μεγάλο βαθμό είναι υπεύθυνες για την κατάσταση στην οποία περιέπεσε το Χρηματιστήριο, διότι οι μετοχοποιήσεις πια όχι μόνο εξάντλησαν το Χρηματιστήριο, αλλά δεν μπορούν και να προχωρήσουν εύκολα τώρα.
Τι πρέπει να γίνει κυρίες και κύριοι συνάδελφοι; Ο κατάλογος είναι
μακρύς. Τα έχουμε πει και θα τα ξαναπούμε. Αυτό που είναι βέβαιο είναι ότι χρειάζεται μια διαφορετική πολιτική, μια πολιτική πραγματικής απελευθέρωσης της οικονομίας, ενίσχυσης των μικρομεσαίων επιχειρήσεων, που είναι η ραχοκοκαλιά της οικονομίας, περιορισμού των δημοσίων δαπανών, μείωσης της φορολογίας, πραγματικών αποκρατικοποιήσεων, που θα φέρουν και ξένες επενδύσεις στη χώρα.
Μεγάλες και πολλές είναι οι παραλείψεις της κυβερνητικής πολιτικής και ο κατάλογος είναι μακρύς. Η δε υλοποίηση των σωστών προτεραιοτήτων θα έπρεπε να είναι το άμεσο μέλημα της Κυβέρνησης. Απ' αυτά θα κριθεί, από το αν θα αλλάξει η οικονομική πολιτική και θα γίνει αξιόπιστη, θα κριθεί κατά πόσον η ελληνική οικονομία και κοινωνία θα κατορθώσουν να προσαρμοστούν με επιτυχία στις νέες προκλήσεις, που αντιμετωπίζουμε στην ΟΝΕ, στο νέο διεθνές περιβάλλον και τελικά να λειτουργήσει η οικονομία μας προς όφελος όλων των Ελλήνων πολιτών. 'Οχι προς όφελος των ολίγων και εις βάρος των πολλών, όπως έγινε με την εξέλιξη του Χρηματιστηρίου που τελικά προκάλεσε τη μεγαλύτερη αναδιανομή πλούτου εις βάρος των πολλών που έχουμε δει ποτέ.
Σας ευχαριστώ πολύ.
(Χειροκροτήματα από την πτέρυγα της Νέας Δημοκρατίας)_
_ΠΡΟΕΔΡΕΥΟΥΣΑ ('Αννα Μπενάκη-Ψαρούδα):_ Ο Κοινοβουλευτικός Εκπρόσωπος του ΠΑΣΟΚ κ. Ιωάννης Μαγκριώτης έχει το λόγο.
_ΙΩΑΝΝΗΣ ΜΑΓΚΡΙΩΤΗΣ:_ Κυρία Πρόεδρε, κυρίες και κύριοι συνάδελφοι,

δυστυχώς ο εισηγητής της Αξιωματικής Αντιπολίτευσης, ο Κοινοβουλευτικός της Εκπρόσωπος και ο μόλις κατελθών αγαπητός κ. Αλογοσκούφης δεν ξέφυγαν από την παραδοσιακή κριτική προς τους προϋπολογισμούς των κυβερνήσεων του ΠΑΣΟΚ, από το 1993 δηλαδή του προϋπολογισμού του οικονομικού έτους 1994 μέχρι σήμερα. Και αυτό γιατί κινούνται -και το τονίζω- δυστυχώς ακόμη, παρ'όλα αυτά που συμβαίνουν στην πολιτική μας ζωή τις τελευταίες ημέρες
και τους κρούουν τον κώδωνα του κινδύνου, συνεχίζουν να ζουν στο ίδιο ιδεατό, φαντασιακό κομματικό τους περιβάλλον.
Χαρακτηρίζουν σταθερά τους προϋπολογισμούς πλασματικούς, προϊόντα δημιουργικής λογιστικής, αντιαναπτυξιακούς, αντικοινωνικούς και μέχρι πέρυσι έλεγαν πως δεν πρόκειται, παρ'όλες τις θυσίες να μας οδηγήσουν στην οικονομική σύγκλιση με τις οικονομίες των χωρών της Ευρωπαϊκής 'Ενωσης. Δεν πρόκειται δηλαδή να κατακτήσουμε τα κριτήρια του Μάαστριχτ, να διαβούμε αυτήν τη μεγάλη πύλη και να μπούμε στον ισχυρό πυρήνα της

Ευρωπαϊκής 'Ενωσης.
_ΠΑΝΑΓΙΩΤΗΣ ΑΔΡΑΚΤΑΣ:_ Τα κριτήρια αυτά τα είχαμε από το 1981. Αφήστε
αυτό το παραμύθι επιτέλους.
_ΠΡΟΕΔΡΕΥΟΥΣΑ ('Αννα Μπενάκη-Ψαρούδα):_ Σας παρακαλώ, κύριε συνάδελφε, μη διακόπτετε. Ηρεμήστε παρακαλώ.
_ΙΩΑΝΝΗΣ ΜΑΓΚΡΙΩΤΗΣ:_ Μόνο σαν ξύπνημα από το φαντασιακό περιβάλλον
μπορώ να χαρακτηρίσω την αντίδρασή σας, αγαπητέ συνάδελφε.
_ΠΑΝΑΓΙΩΤΗΣ ΑΔΡΑΚΤΑΣ:_ Αφήστε αυτό το λογοπαίγνιο. Μπορούμε να σας
απαντήσουμε σε όποια γλώσσα θέλετε. 
_ΙΩΑΝΝΗΣ ΜΑΓΚΡΙΩΤΗΣ:_ 'Εχετε το λόγο και το Βήμα δικό σας.
Τον πρώτο χρόνο αυτής της κριτικής, το 1993, μπορεί να προβλημάτισαν όπως και το δεύτερο χρόνο. Τον τρίτο και τον τέταρτο δεν έπειθαν πλέον. 'Αλλωστε και οι εκλογές του 1996 το κατέγραψαν.
Στη συζήτηση του Προϋπολογισμού του 1999 προέβλεψαν από το Βήμα αυτό, ήταν η τελευταία κασσανδρική πρόβλεψη, ότι δεν πρόκειται να πετύχουμε το στόχο της ΟΝΕ. Η εξέλιξη νομίζω ότι τους διέψευσε, τους απογοήτευσε και σήμερα έρχονται να ομολογήσουν πως ο στόχος της ΟΝΕ επετεύχθη, βεβαίως με καθυστέρηση δύο ετών.
Δεν θα τους συγχαρούμε βεβαίως για την ομολογία, διότι αποδέχονται το
αυτονόητο, την πραγματικότητα στην οποία ζούμε. Αποδέχονται την πραγματικότητα της οικονομίας. Αποδέχονται το παρόν και την προοπτική της.
Τώρα όμως πάλι από την αρχή. Μιλούν πάλι για πλασματικούς και ελλειμματικούς προϋπολογισμούς, για προϋπολογισμούς δημιουργικής λογιστικής. Εγώ θα πω χαρά στο κουράγιο τους. Είναι όμως τόσο μεγάλη η δύναμη της αδράνειας της σκέψης; Είναι τόσο πολύ παγιδευμένοι σε μια αντιπολιτευτική, άγονη και στείρα τακτική; Θέλω να πω στους αγαπητούς φίλους της Αξιωματικής Αντιπολίτευσης πως πρέπει να τους προβληματίσει η βοή των γεγονότων, έστω και τα φώτα των τελευταίων ημερών και ας είναι τεχνητοί οι προβολείς.
Μας είπαν και πάλι απ'αυτό το Βήμα ότι αυτός ο Προϋπολογισμός είναι ελλειμματικός. Ανακάλυψαν μάλιστα κι ένα μεγάλο, ένα δυσθεόρατο έλλειμμα, ενάμισι τρισεκατομμύριο (1.500.000.000.000) δραχμές. Ακολουθούν την τακτική: "Πες ένα μεγάλο ψέμα για να θαμπώσεις μια μεγάλη αλήθεια". Γιατί πράγματι φαντάζει μικρό το πλεόνασμα του γενικού Προϋπολογισμού των διακοσίων δισεκατομμυρίων (200.000.000.000) δραχμών. Και μπορεί κάποιος

να πει πως θα έπρεπε να είναι πιο μεγάλο. Είναι όμως η στροφή της οικονομίας μας, η στροφή των δημόσιων οικονομικών μας, που χαρακτηρίζει ιστορικό αυτό το μικρό πλεόνασμα του γενικού Προϋπολογισμού των διακοσίων περίπου δισεκατομμυρίων δραχμών. Δεν μπορεί αυτή η μεγάλη αλήθεια να θαμπώσει από το μεγάλο ψέμα του δήθεν ελλείμματος του ενάμισι τρισεκατομμυρίου (1.500.000.000.000) δραχμών.
Τεκμήριο της αλήθειας μας δεν είναι μόνο ο κατατεθείς και συζητούμενος Προϋπολογισμός. Είναι οι αξιολογήσεις, οι εκθέσεις και οι εγκρίσεις όλων των διεθνών οικονομικών οργανισμών, της Ευρωπαϊκής Επιτροπής. Και κάποτε μπορεί να τους λέγαμε αφελώς "κουτόφραγκους". Δεν νομίζω όμως σήμερα να χρηματοδοτούν με όλα αυτά τα γενναία και σημαντικά υψηλά κονδύλια του Ταμείου Συνοχής, του Β' και Γ' Κοινοτικού Πλαισίου Στήριξης,μια οικονομία η οποία ψεύδεται και στηρίζεται σε πήλινα πόδια. Πάνε αυτές οι εποχές.
Γνωρίζετε πολύ καλά ότι η οικονομία μας καθημερινά αξιολογείται από τους διεθνείς οργανισμούς, πρωτίστως από την Ευρωπαϊκή Επιτροπή και τους μηχανισμούς της Κομισιόν. Το γνωρίζετε αυτό πάρα πολύ καλά. Ξέρετε ότι ψεύδεστε. Πρέπει όμως την ανάγκη να την κάνετε φιλοτιμία. Να πείτε αυτό το μεγάλο ψέμα,γιατί μόνο έτσι μπορείτε να υποτιμήσετε στη δημόσια συζήτηση το ιστορικό πλεόνασμα του γενικού Προϋπολογισμού, που θεμελιώνει και τεκμηριώνει μια νέα αρχή. Κι αυτήν τη νέα αρχή της οικονομίας τη ζει η ίδια η οικονομία στη χώρα μας. Τη ζει η επιχειρηματική κοινότητα. Τη ζουν οι εργαζόμενοι. Τη ζουν οι συνταξιούχοι. Τη ζουν οι πολίτες. Κι εσείς δεν μπορείτε να τους τη διαγράψετε για τις ανάγκες της αντιπολιτευτικής σας επιλογής και στρατηγικής.
Η Νέα Δημοκρατία μας είπε πως διαλέγεται με τους κοινωνικούς φορείς, ενώ το ΠΑΣΟΚ και η Κυβέρνηση ερίζει με τους κοινωνικούς εταίρους. Τούτες τις μέρες πάλι κατηγορείτε κάποιους πως μόνο ως επικοινωνιακό πακέτο και μόνο ως μέσο πολιτικής τις δημόσιες σχέσεις προσπαθούν να οικοδομήσουν πολιτικούς οργανισμούς. Κι εσείς μας λέτε πως οι μονόλογοι των εκπροσώπων
των κοινωνικών εταίρων στην Κοινοβουλευτική σας Ομάδα είναι η πολιτική του διαλόγου με τους κοινωνικούς εταίρους και της σύνθεσης των απόψεών τους;
Θα σας ρωτούσα πάρα πολύ απλά τρία ερωτήματα: Πρώτον, πώς θα
συνθέσετε την άποψη του Συνδέσμου των Βιομηχάνων για την πλήρη απελευθέρωση της αγοράς εργασίας και το διευθυντικό δικαίωμα με την πλήρη, ακραία άρνηση των εργαζομένων, των συνδικαλιστών και της ΓΣΕΕ, που σας τα είπαν εκείνη την ημέρα σ' αυτήν την επιλογή; Μια ΓΣΕΕ που χαρακτηρίζει ήδη απορυθμισμένη την αγορά εργασίας και θέλει τη ρύθμισή της ακόμη περισσότερο. Θα μας πείτε πώς θα συνθέσετε αυτές τις ακραίες, αντιφατικές και αλληλοσυγκρουόμενες απόψεις των δύο κοινωνικών εταίρων; Διαφορετικά αναλίσκεστε σε δημόσιες σχέσεις και τροφοδοτείτε το μύλο άλλου μυλωνά.
Δεύτερη αλήθεια: Ο Σύνδεσμος Βιομηχάνων ομιλεί και άσκησε κριτική

και πρόσφατα προς την Κυβέρνηση ότι δεν κινείται γρήγορα στο δρόμο των αποκρατικοποιήσεων, των διαρθρωτικών αλλαγών, στην έναρξη του δεύτερου κύματος των διαρθρωτικών αλλαγών.
Η ΓΣΕΕ από την πλευρά της και οι εργαζόμενοι αρνούνται τις ιδιωτικοποιήσεις, αρνούνται τις αποκρατικοποιήσεις, αρνούνται τις διαρθρωτικές αλλαγές σε όποιο επίπεδο κι αν αυτές συμβαίνουν. Είτε είναι στο πεδίο των εργασιακών σχέσεων είτε είναι στο πεδίο του ασφαλιστικού συστήματος είτε είναι στο πεδίο των ιδιωτικοποιήσεων, των μετοχοποιήσεων. Σε όποια κατεύθυνση κι αν κινούνται, η συνδικαλιστική ηγεσία του
εργατικού κινήματος στη χώρα αρνείται απολύτως αυτή την πολιτική του ΣΕΒ, αυτήν την πολιτική που ο Αρχηγός σας περιφέρει κάθε μέρα όταν μιλάει σε δημόσια ακροατήρια. Αλήθεια πώς θα συνθέσετε σε προγραμματική πρόταση αυτήν την πολιτική;
Τρίτον, ο Σύνδεσμος Βιομηχάνων όχι μόνο τώρα αλλά και παλαιότερα

έλεγε πως με πολλούς γογγυσμούς προχωρά το ασφαλιστικό μας σύστημα και πως πρέπει να δοθούν δραστικές λύσεις. Και εσείς το τονίζετε κατά κόρον και το έχετε τονίσει αυτό. 'Εχει, όμως, από την άλλη πλευρά μια πρόταση και η ΓΣΕΕ σε ριζικά διάφορη κατεύθυνση απ' ότι ο ΣΕΒ, καθώς και από τις απόψεις που έχετε εκφράσει και εσείς. Και αν δεν τις έχετε εκφράσει ακόμη, τις έχουμε γνωρίσει την περίοδο 1990-1993. Διότι ψηφίσατε ασφαλιστικούς νόμους εκείνη την εποχή, οι οποίοι καταγγέλθηκαν από τη ΓΣΕΕ, καταγγέλθηκαν ως αντιασφαλιστικοί, αντεργατικοί νόμοι.
Θα ήθελα να γνωρίζω ποια είναι η σύνθεση της δικής σας προγραμματικής πρότασης. Τώρα νομίζω πως πρέπει να αλλάξετε σελίδα. Τώρα νομίζω πως πρέπει να αφήσετε την αφοριστική, ισοπεδωτική, καταστροφική πολιτική. Πολύ περισσότερο δε πρέπει να υιοθετήσετε την πολιτική των δημοσίων σχέσεων. Κατ' αρχάς δεν ταιριάζει με το προφίλ της πολιτικής σας. Είναι καλύτεροι από εσάς άλλοι σε αυτή την τέχνη.
Θέλω, λοιπόν, να πω πως σήμερα είναι ευκαιρία για την ηγεσία της Νέας Δημοκρατίας, για τα στελέχη της Νέας Δημοκρατίας, για το βασικό κομματικό εκφραστή του κεντροδεξιού πολιτικού και ιδεολογικού χώρου, να αποσαφηνίσει με καθαρότητα τις προγραμματικές και πολιτικές θέσεις. Μόνο έτσι θα αποκτήσετε τη δυναμική ενός αξιόπιστου αντιπολιτευόμενου κόμματος. Διαφορετικά στη δίνη της κρίσης, στην οποία έχετε μπει και που κορυφώνεται τις τελευταίες ημέρες, νομίζω πως δύσκολα θα βγείτε.
Η Νέα Δημοκρατία μίλησε και πάλι για την υψηλή φορολογία. Μας είπε
πως είμαστε το κράτος των υψηλών φόρων.
Ο κ. Παπαντωνίου βεβαίως, αλλά κι η εισηγητική έκθεση και οι πίνακες που έχουν κατατεθεί από την πλευρά της Κυβέρνησης, μιλούν με πολλή σαφήνεια πως είμαστε πλέον η χώρα, η οποία βρίσκεται κάτω από το μέσο όρο -εκτός από τη φορολογία του αυτοκινήτου- της φορολογίας των χωρών-μελών της Ευρωπαϊκής 'Ενωσης.
Δεν πρέπει η Νέα Δημοκρατία να συγχέει ότι αυξάνονται τα φορολογικά έσοδα με την αύξηση των φορολογικών συντελεστών και τα φορολογικά βάρη γενικότερα του 'Ελληνα πολίτη, του κάθε φορολογούμενου. Αυτό έχει να κάνει με την αύξηση της οικονομικής δραστηριότητας, έχει να κάνει με την ανάπτυξη, έχει να κάνει, αγαπητοί συνάδελφοι της Νέας Δημοκρατίας, με την ανάπτυξη των φοροελεγκτικών και φοροεισπρακτικών μηχανισμών του κράτους που επιτέλους μπορούν και κτυπούν τη φοροδιαφυγή, την εισφοροδιαφυγή, μπορούν και κτυπούν τη διαφυγή των ασφαλιστικών πόρων.
Είναι, λοιπόν, πολύ χαρακτηριστικά τα νούμερα. Είναι πολύ
χαρακτηριστική ακόμη περισσότερο η πραγματικότητα που ζούμε και δεν μπορείτε να την αμφισβητείτε.
Θα πούμε, λοιπόν, πως δύο νούμερα μπορούν να αποδείξουν του λόγου το αληθές, των πράξεων, της πολιτικής μας και της πορείας, την οποία έχουμε διαγράψει:
Ο πρώτος είναι η μετακίνηση της αναλογίας των έμμεσων και άμεσων
φόρων. Πάνω από δέκα ποσοστιαίες μονάδες έχει μετακινηθεί από το 1993 μέχρι σήμερα αυτή η αναλογία υπέρ των άμεσων φόρων. Βασικό κριτήριο ενός δικαιότερου φορολογικού συστήματος, βασικό κριτήριο πως οι έχοντες και οι κατέχοντες πληρώνουν περισσότερο κάθε μέρα από τους μη έχοντες, τους μη κατέχοντες, τα φορολογικά υποζύγια δεκαετιών, τους εργαζόμενους, τους συνταξιούχους και τα λαϊκά στρώματα.
'Ενα δεύτερο στοιχείο, ένας δεύτερος αριθμός που πάλι περιέχεται στα στοιχεία που έχουν κατατεθεί -το ανέφερε ο κ. Παπαντωνίου και είναι εύκολο προς δική σας χρήση- είναι το εξής: Η αναλογία στους άμεσους φόρους. Γιατί θα μπορούσατε κάλλιστα να πείτε -άλλωστε είστε επιρρεπείς στην ιδιότυπη αριθμητική- το εξής: "Πώς μπορεί οι άμεσοι φόροι να αυξήθηκαν σε σχέση με τους έμμεσους φόρους; Σημασία έχει ποιοι τους πληρώνουν;" Ε, λοιπόν και εδώ έχουμε πάλι μια μετατόπιση κατά δέκα ποσοστιαίες μονάδες μόνο την τελευταία τριετία.
Δεν χρειαζόμαστε την επταετία εδώ για του λόγου το αληθές, για να τεκμηριώσουμε την αλήθεια της φορολογικής πολιτικής που είναι καθημερινά δικαιότερη για τα λαϊκά στρώματα και τον μέσο πολίτη.
Πάλι περίπου κατά δέκα ποσοστιαίες μονάδες έχει μετακινηθεί ο δείκτης από τη φορολόγηση των φυσικών προσώπων έναντι των νομικών προσώπων, των επιχειρήσεων, ιδιαίτερα των μεγάλων πολυεθνικών, των μεγάλων, ισχυρών οικονομικών συγκροτημάτων. Και μόνο τα πεντακόσια δισεκατομμύρια των πρόσφατων οικονομικών εσόδων της προηγούμενης οικονομικής χρήσης, που κλείνουν σε λίγες ημέρες από τις μεγάλες επιχειρήσεις, θα τεκμηρίωνε την αλήθεια αυτής της αξιολόγησης και της εκτίμησής μας.
'Ετσι, λοιπόν, η φορολογική μας πολιτική καθημερινά γίνεται εμφανέστερα φιλολαϊκή, γίνεται εμφανέστερα δικαιότερη. Δεν είμαστε στο όριο που θέλουμε και επιθυμούμε. Είμαστε μακριά απ' αυτό. 'Ομως, είμαστε στην ορθή πορεία και αυτό κανείς δεν μπορεί να το αρνηθεί.
Μιλήσατε και πάλι για το σπάταλο κράτος και τις αλόγιστες δαπάνες. Δεν θα είμαστε εμείς που θα δεχθούμε αυτήν την κριτική. Συνεχίζουν να υπάρχουν πλευρές του κρατικού μηχανισμού και γενικότερα του δημόσιου χώρου, δημόσιες επιχειρήσεις, που σπαταλούν δημόσιους πόρους. Προσπαθούμε μέσα από το δεύτερο κύμα των διαρθρωτικών αλλαγών, μέσα από τον έλεγχο των δαπανών -τον πιο αυστηρό έλεγχο των δαπανών- να περιορίσουμε αυτές τις πληγές της δημοσιονομικής σπατάλης.
Είναι χαρακτηριστικό πάλι -και αποτυπώνεται στους προηγούμενους προϋπολογισμούς και πολύ ανάγλυφα σε τούτον τον Προϋπολογισμό, που συζητούμε του 2001- ότι σε μία αύξηση κατά μέσο όρο των δαπανών του τακτικού Προϋπολογισμού κατά 7,9% οι στενές κρατικές δαπάνες, αυτές που όλοι θέλουν ακόμη περισσότερο να ελέγξουμε, είναι 4,5%, ενώ τα φορολογικά έσοδα γνωρίζουν αύξηση 8,1% για τη νέα χρονιά. Απόλυτοι, καθαροί, συγκρίσιμοι αριθμοί, που αποδεικνύουν την ορθότητα της πολιτικής μας και την αλήθεια του λόγου μας. Αριθμοί και πραγματικότητες, που διαψεύδουν τους ισχυρισμούς σας.
Μέσα σε αυτήν την αύξηση των κρατικών δαπανών, θα δούμε την αύξηση κατά 5,8% των εισοδημάτων των δημοσίων υπαλλήλων, για να έρθουμε και πάλι να επιβεβαιώσουμε αυτό που πριν λίγες μέρες αρνιόσασταν όταν συζητούσαμε εδώ την εισοδηματική πολιτική με την τροπολογία του Υπουργείου Εθνικής Οικονομίας -και για την οποία τόσο ντόρο σηκώσατε και για την οποία ζητήσατε ονομαστική ψηφοφορία, καθυστερώντας τις εργασίες της Βουλής και το νομοθετικό έργο κατά δύο ημέρες- πως δεν είναι καθόλου 3,3% οι 
εισοδηματικές αυξήσεις στη Δημόσια Διοίκηση, στους δημόσιους υπαλλήλους. Είναι 5,8% και αποτυπώνεται με ακρίβεια στις δαπάνες του κρατικού Προϋπολογισμού. 
Βεβαίως πολύ καλά το γνωρίζουν και οι ίδιοι οι εργαζόμενοι, οι οποίοι
διεκδικούν, θέλουν και επιθυμούν -και το αναγνωρίζουμε- μεγαλύτερες αυξήσεις, γιατί οι απώλειες των προηγούμενων χρόνων, ιδιαίτερα οι

απώλειες του 1990-1993, ήταν πολύ υψηλές και είχαν περιορίσει δραματικά την αγοραστική τους δύναμη, αγαπητοί συνάδελφοι της Νέας Δημοκρατίας.
Από την άλλη πλευρά γνωρίζουν οι εργαζόμενοι στη Δημόσια Διοίκηση ότι σήμερα η οικονομία μας για να συνεχίσει το πρόγραμμα σταθερότητας και ανάπτυξης, στην τροχιά της οποίας έχει μπει, χρειάζεται μια συγκρατημένη εισοδηματική πολιτική. Μια εισοδηματική πολιτική, που ενισχύει τα πραγματικά τους εισοδήματα. Μια εισοδηματική πολιτική, που συμπληρώνεται με μια σειρά μέτρων κοινωνικής πολιτικής και ορισμένων άλλων επιλογών, που στηρίζουν την οικογένεια του μέσου δημοσίου υπαλλήλου, του μέσου εργαζόμενου 'Ελληνα πολίτη.
'Αλλο τεκμήριο της αλήθειας μας για το ότι αυτός ο προϋπολογισμός διανέμει κατά το δικαιότερο το παραγόμενο κοινωνικό πλεόνασμα, είναι πως οι δαπάνες για την υγεία, την πρόνοια, την παιδεία, το περιβάλλον και την απασχόληση είναι πολύ πάνω από το μέσο όρο αύξησης των δημόσιων δαπανών, από 8,3% της υγείας και της παιδείας, στο 8,5% της απασχόλησης. Και αν αυτό το συνδυάσουμε με το πρόγραμμα δημοσίων επενδύσεων, όπου έχουμε αύξηση κατά 80% στις δαπάνες για την απασχόληση, τότε θα κατανοήσετε πόσο 
δικαιότερη είναι η οικονομική, η φορολογική, η αναπτυξιακή μας πολιτική. Θα καταλάβετε επιτέλους γιατί τα λαϊκά στρώματα, παρ' όλες τις δυσκολίες της καθημερινότητάς τους, εμπιστεύονται την Κυβέρνησή μας, εμπιστεύονται τον Πρωθυπουργό της χώρας, εμπιστεύονται το οικονομικό επιτελείο και τη διαχείριση που επιτελεί, εμπιστεύονται συνολικά το ΠΑΣΟΚ, την Κοινοβουλευτική του Ο άδα και τα στελέχη του σε αυτήν τη μεγάλη

προσπάθεια αναγέννησης της χώρας.
Νομίζω ότι δεν θα ήταν περιττό να αναφέρω ότι η αύξηση του προγράμματος δημοσίων επενδύσεων σε συνδυασμό με το Ταμείο Συνοχής και το Τρίτο Αναπτυξιακό Σχέδιο είναι στο 10%, μια άλλη μαρτυρία και πάλι της δυναμικής αναπτυξιακής τροχιάς, στην οποία έχει μπει η ελληνική οικονομία για τη νέα τετραετία.
Το συμπέρασμά μας είναι απλό, εύληπτο και κατανοητό:
Αγαπητοί συνάδελφοι, έκλεισε η εποχή των μεγάλων ελλειμάτων. Οι
αγωνίες του Υπουργού Οικονομικών κάθε Δεκέμβριο για να πληρώσει μισθούς και δώρα, οι αγωνίες για να πληρώσει τις συντάξεις δεν υπάρχουν πια. Σήμερα δεν τρέχουμε να κλείσουμε τη "μαύρη τρύπα". Σήμερα δεν τρέχουμε να καλύψουμε τα ελλείματα. Σήμερα η οικονομία μας παράγει κοινωνικά πλεονάσματα, τα οποία τα διανέμουμε καθημερινά και με δικαιότερο τρόπο πρωτίστως για την ανάπτυξη, πρωτίστως για την απασχόληση, πρωτίστως για το κτύπημα της ανεργίας, πρωτίστως για την κοινωνία της κοινωνικής αλληλεγγύης.
Αυτή είναι η πολιτική που έχουμε χαράξει μέσα από το πρόγραμμα σταθερότητας για τη νέα τετραετία και δεν μπορούν ιδιότυπες αριθμητικές να την παραφράσουν, δεν μπορούν να την αλλοιώσουν.
Η αύξηση των φορολογικών εσόδων κατά 8,1% για το οικονομικό έτος 2001 δεν είναι προϊόν νέων φόρων, δεν είναι προϊόν νέων βαρών στα λαϊκά στρώματα, γιατί για πρώτη φορά ψηφίσαμε ένα φορολογικό νομοσχέδιο με πολλές φοροαπαλλαγές και φοροελαφρύνσεις για τα λαϊκά στρώματα, με υποβοήθηση και υποστήριξη της αναπτυξιακής στρατηγικής και της επιχειρηματικότητας των επιχειρήσεων.
Αυτές τις διακόσιες πενήντα χιλιάδες (250.000) δραχμές, που πάλι μέσα από την ιδιότυπη αριθμητική λέτε ότι θα πληρώσει κάθε ελληνική
οικογένεια αναφέρονται στα υψηλά εισοδήματα, γιατί τα λαϊκά στρώματα θα πληρώσουν λιγότερους φόρους τη νέα χρονιά. 
Πάλι ακολουθείτε την αριθμητική: "Τρεις το λάδι, τρεις το ξίδι, έξι
το λαδόξιδο". Δεν διαιρούνται τα φορολογικά έσοδα του 8,1%, περίπου τα οκτακόσια δισεκατομμύρια (800.000.000.000) δραχμές, δια των τεσσερισήμιση εκατομμύριων φορολογικών δηλώσεων. Πρέπει να τα διαιρεσετε με τα δύο εκατομμύρια, γιατί τα άλλα δύομισι είναι φορολογικές δηλώσεις των λαϊκών στρωμάτων, που δεν φορολογούνται πια.
Θα τελειώσω την ομιλία μου, γιατί ο χρόνος δεν μου επιτρέπει να την
ολοκληρώσω, όπως είχα σχεδιάσει.
Θέλω να σας πω, αγαπητέ κύριε Παυλόπουλε, ότι ξεκινήσατε με μια αναφορά στα εσωτερικά προβλήματα του ΠΑ.ΣΟ.Κ. Δεν είμαι εγώ που θα τα εξαφανίσω ή θα τα ξορκίσω. 'Αλλωστε πάρα πολύ εύκολα θα μπορούσα να πω ότι δείχνουν τη ζωντάνια...
_ΠΡΟΚΟΠΗΣ ΠΑΥΛΟΠΟΥΛΟΣ_: Δεν ηρξάμην εγώ χειρών αδίκων.
_ΙΩΑΝΝΗΣ ΜΑΓΡΚΡΙΩΤΗΣ_: Ακριβώς! Μα, δεν είπα εγώ ότι θα τα εξαφανίσω, ούτε θα τα αρνηθώ. Θα μπορούσα να απαντήσω, όπως απαντάτε εσείς στη δική σας "τρικυμία" ότι δείχνουν τη ζωντάνια, τη δημοκρατικότητα του κόμματός
μας.
Θα σας πω, όμως, ότι τα δικά μας τα προβλήματα είναι τόσο έντονα και τόσο συχνά που μας τα φιλοξενεί ο περιοδικός κυριακάτικος Τύπος. Σε σας είναι τόσα πολλά και έρχονται με καταιγιστικό ρυθμό που ούτε τα ηλεκρονικά μέσα μαζικής επικοινωνίας στη μεσημεριανή και τη βραδυνή τους ζώνη δεν μπορούν να σας καλύψουν.
_ΠΡΟΚΟΠΗΣ ΠΑΥΛΟΠΟΥΛΟΣ_: 'Οτι έχετε καλές σχέσεις με τα μέσα μαζικής
ενημέρωσης το ξέρουμε. Τι θέλετε και το λέτε;
(Θόρυβος από την πτέρυγα της Νέας Δημοκρατίας)
_ΙΩΑΝΝΗΣ ΜΑΓΚΡΙΩΤΗΣ_: Γι' αυτό λοιπόν, αγαπητέ κύριε Παυλόπουλε, θα ήθελα να σας πω ότι στην τροχιά της νέας τετραετίας εμείς δεν διεκδικούμε μόνοι μας αυτήν την προσπάθεια και αυτή τη μεγάλη επιτυχία. Εμείς πιστεύουμε ότι αυτήν την επιτυχία πρώτα πρώτα την πιστώνεται ο ελληνικός λαός, ανήκει σε αυτόν. Θέλουμε μαζί να διαβούμε αυτή τη τετραετία. Να κόψουμε μαζί το νήμα της μεγάλης επιτυχίας της Ελλάδος και του ελληνικού λαού στο τέλος της τετραετίας.
Είμαι βέβαιος πως και εσείς θα είσθε ευχαριστημένοι από μια τέτοια περιπέτεια. Βγείτε από το φαντασιακό κλειστό κομματικό σας περιβάλλον, στο οποίο ζείτε.
Σας ευχαριστώ πολύ.
(Χειροκροτήματα από την πτέρυγα του ΠΑΣΟΚ)

_ΠΡΟΕΔΡΕΥΟΥΣΑ ('Αννα Μπενάκη-Ψαρούδα)_: Το λόγο έχει ο κ. Στριφτάρης. _ΣΠΥΡΙΔΩΝ ΣΤΡΙΦΤΑΡΗΣ_: Κυρία Πρόεδρε, κύριοι συνάδελφοι, για άλλη μια
χρονιά, ακούγοντας τον Υπουργό Εθνικής Οικονομίας και Οικονομικών και κοιτώντας την περσινή του ομιλία, το μόνο που άλλαξε ήταν μερικά νούμερα, γιατί κατά τα άλλα ήταν ακριβώς η ίδια. 
Ακούστηκε: "Για πρώτη φορά εκείνο, για πρώτη φορά το άλλο". Φυσικά μίλησαν και για την καλή κατάσταση που υπάρχει στις μικρομεσαίες επιχειρήσεις. 
Θέλω εδώ να μιλήσω για τα νούμερα.
Κύριε Υπουργέ, είναι αλήθεια ότι ο μέσος βιομηχανικός δείκτης στην
παραγωγή των μικρών επιχειρήσεων μετάλλου από το 1985 μέχρι το 1999 από

το εκατό πήγε στο ογδόντα, η παραγωγή στα τυπογραφεία από το ογδόντα πέντε πήγε στο σαράντα, η παραγωγή στο παπούτσι και τον ιματισμό από το εβδομήντα πέντε πήγαν στο είκοσι εννέα; Αυτό συνέβη και σε άλλους κλάδους μικρών επιχειρήσεων. Είναι αλήθεια ότι εκτοπίστηκαν από την παραγωγή χάριν της πολιτικής που ακολουθείτε ειδικά τα τελευταία τέσσερα χρόνια εν όψει του εθνικού για σας στόχου -του μεγαλοαστικού για μας- να μπει η χώρα μας στην Ο.Ν.Ε.;
Είναι αλήθεια ή ψέματα, κύριε Υπουργέ, ότι οι πολυεθνικές σήμερα στο χώρο του εμπορίου μαζεύουν το 32% της αγοράς; Είναι αλήθεια ή ψέματα αυτά που δημοσιεύτηκαν από τον Α.Ι.Κ.Α.Π., ότι το 1,4 των εμπορικών επιχειρήσεων πραγματοποίησε το 47% των συνολικών πωλήσεων την προηγούμενη διετία; Είναι αλήθεια ή ψέματα ότι ο τομέας του λιανικού εμπορίου τροφίμων κυριαρχείται σήμερα από τα σούπερ μάρκετ σε ποσοστό 70% και όλοι οι άλλοι έχουν μόνο 30%; Γι'αυτούς τους αριθμούς δεν μίλησε ούτε θα μιλήσει ποτέ ο κύριος Υπουργός.
Ούτε θα μιλήσει ποτέ για τα περίφημα προγράμματα της Ευρωπαϊκής 'Ενωσης. Είναι αλήθεια ή ψέματα ότι τα περίφημα εκατό δισεκατομμύρια (100.000.000.000) δραχμές στο χώρο της Αττικής δόθηκαν ως κίνητρα σε μεγάλες επιχειρήσεις; Από τις εκατόν ενενήντα επτά επιχειρήσεις που μπήκαν σε αυτά τα κίνητρα, που μοιράσατε τα τελευταία τέσσερα χρόνια, οι εκατόν πενήντα τέσσερις ήταν Α.Ε. και Ε.Π.Ε. και μόλις σαράντα ήταν ομόρρυθμες εταιρείες και ατομικές επιχειρήσεις. Είναι αλήθεια ή ψέματα ότι με τα κριτήρια που έχετε βάλει απαγορεύεται στη συντριπτική πλειοψηφία αυτών των επιχειρήσεων να μπουν σε τέτοια προγράμματα των αυτοαπασχολουμένων ή των επιχειρήσεων, που απασχολούν ένα έως τέσσερα άτομα; 
Είναι αλήθεια ή όχι ότι χρωστάτε στα ταμεία των μεσαίων εκατόν δεκατρία δισεκατομμύρια (113.000.000.000) δραχμές; Σκέφτεστε άραγε να τα ρυθμίσετε όπως ρυθμίσατε τα χρέη του κράτους προς το Ι.Κ.Α.; Αλήθεια τα δικά σας λεφτά τα δανείζετε με 2% για δεκαπέντε χρόνια, όπως κάνατε με τα λεφτά του Ι.Κ.Α.; Και ήρθε εδώ την προηγούμενη εβδομάδα ο Υπουργός Εργασίας και μας ανακοίνωσε βαρύγδουπα ότι η Κυβέρνηση αναγνώρισε ότι χρωστάει στο Ι.Κ.Α. ένα τρισεκατομμύριο τριακόσια δισεκατομμύρια (1.300.000.000.000) δραχμές;
Είναι αλήθεια ή ψέματα ότι μειώνετε τη φορολογία στις ανώνυμες εταιρείες είτε είναι εισηγμένες είτε όχι, ενώ στους συνεταιρισμούς των μικρομεσαίων επιχειρήσεων παραμένει το 35%; Προσπαθείτε έτσι να μας πείσετε ότι ακολουθείτε πολιτική που προάγει το συμφέρον των μικρομεσαίων επιχειρήσεων; Ποιο είναι το μεγαλύτερο ποσοστό των μικρομεσαίων επιχειρήσεων; Αυτές που απασχολούν ένα έως πέντε άτομα ή αυτές που απασχολούν πενήντα, εκατό ή διακόσια άτομα; Ποιος πραγματικά συμβάλλει στην απασχόληση περισσότερο; Είναι το 90% των μικροεπιχειρηματιών που απασχολούν μέχρι πέντε άτομα ναι ή όχι; Τι κίνητρα δίνετε σε αυτούς; Τι χρηματοδοτήσεις τους δίνετε; Μήπως είναι σαν αυτά που δίνετε στους αγρότες;
Αυτήν την πολιτική σας την επιβάλλει το μεγάλο κεφάλαιο. 'Ηδη έχει αρχίσει η αντίστροφή μέτρηση για τις μικρές επιχειρήσεις, διότι το 1999 έκλεισαν περισσότερες από όσες άνοιξαν. Κάθε χρόνο 2% έως 3% θα κλείνουν 
τις μικροεπιχειρήσεις τους και θα προστίθενται στη στρατιά των ανέργων. Να, γιατί δεν θα μπορούσατε ποτέ να αντιμετωπίσετε το μεγάλο πρόβλημα της
ανεργίας. 
Θα ήθελα να πω και δύο άλλα ζητήματα σε σχέση με τους αγρότες. Αρκετά
είπε ο εισηγητής μας και δε θέλω να τα επαναλάβω. 
Αλήθεια, γιατί το αγροτικό ακαθάριστο προϊόν θα αυξηθεί στον επόμενο
χρόνο κατά 1%, ενώ το συνολικό κατά 5%; Παραδέχεσθε, ναι ή όχι, ότι η
αγροτική οικονομία είναι το απόπαιδο της συνολικής οικονομίας της χώρας
μας με αυτό το στοιχείο που δίνετε μέσα στον Προϋπολογισμό; Αλήθεια,

εσείς πόσα τραπέζια θα κάνετε στους φίλους σας με σαράντα έξι χιλιάδες (46.000) που θα πάει η σύνταξη του αγρότη; 'Ενα τα Χριστούγεννα θα στοιχίσει είκοσι χιλιάδες (20.000) και άλλο ένα την Πρωτοχρονιά, άλλες είκοσι χιλιάδες (20.000). Αυτή είναι η σύνταξη του αγρότη. Και υπερηφανεύεται ο Υπουργός της Οικονομίας ότι βοηθάμε τον αγρότη. 
Ακόμα δεν μας είπατε πόσοι νέοι αγρότες πήραν το πριμ πρώτης
εγκατάστασης και μπήκαν στα προγράμματα το 2000; Πείτε μου έναν, σας 
παρακαλώ. Σας προκαλώ να απαντήσετε έστω αν υπάρχει ένας που πήρε το πριμ πρώτης εγκατάστασης το 2000!
Ακόμα, να μου πείτε το εξής: Λέτε ότι βοηθάτε τους νέους αγρότες και δώσατε κίνητρα 60% επιδοτούμενο επιτόκιο. Γιατί μειώνετε αυτό το κονδύλι κατά 20% με 25% στον καινούριο Προϋπολογισμό και στον προηγούμενο δε δώσατε ούτε σε ένα νέο αγρότη αυτά τα κίνητρα;
Αλήθεια, οι 'Ελληνες αγρότες είναι οι ευνοημένοι από τα κονδύλια της Ευρωπαϊκής 'Ενωσης ή οι ευνοημένοι είναι οι μεγάλοι; Και πείτε μου αλήθεια, όσον αφορά τις επιδοτήσεις που δίνονται, ποιoς καρπούται περισσότερο, οι 'Ελληνες παραγωγοί ή οι βιομήχανοι για να αγοράζουν ουσιαστικά την πρώτη ύλη τσάμπα;
Κύριε Φωτιάδη, ξέρετε πολύ καλά -είσtε από τέτοια περιοχή- ότι τα καπνά το 1980 πωλούνταν με μέση τιμή διακόσιες (200) δραχμές και φέτος, ύστερα από είκοσι χρόνια, πωλούνται ακριβώς διακόσιες (200) δραχμές κατά μέσο όρο. Ποιον ωφελούν λοιπόν; Ποιος παίρνει τσάμπα την πρώτη ύλη, ο παραγωγός; 'Αρα η δουλειά που κάνει στο καπνοχώραφο, στο βαμβακοχώραφο, στοιχίζει πραγματικά μόνο όσο στοίχιζε και το 1980; Αυτή η εργασία δεν στοιχίζει τίποτα για σας;
Επομένως καλό είναι, όταν λέτε ψέμματα, να σκέφτεσθε ότι σας ακούν οι αγρότες. Και μην ισχυριστείτε ότι εμάς ψήφισαν οι αγρότες. Εύκολα και οι μικρομεσαίοι και οι αγρότες θα καταλάβουν πραγματικά ότι τα μεγάλα

ψέματα δεν μπορούν να περνάνε και για πολύ καιρό και για όλο το λαό! _ΠΡΟΕΔΡΕΥΟΥΣΑ ('Αννα Μπενάκη-Ψαρούδα):_ Ο Υπουργός Μεταφορών και
Επικοινωνιών κ. Βερελής έχει το λόγο.
_ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών):_ Κυρία Πρόεδρε, κυρίες και κύριοι συνάδελφοι, θα ξεκινήσω με μία παρατήρηση σχετικά με
την είσοδό μας στην ΟΝΕ.
Είναι ίσως η πρώτη φορά που, σαν ελεύθερη χώρα, θέσαμε ένα στόχο, τον ακολουθήσαμε πιστά με συγκεκριμένο σχέδιο, με οικονομικά ζητούμενα και

τον επιτύχαμε. Το γεγονός αυτό θα μπορούσαμε να το θεωρήσουμε σαν μία αφετηρία αντίστοιχων προσπαθειών και επιτυχιών. Είναι αποτέλεσμα της προόδου και των δυνατοτήτων του ελληνικού λαού στο σύνολό του, είναι η δικαίωση ενός τρόπου δουλειάς και προγραμματισμού στην ελληνική πολιτική σκηνή.
Σήμερα σε αυτήν την Αίθουσα άκουσα να αμφισβητείται αυτή η επιτυχία
ως να επρόκειτο περί νομοτέλειας. Και ειπώθηκε ότι δεν ήταν, δα, και

κανένα μεγάλο επίτευγμα, όταν η ίδια η Νέα Δημοκρατία τουλάχιστον πριν από δύο χρόνια αμφισβητούσε εντονότατα τη δυνατότητα εισόδου της χώρας στην Οικονομική και Νομισματική 'Ενωση. Και μιλούσε μάλιστα για στοιχεία μαϊμού, με τα οποία τελικά κάποτε υποτίθεται ότι θα αποκαλυπτόμεθα και τότε η ένταξή μας θα μπορούσε να γίνει αποκλειστικά και μόνο με πολιτικούς όρους. 'Ολα αυτά δεν έγιναν. Αντιθέτως η Ελλάδα ήταν μία χώρα που εισήλθε με την πλέον καθαρή διαδικασία κι αυτό θα μπορούσε να το διαπιστώσει κάποιος, που έχει παρακολουθήσει τις εντάξεις αντιστοίχων χωρών.
Για μας τους 'Ελληνες η ΟΝΕ ήταν ο τελευταίος συνδετικός κρίκος στην επιδιώξή μας για συμμετοχή στην ομάδα των ισχυρών κρατών. Τα πράγματα βέβαια δεν πρέπει να τα μεγαλοποιούμε. Ο στόχος όμως της ΟΝΕ, παρά τα σημερινά προβλήματα της Ευρωπαϊκής 'Ενωσης, τα οποία μεγεθύνθηκαν από τότε που αποχώρησαν οι μεγάλοι ηγέτες της Ευρωπαϊκής 'Ενωσης, έχει μια στρατηγική και πολιτική σημασία και επιτεύχθηκε, όπως σας είπα, χωρίς ουδεμία πολιτική παραχώρηση. 
Κυρίες και κύριοι, είναι η εποχή στην οποία πρέπει να απαντήσουμε σε ζητήματα. Πρέπει να βρούμε νέες απαντήσεις για να αντιμετωπίσουμε τις ανισότητες, να δώσουμε απάντηση όχι με επιδόματα ανεργίας, αλλά με θέσεις δημιουργικής εργασίας στις νέες γενιές. Χρειάζεται νέα κριτική σκέψη, νέος πολιτικός λόγος για τη χάραξη κατευθύνσεων του μέλλοντος, που ήδη γίνεται παρόν. Και είναι αυτά ακριβώς τα πολιτικά στοιχεία, τα οποία έχουμε ανάγκη. 
Κυρίες και κύριοι η χώρα μας είναι αυτό που είναι, γιατί βρίσκεται εδώ που βρίσκεται. Σήμερα σ' αυτήν τη γωνιά του κόσμου η Ελλάδα είναι η Ευρώπη της γειτονιάς. Η Ελλάδα είναι η καλύτερα προετοιμασμένη χώρα αυτής της περιοχής για να αξιοποιήσει τις δυνατότητες της νέας εποχής, την οποία διανύουμε. Η στερέωση, λοιπόν, της θέσης της χώρας μας στο εντός ΟΝΕ ευρωπαϊκό περιβάλλον, η αξιοποίηση και διεύρυνση των δυνατοτήτων της στην προσπάθεια ανασύνταξης της περιοχής των Βαλκανίων, πρέπει να είναι οι βασικές κατευθύνσεις της περιόδου, την οποία διανύουμε.
Με μια τέτοια, λοιπόν, συντεταγμένη προσπάθεια, όπως αυτή που μας οδήγησε στην ΟΝΕ, μας παρέχει την αναγκαία ιστορική θεμελίωση για να προχωρήσουμε. Οι προσπάθειες που ξεκινήσαμε για έναν πρωτογενή εκσυγχρονισμό σε όλες τις πτυχές, πρέπει να ενταθούν, να μπορέσει ο κάθε πολίτης αυτής της χώρας να χρησιμοποιήσει τα δημόσια αγαθά χωρίς τις δουλείες μιας αδικαιολόγητα αγκυλωμένης κοινωνίας. Και επειδή δεν θα είμαστε ποτέ πια μόνοι σ' αυτόν τον καινούριο κόσμο έχουμε μπροστά μας μια προσπάθεια διπλή. Να αγωνιστούμε σαν κοινωνία και να συμβάλουμε, ώστε η Ευρωπαϊκή 'Ενωση να αρθρώσει μια τέτοια πολιτική που εκ των πραγμάτων πλέον δεν θα αποτελεί μόνο κοινή οικονομική πολιτική, αλλά μια κοινή ουσιαστική εξωτερική πολιτική.
Παράλληλα μέσα σ' αυτό το προηγμένο περιβάλλον χρειαζόμαστε νέους
εξελιγμένους θεσμούς και δομές.
Κυρίες και κύριοι, το Υπουργείο Μεταφορών παρουσίασε πριν από λίγο καιρό τον καινούριο νόμο για τις τηλεπικοινωνίες. Μια ουσιαστικότατη διαρθρωτική αλλαγή έγινε πραγματικότητα. Η αγορά τηλεπικοινωνιών 
απελευθερώθηκε με μια διαδικασία, η οποία θεωρήθηκε απ' όλους άψογη. 'Εγινε ο πρώτος μεγάλος διεθνής διαγωνισμός για άδειες σταθερής

τηλεφωνίας με ασύρματη πρόσβαση στο δίκτυο. Και αυτή η διαδικασία, η
οποία συγκέντρωσε διεθνές ενδιαφέρον, χαρακτηρίστηκε από ταχύτητα, από άψογη διοργάνωση και από πλήρη και απόλυτη διαφάνεια.
Είμαστε περήφανοι γι' αυτό. Είμαστε περήφανοι, γιατί μπορούμε και
δίδουμε πλέον στον 'Ελληνα καταναλωτή τη δυνατότητα την οποία δικαιούται. Τη δυνατότητα δηλαδή της επιλογής. Από τις αρχές του επόμενου χρόνου ο 'Ελληνας καταναλωτής μπορεί πλέον να επιλέξει την τηλεφωνική εταιρεία,

την οποία θα χρησιμοποιεί και να χρησιμοποιεί σαν κριτήριο γι' αυτήν την επιλογή την ποιότητα, την τιμή και τις διευκολύνσεις, οι οποίες θα του παρέχονται.
Θεωρούμε, λοιπόν, αυτήν τη σημαντική διαρθρωτική αλλαγή ότι είναι η απαρχή μιας εποχής, η οποία δίνει παράλληλα και μια σειρά από καινούριες δυνατότητες. Υιοθετήσαμε ένα καινούριο θεσμικό πλαίσιο, το πιο προωθημένο θεσμικό πλαίσιο, το οποίο υπάρχει σε ολόκληρη την περιοχή και πιστεύουμε ότι αυτό ακριβώς το θεσμικό πλαίσιο, θα ενισχύσει την επιχειρηματικότητα
σε αυτόν τον τομέα της πολύ προωθημένης τεχνολογίας, όπως είναι αυτός ο τομέας των τηλεπικοινωνιών.
Γνωρίζετε ότι ο τομέας αυτός, αυτήν τη στιγμή που ομιλούμε, έχει
κύκλο εργασιών κάθε χρόνο που φθάνει τα δύο τρισεκατομμύρια (2.000.000.000.000) δραχμές και το 2004 υπολογίζουμε ότι θα υπερβεί τα 4,5 τρισεκατομμύρια δραχμές, με αντίστοιχες θέσεις εργασίας, οι οποίες θα δημιουργηθούν και βεβαίως με την αντίστοιχη τοποθέτηση κεφαλαίων που συνεπάγεται αυτή η επιχειρηματικότητα, η οποία πιστεύουμε ότι θα εδραιωθεί στη χώρα μας. Πριν από τα μέσα του 2001 θα γίνει με πλειστηριασμό η διαγωνιστική διαδικασία για τις άδειες τρίτης γενεάς κινητής τηλεφωνίας.
'Εχουμε, λοιπόν, μπροστά μας μία εποχή, η οποία όλο και περισσότερο θα χαρακτηρίζεται από τη συμμετοχή των υψηλών τεχνολογιών τόσο στην πραγματική οικονομία όσο και στη μάθηση, στη διαδικασία του εμπορίου, στον τρόπο της διασκέδασης, στην καθημερινή ζωή.
Και αυτή η διαδικασία έχει προωθηθεί μέσα από μία συζήτηση, η οποία έγινε σε αυτήν εδώ την Αίθουσα και με την ψήφιση ενός πολύ συγκεκριμένου και πολύ μεγάλης -πιστεύουμε- σημασίας νόμου, όπως αυτός για την οργάνωση και τη λειτουργία των τηλεπικοινωνιών. Με το νόμο αυτό ιδρύσαμε ουσιαστικά την Εθνική Επιτροπή Τηλεπικοινωνιών, μία επιτροπή η οποία είχε, μέχρι σήμερα, συμβουλευτικό χαρακτήρα και στην οποία δώσαμε ουσιαστικότατες αρμοδιότητες. 
Το Υπουργείο Μεταφορών και Επικοινωνιών από σήμερα πλέον έχει τη δυνατότητα να κάνει πολιτική και να αποφασίζει για γενικότερα σημαντικά ζητήματα. Η καθημερινή διαδικασία μεταφέρεται πλέον στην Εθνική Επιτροπή Τηλεπικοινωνιών. Είναι ο μόνος τρόπος, κυρίες και κύριοι συνάδελφοι, να μπούμε σε αυτήν τη νέα εποχή, σε αυτό που ονομάζεται "κοινωνία της πληροφορίας".
Η σύνδεση με το δίκτυο είναι πλέον μία καθημερινή πραγματικότητα, η οποία κάθε τρία χρόνια διπλασιάζει τους χρήστες της. Είναι κάτι το οποίο ουδείς πλέον μπορεί να παραβλέψει. Είναι το τέταρτο σκαλοπάτι στην εξεύρεση της παραγωγής. Σε μια χώρα που υπάρχει ο πρωτογενής τομέας, η μεταποίηση, οι υπηρεσίες, προστίθεται τώρα και η νέα οικονομία με το ηλεκτρονικό εμπόριο. Μέσα σε μικρό χρονικό διάστημα -υπολογίζουμε μέχρι το 2002- θα γίνονται αγορές περίπου εκατόν πενήντα δισεκατομμύριων δραχμών μέσω του Διαδικτύου. 
Αυτή, λοιπόν, η ηλεκτρονική πραγματικότητα, αυτή η ηλεκτρονική Ευρώπη, η οποία κτυπά την πόρτα, θα πρέπει να μας βρει στο μεγαλύτερο βαθμό έτοιμους. Και πρέπει να μας βρει έτοιμους, γιατί αυτό θα εδραιώσει τη θέση της χώρας μας μέσα στην πρώτη τροχιά των ανεπτυγμένων χωρών και θα δώσει τη δυνατότητα της συγκέντρωσης της επιχειρηματικότητας σε αυτήν την περιοχή των Βαλκανίων και της Ανατολικής Μεσογείου.
'Εχουμε, λοιπόν, μία σειρά από μέτρα, τα οποία προγραμματίζουμε και τα οποία σταθερά υλοποιούμε: Ανάπτυξη μηχανισμών για την εφαρμογή θεσμικού πλαισίου για την ενίσχυση του ανταγωνισμού, υποδομές δικτύων τοπικής πρόσβασης. 
Στέκομαι στα δίκτυα. Πριν από λίγες δεκαετίες, τα δίκτυα ήταν δρόμοι, ήταν λιμάνια, ήταν αεροδρόμια, ήταν γέφυρες. Τυχεροί ήταν όσοι τα κατείχαν. Τυχεροί ήταν εκείνοι, οι οποίοι είχαν στην περιοχή τους αξιόλογα δίκτυα. 'Ηταν εκείνες ακριβώς οι περιοχές, οι οποίες γνώριζαν την ανάπτυξη. Και η ανάπτυξη αυτή, δυστυχώς, ήταν μία στρεβλή ανάπτυξη. 
'Οταν, λοιπόν, σήμερα μιλούμε μπροστά σε μία εποχή όπου θα έχουμε τα
καινούρια δίκτυα, τα δίκτυα των ηλεκτρονικών πλέον προσβάσεων, έχουμε μία βασική υποχρέωση: Δεν είναι τεχνολογία, είναι ένα βαθύτατο πολιτικό ζήτημα. Είναι βαθύτατο πολιτικό ζήτημα, αν θα αποφασίσουμε να τοποθετήσουμε τα λεφτά των Ελλήνων φορολογουμένων με τρόπο, ώστε η δικτύωση αυτή να περιλάβει ή να μη περιλάβει παιδιά απομονωμένων ορεινών και νησιωτικών περιοχών.
Κι εκεί η απάντησή μας είναι σταθερή, δεδομένη και διακηρύχθηκε. Θα δοθεί η δυνατότητα μέσω της καθολικής υπηρεσίας να υπάρξει η υποχρέωση ελάχιστης παροχής σε οποιαδήποτε περιοχή της χώρας. Και αυτή η ελάχιστη παροχή θα είναι η δυνατότητα πρόσβασης στο διαδίκτυο. 
Πιστεύουμε ακόμα ότι με τις προηγμένες τηλεπικοινωνιακές υπηρεσίες, οι οποίες προσφέρονται ήδη -και θα προσφέρονται και τα επόμενα χρόνιαστους πολίτες, με τις προωθημένες ταχυδρομικές υποδομές, οι οποίες θα απορροφήσουν ένα σημαντικό κομμάτι των κονδυλίων της κοινωνίας της
πληροφορίας και με την κατάρτιση του τεχνικού δυναμικού, έχουμε μία σειρά στόχων, οι οποίοι δίδουν τη δυνατότητα να παρακολουθήσει πλέον η ελληνική νεολαία στα επόμενα χρόνια τις διεθνείς εξελίξεις, χωρίς καμία υστέρηση. 
Επιβάλλαμε ακόμα μέσα από το πλαίσιο που προωθούμε την συνύπαρξη
κεραιών σε ένα ιστό. Είναι μία τεχνική λεπτομέρεια που οι πάντες γνωρίζουν, λόγω της μεγάλης επέκτασης διασποράς των συχνοτήτων στις οποίες απαντώνται οι κεραίες, πόσο σημαντική είναι.
Κατασκευή κεραιών. Είναι μία από τις προτεραιότητες τις οποίες
συστηματικότατα επεξεργαζόμαστε και προωθούμε.
Κυρίες και κύριοι επειδή είμαι στον τομέα αυτό και σας ομιλώ για
τις προωθημένες πλέον τεχνολογίες, ήθελα να αναφερθώ και στις δυνατότητες που ανοίγονται για τη χώρα μας με τις καινούριες επενδύσεις οι οποίες γίνονται στον ΟΤΕ και με το μεγάλο οικονομικό γεγονός το οποίο είχαμε τις δύο τελευταίες μέρες με την εξασφάλιση μετά απο πλειοδοτική διαδικασία της άδειας κινητής τηλεφωνίας στη γειτονική Βουλγαρία. Είναι ένα μείζον οικονομικό γεγονός για τη χώρα μας, για τον ίδιο τον οργανισμό, αλλά και για τις προοπτικές οικονομικής συνεργασίας ανάμεσα στις δύο χώρες. Με αυτή τη συγκεκριμένη και επιτυχημένη κίνηση ο ΟΤΕ αποκτά πλέον ένα πλήρες δίκτυο δραστηριοτήτων σε ολόκληρη την περιοχή και καθίσταται μία εταιρεία η οποία μπορεί πλέον να βαδίσει και να προχωρήσει σε σημαντικότατες στρατηγικές συμμαχίες, προκειμένου να αναπτυχθεί.
Κυρίες και κύριοι στον τομέα ευθύνης του Υπουργείου Μεταφορών
υπάρχει ένας φτωχός συγγενής που είναι το Ταχυδρομικό Ταμιευτήριο, ένας 
φτωχός συγγενής που πρέπει να αναδείξουμε την αξία του συστηματικά. 'Εχει τεσσερεσήμισι εκατομμύρια καταθέτες από τους οποίους τα 2,5
εκατομμύρια είναι ενεργοί καταθέτες και έχει να παίξει ένα σημαντικότατο

ρόλο, το ρόλο που παίζουν στο εξωτερικό οι μικρές τράπεζες της γειτονιάς η SERVIG BANK στην Αγγλία, η SPAR KANSEN της Γερμανίας. Αυτή ακριβώς τη διαδικασία θα ακολουθήσουμε μετατρέποντας το Ταχυδρομικό Ταμιευτήριο σε ανώνυμη εταιρεία, αναπτύσσοντας ολοκληρωμένα πληροφοριακά συστήματα δίνοντάς του καινούρια εργαλεία και καινούρια προϊόντα. Και να είστε βέβαιοι ότι τότε η αξία αυτού του Ταχυδρομικού Ταμιευτηρίου μέσα σε ελάχιστο χρονικό διάστημα θα είναι μία αξία σημαντικότατη, η οποία θα μπορέσει να αποδώσει και να ενισχύσει την τεράστια εκείνη κατηγορία των πελατών του Ταχυδρομικού Ταμιευτηρίου οι οποίοι δεν μπορούν να αντιμετωπίσουν πολλές φορές τις απαιτήσεις και τις δυνατότητες που γι'αυτούς προσφέρουν οι μεγάλοι τραπεζικοί οργανισμοί.
(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος
της Βουλής κ. _ΠΑΝΑΓΙΩΤΗΣ ΣΓΟΥΡΙΔΗΣ_)
Το Ταχυδρομικό Ταμιευτήριο προχωρεί μαζί με τα ΕΛΤΑ στη σύναξη μιας μακροπρόθεσμης συμμαχίας, με στόχο να αναπτύξει πλέον τα σημεία στα οποία θα έρχεται σε επαφή με ένα τεράστιο αριθμό πελατών. Και αυτή η συμφωνία την οποία έχει επεξεργαστεί ο κ. Βούλγαρης τις επόμενες ημέρες θα την υπογράψουμε και θα αποτελεί μία συμμαχία η οποία θα έχει ένα πολύ μεγάλο αντίκτυπο στις προοπτικές και των δύο αυτών οργανισμών.
Κυρίες και κύριοι θέλω να πω δύο λόγια για τις μεταφορές.
'Εχουμε πίσω μας μία πολύ σημαντική συμφωνία, η οποία δεν συζητήθηκε τόσο πολύ, αλλά εμείς είμαστε περήφανοι γιατί τη βάλαμε στο κέντρο της δραστηριότητας του Υπουργείου Μεταφορών, τη Θεσσαλονίκη, η οποία έχει ένα Οργανισμό Αστικών Συγκοινωνιών με πεντακόσια περίπου λεωφορεία και δυόμισι χιλιάδες εργαζόμενους, έχει πλέον μία νέα συμφωνία μετά από είκοσι ολόκληρα χρόνια. Με τη νέα αυτή συμφωνία ταυτόχρονα δημιουργούμε ένα συμβούλιο αστικών συγκοινωνιών για τη Θεσσαλονίκη, ένα μόνιμο φορέα ο οποίος μπορεί να αντιμετωπίζει τα προβλήματα αυτού του μεγάλου μητροπολιτικού κέντρου της Βόρειας Ελλάδας.
Προβλέπουμε ακόμα για το επόμενο διάστημα στο κομμάτι των μεταφορών έξι μεγάλα εμπορευματικά κέντρα στη Θεσσαλονίκη, στο Κιλκίς, στην Πάτρα, στο Ηράκλειο, στην Ηγουμενίτσα, στην Αλεξανδρούπολη και ένα στη Θεσσαλία το οποίο θα είναι στην κεντρική αυτή περιοχή της Ελλάδας με πάρα πολλές θέσεις εργασίας με εξασφαλισμένα κεφάλαια από το Γ' Κοινοτικό Πλαίσιο Στήριξης. Πιστεύουμε ότι θα έχουμε μείωση του μεταφορικού κόστους των επιχειρήσεων μεταφοράς και μία σημαντικότατη ενεργειακή οικονομία.
Προχωρούμε ακόμα στη δημιουργία ιδιωτικών ΚΤΕΟ. Γνωρίζετε πάρα πολύ καλά ότι τα σημερινά πενήντα οκτώ κρατικά ΚΤΕΟ, τα οποία υπάρχουν, δεν επαρκούν για να εξυπηρετήσουν σωστά και πολιτισμένα τους 'Ελληνες ιδιοκτήτες αυτοκινήτων, οι οποίοι προσέρχονται εκεί, προκειμένου να ελέγξουν τα αυτοκίνητά τους.
Πιστεύουμε, λοιπόν, ότι με την ίδρυση αυτών των ιδιωτικών ΚΤΕΟ
δίνουμε μία σημαντικότατη και μόνιμη απάντηση. Με τη συνύπαρξή τους με τα κρατικά ΚΤΕΟ θα μπορέσει να δώσει πλέον τη δυνατότητα να υπάρξει περισσότερη φροντίδα και περισσότερη οδική ασφάλεια στο μέσο το οποίο λέγεται αυτοκίνητο.
Αστικές συγκοινωνίες της Αθήνας. Το 1986, πριν από δεκαπέντε χρόνια, το 41% των συμπολιτών μας μετακινείτο με μέσα μαζικής μεταφοράς. Σήμερα έχει πέσει στο 31%. Και δεν έχει πέσει μόνο αυτό. 'Εχει πέσει και η μέση ταχύτητα. Πριν από δώδεκα χρόνια η μέση ταχύτητα ανερχόταν στα λεωφορεία στα είκοσι χιλιόμετρα την ώρα και σήμερα που μιλάμε ανέρχεται μόλις στα 12,5 χιλιόμετρα την ώρα.
Πρέπει, λοιπόν, να κάνουμε ό,τι είναι δυνατόν προκειμένου να ενισχύσουμε τόσο τα μέσα μαζικής μεταφοράς όσο και τα μέσα σταθερής τροχιάς, διότι μόνο με τον τρόπο αυτό θα μπορέσουμε να ανταπεξέλθουμε σε μία πραγματικότητα, η οποία καταδεικνύεται από το γεγονός ότι κάθε μία δεκαετία διπλασιάζεται ο αριθμός των τροχοφόρων στο πολεοδομικό συγκρότημα της Αθήνας και βεβαίως δεν μπορούν να διπλασιαστούν οι δρόμοι. Αντιθέτως με το μεγάλο αριθμό των τροχοφόρων έχουμε μείωση των χώρων, έχουμε δηλαδή συνθήκες συμφόρησης.
Σταθερή, λοιπόν, πολιτική του Υπουργείού Μεταφορών είναι η επέκταση του δικτύου λεωφορειολωρίδων και η αύξησή τους από δεκατρία χιλιόμετρα που είναι σήμερα, προοπτικά μέσα σε μία πενταετία, στα σαράντα περίπου χιλιόμετρα.
Το περιβάλλον των αστικών συγκοινωνιών έχει σαφώς βελτιωθεί σε ό,τι
αφορά τα μέσα. Σήμερα η ΕΘΕΛ διαθέτει χίλια εξακόσια λεωφορεία. Τους επόμενους τρεις μήνες εντάσσει στο στόλο της τριακόσια καινούργια λεωφορία, τα οποία κινούνται με φυσικό αέριο. 'Εχουν ενταχθεί ήδη εκατόν πενήντα τρόλεϊ και θα φθάσουμε στα διακόσια είκοσι καινούρια τρόλεϊ τους επόμενους μήνες.
Ο ΗΣΑΠ, ο φτωχός συγγενής του Μετρό, έχει πλέον τη δυνατότητα να ανακαινισθεί πλήρως. Εντάξαμε ήδη δύο νέους υπερσύγχρονους συρμούς και μέσα στην επόμενη διετία οι νέοι συρμοί θα ανέλθουν στους είκοσι. Ταυτόχρονα και οι είκοσι δύο σταθμοί του ΗΣΑΠ θα ανακαινισθούν πλήρως.
Η Αθήνα αποκτά τραμ, ένα δίκτυο τραμ είκοσι ένα χιλιομέτρων, ένα
δίκτυο τραμ το οποίο μελετήθηκε, εντάχθηκε ως θυγατρική εταιρεία στο "Αττικό Μετρό" και αρχίζει μέσα στο επόμενο τρίμηνο τις διαγωνιστικές διαδικασίες. 'Ηδη έχουμε ζητήσει, με πρόσκληση, την οποία έχουμε κάνει, να υπάρξει χρηματοοικονομικός σύμβουλος, προκειμένου να προχωρήσουμε στη σύμβαση παραχώρησης.
Κυρίες και κύριοι, υπάρχουν μία σειρά από πράγματα, που δεν μου επιτρέπει ο χρόνος να αναπτύξω, κλείνοντας όμως ήθελα να πω δύο λόγια, παρ'ότι έχει συζητηθεί πάρα πολλές φορές στη Βουλή και με επερωτήσεις που έχουν κάνει οι συνάδελφοι και με άλλες ευκαιρίες, το θέμα του εθνικού αερομεταφορέα.
Ολυμπιακή Αεροπορία. 'Εχουμε πει επανειλημμένα και πρέπει άλλη μία φορά να το πούμε στην Αίθουσα αυτή ότι υπάρχει μία σχέση μεταξύ μετόχων και εταιρείας, η οποία έχει μία μοναδικότητα. Ο μέτοχος δεν δικαιούται να δώσει ούτε μία δραχμή στην εταιρεία του. Το ελληνικό δημόσιο δεν δικαιούται να δώσει ούτε μία δραχμή στην Ολυμπιακή Αεροπορία. Αυτή είναι μία σχέση, η οποία δεν μπορεί να αφήσει προοπτικές για το μέλλον και η πεποίθηση και η αναγκαιότητα είναι και τα δύο σταθερά.
Αναζητώνται ιδιωτικά κεφάλαια. 'Ηδη έχουμε κάνει την πρόσκληση ενδιαφέροντος και στο διεθνή Τύπο και πιστεύουμε ότι αυτή η διαδικασία στην οποία μπαίνουμε -και πιστεύουμε ότι σε αυτήν τη διαδικασία θα έχουμε τη συμπαράσταση όλων των πτερύγων αυτής της Βουλής- θα οδηγήσει στη μόνιμη και σωστή λύση με διαφάνεια για τον εθνικό αερομεταφορέα, προκειμένου να μπορέσει να συνεχίσει να κάνει το σημαντικό του έργο, που ήδη κάνει. Να μεταφέρει δηλαδή πεντέμισι εκατομμύρια επιβάτες κάθε χρόνο και να δίνει εργασία σε περίπου επτά χιλιάδες ανθρώπους.
Ευχαριστώ.
(Χειροκροτήματα από την πτέρυγα του ΠΑ.ΣΟ.Κ.)_

_ΠΡΟΕΔΡΕΥΩΝ (Παναγιώτης Σγουρίδης):_ Ο κ. Αμπατζόγλου έχει το λόγο.
_ΓΕΩΡΓΙΟΣ ΑΜΠΑΤΖΟΓΛΟΥ:_ Κύριε Πρόεδρε, μερικοί μακροοικονομικοί δείκτες τα τελευταία χρόνια έχουν αναγορευθεί σε εθνικό όραμα. Η Κυβέρνηση επαίρεται, μετά από δεκαπεντάχρονη μονόπλευρη λιτότητα, ότι πέτυχε τους ονομαστικούς στόχους, ότι μπήκαμε στην ΟΝΕ, ότι έχουμε πλεονασματικό προϋπολογισμό, ότι εν τέλει δημιούργησε μία ισχυρή οικονομία και ότι τώρα πλέον ο λαός θα γνωρίσει το κοινωνικό πρόσωπο του ΠΑ.ΣΟ.Κ.
Η γυναίκα του Καίσαρα όμως δεν αρκεί να φαίνεται τιμία, κυρίως πρέπει
να είναι τιμία. Δεν μπορούμε να ζούμε με την εικονική πραγματικότητα των αριθμών. Σήμερα στα κοινωνικά, εργασιακά και τεχνολογικά θέματα είμαστε ουραγοί στην Ευρωπαϊκή 'Ενωση. Είμαστε όμως πρωταθλητές σε ποσοστό, αλλά και σε ρυθμό αύξησης της ανεργίας. Παραμένουμε σταθερά τελευταίοι στην Ευρωπαϊκή 'Ενωση σε κοινωνικές δαπάνες, χωρίς να μειώνεται η απόσταση που μας χωρίζει από το μέσο όρο. Το επίπεδό μας αντιστοιχεί στο 56% του μέσου όρου της Ευρωπαϊκής 'Ενωσης και στο 34% της πρώτης χώρας. 
Η Κυβέρνηση βεβαίως είναι πρωταθλήτρια στο να δημιουργεί με δημόσιο
χρήμα τα δικά της τζάκια, μερικά των οποίων φιγουράρουν στις λίστες των πλουσιοτέρων ανθρώπων του κόσμου. Αποτελεί κοινό τόπο ότι ο δημόσιος

τομέας της υγείας συνεχώς απαξιώνεται και συρρικνώνεται με αντίστοιχη γιγάντωση του μεγάλου ιατρικού και ασφαλιστικού ιδιωτικού τομέα, που λειτουργεί ασύδοτα και ουσιαστικά πριμοδοτείται από το παραπαίον ΕΣΥ. 
Οι δημόσιες δαπάνες της χώρας μας για την υγεία εξακολουθούν να είναι
οι χαμηλότερες στην Ευρωπαϊκή 'Ενωση, ενώ ακριβώς το αντίθετο συμβαίνει με τις ιδιωτικές, οι οποίες παρουσιάζουν σημαντική άνοδο και έχουν υπερβεί το 3,5% του ΑΕΠ. 
Σε ένα κατ' εξοχήν κοινωνικό αγαθό, όπως είναι η υγεία, οι ιδιωτικές δαπάνες είναι περισσότερες των δημοσίων. Αυτό δεν μπορεί να είναι χαρακτηριστικό μιας σύγχρονης και ευνομούμενης πολιτείας. Η πρωθυπουργική δέσμευση για πρόσληψη έντεκα χιλιάδων ατόμων το τρέχον έτος στο χώρο της υγείας, έναντι των είκοσι χιλιάδων κενών θέσων που υπάρχουν, παραμένει υποσχεσιολογία. Τελικά ίσως προσληφθούν πέντε χιλιάδες άτομα το νέο χρόνο. 
Είναι ορθή και αυτοκριτική η δήλωση του αρμόδιου Υπουργού ότι ο πολίτης προσβάλλεται στα νοσοκομεία. 'Ομως την ακούμε επί είκοσι σχεδόν χρόνια. Και δεν προσβάλλεται μόνο ο πολίτης, αλλά και οι ίδιοι οι εργαζόμενοι με τις συνθήκες που επικρατούν. Το ασφαλιστικό σύστημα οδεύει ή μάλλον το οδεύουν οι κρατούντες προς χρεοκοπία. 
Το κράτος χρωστάει στο ΙΚΑ 1,3 τρισεκατομμύρια. σε τρέχουσες τιμές της περιόδου 1975-1998. Το ΙΚΑ χρωστάει στο λογαριασμό για την Απασχόληση και Επαγγελματική Κατάρτιση, το ΛΑΕΚ, σαράντα δισεκατομμύρια (40.000.000.000). Το κράτος χρησιμοποιεί πέντε δισεκατομμύρια (5.000.000.000) από τα μη κρατικά χρήματα του ΛΑΕΚ για να κάνει κοινωνική πολιτική.
Το κράτος μειώνει κατά 2% τις εργοδοτικές εισφορές προς το ΙΚΑ για
τους χαμηλόμισθους και υπόσχεται ότι δήθεν θα τις καλύψει. Το ΙΚΑ τελικά οδηγήθηκε από το κράτος να δανείζεται εβδομήντα δισεκατομμύρια (70.000.000.000), για να πληρώσει δώρα και συντάξεις στις γιορτές.
Η εισφοροδιαφυγή αγγίζει τα πεντακόσια δισεκατομμύρια (500.000.000.000). 'Ενας στους τέσσερις εργαζόμενους είναι ανασφάλιστος. Μία στις πέντε επιχειρήσεις είναι ανυπόγραφη. Η οικονομία μας είναι τόσο ισχυρή, ώστε για να φτιάξουν βρεφονηπιακούς σταθμούς, στους οποίους πλέον θα πληρώνουν και οι δικαιούχοι, κόβονται οι εφάπαξ εισφορές προς την εργαζόμενη οικογένεια.
Σ' αυτόν το ζοφερό φόντο έρχονται στη δημοσιότητα σενάρια για την επίλυση του ασφαλιστικού συστήματος, τα οποία μόνο αισιόδοξα δεν είναι και προμηνύουν νέες δυσμενείς ρυθμίσεις για τους εργαζόμενους.
Στον τομέα της εργασίας η μέχρι σήμερα πολιτική της Κυβέρνησης κυριαρχείται από το δόγμα ότι η αύξηση της απασχόλησης θα προκύψει ως αποτέλεσμα της μείωσης του κόστους εργασίας, της αύξησης της ανταγωνιστικότητας και τέλος της ανόδου της κερδοφορίας και των επενδύσεων. 
Το αποτέλεσμα αυτής της πολιτικής ήταν τα τελευταία δεκαπέντε χρόνια η ελληνική επιχειρηματική κερδοφορία να είναι πρώτη στην Ευρώπη με αποδοτικότητα κεφαλαίου 20% μεγαλύτερη από τον ευρωπαϊκό μέσο όρο, ο 'Ελληνας εργαζόμενος να δουλεύει περισσότερο, να αμείβεται λιγότερο, αλλά

τελικά να αντιμετωπίζει τα πλέον έντονα προβλήματα απασχόλησης και ανεργίας. 
Ο πραγματικός μέσος όρος εβδομαδιαίας εργασίας είναι στη χώρα μας σαράντα έξι ώρες, αν και πριν δεκαεπτά χρόνια καθιερώθηκε το σαραντάωρο. 'Ενας στους πέντε 'Ελληνας έχει εισόδημα κάτω από το όριο φτώχειας. Δύο τρισεκατομμύρια δραχμές για το ανθρώπινο δυναμικό της χώρας από τα δύο Κοινοτικά-Πλαίσια Στήριξης έχουν κατασπαταληθεί από τους "ημέτερους"

χωρίς αποτέλεσμα.
Η Κυβέρνηση αντί να βγάλει συμπεράσματα από τη μέχρι σήμερα αποτυχημένη πολιτική ψήφισε πρόσφατα στη Βουλή ένα νόμο με τον οποίο προωθείται η ακόμα μεγαλύτερη απορύθμιση της αγοράς εργασίας, η κατάργηση, πρακτικά, του οκτάωρου, η διεύρυνση της μερικής απασχόλησης και των ελαστικοτήτων, το μοίρασμα μιας θέσης εργασίας σε δύο ανέργους, επιφυλλάσσοντας για τη νέα γενιά ένα μέλλον απασχολήσιμων και ασφαλίσιμων, με μισή δουλειά, μισό μισθό, μισή σύνταξη και μισή ποιότητα ζωής.
Δημιουργούμε με γοργούς ρυθμούς το αμερικάνικο πρότυπο του εργαζόμενου, σύμφωνα με το οποίο ο καλός εργαζόμενος είναι μόνο εργαζόμενος, χωρίς προσωπική και οικογενειακή ζωή, με δυνατότητα απασχόλησης και κάτω από τις τέσσερις ώρες, αλλά και μέχρι έντεκα ώρες την ημέρα.
Οι εργαζόμενοι, ο πιο πολύτιμος πόρος, το πιο πολύτιμο κεφάλαιο στην παραγωγική διαδικασία και στην ανασύνταξη της χώρας δεν μπορεί να είναι συνεχώς χαμένοι. Η άνοδος της κερδοφορίας, που στηρίχθηκε στη μείωση του κόστους, και κυρίως του εργατικού κόστους, δεν οδήγησε στην αύξηση των επενδύσεων.
Τι έφταιξε, λοιπόν, και απέτυχε αυτό το μοντέλο που ακολούθησε η
Κυβέρνηση; Η Κυβέρνηση διαχειρίστηκε την οικονομία της χώρας ως τριτοκοσμική. Προσπάθησε να αυξήσει την ανταγωνιστικότητα μειώνοντας κυρίως το εργατικό κόστος και αυξάνοντας βραχυπρόθεσμα τα κέρδη.

Σήμερα όμως η ανταγωνιστικότητα περιγράφεται από είκοσι επτά δείκτες. Από τους είκοσι επτά αυτούς δείκτες είμαστε ουραγοί στους είκοσι έναν και αποδεκτοί στους έξι. Είμαστε τελευταίοι και υπολειπόμαστε πέντε ως δεκαπέντε φορές από τον καλύτερο σε δαπάνες για την τεχνολογία, για την επιμόρφωση, για τη χρήση του INTERNET από το σύνολο των επιχειρήσεων, στις απονομές ISO 9000 για την ποιότητα, στις επιδόσεις για την προστασία του περιβάλλοντος και στην απόκτηση ISO 14000 ή ΙMAS, αφού πλέον δεν αρκεί μια τριτοκοσμική ανάπτυξη, αλλά η βιώσιμη ανάπτυξη.
Και ποια λύση βρήκε η Κυβέρνηση στο κεφαλαιώδες ζήτημα για την
μελλοντική ανάπτυξη της χώρας; Μείωσε τις δαπάνες του Προϋπολογισμού για έρευνα και τεχνολογία κατά 2,3.
(Στο σημείο αυτό κτυπάει το κουδούνι λήξεως του χρόνου ομιλίας του
κυρίου Βουλευτή)_
Τελειώνω, κύριε Πρόεδρε.
Αυτός ο Προϋπολογισμός δεν ανακατανέμει, ως όφειλε, τον εθνικό πλούτο κι επίσης δεν δρομολογεί τη λύση των χρόνιων διαρθρωτικών προβλημάτων της εθνικής οικονομίας. Ευχαριστώ.
_ΠΡΟΕΔΡΕΥΩΝ (Παναγιώτης Σγουρίδης):_ Ο κ. Μπένος έχει το λόγο. _ΣΤΑΥΡΟΣ ΜΠΕΝΟΣ:_ Κυρίες και κύριοι συνάδελφοι, αν μία από τις
σημαντικότερες αποστολές της πολιτικής είναι η εξυπηρέτηση της αλήθειας, τότε μια μεγάλη αλήθεια για τον συζητούμενο Προϋπολογισμό του 2001 είναι ότι αυτός ο Προϋπολογισμός είναι ο καλύτερος των τελευταίων ετών. 'Οποιος δεν έχει το πολιτικό θάρρος να το αναγνωρίσει αυτό, είναι απλώς αντιμέτωπος και με τον ελληνικό λαό, αλλά και με την ιστορία.
Βεβαίως συναντούμε το παράδοξο στη συζήτηση αυτού του Προϋπολογισμού να μην έχει τύχει της αντίστοιχης υποδοχής -και δεν θέλω να αδικήσω τα κόμματα της Αντιπολίτευσης, μιλάω και για τη δική μου παράταξη- ενώ θα έπρεπε να είναι το σημαντικότερο θέμα των ημερών. 'Ισως αυτό δείχνει την παθογένεια της πολιτικής και την υποχώρησή της έναντι άλλων κέντρων, που διαμορφώνουν την επικαιρότητα.
Στεναχωρήθηκα με το συμπατριώτη μου, τον κ. Παυλόπουλο, που υπερασπιζόμενος τις απόψεις της Αξιωματικής Αντιπολίτευσης για τον Προϋπολογισμό είπε ότι ήταν ένας αυτονόητος στόχος η ένταξή μας στην ΟΝΕ, όταν τα ίδια τα στελέχη της Νέας Δημοκρατίας, οι Αρχηγοί της από το Βήμα αυτό προ ολίγων ετών θεωρούσαν ότι αυτός ο στόχος ήταν ακατόρθωτος. 
Αδικούμε πολύ τους εαυτούς μας, αγαπητοί συνάδελφοι, και αυτό έχει
κόστος και για μας και για την πολιτική. Δεν υπερασπιζόμαστε εμείς τους εαυτούς μας. Δεν υπερασπιζόμαστε έναν εθνικό στόχο, που δεν συνέβαλε μόνο η Κυβέρνηση. Και εγώ διαφωνώ με τις θριαμβολογίες. Το σύνολο του πολιτικού συστήματος, αυτό το πολιτικό σύστημα έφτασε σ' αυτό το αποτέλεσμα και πρέπει όλοι από κοινού να υπερασπιστούμε το αποτέλεσμα αυτό. Πού είναι ποιο, με απλά λόγια, γιατί οι πολίτες κουράζονται, ξέρετε, με τους πολλούς αριθμούς. Είναι ότι η χώρα πια, έχει ένα κεκτημένο. Το κεκτημένο της σταθεροποίησης της οικονομίας. Είναι ότι, η χώρα πια και εμείς οι πολιτικοί δεν θα ταλανιζόμαστε με την κάλυψη των ελλειμμάτων, αλλά θα έχουμε μπροστά μας ένα ποιοτικό στοίχημα. 'Εναν καλό ανταγωνισμό. 'Οχι τον πληκτικό ανταγωνισμό των αριθμών, αλλά τον ωραίο ανταγωνισμό των ιδεών: Τι θα κάνουμε με το πλεόνασμα. Πως την επόμενη δεκαετία θα πιάσουμε το στόχο της πλήρους απασχόλησης, της κοινωνικής συνοχής, της πραγματικής σύγκλισης να φτάσει στο 80% του βιοτικού επιπέδου όπως στις άλλες χώρες της Ευρωπαϊκής 'Ενωσης. Και αυτό πρέπει να είναι ανταγωνισμός της πολιτικής από εδώ και μπρος.
Σε αυτόν τον καλό ανταγωνισμό των ιδεών, κυρίες και κύριοι συνάδελφοι, εγώ θα ήθελα να καταθέσω τέσσερις προτάσεις, τις οποίες θεωρώ αναγκαίες. Δεν είναι αμιγώς οικονομικές προτάσεις, γιατί πρέπει να ξεφύγουμε και από αυτό το κέλυφος, όταν μιλάμε για τον Προϋπολογισμό να μιλάμε μόνο με οικονομικούς όρους.
Πρόταση πρώτη. Είναι αδύνατο να προχωρήσει η χώρα, χωρίς μια μεγάλη μεταρρύθμιση του κράτους και της Δημόσιας Διοίκησης. Συζητούσαμε μέσα στην Αίθουσα και πριν από μερικές μέρες για το ζήτημα αυτό. Πρέπει εμείς, μόνοι μας, να φτιάξουμε μια ΟΝΕ, μια διαδικασία σύγκλισης δηλαδή, με τις χώρες της Ευρωπαϊκής 'Ενωσης στα θέματα του κράτους, της λειτουργίας του και της Δημόσιας Διοίκησης. Καμία επιμέρους διαρθρωτική πολιτική δεν θα πετύχει χωρίς ένα κράτος αποτελεσματικό και ευέλικτο. Αυτό σημαίνει δείκτες αποδοτικότητας, αυτό σημαίνει εισροές και εκροές στο κράτος, αυτό σημαίνει ότι πρέπει να αναγορεύσουμε σε μεγάλη εθνική προσπάθεια τη μεταρρύθμιση της Δημόσιας Διοίκησης.
Ζήτημα δεύτερο, που δεν έχει κερδίσει πολύ χώρο στις καρδιές μας, δυστυχώς, ούτε πολλές συζητήσεις στην Αίθουσα. Είναι ο νησιώτικος χώρος της Ελλάδας. 'Εχουμε τη Συνθήκη του 'Αμστερνταμ εδώ και πολλά χρόνια, που αυτή η Συνθήκη μας λέει ότι πρέπει όλες τις πολιτικές της χώρας να τις επεξεργαστούμε για το νησιώτικο σύμπλεγμα, πράγμα που δεν έχουμε πράξει ακόμα. Πρέπει επειγόντως να το κάνουμε.
Ζήτημα τρίτο. Κατά τη γνώμη μου, από τις διαρθρωτικές αλλαγές και από τη λεγόμενη απελευθέρωση των αγορών, ενέργειας, τηλεπικοινωνιών κλπ. το μεγαλύτερο διαρθρωτικό πρόβλημα είναι η αγροτική μας παραγωγή και η πιο επείγουσα απελευθέρωση, είναι η "απελευθέρωση των αγροτών μας".

Τι σημαίνει αυτή η "απελευθέρωση των αγροτών"; Πρέπει να τους ξεκολλήσουμε από τα στερεότυπα, ότι το μέλλον τους είναι οι επιδοτήσεις και πρέπει επιτέλους, να καταλάβουν ότι η δουλειά του αγρότη δεν
τελειώνει στο χωράφι, αλλά ξεκινάει από το χωράφι και καταλήγει στο ράφι του πολυκαταστήματος. Και πρέπει, με κάθε τρόπο να τους εξοπλίσουμε, να πάρουν στα χέρια τους αυτήν τη διαδρομή. Και το διαβατήριο για την υπόθεση αυτή είναι η ταυτότητα των αγροτικών προϊόντων, είναι η ποιότητα των αγροτικών προϊόντων, που πρέπει όχι μόνο το Υπουργείο Γεωργίας, αλλά το σύνολο των πολιτικών να μπούμε μπροστά ως υποκινητές. Θα έλεγα να δημιουργήσουμε ένα είδος "εθνικής προπαγάνδας" για το θέμα αυτό.

Και έρχομαι στο τέταρτο θέμα και θα κλείσω με αυτό. Αισθάνομαι,
ξέρετε, πολλή μοναξιά όταν συζητώ για τα θέματα του πολιτισμού. Δυστυχώς, τα θέματα του πολιτισμού έχουν γίνει ο παρίας της πολιτικής μας ζωής σε όλα τα επίπεδα. Και επειδή δεν διαβλέπω πολλές ελπίδες, να κερδίσει ο πολιτισμός περισσότερες πιστώσεις από τον κρατικό προϋπολογισμό, τουλάχιστον ας κάνουμε κάτι άλλο, που διψάει η κοινωνία και η οικονομία της αγοράς. Ας προσπαθήσουμε, να πάρουμε τέτοιες θεσμικές πρωτοβουλίες, για να συνδέσουμε την οικονομία της αγοράς με τον πολιτισμό.
'Εχω, λοιπόν, να καταθέσω μια πρόταση, την έχω πει στην πολιτική ηγεσία που λέει ότι τη μελετάει. Εγώ θα τη φέρνω και θα τη ξαναφέρνω μέχρι να γίνει πράξη. Δεν θα αναλάβω πρωτοβουλίες του τύπου "προτάσεων
νόμου". Ξέρετε αυτές οι πρωτοβουλίες από πρωτοβουλίες τιμητικές που είναι για μας, πολλές φορές και από τη διαδικασία υπονομεύονται σε άλλες σκοπιμότητες.
Ποια είναι η πρότασή μου; Η πρότασή μου είναι να επαναφέρουμε με μια ορμή δυναμική την ιδέα του χορηγικού κινήματος. Να δημιουργήσουμε τις προϋποθέσεις μετακύλησης πόρων από τον ιδιωτικό τομέα στο δημόσιο τομέα, στον πολιτισμό. 
Η πρότασή μου, λοιπόν, είναι για τις χίλιες πιο κερδοφόρες επιχειρήσεις της χώρας, να κατατίθεται στο Υπουργείο Πολιτισμού και σε έναν κατάλογο έργων, που θα κάνει το Υπουργείο Πολιτισμού, το 1% της κερδοφορίας τους. Από τους καταλόγους του Υπουργείου Οικονομικών η κερδοφορία αυτή -το 1%- μπορεί να δώσει πενήντα δισεκατομμύρια (50.000.000.000) ετησίως. Και μάλιστα αυτό και εν όψει της Ολυμπιάδας, προκειμένου να κινητοποιήσουμε τον ιδιωτικό τομέα για την υποστήριξη και της πολιτιστικής κληρονομιάς και του σύγχρονου πολιτισμού.

Κλείνοντας, θα ήθελα να πω ότι όχι μόνο θα υπερψηφίσω αυτόν τον
Προϋπολογισμό, αλλά χαίρομαι που είμαι μέλος ενός κινήματος το οποίο μαζί και με όλο το πολιτικό σύστημα έχει φέρει τη χώρα μας σε ένα τέτοιο σημείο, που να είναι μια πραγματική περιφερειακή δύναμη. Σας ευχαριστώ πολύ.
(Χειροκροτήματα από την πτέρυγα του ΠΑΣΟΚ)_

_ΠΡΟΕΔΡΕΥΩΝ (Παναγιώτης Σγουρίδης):_ Ο κ. Μελάς έχει το λόγο.
_ΠΑΝΑΓΙΩΤΗΣ ΜΕΛΑΣ:_ Κύριε Πρόεδρε, κυρίες και κύριοι συνάδελφοι, η συζήτηση του Προϋπολογισμού αποτελεί κάθε χρόνο κορυφαία κοινοβουλευτική πράξη, αφού από τον Προϋπολογισμό εξαρτάται η οικονομική πορεία του τόπου, η ποιότητα ζωής των πολιτών.
Ο Προϋπολογισμός, που συζητάμε, είναι ο πρώτος προϋπολογισμός μετά
την είσοδό μας στην ΟΝΕ και αφορά την αρχή της νέας χιλιετίας. Θα περίμενε λοιπόν, κανείς η Κυβέρνηση να καταθέσει έναν προϋπολογισμό, που στο νέο ξεκίνημα να δίνει ελπίδα και προοπτική ανάπτυξης του τόπου. Να δίνει ελπίδα και προοπτική επίλυσης των πολλαπλών προβλημάτων, που αντιμετωπίζει η κοινωνία. Να δίνει ελπίδα και προοπτική μιας δυναμικής πορείας της χώρας μας εντός της ΟΝΕ. Δυστυχώς, όμως, αυτός ο Προϋπολογισμός δεν είναι ο καλύτερος, όπως ελέχθη προηγουμένως. Είναι μία θλιβερή επανάληψη των προηγουμένων. Στο ίδιο έργο θεατές για άλλη μία φορά.
Είναι ένας Προϋπολογισμός, που χαρακτηρίζεται από έλλειψη κοινωνικής ευαισθησίας, έλλειψη προοπτικής ανάπτυξης, επιβολής νέων φόρων και κρατικής σπατάλης. Ακόμη θα μπορούσε να πει κανείς ότι είναι ένας όχι πραγματικός προϋπολογισμός, αλλά ένας πλασματικός, εικονικός και μεταλλαγμένος προϋπολογισμός.
Αφού άφησε η Κυβέρνηση απροστάτευτο τον ελληνικό λαό από τα μεταλλαγμένα προϊόντα, του σερβίρει τώρα και έναν μεταλλαγμένο προϋπολογισμό.
_ΝΙΚΟΛΑΟΣ ΛΕΒΟΓΙΑΝΝΗΣ:_ Αυτό θέλει εξήγηση.
_ΠΑΝΑΓΙΩΤΗΣ ΜΕΛΑΣ:_ Θα μπορούσα να σας δώσω, αν είχα χρόνο. 
Και αυτό, διότι χρησιμοποιώντας λογιστικά τεχνάσματα, λογιστικές αλχημείες και τρικ, αλλά και αρκετή υπεραισιοδοξία, παρουσιάζει έναν ελλειμματικό προϋπολογισμό ως πλεονασματικό κατά διακόσια δέκα δισεκατομμύρια (210.000.000.000).
Εξαγγέλλει η Κυβέρνηση φορολογικές ελαφρύνσεις και η κάθε ελληνική
οικογένεια θα κληθεί να πληρώσει διακόσιες πενήντα χιλιάδες
(250.000) επιπλέον. Με τον Προϋπολογισμό αυτόν δεν μπορεί κανείς να περιμένει βελτίωση -θα έλεγα ιατρικά- θεραπεία των προβλημάτων της κοινωνίας. Η ανεργία θα συνεχίσει να είναι ένα από τα μεγαλύτερα προβλήματα, ιδίως για τους νέους ανθρώπους, οι οποίοι βλέπουν ως άπιαστο όνειρο την επαγγελματική τους αποκατάσταση.
Η εξάπλωση των ναρκωτικών προσβάλλει όλο και περισσότερο νέους ανθρώπους και μαζί με την υπογεννητικότητα αποτελούν βόμβα στα θεμέλια της κοινωνίας μας και η Κυβέρνηση αδιαφορεί.
Στο χώρο της παιδείας, όπου χτίζεται το μέλλον των παιδιών μας, το
μέλλον αυτού του τόπου, οι δαπάνες όχι μόνο δεν αυξάνονται, αλλά, δυστυχώς, ελαττώνονται. 'Ετσι οι γονείς των μαθητών, που θέλουν να δώσουν μια καλύτερη παιδεία στα παιδιά τους, που θέλουν να αποκτήσουν περισσότερες γνώσεις για μια καλύτερη πορεία στη ζωή τους, θα πρέπει να τα στέλνουν στην παραπαιδεία βάζοντας το χέρι στην τσέπη.
Στο χώρο της υγείας έχουμε τονίσει κατ' επανάληψη την απαράδεκτη κατάσταση των νοσοκομείων, την οικονομική, διοικητική και λειτουργική διάλυσή τους, τις μεγάλες ελλείψεις ξενοδοχειακής υποδομής, υλικοτεχνικής υποδομής, αλλά και ανθρώπινου δυναμικού και ότι τα νοσοκομεία σήμερα δεν προσφέρουν υπηρεσίες υγείας, που απαιτεί ο 21ος αιώνας.
Ο σημερινός Υπουργός,σε αντίθεση με όλους τους προηγούμενους ευθυγραμμίστηκε με τις δικές μας θέσεις και κατέθεσε στη συνεχεια προτάσεις για αναδιάρθρωση του Εθνικού Συστήματος Υγείας, με στόχο καλύτερη παροχή υπηρεσιών υγείας στον άρρωστο. Πώς όμως θα γίνουν οι βελτιώσεις; Πώς θα γίνουν οι αλλαγές, πώς θα προσφέρει καλύτερη παροχή υγείας στον πολίτη η Κυβέρνηση, όταν οι δαπάνες για την υγεία και πρόνοια μειώνονται. Δεν μπορεί, λοιπόν, η Κυβέρνηση να μιλά για κοινωνικό πρόσωπο. Θα τονίσω εδώ ως Πειραιώτης Βουλευτής ότι την έλλειψη υποδομής και την αδιαφορία της Κυβέρνησης στον τομέα της υγείας, την αισθάνεται έντονα ο πειραϊκός λαός. Κάθε τρίτη μέρα εφημερεύουν περιφερειακά νοσοκομεία Λοιμωδών και Βούλας. Αποτέλεσμα τα έκτατα περιστατικά να μεταφέρονται στο Νοσοκομείο της Βούλας και όχι μόνο να υπάρχει ταλαιπωρία, αλλά πολλές φορές να κινδυνεύει, λόγω καθυστέρησης σε μια έντονη κυκλοφοριακή αιχμή ανθρώπινη ζωή των βαριά πασχόντων. Ο Πειραιάς όμως παρ' ότι εκλογική περιφέρεια του κυρίου Πρωθυπουργού έχει και πολλά άλλα προβλήματα, τα οποία παραμένουν άλυτα, λόγω αδιαφορίας της Κυβέρνησης, λόγω αδιαφορίας προσωπικής του κ. Σημίτη.
Η ανεργία στη μείζονα περιφέρεια του Πειραιά έχει ξεπεράσει κατά πολύ το 14,7% που υπάρχει σε πανελλαδική κλίμακα και έχει φθάσει στο 20% και για τους νέους ανθρώπους έχει φθάσει στο 35%.
'Εργα, υποδομή και ανάπτυξη δεν υπάρχουν στον Πειραιά. Μια γέφυρα, Νέου Φαλήρου-Λιμάνι Πειραιά ξεκίνησε να κατασκευάζεται προ τριετίας, χαρακτηρίστηκε ως έργο πνοής και κατεπείγουσας ανάγκης και έχει καταντήσει σύγχρονο γεφύρι της 'Αρτας. Ξεκίνησε το 1997 έπρεπε να τελειώσει τον Ιανουάριο του 2000 και εδώ και πολλούς μήνες έχει σταματήσει, χωρίς να έχει κατασκευαστεί ούτε το 1/3. 'Εγιναν κάποια έργα προεκλογικά για ψηφοθηρικούς λόγους το μόνο που έχει πετύχει είναι η κυκλοφοριακή συμφόρηση στην είσοδο και έξοδο της πόλης του Πειραιά.

Οι μικρομεσαίες επιχειρήσεις είναι υπό διωγμό, η μια μετά την άλλη
κλείνουν λόγω έλλειψης εσόδων, αλλά και λόγω φορολογικής εξόντωσής τους. Η εμπορική ναυτιλία συνεχώς συρρικνώνεται με αποτέλεσμα όλο και περισσότεροι άνεργοι ναυτικοί να προστίθενται στις στρατιές των ανέργων. Το μεγαλύτερο όμως πλήγμα υπέστη ο Πειραιάς τον τελευταίο καιρό με την πολύνεκρη ναυτική τραγωδία. Το πολύ δυσάρεστο αυτό γεγονός ανέδειξε τα 
προβλήματα, τις αδυναμίες, τις ελλείψεις και τις παραλείψεις του χώρου. Αλλά και μια ναυτιλιακή πολιτική, που τα τελευταία χρόνια δεν είχε στόχο

τον υγιή ανταγωνισμό και την ανάπτυξη της ακτοπλοίας, αλλά την εξυπηρέτηση μιας ομάδας συμφερόντων, που ήταν ευνοούμενη στο κόμμα και στη Κυβέρνηση του ΠΑΣΟΚ.
Τελειώνοντας, θέλω να τονίσω ότι ο Προϋπολογισμός αυτός δεν δίνει ελπίδα, ανάσα στις πεντακόσιες χιλιάδες οικογένειες, που ζουν κάτω από το όριο της φτώχειας. Δεν δίνει ελπίδα στις εξακόσιες χιλιάδες ανέργους για επαγγελματική αποκατάσταση. Δεν δίνει ελπίδα για να βγουν από τη μακροχρόνια οικονομική στενωπό οι συνταξιούχοι, οι μισθωτοί και οι μικρομεσαίοι ελεύθεροι επαγγελματίες δεν δίνει ελπίδα για πρόοδο και ανάπτυξη της χώρας μας. 
Δεν ψηφίζουμε αυτόν τον Προϋπολογισμό, τον καταψηφίζουμε. Ευχαριστώ. (Χειροκροτήματα από την πτέρυγα της Νέας Δημοκρατίας)
_ΠΡΟΕΔΡΕΥΩΝ (Παναγιώτης Σγουρίδης)_: Ο κ. Χρυσανθακόπουλος έχει το
λόγο.
_ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ:_ Κυρίες και κύριοι συνάδελφοι, όσο υπάρχουν κοινωνικές ανισότητες δεν δικαιούμαστε να πανηγυρίζουμε και να επιχαίρουμε των επιτυχιών μας. Το έργο της Κυβέρνησης που απεικάζεται και από τον Προϋπολογισμό έχει σαφώς εκείνα τα θετικά στοιχεία που συνηγορούν στο συμπέρασμα ότι κάνουμε το καθήκον μας, αλλά δεν υπερβαίνουμε, με βάση αυτό που κάνουμε, τα όρια των αδυναμιών των κοινωνικών ανισοτήτων. 
Τούτην τη στιγμή πέντε εθελοντές στα υπόγεια της Ομόνοιας έχουν
αρχίσει το έργο τους για την περίθαλψη των ναρκομανών. Η κοινωνία μας, ο δυτικός πολιτισμός βρίσκεται στη χειρότερη στιγμή του, βρίσκεται σε
παρακμή. Και αν κάποιοι νομίζουν ότι υπάρχουν σωτήρες πολλαπλών εκδοχών, σφάλλουν. Χρειάζεται μεγάλη απλότητα, περισσότερη ανωνυμία, ουσιώδης συμβολή για θετικά αποτελέσματα.
Το λέω αυτό γιατί εάν εφαρμοζόταν το μοντέλο της παραδοσιακής Αριστεράς -όλα στο κράτος- τότε ποιος θα μας έσωζε από τη γραφειοκρατία του; Αν εφαρμοζόταν η άλλη εκδοχή, η νεοφιλελεύθερη ακρότητα, τότε ποιος θα ασκούσε κοινωνική πολιτική, αν δεν υπήρχε ένα κράτος να ασκήσει κοινωνική πολιτική και να στηρίξει τους αδύναμους; Οι φιλεύσπλαχνοι και οι ελεήμονες;
Αυτή είναι η πραγματικότητα. Ως εκ τούτου, εμείς πρέπει να δούμε τι ακριβώς προκύπτει. Δεν θα πρέπει να αναζητήσουμε με γενετικές πολιτικές μεταλλάξεις τροποποιημένους αρχηγούς για να δώσουμε λύση στη χώρα μας. Θα αναζητήσουμε πάνω στα υπάρχοντα εκείνες τις πτυχές, που πρέπει να 
ουσιαστικοποιηθούν σε πολιτική πράξη για να γίνουν βήματα προς το δίκαιο. Γιατί ένα σοσιαλιστικό κίνημα δεν μπορεί να εφησυχάζει στην επιτυχία των στόχων του όταν αυτοί είναι απλά διαχειριστικοί των υπαρχόντων δομών στις οποίες επικάθεται. Οφείλουμε να ανατρέψουμε και δομές και οφείλουμε
διαρκώς να ανησυχούμε. Γιατί, ναι, μεν επιδιώκεται η αύξηση του Α.Ε.Π. στο 5%, όμως πώς θα επιτευχθεί η ανάπτυξη δίχως διόγκωση των κοινωνικών ανισοτήτων; Πώς θα πετύχουμε περισσότερα επενδυτικά κίνητρα δίχως διόγκωση της ανεργίας;
Αυτές είναι σημαντικές αντιφάσεις, τις οποίες οφείλουμε να αντιμετωπίσουμε. Και πρέπει να ξεπεράσουμε και δόγματα γιατί η ιδιωτικοποίηση αφαιρεί τον ελλειμματικό χαρακτήρα του Προϋπολογισμού, προσθέτει πρόσκαιρα έσοδα, αλλά δεν αποτελεί δόγμα προόδου. 'Οταν ο Ο.Τ.Ε. εμφανίζει τέτοια τεράστια προόδο και η παρουσία του και μόνο εξισορρόπησε την αγορά της κινητής τηλεφωνίας, πρέπει να είμαστε περήφανοι γι' αυτό. 'Οχι σαφώς για την Ολυμπιακή, που πρέπει να διατηρήσει τον εθνικό της χαρακτήρα, γιατί αλλιώς υπάρχουν τεράστιοι κίνδυνοι. Αλλά η διαχείριση είναι εκείνη που πρέπει να αξιολογηθεί στην εκάστοτε φάση από το ποιους ανέλαβαν. Και να που έπεσε και ο μύθος ότι οι ξένοι είναι προχωρημένοι και οι μάνατζερ έχουν τα μαγικά κλειδιά, που ανοίγουν τις πύλες του οικονομικού παραδείσου.
Ας τ' αφήσουμε αυτά και ας κάνουμε μία βαθιά παρέμβαση για να πετάξουμε τα παρασιτικά κυκλώματα από όλους εκείνους τους χώρους που παρεμβαίνουν και ακυρώνουν την ουσία των γενικότερων εξελίξεων. Και απαιτείται μία ιδιαίτερη τόλμη για να μη μείνουμε στους απλούς αριθμούς, αλλά να υπεισέλθουμε και στα βαθύτερα ζητήματα.
'Εχω την αίσθηση ότι δεν μπορούμε να είμαστε περήφανοι, που
οκτακόσιοι χιλιάδες 'Ελληνες αυτήν τη στιγμή βρίσκονται ως μικρομέτοχοι με τεράστιες ζημίες στο χρηματιστήριο, στο νέο θαύμα όπου παράγεται κέρδος από το τίποτε. Γνωρίζουμε όμως τους κωδικούς, μέσω των οποίων κάποιοι άντλησαν τρισεκατομμύρια από το χρηματιστήριο. Και ρωτάμε αν αυτοί οι επιχειρηματίες προχωρούν στην αναγκαστική επανεπένδυση των κερδών τους.
Και για να απαντήσουμε στην πράξη, πιστεύω ότι θα χρειαστεί μία διακομματική συνεννόηση -δεν πιστεύω να έχει κανείς αντίρρηση σ' αυτήν την Αίθουσα- για να καλεστούν όλοι αυτοί οι κύριοι -γιατί δεν θα μπουν στις φορολογικές τους δηλώσεις αυτά τα κέρδη- και να δράσουν σύμφωνα με τις άλλες επιχειρηματικές ιδιότητες, τις οποίες έχουν.
Kαι να δράσουν επενδύοντας, γιατί αυτά τα χρήματα φυγαδεύονται. 
Φυγαδεύονται στην παραοικονομία και μέσα από εκεί, βέβαια, και στο εξωτερικό. Υπάρχουν και άλλα κανάλια, τα οποία σαφώς δεν τιμούν κανέναν μας και δεν πρέπει να συγκαλύπτουμε μια τέτοια εξέλιξη. Γιατί από την άλλη μεριά υπάρχει μια αγροτιά, που διαρκώς γηράσκει και οι νέοι αγρότες χρειάζονται ιδιαίτερη στήριξη. Ευτυχώς που στον Προϋπολογισμό υπάρχουν κίνητρα για μεταβιβάσεις, ευτυχώς που οι αγρότες μας δεν καλούνται να πληρώσουν για μια γη, που δεν τους είναι κερδοφόρα. Πρέπει όμως να δώσουμε και άλλες ουσιωδέστερες βοήθειες.
Θα πρέπει δε να μπει άγριο χέρι στις ελληνικές τράπεζες, με πρωτοβουλία της Κυβέρνησης, να αφήσουν τα περί αυτονομίας, που λένε οι τραπεζικοί και να κλείσει η ψαλίδα της διαφοράς των επιτοκίων κατάθεσης και των επιτοκίων δανεισμού. Αυτά πλέον να τελειώσουν, γιατί επενδυτικές ευκαιρίες δεν μπορούν να δημιουργηθούν με τέτοιους όρους όταν κάποιοι κερδοσκοπούν έμμεσα. 
Ναι μεν έχουμε στην υγεία μια αύξηση των δαπανών της τάξεως του 8% -μένει βέβαια το θέμα σαν μια μεγάλη μεταρρύθμιση, και ελπίζουμε εκεί να υπάρξουν θετικά αποτελέσματα- ναι μεν στην παιδεία έχουμε επίσης μια σημαντική αύξηση των δαπανών της τάξεως του 8%, αλλά καθυστερεί η μεταρρύθμιση στην τριτοβάθια εκπαίδευση και θα παραχθούν χιλιάδες άνεργοι επιστήμονες με αναντίστοιχες από την ανάγκη της παραγωγής ειδικότητες. Και πρέπει γρήγορα να τελειώσουμε με αυτό. 'Ηδη, ακόμη και η Νομική Σχολή, απ' ό,τι γνωρίζω, είναι υπερκορεσμένη. Και λέω, μα τι κάνουμε με αυτές τις περιπτώσεις; Αν δηλαδή προχωράμε σε νέους τομείς και πώς προσανατολίζουμε την πορεία.
Πρέπει επίσης να πω ότι η αύξηση της σύνταξης του Ο.Γ.Α σε δύο δόσεις, κατά πέντε χιλιάδες (5.000), δεν είναι θεμιτό μέσο. Εφάπαξ έπρεπε να δοθεί το δεκαχίλιαρο και να προσδοκούμε ακόμη μια νέα αύξηση κατά δέκα χιλιάδες (10.000) την επόμενη διετία. Πρόκειται δηλαδή για μια πολιτική που δεν είναι, όπως είπα, ελεημοσύνης, αλλά στηρίζεται σε στόχους, οι οποίοι ανταποκρίνονται στην κάλυψη πραγματικών προβλημάτων. Να χαιρετίσουμε ακόμη το επίδομα θέρμανσης που δόθηκε, ως αποτέλεσμα των θετικών έργων του προηγούμενου προϋπολογισμού.
Προχωράμε δε στο θέμα της κριτικής, που δεχόμαστε. Η Νέα Δημοκρατία
κάνει ένα τεράστιο λάθος που κατηγορεί τον εκσυγχρονισμό, τη μηχανοργάνωση του Υπουργείου Οικονομικών, βάσει του οποίου επετεύχθηκαν όλα αυτά, τα οποία φέτος αποδεχόμεθα από κοινού και δεν αμφισβητούνται οι αριθμοί. Να μην κατηγορούν ακόμη με κακοπροαίρετη λογική ότι αυτή η πρόοδος απλά ακύρωνε τη διαπραγματευτική σχέση κάποιων, που θα ήθελαν ως αργυρώνητοι να διαπραγματεύονται το δημόσιο συμφέρον, βάζοντας μερτικό στην τσέπη τους. Αυτή είναι η "κακή" εξέλιξη!
Και για να ολοκληρώσω, θα πω ακόμη μία φράση, κύριε Πρόεδρε. Υπάρχει μια επιτυχία στο πρόγραμμα των νέων επαγγελματιών. Πρέπει να υπάρξει και ιδιωτική απασχόληση σαφώς. Αλλά από στις 14 του Νοέμβρη, υπήρξε κορεσμός του προγράμματος και όσοι κατέθεσαν από τις 14 μέχρι τις 30 Νοεμβρίου, όπως υπολόγιζαν, βρίσκονται εκτός. Αν δεν υπάρξουν ρυθμίσεις σ' αυτά τα θέματα, αρχές του νέου έτους θα έχουμε προβλήματα.
Κλείνω. Ναι, μεν ο Προϋπολογισμός αποτελεί απεικόνιση αριθμών, που πίσω απ' αυτούς γίνεται μια τεράστια προσπάθεια η χώρα μας να μπει στη σφαίρα της εξέλιξης με ένα χαμόγελο αισιοδοξίας για το νέο αιώνα, αλλά χρειαζόμαστε έναν κοινό στόχο και ένα κοινό όραμα, που να αλώνει τον Ελληνισμό. Θα πρέπει σ' αυτό το ζήτημα να δούμε ποιες αξίες θα οδηγούν στο μέλλον. Θα είναι η αξία της κοινωνικής αλληλεγγύης και της προόδου ή θα είναι το μάρκετινγκ, το οποίο πρόσκαιρα θα επικρατεί και στη συνέχεια θα ακυρώνει τις ψεύτικες εικόνες; Ας προχωρήσουμε με τη μεγαλύτερη κοινωνική ευαισθησία, αποδεχόμενοι ακόμη και την εποικοδομητική κριτική των Βουλευτών της Συμπολίτευσης, καταθέτοντας ακόμη και προτάσεις νόμων, που θα πρέπει να γίνονται άμεσα αποδεκτοί και να επεξεργάζονται από την Κυβέρνηση.
Ευχαριστώ.
(Χειροκροτήματα από την πτέρυγα του ΠΑ.ΣΟ.Κ.)_
_ΠΡΟΕΔΡΕΥΩΝ (Παναγιώτης Σγουρίδης):_ Ο κ. Παπαληγούρας έχει το λόγο. 
_ΑΝΑΣΤΑΣΗΣ ΠΑΠΑΛΗΓΟΥΡΑΣ:_ Κυρίες και κύριοι συνάδελφοι, για έναν ακόμα
χρόνο ο κρατικός Προϋπολογισμός παρουσιάζει απατηλή εικόνα. Και εάν στο παρελθόν η "δημιουργική λογιστική" είχε έρεισμα στις ανάγκες της ονομαστικής σύγκλισης στα κριτήρια του Μάαστριχτ για την Οικονομική και Νομισματική 'Ενωση, τώρα πλέον δεν μπορεί να έχει άλλο στόχο από την παραπλάνηση της κοινής γνώμης.
Η αναποτελεσματικότητα της Κυβέρνησης καταδεικνύεται από την αδυναμία
της να προβεί στις όχι μόνο αναγκαίες, αλλά και υπεσχημένες διαρθρωτικές αλλαγές, που θα μπορούσαν να οδηγήσουν και στην ουσιαστική σύγκλιση προς τους μέσους όρους των υπολοίπων κρατών-μελών της Ευρωπαϊκής 'Ενωσης. 
Πανηγυρίστηκε -και ως ένα βαθμό δίκαια- η είσοδος στην ΟΝΕ. Δεν
γίνεται, όμως, λόγος για τις νέες συνθήκες, για τις νέες ανάγκες που η είσοδος στην Ευρωζώνη δημιουργεί και για τις διαρθρωτικές αλλαγές που επιφέρει, έστω και χωρίς τη βούληση της Κυβέρνησης.
'Ολες αυτές οι διαρθρωτικές αλλαγές θα έπρεπε να αποτελούν τη ραχοκοκαλιά του Προϋπολογισμού του 2001. Εσείς, όμως, κύριοι του

ΠΑ.ΣΟ.Κ., αποδεικνύεσθε ανεπαρκείς να δώσετε στη χώρα τις αναγκαίες κατευθύνσεις διασφάλισης του μέλλοντός της. Για άλλη μια φορά καταρτίσατε
απλώς μια λογιστική κατάσταση, αντί για Προϋπολογισμό. Αντί να κυβερνάτε, διαχειρίζεσθε. Και διαχειρίζεσθε κακά και ενίοτε και ύποπτα...
Θα ήθελα, τώρα, μετά και από την ομιλία του αρμόδιου Υπουργού, του
κ. Βερελή, να αναφερθώ στα ειδικότερα θέματα του Υπουργείου Μεταφορών και Επικοινωνιών όπως αυτά αποτυπώνονται, συχνότατα ανεπαρκώς, στον κρατικό Προϋπολογισμό.
Ο Προϋπολογισμός αγνοεί χαρακτηριστικά τις ανάγκες σε επενδύσεις στις
υποδομές και επιβεβαιώνει την πορεία επιδείνωσης της κατάστασης στις μεταφορές που τόσα χρόνια παρακολουθείτε ως αδιάφοροι θεατές, χωρίς να κάνετε τίποτα για να την αναστρέψετε.
Οι πιστώσεις κατά τομέα παρουσιάζουν σημαντική, όσο και αδικαιολόγητη
μείωση. Στον τομέα των Επικοινωνιών η δαπάνη των 8,8 δισεκατομμυρίων του 2000 μειώνεται σε δύο δισεκατομμύρια (2.000.000.000) δραχμές το 2001. Στον τομέα των Συγκοινωνιών -πλην σιδηροδρόμων- οι δαπάνες που ήσαν διακόσια δεκαέξι δισεκατομμύρια (216.000.000.000) το 2000, μειώνονται σε εκατόν σαράντα δισεκατομμύρια (140.000.000.000) δραχμές το 2001. Και αυτό, παρά την πανθομολογούμενη εγκατάλειψη του οδικού δικτύου, αλλά και την
παλαίωση του κεφαλαιουχικού εξοπλισμού.
Και στους εποπτευόμενους, όμως, από το Υπουργείο Μεταφορών και Επικοινωνιών φορείς, η κατάσταση διαγράφεται από κακή έως άθλια. Συντηρήσατε και συντηρείτε την κακοδιοίκηση, τη σπατάλη, τον ατελή προγραμματισμό και το χειρότερο, εκτρέφετε την "κουλτούρα της
ατιμωρησίας" και τη διαφθορά.
Προκειμένου να διατηρήσετε τις Αστικές Συγκοινωνίες της Αθήνας ως κομματικό σας φέουδο, ανέχεσθε την κατ'εξακολούθηση παροχή υποβαθμισμένων υπηρεσιών και μάλιστα με διαρκώς αυξανόμενο για τον 'Ελληνα φορολογούμενο κόστος.
Ενδεικτικά αναφέρω ότι στην ΕΘΕΛ (Λεωφορεία) συνεχίζεται η παραγωγή
ετήσιας ζημιάς με ρυθμό γύρω στα 60 δισ. για το 1999 και το 2000 και πρόβλεψη ζημιάς 56 δισ. για το 2001, ενώ μειώνεται και το ποσοστό των προβλεπομένων επενδύσεων περίπου στο μισό από 19 δισ. σε
10 δισ. δραχμές. Ακόμα και το πολυδιαφημισμένο μετρό των Αθηνών έχει επιβατική κίνηση από 25% μέχρι 40% χαμηλότερη της προβλεφθείσας.
Στον ΗΛΠΑΠ (Τρόλλεϊ) η ζημιά ύψους 19 δισ. για το 2000, αυξάνει κατά 20% το 2001, ενώ οι επενδύσεις μειώνονται και εδώ από τα 21,4 δισεκατομμύρια στα 15 δισεκατομμύρια δραχμές.
Ο ΗΣΑΠ (Ηλεκτρικοί Σιδηρόδρομοι) παραμένουν ζημιογόνοι, με ρυθμό άνω των 6 δισ. ετησίως.
Ο Προϋπολογισμός παρουσιάζει σωρευτικό έλλειμμα των Αστικών
Συγκοινωνιών της Αθήνας για την περίοδο 1998-2000 συνολικά 436 δισεκατομμύρια δραχμές, δηλαδή περίπου το μισό του χρέους που χρειάστηκε είκοσι χρόνια μέχρι το 1998 για να σωρευθεί.
Και μια ιλαροτραγική νότα. Δεν γνωρίζουν οι φορείς του Υπουργείου Μεταφορών και Επικοινωνιών πόσα λεωφορεία έχουν. Δηλώνετε σε κάποιο 
σημείο ότι η ΕΘΕΛ, έχει επτακόσια σαράντα επτά παλαιά λεωφορεία και αλλού ότι έχει επτακόσια ενήντα εννέα. Σε έναν πίνακα παρουσιάζετε τριακόσια ενήντα τέσσερα νέα λεωφορεία, σε άλλον παρουσιάζετε τριακόσια δέκα επτά νέα λεωφορεία. Δεν ξέρετε πόσα λεωφορεία έχετε! Σε απόδειξη της προχειρότητας του Προϋπολογισμού σας, αλλά και σε απόδειξη της προχειρότητας της διαχείρισής σας.
'Οσον αφορά τον ΟΣΕ, άβουλοι και μακάριοι παρακολουθείτε την παραγωγή
ζημιών 3 δισεκατομμυρίων την εβδομάδα, ενώ παράλληλα το απηρχαιωμένο δίκτυο και το πεπαλαιωμένο τροχαίο υλικό παράγουν περίπου ένα ατύχημα το δεκαήμερο. Από τα 140 δισεκατομμύρια των κοινοτικών κονδυλίων που αναγράφονται στον περσινό Προϋπολογισμό σε επενδύσεις για τον ΟΣΕ, μέχρι το τέλος Νοεμβρίου είχαν απορροφηθεί μόλις 60 δισεκατομμύρια.
'Οσον αφορά στον ΟΤΕ, φτιάξατε έναν Οργανισμό Τηλεπικοινωνιών διεφθαρμένο, τις προμήθειες του οποίου λυμαίνεται μονοπωλιακά η διαπλοκή, που θέτει τα συμφέροντα του κυρίαρχου προμηθευτή πάνω από τα συμφέροντα του Οργανισμού, που διασύρεται διεθνώς κατηγορούμενος για εξαγωγή της διαπλοκής.
Η πολύπαθη Ολυμπιακή Αεροπορία βουλιάζει. Με τα σχέδια της δήθεν εξυγίανσης, τις εννέα διαφορετικές διοικήσεις των τελευταίων χρόνων, με τους χρυσοπληρωμένους Βρετανούς ύπατους αρμοστές σωρεύθηκε έλλειμμα περίπου ενός τρισεκατομμυρίου δραχμών, ενώ το 2000 η Ο. Α. θα παρουσιάσει νεες ζημιές 50 δισ. τουλάχιστον. Και έτσι οδηγείτε την Ολυμπιακή μεταξύ

Σκύλας και Χάρυβδης, μεταξύ χρεοκοπίας και ξεπουλήματος.
Συμπερασματικά, ο Προϋπολογισμός του 2001 προβλέπει ανεπαρκή κονδύλια για τις Μεταφορές και τις Επικοινωνίες και δεν διασφαλίζει ούτε τις ελάχιστες αναγκαίες επενδύσεις στους δυο αυτούς τόσο ζωτικούς για την υποδομή της χώρας και για την εύρυθμη λειτουργία της τομείς.
Ο φετινός Προϋπολογισμός σας αποτυπώνει γενικότερα μια πλασματική ευφορία και μια ζοφερή πραγματικότητα. Την πραγματικότητα μιας κυβέρνησης χωρίς στρατηγικούς στόχους, χωρίς έμπνευση, χωρίς κατεύθυνση, χωρίς ουσιαστική πολιτική. Μιας κυβέρνησης που δεν κυβερνά, αλλά διαχειρίζεται όπως-όπως την παρακμή. Μιας Κυβέρνησης που είναι έρμαιο της επιδημικής πλέον διαφθοράς, της ενδημικής διαπλοκής που άμεσα ή έμμεσα η ίδια εξέθρεψε. Μιας κυβέρνησης, με άλλα λόγια, χωρίς μέλλον.
Καταψηφίζω τον Προϋπολογισμό αυτόν, των αλχημειών. Τον καταψηφίζω με το αίσθημα ότι υπερψηφίζω έναν εθνικό προϋπολογισμό μιας άλλης προοπτικής, μιας άλλη νοοτροπίας, ενός άλλου ήθους, μιας άλλης δυναμικής για την Ελλάδα, που η Νέα Δημοκρατία και μόνο εγγυάται.
(Χειροκροτήματα από την πτέρυγα της Νέας Δημοκρατίας)_ _ΠΡΟΕΔΡΕΥΩΝ (Παναγιώτης Σγουρίδης):_ Ο κ. Γείτονας έχει το λόγο. _ΙΩΑΝΝΗΣ ΤΣΑΚΛΙΔΗΣ:_ Κύριε Πρόεδρε, παρά τη φιλική και συναδελφική
σχέση που έχω με τον κ. Γείτονα, διαμαρτύρομαι γιατί αλλάζει η σειρά των ονομάτων στον κατάλογο των ομιλητών. 
_ΚΩΝΣΤΑΝΤΙΝΟΣ ΓΕΙΤΟΝΑΣ (Α' Αντιπρόεδρος της Βουλής):_ Κύριε Πρόεδρε, κυρίες και κύριοι συνάδελφοι, άκουσα τον εκλεκτό συνάδελφο κ. Παπαληγούρα. Δεν πρόκειται φυσικά, ούτε είναι στις προθέσεις μου, να απαντήσω στην ομιλία του.
Μόνο ένα πράγμα θέλω να σχολιάσω να πω κάτι, κύριε Παπαληγούρα. Το να λέτε ότι υπάρχει αναποτελεσματική διαχείριση από την Κυβέρνηση του ΠΑ.ΣΟ.Κ δικαίωμά σας, είναι μία πολιτική κριτική. Το να μιλάτε, όμως, για ύποπτη διαχείριση χωρίς να το τεκμηριώνετε, είναι μία συκοφαντία και δεν σας ταιριάζει. Δεν μπορεί να προχωρήσει έτσι ο πολιτικός βίος. Γι' αυτό έχουμε αυτά τα τελευταία φαινόμενα...
_ΑΝΑΣΤΑΣΗΣ ΠΑΠΑΛΗΓΟΥΡΑΣ_: Βοά ο τόπος!
_ΚΩΝΣΤΑΝΤΙΝΟΣ ΓΕΙΤΟΝΑΣ (Α' Αντιπρόεδρος της Βουλής)_: Καλώς, κύριε
Παπαληγούρα.
Κύριε Πρόεδρε, συζητούμε σήμερα στο Κοινοβούλιο ένα ξεχωριστό Προϋπολογισμό. Είναι ο πρώτος σε ευρώ και σηματοδοτεί την έναρξη της δημοσιονομικής μας πορείας στην Ευρωζώνη.
Εγώ δεν θα χρησιμοποιήσω επίθετα και θριαμβολογίες για τον Προϋπολογισμό. Ακριβώς για να στηλιτεύσω τις καταστροφολογίες τις δικές σας. Είναι ένας ειλικρινής Προϋπολογισμός, ο οποίος υπηρετεί έναν κοινά αποδεκτό στόχο και ας πει κάποιος στην Αίθουσα, ότι δεν είναι κοινά αποδεκτός αυτός ο τρίδυμος στόχος: ανάπτυξη, σταθερότητα στην οικονομία και κοινωνική σύγκλιση.
Ο Προϋπολογισμός αυτός, όσο και να μην σας αρέσει, είναι η δική μας, της Κυβέρνησης του ΠΑΣΟΚ, η θετική πρόταση. Διαμορφώθηκε με βάση τα αποτελέσματα μιας πολιτικής που εφαρμόσαμε, αλλά και της σκληρής και επίπονης προσπάθειας των Ελλήνων, την οποία και σήμερα ακόμα αμφισβητείτε- πολιτικής για να κινηθεί η Ελλάδα με ισχυρή οικονομία σε ένα νέο ανταγωνιστικό και σκληρό διεθνές περιβάλλον, που ασφαλώς δημιουργεί νέες προοπτικές, νέες ευκαιρίες, αλλά απαιτεί οπωσδήποτε οικονομική σταθερότητα και αναπτυξιακή δυναμική, νεύρο. Αυτό πρέπει να καταλάβουμε.
Περιμέναμε -εγώ τουλάχιστον- στη φετινή συζήτηση, ύστερα από τις
συζητήσεις που έχουμε παρακολουθήσει όλοι σε
προηγούμενους προϋπολογισμούς, μία υπεύθυνη συμβολή και συνεισφορά εκ μέρους σας.
_ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ_: Να το ψηφίσουμε θέλετε;
_ΚΩΝΣΤΑΝΤΙΝΟΣ ΓΕΙΤΟΝΑΣ (Α' Αντιπρόεδρος της Βουλής)_: Δυστυχώς, φαίνεται ότι δεν διδαχθήκατε τίποτα από την αρνητική σας κριτική που διαψεύσθηκε και από την αρνητική συνεισφορά σας σε όλη τη μεγάλη περίοδο της μεγάλης προσπάθειας του ελληνικού λαού. Αναφέρομαι στην περίοδο 1994-1999. Σήμερα αρνείστε πάλι συλλήβδην τον Προϋπολογισμό.
Ο Προϋπολογισμός, όμως, αυτός δεν προέκυψε ούτε από παρθενογένεση,
ούτε είναι μετέωρος, ούτε είναι αυθαίρετος. Βασίζεται στα γνωστά και διεθνώς παραδεδεγμένα επιτεύγματα και δεδομένα της ελληνικής οικονομίας -εσείς μόνο εξακολουθείτε να τα αρνείστε- ενώ ταυτόχρονα εντάσσεται -αυτό
έχει μεγαλύτερη αξία- σε ένα πρόγραμμα σταθερότητας που ανακοινώθηκε προχθές και έχει φιλόδοξους στόχους, έχει ρεαλιστικές εκτιμήσεις. Εν πάση περιπτώσει, -ως μία απάντηση και σε εσάς- έχει και εναλλακτικά σενάρια σε σχέση -αναφέρομαι στο διεθνές επίπεδο- με ενδεχόμενες δυσμενείς οικονομικές εξελίξεις.
Πού δεν είναι, λοιπόν, ρεαλιστικός ο Προϋπολογισμός; 'Οπως κάθε προϋπολογισμός έτσι και αυτός περιέχει ασφαλώς εκτιμήσεις που μπορεί και είναι δίκαιο να είναι "μαχητές" και από τους πολίτες και από τα κόμματα. Αυτό όμως δεν συνιστά άρνηση. Τουναντίον, επιβάλει και συνιστά μία εποικοδομητική συζήτηση επί της ουσίας, τεκμηριωμένη κριτική και, αν θέλετε, συγκεκριμένες εναλλακτικές προτάσεις.
Για παράδειγμα, έγινε κριτική για το πρόγραμμα σταθερότητας της τετραετίας που ανακοινώθηκε. Εγώ δεν άκουσα ένα εναλλακτικό σενάριο από μέρους σας. Αυτό τουλάχιστον θα μπορούσατε να το καταθέσετε. Επομένως, χρειάζονται θέσεις και όχι αρνήσεις, αφορισμοί, επίθετα που μπορεί να
σας ικανοποιούν, γιατί δημιουργούν προσωρινές εντυπώσεις, αλλά δεν ανταποκρίνονται ούτε στην αλήθεια ούτε στην ουσία.
Κύριοι συνάδελφοι, πιστεύω ότι για έναν προϋπολογισμό μια καλόπιστη και εποικοδομητική κριτική θα ώφειλε να βάλει πέντε κριτήρια-ερωτήματα: 
Πρώτον, εξυπηρετεί την αναμφισβήτητη ανάγκη διατήρησης της
οικονομικής σταθερότητας;
Δεύτερον, διευκολύνει την αναπτυξιακή διαδικασία και μάλιστα σε
κατεύθυνση ισόρροπης περιφερειακής ανάπτυξης;
Τρίτον, υπηρετεί πολιτικές για την αύξηση της απασχόλησης και την
καταπολέμηση της ανεργίας;
Τέταρτον, έχει αναδιανεμητικό χαρακτήρα προς όφελος των ασθενεστέρων; Και πέμπτον -για να αναφερθώ και σε επιχειρηματολογία σας- ενισχύει
τη διαφάνεια στη διαχείριση και στην αποτελεσματικότητα, όσον αφορά ιδιαίτερα στην πάταξη της φοροδιαφυγής και της παραοικονομίας;
Μια τεκμηριωμένη απάντηση σε όλα αυτά τα ερωτήματα, θα μπορούσε να
μας δώσει την πραγματική εικόνα, για να μην σκιαμαχούμε εδώ μέσα.
Εγώ πιστεύω -στο σύντομο χρόνο που έχω μπορώ να πω ορισμένα πράγματα-ότι από τα ίδια τα στοιχεία του Προϋπολογισμού η απάντηση είναι σίγουρα θετική.
Στο πρώτο θέμα που αφορά στη σταθερότητα. Δεν μειώνονται τα ελλείμματα; Δεν είναι πλεονασματικός ο Προϋπολογισμός; Αφήστε τα περί "μαϊμού". Δεν μειώνονται οι τόκοι; Δεν μειώνεται το χρέος ως ποσοστό του ΑΕΠ;
Και έρχεται για πρώτη φορά κάτω από 100%, το χρέος, ως ποσοστό του ΑΕΠ. Ο πληθωρισμός δεν είναι στα επίπεδα των κριτηρίων ΟΝΕ; Βέβαια εξακολουθεί να είναι μέσα στα όρια των κριτηρίων της ΟΝΕ. 'Αρα δεν δημιουργούνται με τον Προϋπολογισμό -στο πρώτο ερώτημα που έβαλα κριτήριο- συνθήκες δημοσιονομικής σταθερότητας;
'Ερχομαι στο δεύτερο κριτήριο της ανάπτυξης. Δεν ενισχύεται η 
ανταγωνιστικότητα της οικονομίας; Προβλέπονται ρυθμοί αύξησης του ΑΕΠ 5%. Αυτό είναι πρωτόγνωρο. Το πρόγραμμα δημοσίων επενδύσεων δεν έχει πρωτοφανές μέγεθος; Κοντεύει να φθάσει τα τρία τρισεκατομμύρια. Μόνο από την υλοποίηση του Γ' Κοινοτικού Πλαισίου Στήριξης περιμένουμε διακόσιες χιλιάδες θέσεις εργασίας. Το μεγαλύτερο μέρος μάλιστα των πόρων του Γ' Κοινοτικού Πλαισίου Στήριξης διατίθεται στην περιφέρεια.
'Ερχομαι στο κριτήριο της αναδιανομής. Τα φορολογικά βάρη κατανέμονται δικαιότερα. Δεν έχουμε νέους φόρους και έχουμε αύξηση των φορολογικών εσόδων. Τα πλεονάσματα κατανέμονται. Για φορολογική ελάφρυνση των μικρών εισοδημάτων, είτε αυτό αφορά μισθωτούς είτε αγρότες είτε οικογένειες με τρία παιδιά. Μειώνονται οι συντελεστές της φορολόγησης για πολλούς και ιδιαίτερα για τις μικρομεσαίες επιχειρήσεις μη εισηγμένες που είναι εκατοντάδες χιλιάδες. Ακόμη τα πλεονάσματα κατανέμονται στην ενίσχυση των κοινωνικών δαπανών, όσον αφορά την παιδεία, την υγεία και την απασχόληση. Και όσον αφορά στην υγεία, πρέπει να πω σε κάποιους που νομίζουν ότι η υγεία αναβαθμίζεται χωρίς λεφτά, ότι προϋπόθεση της υγείας και της πολιτικής υγείας είναι "η υγεία" στην οικονομία.
Ακόμη κατανέμονται τα πλεονάσματα στην αύξηση του ΕΚΑΣ. Αυξήθηκαν τα επιδόματα των ατόμων με ειδικές ανάγκες και πρόσφατα δόθηκε το επίδομα θέρμανσης σε ένα εκατομμύρια οκτακόσιες τριάντα χιλιάδες άτομα. 
'Ερχομαι τέλος στο πέμπτο κριτήριο. Ενισχύεται η διαφάνεια γιατί
γίνεται πλήρης ανασυγκρότηση του ελεγκτικού και διοικητικού μηχανισμού. 
Ενισχύεται και η αποτελεσματικότητα γιατί προχωράει η ανάπτυξη μηχανογράφησης και θεσμών, όπως του TAXIS και του ΣΔΟΕ.
'Υστερα από αυτές τις παρατηρήσεις θα ήθελα να πω ότι η συζήτηση θα έπρεπε να επικεντρωθεί, για να είμαστε όλοι παραγωγικοί και ειλικρινείς-στην τήρηση των προϋποθέσεων για την εφαρμογή αυτού του Προϋπολογισμού, για την ικανοποίηση των στόχων του. Για μένα πρώτον στο επίπεδο της δημοσιονομικής σταθερότητας οπωσδήποτε υπάρχουν αβεβαιότητες και δεν ξέρουμε ποιες διεθνώς εξελίξεις θα υπάρξουν. 'Αρα πρέπει να κρατήσουμε
" περιθώρια δημοσιονομικά" ιδίως με συγκράτηση δαπανών για να προστατευθούμε από ενδεχόμενες αρνητικές συγκυρίες. Δεν είναι δυνατόν να διακυβεύσουμε την κατάκτηση της σταθερότητας στην οικονομία.
Δεύτερον στο επίπεδο της ανάπτυξης πρέπει να προχωρήσουμε αποτελεσματικά στις διαρθρωτικές αλλαγές. Αυτό αφορά και την απελευθέρωση των αγορών και τις ιδιωτικοποιήσεις. Δεν μπορούμε, όμως, να επιτύχουμε αναδιαρθρώσεις στην παραγωγή, χωρίς ενσωμάτωση της τεχνολογίας, χωρίς εισαγωγή στο παραγωγικό σύστημα της χώρας της νέας τεχνολογίας και χωρίς διάχυση της γνώσης σε όλο κοινωνικό σώμα. Ακόμη δεν μπορούμε να
αγνοήσουμε το κρίσιμο θέμα που είναι η ενίσχυση της επιχειρηματικότητας στην Ελλάδα. Είναι κάτι στο οποίο πάσχουμε. 'Οσο πάσχει ο δημόσιος τομέας στην Ελλάδα άλλο τόσο πάσχει και η επιχειρηματικότητα, στο χώρο των αγορών.
Το μείζον, ακόμα θέμα είναι να αξιοποιήσουμε το Γ' Κοινοτικό Πλαίσιο
Στήριξης. Πρέπει, πρώτον να δοθεί έκταση στην ωρίμανση των έργων, των μελετών. Δεύτερον πρέπει να αναπτυχθεί το ταχύτερο και να λειτουργήσει το σύστημα διαχείρισης παρακολούθησης και ελέγχου των έργων και δράσεων. Κατά τη συζήτηση του σχετικού νομοσχεδίου, έκανε αναλυτικές προτάσεις.
'Οσον αφορά τα θέματα της κοινωνικής πολιτικής πρέπει να πω με
έμφαση ότι εδώ προέχει η συναίνεση, για να είναι αποτελεσματικές οι πολιτικές. Εδώ τα πρώτα κατά προτεραιότητα κρίσιμα ζητήματα, είναι η αποδοτική προώθηση του εθνικού σχεδίου δράσης για την απασχόληση και η ανάπτυξη του δικτύου -που έχει υποσχεθεί η Κυβέρνηση- για την αντιμετώπιση της φτώχειας ώστε να ενισχύσουμε την κοινωνική συνοχή. 
Κύριε Πρόεδρε, σε μια τέτοια βάση μπορούν όλοι να συνεισφέρουν στη
συζήτηση. Με μία τέτοια στάση μπορούμε να ενισχύσουμε την πορεία προς την ΟΝΕ για τη νέα ευημερία του λαού μας. Θα κριθούμε όλοι στα έργα και όχι στα λόγια. Θα κριθούμε κύριοι συνάδελφοι, και εμείς της Συμπολίτευσης και εσείς της Αντιπολίτευσης και όλο το πολιτικό σύστημα, που βρίσκεται στο στόχαστρο κριτικής καλόπιστης αλλά και κακόπιστης και υποβολιμιαίας. Και ο νοών,
νεοίτω. Σας ευχαριστώ.
(Χειροκροτήματα από την πτέρυγα του ΠΑ.ΣΟ.Κ.)_
_ΠΡΟΕΔΡΕΥΩΝ (Παναγιώτης Σγουρίδης):_ Ο κ. Στυλιανίδης έχει το λόγο. _ΕΥΡIΠΙΔΗΣ ΣΤΥΛΙΑΝΙΔΗΣ:_ Κύριε Πρόεδρε, κυρίες και κύριοι συνάδελφοι,
θεωρώ υποχρέωσή μου πρώτα από όλα να τιμήσω τη μνήμη του αείμνηστου συναδέλφου και φίλου, του συμπατριώτη μου Δημήτρη Τσετινέ, που πέρυσι σε αυτήν εδώ την Αίθουσα έφυγε από κοντά μας όρθιος ασκώντας τα καθήκοντά του με συνείδηση.
(Χειροκροτήματα από όλες τις πτέρυγες)_
Είναι χρέος μου να πω αυτά που δεν είπε εκείνος. Είναι χρέος μου να
μιλήσω για τη Θράκη που μας ενώνει.
Πάνω στην ακριτική μας περιφέρεια ακουμπά τόσο η εθνική μας πολιτική όσο και η προοπτική ανάπτυξης της χώρας, όχι μόνο γιατί η θρακιώτικη πολυπολιτισμική κοινωνία είναι ο καθρέφτης της σύγχρονης δημοκρατίας αλλά και γιατί σε αυτήν την περιοχή στήνονται οι υποδομές, πάνω στις οποίες θα ακουμπήσει η εθνική και αναπτυξιακή πολιτική της χώρας προς την ενδοχώρα των Βαλκανίων και του Ευξείνου Πόντου.
Συγχαίρω σε αυτό το σημείο τον Πρόεδρο της Βουλής για την πρωτοβουλία του να οργανώσει εκδηλώσεις για τα ογδόντα χρόνια από την ενσωμάτωση της Θράκης στον κορμό της μητέρας Ελλάδος. Λυπάμαι, όμως, που δεν μπορώ να συγχαρώ και τον ίδιο τον Πρωθυπουργό και την Κυβέρνηση και το λέω αυτό για δύο λόγους:
Πρώτον, γιατί στον πίνακα εσόδων και εξόδων για τις δημόσιες
επενδύσεις για κάποιους λόγους δεν αναφέρεται η Θράκη. Και δεν μπορώ να καταλάβω τι μπορεί να κρύβεται πίσω από αυτήν την παράλειψη.

Δεύτερον, διότι η πρόσφατη ομιλία του Πρωθυπουργού στη Βουλή
μου έδωσε την αίσθηση ότι μιλούσε για μία άλλη περιοχή σε μία άλλη χώρα.

Γιατί εμείς που ζούμε εκεί την πραγματικότητα δεν την αντιλαμβανόμαστε έτσι όπως περιγράφεται εδώ.
Αν συγκρίνουμε την περιγραφή της εικονικής πραγματικότητας που μας έκανε ο Πρωθυπουργός με την κοινωνική πραγματικότητα που γνωρίζουμε και με την επιδιωκόμενη πραγματικότητα αυτού του Προϋπολογισμού, καταλήγουμε σε τρία συμπεράσματα:
Πρώτον, ότι ο Πρωθυπουργός διαψεύδεται ή καλύπτει ή δεν γνωρίζει την πραγματικότητα.
Δεύτερον, ότι ο Προϋπολογισμός επιδιώκει μεν θεωρητικά να επιτύχει στόχους που έπρεπε να έχουν υλοποιηθεί από τον Προϋπολογισμό ή αν θέλετε από τον Απολογισμό του 2000 και δεν έχουν πραγματοποιηθεί. Εξαγγέλλει πράγματα τα οποία θα έπρεπε ήδη να έχουν γίνει.
Τρίτον, η Κυβέρνηση δεν έχει συνειδητοποιήσει ούτε τα προβλήματα της ακριτικής κοινωνίας ούτε το σημαντικό ρόλο αυτής της ακριτικής περιφέρειας και για την εθνική και για την οικονομική, όπως είπα, πολιτική μας.
Για να γίνω πιο συγκεκριμένος, προχωρώ σε ορισμένες επισημάνσεις αναφερόμενος σε κομμάτια της πρόσφατης ομιλίας του Πρωθυπουργού σε συνδυασμό συγκριτικό με αυτόν τον Προϋπολογισμό.
Είπε ο Πρωθυπουργός ότι έχουμε ανέβει πολλές βαθμίδες στην ευρωπαϊκή κλίμακα και στην περίοδο 2000-2006 τίθεται ως μετρήσιμος στόχος να φθάσει η περιφέρεια της Ανατολικής Μακεδονίας και Θράκης στο 74% του μέσου ευρωπαϊκού επιπέδου ανάπτυξης. Τον διαψεύδει η πραγματικότητα. 
Το 85% του εθνικού μέσου όρου στο ΑΕΠ έχει η Θράκη. 'Εχει το
μεγαλύτερο ποσοστό κοινωνικής ανομοιογένειας σε ολόκληρη την Ευρώπη, το μεγαλύτερο ποσοστό ανεργίας γυναικών και νέων ανθρώπων. Η ανεργία στη Ροδόπη είναι 17%. Είναι η πρώτη περιοχή σε μετανάστευση στην Ελλάδα. Η ακριτική Θράκη, που θα έπρεπε να κατοικείται σήμερα από πεντακόσιες πενήντα χιλιάδες κατοίκους, κατοικείται από τριακόσιες τριάντα χιλιάδες και ο Νομός 'Εβρου είναι ο πρώτος νομός σε μετανάστευση.
Είπε ο Πρωθυπουργός ότι αξίζει να σημειωθεί ότι στο χρονικό διάστημα ισχύος του Β' Κοινοτικού Πλαισίου Στήριξης στην περιφέρεια Ανατολικής Μακεδονίας και Θράκης έχουν διατεθεί πόροι που φθάνουν το 1,5 τρισεκατομμύρια δραχμές. Η χρηματοδότηση αυτή δεν έχει προηγούμενο σε άλλη περίοδο και δεν έχει επίσης προηγούμενο σε άλλη περιφέρεια της χώρας. Τον διαψεύδει η πραγματικότητα. 'Εγινε αναποτελεσματική διαχείριση αυτών των κονδυλίων. Η Εγνατία άνοιξε προεκλογικά, για να κλείσει την επομένη για λόγους καθαρά εντυπώσεων. Η προχειρότητά της είναι χαρακτηριστική, γιατί δεν συνδέθηκε με τις βιομηχανικές ζώνες, με τα λιμάνια και με τα αεροδρόμια. Τετρακόσιες οικογένειες στο Νομό Ροδόπης μόνο ξεκληρίζονται, γιατί ο Υπουργός Περιβάλλοντος δεν τους αποζημίωσε για τα χωράφια που έκοψε ο μεγάλος δρόμος. Είναι ανύπαρκτοι οι κάθετοι άξονες. Είναι στάσιμα τα λιμάνια και τα αεροδρόμια. Το εργοστάσιο της ΔΕΗ ουσιαστικά εκμεταλλεύεται μόνο το 45% της ηλεκτρικής ενέργειας, αγνοώντας το 55% της θερμικής ενέργειας που θα μπορούσε να παράγει.
Είπε ο Πρωθυπουργός, στο Γ' Κοινοτικό Πλαίσιο Στήριξης έχει εγγραφεί ο εκσυγχρονισμός του σιδηροδρομικού δικτύου. Απαντά ο Υπουργός, σε ερώτηση που έχουμε υποβάλει κάποιοι Βουλευτές της περιοχής ότι, δεν προβλέπεται δεύτερη σιδηροδρομική γραμμή.
Είπε ο Πρωθυπουργός, επόμενο σημείο είναι τα διαρθρωτικά προγράμματα για την ανάπτυξη της γεωργίας. Απαντά ο αρμόδιος Υπουργός ότι, δεν προβλέπεται πλήρης κάλυψη των εξόδων για την κατασκευή του φράγματος του Κομσάτου.
Συρρικνώνεται κατά 10% το κατά κεφαλήν εισόδημα των αγροτών, έχουν παγώσει οι αναδασμοί, οι αγρότες εγκαταλείπουν τα χωράφια τους, η εικόνα είναι ερημωμένα σχολεία και άδεια καφενεία. Αυτή είναι η εικόνα της υπαίθρου της Θράκης.
Είπε ο Πρωθυπουργός για χίλια πεντακόσια επενδυτικά σχέδια που χρηματοδοτούνται από το Κοινοτικο Πλαίσιο Στήριξης μέσω των αναπτυξιακών νόμων. Τον διαψεύδει η πραγματικότητα. Κατήργησε ένα νόμο που έφτιαξε η Κυβέρνηση Καραμανλή και σεβάστηκε η Κυβέρνηση Παπανδρέου, Μητσοτάκη και η επόμενη Κυβέρνηση Παπανδρέου. Στο τελευταίο εξάμηνο του παλιού αυτού νόμου έγιναν εξακόσιες αιτήσεις για νέες επενδύσεις μόνο στο Νομό Ροδόπης που θα δημιουργούσαν δυόμισι χιλιάδες θέσεις εργασίας. Στο πρώτο εξάμηνο του νόμου του κ. Σημίτη έγιναν τρεις αιτήσεις για επενδύσεις με δεκαπέντε θέσεις εργασίας!
Το πρόγραμμα "ΚΛΕΙΣΘΕΝΗΣ" περιελάμβανε πρόβλεψη για εγκατάσταση στη
Θράκη και στην Κομοτηνή του Διαβαλκανικού Κέντρου Δημόσιας Διοίκησης, αυτού του κέντρου που εγκαινίασε προχθές η αρμόδια Υπουργός στη Θεσσαλονίκη. Είπε ο Πρωθυπουργός, αξιοποιούμε αυτές τις δυνατότητες αλλά ταυτόχρονα σπρώχνουμε και επιχειρήσεις φιλικοτερες προς το περιβάλλον, τη στιγμή ακριβώς που προωθεί επενδύσεις για την εξόρυξη και την επεξεργασία χρυσού με κυάνιο και αναιρεί ουσιαστικά αυτό που κάποτε έλεγε η κ. 
Παπαζώη ότι, σώσαμε το Αιγαίο από την επένδυση της Περγάμου της Τουρκίας. Φέρνουμε την επένδυση στην περιοχή μας και βάζουμε την περιοχή σε κίνδυνο

χωρίς αντισταθμιστικά οφέλη και χωρίς εγγυήσεις για το περιβάλλον. Εγκατέλειψε τους παλιννοστούντες και συνεχίζει να τους επικαλείται
κάθε φορά όταν πλησιάζουμε σε εκλογές. Δεν έχουν πάει ακόμη τα ελληνικά βιβλία στα μειονοτικά σχολεία και λέμε πώς δεν μιλάει η μειονότητα ελληνικά;
Η Θράκη, κυρίες και κύριοι, είναι το χαρακτηριστικότερο παράδειγμα
προχειρότητας. Η Κυβέρνηση μέσα από αυτό τον Προϋπολογισμό, τον πλασματικό προϋπολογισμό προσπαθεί στο όνομα των ονομαστικών συγκλίσεων να αντικαταστήσει τους ανθρώπους με αριθμούς. Οι απολογισμοί, όμως, αυτών των προϋπολογισμών της Κυβέρνησης δεν σας ενδιαφέρει τι αφήνουν πίσω. Αφήνουν τόσο κεντρικά, όσο και περιφερειακά λίγους πλούσιους και πολλούς φτωχούς. Σε κάθε νομό δεκαπέντε πλούσιοι διαφεντεύουν την τύχη του κόσμου. Σας έχουν εγκαταλείψει ακόμη και οι παλιοί σας οπαδοί. 
Προχωράτε λέτε σε ιδιωτικοποιήσεις και αντικαθιστάτε το κρατικό
μονοπώλειο ουσιαστικά με ένα ιδιωτικό ολιγοπώλειο κομματικών φίλων. Δεν είναι αυτή πορεία προς την οικονομία της αγοράς και προς την κοινωνία της αλληλεγγύης. Αυτό είναι εύνοια κάποιων λίγων οι οποίοι έχουν αναλάβει να ποδηγετήσουν το δημοκρατικό μας πολίτευμα, αυτό είναι μια ιδιότυπη εκσυγχρονισμένη φεουδαρχία που καθημερινά επιχειρεί να περιθωριοποιεί τους πολίτες και να ταπεινώνει τους ανθρώπους. Δεν σας ενδιαφέρουν ούτε καν οι δικοί σας οπαδοί. Δεν σέβεστε τους πολίτες!
Εδώ ακριβώς αναδεικνύεται ο δικός μας ρόλος, εδώ ακριβώς ερχόμαστε εμείς ουσιαστικά να αντιμετωπίσουμε τα μεγάλα προβλήματα της κοινωνίας χωρίς να δεχόμαστε τη δική σας συνταγή που χειραγωγεί τους πολλούς και ευνοεί τους λίγους. Εμείς, φίλες, και φίλοι, εμείς, κυρίες και κύριοι, εμείς, κύριε Πρόεδρε, επιδιώκουμε με μια σύγχρονη πρόταση τους πολίτες να τους ξαναβάλουμε στο παιχνίδι, όχι απλά ως συνομιλητές, αλλά ως συνδιαμορφωτές της νέας πολιτικής, ως συνδημιουργούς της νέας εποχής όπως η γενιά μας την έχει οραματιστεί!
Ευχαριστώ. 
(Χειροκροτήματα από την πτέρυγα της Νέας Δημοκρατίας)_ _ΠΡΟΕΔΡΕΥΩΝ (Παναγιώτης Σγουρίδης)_: Ο κ. Τσακλίδης έχει το λόγο. _ΙΩΑΝΝΗΣ ΤΣΑΚΛΙΔΗΣ_: Κύριε Πρόεδρε κυρίες και κύριοι συνάδελφοι έχουν
ακουστεί πολλά παράξενα και σήμερα και χθες στη συζήτηση για τον Προϋπολογισμό. Ο μόλις κατελθών του Βήματος αγαπητός συνάδελφος νεαρός Βουλευτής μας μίλησε για εγκατάλειψη της Θράκης,αλλά αν επισκεφθείτε την Ξάνθη ή την Κομοτηνή και την έχετε επισκεφθεί και πριν δέκα χρόνια θα δείτε ότι είναι αγνώριστη. Η βιομηχανική περιοχή δεν χωράει άλλη επένδυση. Πρέπει να κάνουμε καινούρια βιομηχανική περιοχή. Εμείς χαιρόμαστε γι αυτό και λέμε να γίνουν κι άλλα. Δεν μπορούμε, λοιπόν, να μηδενίζουμε τα πάντα πόσο μάλλον όταν κάτι γίνεται. Αυτό είναι εμπόδιο στην πρόοδο.
'Ακουσα ακόμη ότι το 1981 είχαμε ήδη πετύχει τους στόχους της ΟΝΕ. (Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος
της Βουλής κ. _ΚΩΝΣΤΑΝΤΙΝΟΣ ΓΕΙΤΟΝΑΣ_)
Κάποιοι ξεχνούν ότι ο πληθωρισμός τότε ήταν 25,5%, τα επιτόκια 30%, το ΑΕΠ -2,5%, για να μη μιλήσω για εισοδήματα, σύνταξη του ΤΕΒΕ πέντε χιλιάδων, του ΟΓΑ δύο χιλιάδων. Αυτή ήταν η εποχή τότε με τα τεφτεράκια στο μπακάλικο.
Κάποιοι άλλοι -υποτίθεται οικονομολόγοι- φερέλπιδες της Νέας Δημοκρατίας μιλούν για λάθος μείγμα οικονομικής πολιτικής. 'Οταν το 1994 μιλούσαμε για τους στόχους, που πετύχαμε ήδη, μας έλεγαν ότι είμαστε εκτός πραγματικότητας, ότι δεν πρόκειται να τους πετύχουμε, ότι θα μπούμε στην ΟΝΕ μόνο με πολιτική διαπραγμάτευση, με ό,τι αυτό σημαίνει. Και τώρα που διαψεύστηκαν έρχονται να μας πουν,ότι μπήκαμε αργά στην Οικονομική
και Νομισματική 'Ενωση.
Και θέλουν βέβαια να μας θυμίσουν το μείγμα της οικονομικής πολιτικής της περιόδου 1990-1993. Λέτε και είναι τόσο μακριά που δεν θυμόμαστε ότι τότε ο κ. Μάνος εκφράζοντας την πολιτική της κυβέρνησης αύξανε συνεχώς τους έμμεσους φόρους. Αυτή ήταν η πολιτική του. Και μας έφερνε και γνώμες από καθηγητές Πανεπιστημίου ότι αυτή είναι η πιο δίκαιη κοινωνικά οικονομική πολιτική, θεωρία που μόνο στην Ελλάδα του κ. Μητσοτάκη και της Νέας Δημοκρατίας είχε πρωτακουστεί. Και θυμάστε εκείνη την περιβόητη αύξηση πενήντα δραχμών του ειδικού φόρου στα καύσιμα. Το πετρέλαιο από τριάντα εννιά δραχμές το πήγαν εκατόν σαράντα.
Ποια είναι η δική μας πολιτική; Εμείς, κύριοι συνάδελφοι, αυξήσαμε τον ειδικό φόρο στα καύσιμα; Τον μειώσαμε. Και όταν η διεθνής συγκυρία ήταν δυσμενής και ανέβηκε η τιμή των καυσίμων και είχαμε παράλληλη αύξηση του δολαρίου, τι κάναμε εμείς; Αναγκαστήκαμε μεν να ανεβάσουμε τις τιμές από τη διεθνή συγκυρία, αλλά δώσαμε τριάντα, σαράντα και πενήντα χιλιάδες σε 1,8 εκατομμύρια 'Ελληνες πολίτες. Αυτή είναι η διαφορά της δικής μας από τη δική σας πολιτική.
Εμείς, λοιπόν, μειώσαμε τους έμμεσους φόρους γενικά και στα καύσιμα και στη ΔΕΗ και στα αυτοκίνητα. Την αναλογία άμεσων και έμμεσων φόρων που ήταν 30-70 την έχουμε κάνει ήδη 41-59 και ασφαλώς θα προχωρήσουμε και περαιτέρω.
Αγαπητοί φίλοι και φίλες, αυτά τα οποία πέτυχε η Κυβέρνηση του ΠΑΣΟΚ τα τελευταία πέντε-έξι χρόνια στην οικονομία είναι εκπληκτική πρόοδος. Αντιστρέψαμε το κλίμα. Και δεν μιλάμε μόνο για οικονομική σύγκλιση. Στο διάστημα αυτό των έξι-επτά χρόνων πετύχαμε να διανύσουμε δρόμους πολύ πιο μακρινούς, πολύ πιο δύσκολους απ' ό,τι οι άλλες χώρες της Ευρωπαϊκής 'Ενωσης.
Μειώσαμε το έλλειμμα κατά δέκα-έντεκα μονάδες, όταν οι άλλες χώρες της Ευρωπαϊκής 'Ενωσης το μείωσαν κατά μέσο όρο πέντε μονάδες. Μειώσαμε και τον πληθωρισμό και τα ελλείμματα και όλα. Και βεβαίως πετύχαμε τους στόχους, μπήκαμε με το σπαθί μας στην Ευρωπαϊκή 'Ενωση, με ό,τι αυτό σημαίνει για την αίγλη και την ισχύ της χώρας.
Και πετύχαμε πάνω απ' όλα και πραγματική σύγκλιση, όταν τα τελευταία χρονια η αύξηση του ΑΕΠ στην Ελλάδα είναι πολύ μεγαλύτερη από τη μέση αύξηση του ΑΕΠ στις άλλες χώρες της Ευρωπαϊκής 'Ενωσης, όταν το εισόδημα του 'Ελληνα πολίτη κατά μέσο όρο από το εξήντα τρία πήγε στο εβδομήντα. Την ίδια ώρα που βελτιώσαμε όλα αυτά τα μεγέθη με τόση επιτυχία, αυξήσαμε και τα πραγματικά εισοδήματα του ελληνικού λαού. 'Οχι όσο και εμείς θα επιθυμούσαμε, αλλά οι αριθμοί αποδεικνύουν ότι κάθε χρόνο τα πραγματικά εισοδήματα μισθωτών και συνταξιούχων αυξάνονται περισσότερο από τον πληθωρισμό και με τις φοροαπαλλαγές-φοροελαφρύνσεις και με το ΕΚΑΣ και με την ονομαστική αύξηση, η οποία είναι πάντα μεγαλύτερη από τον
πληθωρισμό. Ναι ή όχι;
Και τώρα που ήρθε η ώρα και πατάμε γερά στα πόδια μας, εμείς, οι
Βουλευτές του ΠΑΣΟΚ, είμαστε οι πρώτοι που θα πιέσουμε να πάρουν περισσότερα οι αγρότες. Γιατί τώρα μπορούμε! 
Πάντως αυτά τα χρόνια και την οικονομία βελτιώσαμε και τα πραγματικά εισοδήματα αυξήσαμε και τις κοινωνικές δαπάνες αυξήσαμε, ενώ τα τρία-τέσσερα χρόνια 1989-1993 και τα οικονομικά μεγέθη επιδεινώθηκαν και τα πραγματικά εισοδήματα μειωνόντουσαν δραματικά. 
'Οταν ο πληθωρισμός ήταν είκοσι, οι αυξήσεις ήταν 11%. 'Οταν ο
πληθωρισμός ήταν δεκατέσσερα, οι αυξήσεις ήταν μηδέν συν μηδέν. Πέρασαν επτά χρόνια μόνο, αγαπητοί συνάδελφοι της Νέας Δημοκρατίας. Τα ξεχνάμε; Μειώσατε τις κοινωνικές δαπάνες το 1990-1993 κατά μια μονάδα ως ποσοστό του ΑΕΠ. 
Εμείς τις αυξήσαμε κατά δύο μονάδες ως ποσοστό του ΑΕΠ. Δεν υπάρχει καμία άλλη χώρα της Ευρωπαϊκής 'Ενωσης που στο διάστημα προσαρμογής της να έχει αυξήσει και τις πραγματικές αποδοχές και τις κοινωνικές δαπάνες. 
Σήμερα λέμε ότι είναι ο πρώτος πλεονασματικός Προϋπολογισμός και
είναι σωστό. Το ότι μιλάτε για λογιστικές αλχημείες, είναι εκτός πραγματικότητας. Αν θα δείτε πώς εκτελέσαμε τους προϋπολογισμούς του 1999 και του 2000, θα δείτε ότι πετύχαμε απολογιστικά καλύτερα αποτελέσματα, από όσα είχαμε προϋπολογίσει. Δεν προϋπολογίσαμε ότι το έλλειμμα στον προϋπολογισμό του 2000 θα είναι, νομίζω, 1,2% του ΑΕΠ και τελικά τώρα λέμε ότι θα είναι 0,8% ή να πάει και στο 0,6% μας είπε ο Υπουργός Εθνικής Οικονομίας; Δεν προϋπολογίσαμε ότι το πρωτογενές πλεόνασμα της κεντρικής
κυβέρνησης θα είναι 4,9% του ΑΕΠ και τελικά θα ξεπεράσει το 5,8% του ΑΕΠ; Κατά τον ίδιο τρόπο λοιπόν, όπως εφαρμόστηκαν εκείνοι οι προϋπολογισμοί και παρ'ότι είχαμε προεκλογική χρονιά και είχαμε καλύτερα αποτελέσματα από τα προβλεφθέντα, έτσι θα υλοποιηθεί και αυτός ο Προϋπολογισμός. 
Κυρίες και κύριοι συνάδελφοι, θέλω να σας επιστήσω την προσοχή στο
εξής. Μιλάμε για τον πρώτο πλεονασματικό προϋπολογισμό. Και όταν μιλάμε για διακόσια δέκα δισεκατομμύρια, φαίνεται μικρό. Μπορεί να πει κάποιος, με άλλη διάσταση, ότι μπορεί και να μην υλοποιηθεί, άρα δεν είναι και σίγουρο ότι θα είναι ο πρώτος πλεονασματικός. Εγώ θα έλεγα -είναι καλό που το αναφέρουμε- ότι αυτό δεν είναι το σημαντικό. Ξέρετε ότι το έλλειμμα του δημόσιου τομέα, για το οποίο μιλάμε, είναι το πρωτογενές έλλειμμα και οι τόκοι μαζί. Σήμερα, λοιπόν, το πρωτογενές έλλειμμα είναι πρωτογενές πλεόνασμα. Το πρωτογενές πλεόνασμα της γενικής κυβέρνησης το 2001 θα είναι 3,1 τρισεκατομμύρια. Το πρωτογενές πλεόνασμα το 2000 είναι 2,6 τρισεκατομμύρια. Φοβερό νούμερο, ασύλληπτο. Επειδή, λοιπόν, το 2001 θα είναι 3,1 τρισεκατομμύρια και οι τόκοι που αφορούν παλιά διαχείριση, όχι την τρέχουσα, των τελευταίων χρόνων, θα είναι 2,890 περίπου, έτσι η διαφορά του 3,100 με το 2,900 βγαίνει διακόσια δέκα δισεκατομμύρια. Αυτό είναι το δημόσιο έλλειμμα. Στην ουσία, γι' αυτό το οποίο πρέπει να επαίρεται η Κυβέρνηση είναι ότι δημιουργούμε πρωτογενές πλεόνασμα 3,1 τρισεκατομμύρια. Είναι φοβερό, γιατί κατορθώνουμε να ξεφύγουμε από το φαύλο κύκλο των ελλειμμάτων του δημοσίου χρέους, της αύξησης του πληθωρισμού, των μεγάλων επιτοκίων και να πάμε σε μία άλλη πορεία κυκλική, ευνοϊκή. Το ότι μειώνουμε το δημόσιο χρέος, είναι πολύ δύσκολη υπόθεση. Χρειάζονται τόσο μεγάλα πρωτογενή πλεονάσματα, για να μειώσουμε το δημόσιο χρέος. Χρειάζεται να μειώσουμε τα πραγματικά επιτόκια, να αυξάνεται το ΑΕΠ 5% έναντι 0% το 1990-1993 και να πάμε σε μείωση του δημόσιου χρέους, με ό,τι αυτό συνεπάγεται. Και κυρίως τι συνεπάγεται η μείωση του δημόσιου χρέους; Μείωση των αναγκών εξυπηρέτησής του, μείωση των τόκων σταδιακά, εξοικονόμηση πόρων οι οποίοι θα πάνε για άλλους σκοπούς, είτε κοινωνικούς είτε αύξηση εισοδημάτων, είτε, είτε, είτε. 
Είναι μεγάλη, λοιπόν, η επιτυχία. Και ήδη μέχρι τώρα υλοποιήσαμε με
νόμους και με τους προϋπολογισμούς όσα υποσχεθήκαμε προεκλογικά για τους αγρότες, για τις συντάξεις, για τις μεταβιβάσεις, για το ΕΚΑΣ, για τη σύνταξη των εκατόν πενήντα χιλιάδων δραχμών, για το δεκαχίλιαρο, μειώσαμε τους φόρους, τους φορολογικούς συντελεστές, παντού.
Από εκεί και πέρα, είναι βέβαιο ότι τα πράγματα στον κόσμο, στην κοινωνία δεν είναι ρόδινα. Υπάρχουν σοβαρά προβλήματα, υπάρχει και φτώχεια, αυξήθηκαν και οι ανάγκες που έχει ο κόσμος, δεν είναι αρκετές οι αυξήσεις που δίνουμε, αλλά τώρα, κυρίες και κύριοι συνάδελφοι, πατάμε γερά. Και να είσθε βέβαιοι ότι αν εσείς δεν μπορείτε να παίξετε τον πραγματικό σας αντιπολιτευτικό ρόλο, λέγοντας την αλήθεια, γιατί αυτός είναι ο ρόλος σας, θα τον παίξουν οι Βουλευτές του ΠΑΣΟΚ. Ξέρουμε ότι και η ανεργία υπάρχει, ξέρουμε ακόμα ότι και οι μισθοί και οι συντάξεις είναι μικρές. Ασφαλώς, κύριε Κουρουμπλή, δεν ικανοποιούμε με την αύξηση 7% τα άτομα με ειδικές ανάγκες και η πίεση θα είναι η δική μας. Εμείς -και αν ακόμα η Κυβέρνηση δεν το κάνει, που εγώ πιστεύω ότι θα το κάνει- θα εξαναγκάσουμε την Κυβέρνηση, τώρα που τα πάντα είναι πλέον σταθερά, τώρα που υπάρχουν πλεονάσματα, να δώσουμε σε εκείνους που πράγματι έχουν ανάγκη. Αυτή θα είναι η νέα τετραετία από εδώ και πέρα.
Ασφαλώς υπερψηφίζω με τα δύο χέρια μου τον Προϋπολογισμό, κυρίες και κύριοι συνάδελφοι, και σας καλώ να κάνετε κι εσείς το ίδιο, γιατί αυτό επιβάλλει η αλήθεια.
(Χειροκροτήματα από την πτέρυγα του ΠΑΣΟΚ)_
_ΠΡΟΕΔΡΕΥΩΝ (Κωνσταντίνος Γείτονας):_ Ο κ. Τσιπλάκος έχει το λόγο.
_ΑΡΙΣΤΕΙΔΗΣ ΤΣΙΠΛΑΚΟΣ_: Κυρίες και κύριοι συνάδελφοι, λόγω περιορισμένου χρόνου θα ασχοληθώ με ένα θέμα, σημαντικό κατά τη γνώμη μου, το οποίο πρέπει να μας προβληματίσει όλους στο αμέσως προσεχές μέλλον και αυτό είναι το θέμα της διαχείρισης του Β' Κοινοτικού Πλαισίου Στήριξης και οι δυσμενείς προοπτικές που υπάρχουν για το Γ' Κοινοτικό Πλαίσιο Στήριξης.
Με έκπληξη άκουσα, στην ομιλία του τον κ. Παπαντωνίου, να μιλάει για ολοκλήρωση του Β' Κοινοτικού Πλαισίου Στήριξης και πλήρη αξιοποίηση των
πόρων. Λυπάμαι πάρα πολύ. Είμαι βέβαιος ότι ο κ. Παπαντωνίου δεν είπε συνειδητά τόσο χονδροειδή ανακρίβεια. Πιθανόν να μην τον ενημέρωσε σωστά ο αρμόδιος Υφυπουργός του. Δεν τον ενημέρωσε για τη δυσμενή πορεία του Β' Κοινοτικού Πλαισίου Στήριξης που οφείλεται στο γεγονός ότι αμέσως μόλις ανέλαβε την εξουσία το ΠΑΣΟΚ το 1993, πιστό στο δόγμα του να απορρίπτει το έργο των προκατόχων του, προέβη σε ορισμένες ενέργειες μερικές από τις οποίες ήταν οι εξής:
Η πρώτη ήταν να αποσύρει το σχέδιο ανάπτυξης που είχε υποβάλει η Νέα Δημοκρατία και να επανυποβάλει ακριβώς το ίδιο απλώς για να έχει την υπογραφή του ΠΑΣΟΚ, με αποτέλεσμα να χάσουμε έξι πολύτιμους μήνες. 'Οταν λέω ακριβώς το ίδιο εννοώ, ότι στο μεγαλύτερο μέρος δεν άλλαξε ούτε κόμμα. Ελάχιστη ήταν η αλλαγή στον πρόλογο.
Δεύτερον, να καταργήσει το διαχεριστικό σύστημα της Νέας Δημοκρατίας, το οποίο είχε γίνει αποδεκτό και χρησιμοποιείται απ' όλες τις χώρες του στόχου ένα, το οποίο σύστημα επανέφερε με καθυστέρηση δυόμισι ετών. Και μετά δεν χρησιμοποίησε τις εγκεκριμένες μελέτες από την Ευρωπαϊκή 'Ενωση με το πρόσχημα ότι ήταν της Νέας Δημοκρατίας και σας καταθέσω το έγγραφο της αρμοδίας υπηρεσίας του Υπουργείου Εθνικής Οικονομίας που διαμαρτύρεται λέγοντας, ότι υπάρχουν οι μελέτες αλλά δεν χρησιμοποιούνται.
Αυτές οι ενέργειες και η ανικανότητα των αρμοδίων είχαν σαν αποτέλεσμα κάθε χρόνο, κύριοι συνάδελφοι, να συσσωρεύονται σημαντικά ποσά αδιάθετα, παρά τις επανειλημμένες επισημάνσεις μας. Είχαμε γίνει κουραστικοί όλα αυτά τα χρόνια να επισημαίνουμε τον κίνδυνο των αδιάθετων ποσών και είχαμε συγκεκριμένα πει στο τέλος του 1998 ότι τα αδιάθετα ποσά θα αγγίξουν τα δύο τρισεκατομμύρια δραχμές και με τον ιδιωτικό τομέα θα ξεπεράσουν τα 2,5 τρισεκατομμύρια.
'Ομως, οι αρμόδιοι Υπουργοί κάθε φορά μας αντιμετώπιζαν ως κινδυνολόγους και υποστήριζαν ότι οι καθυστερήσεις θα καλυφθούν μέχρι το πέρας της περιόδου και ότι οφείλονται στην ποιοτική εκτέλεση των έργων. 
Σήμερα κύριοι συνάδελφοι, ήρθε η ώρα της αλήθειας, τόσο για την
ποιοτική όσο και για την ποσοτική εκτέλεση των έργων και της αναζήτησης των ευθυνών από εκείνους που τόσα χρόνια απέκρυπταν την πραγματικότητα. 
'Οσον αφορά την ποσοτική αξιοποίηση των πόρων κύριοι συνάδελφοι, ενώ
για το Α' Κοινοτικό Πλαίσιο Στήριξης είχαμε πλήρη απορρόφηση των πόρων στο τέλος της περιόδου, για το Β', σύμφωνα με τον τελικό απολογισμό του ΥΠΕΘΟ, με όλους του πίνακες τους οποίους θα καταθέσω, με τα επίσημα στοιχεία του ΥΠΕΘΟ τα οποία πήρα προ ολίγων ημερών από το Υπουργείο Εθνικής Οικονομίας -και είναι χρήσιμο να πάρετε αντίγραφο να τα δείτεστο τέλος της περιόδου παραμένουν αδιάθετα 6,37 δισεκατομμύρια ECU κύριοι συνάδελφοι. Και δεν συμπεριλαμβάνεται ο ιδιωτικός τομέας γιατί δεν υπάρχουν πλήρη στοιχεία.
Δείγματα της ανικανότητας της Κυβέρνησης να αξιοποιήσει τους
πολύτιμους αυτούς πόρους ήταν να γίνουν πεντακόσια χιλιομέτρων εθνικών Οδών, αντί των χιλίων τριάντα τριών προγραμματισμένων, εβδομήντα εφτά χιλιόμετρα σιδηροδρομικών γραμμών, αντί πεντακοσίων εξήντα χιλιομέτρων και από το συνολικό μήκος των εξακοσίων ογδόντα χιλιομέτρων της Εγνατίας οδού, να γίνουν 173,5 χιλιόμετρα, από τα οποία τα 120,5 είχαν γίνει προ του 1994.
'Ομως, η παραπλάνηση κύριοι συνάδελφοι, συνεχίζεται. Ακόμα και τώρα διαβεβαιώνουν οι Υπουργοί ότι δεν πρόκειται να χαθεί ούτε μια δραχμή. Βέβαια με τους παλιούς κανονισμούς τα 2,17 τρισεκατομμύρια δρχ. μπορούν να αξιοποιηθούν στα επόμενα δύο χρόνια, το 2000 και 2001. Είναι όμως αυτό εφικτό; Στα δύο αυτά χρόνια έχουμε και τις δεσμεύσεις του Γ' Κοινοτικού Πλαισίου Στήριξης που στα εφτά χρόνια τα δεκαεφτά τρισεκατομμύρια αντιστοιχούν 2,5 τρισεκατομμύρια κάθε χρόνο. Επομένως, για τα δύο χρόνια, για να έχουμε ομαλή πορεία, πρέπει να αξιοποιήσουμε 7,2 τρισεκατομμύρια δραχμές.
Αν δείτε τον Προϋπολογισμό, προβλέπονται μόνο τα μισά. Δηλαδή εκ των προτέρων θεωρούμε ότι θα έχουμε υστέρηση 3,6 τρισεκατομμύρια στο τέλος της περιόδου 2001. Και γνωρίζετε πάρα πολύ καλά ότι το Γ' Κοινοτικό Πλαίσιο Στήριξης δεν επιτρέπει μετάθεση των πόρων απεριόριστα, αλλά χάνονται σε τακτή προθεσμία που υπάρχει. 
Και δεν είναι μόνο αυτό. Το ποσό αυτό θα ανεβεί, γιατί είναι αδύνατον να απορροφήσουμε τα 3,6 τρισεκατομμύρια που λέει ο προϋπολογισμός στα δυο
χρόνια, 1,8 τρισεκατομμύρια κατά μέσο όρο το χρόνο, αν λάβουμε υπόψη μας ότι πέρασε το 2000 ήδη χωρίς να έχουμε ουσιαστική εισροή κοινοτικών πόρων πέραν των προκαταβολών, λόγω καθυστερήσεως των απαιτουμένων διατυπώσεων και της μη εισέτι συμμόρφωσής μας για ουσιαστικό έλεγχο των πόρων. 
Δεύτερον, υπάρχουν παράλληλα και τα επείγοντα έργα των Ολυμπιακών
αγώνων, που δεν χρηματοδοτούνται από τα κοινοτικά προγράμματα. Είναι πρόσθετο στοιχείο αυτό. Και οι υπάρχουσες δυνατότητες της Δημόσιας διοίκησης, γνωρίζουμε πάρα πολύ καλά από τα προηγούμενα χρόνια ότι δεν υπερβαίνουν σε δαπάνες έργων το ένα τρισεκατομμύριο (1.000.000.000.0000) δραχμές το χρόνο.
Αν δεν ενεργοποιηθεί ο ιδιωτικός τομέας, είναι σίγουρο ότι βαδίζουμε
σε αδιέξοδο. Η δικαιολογία της κυβέρνησης για την καθυστέρηση αυτή ήταν ότι επεδίωξαν ποιοτική εκτέλεση των έργων. Αλλά ας δούμε και την ποιοτική εκτέλεση των πολλή κοινοτικών πλαισίων, όπως αναφέρονται στις επίσημες εκθέσεις της Ευρωπαϊκής Ενώσεως, που έχει κάνει απολογισμό για το Α' Κοινοτικό Πλαίσιο Στήριξης.
Σας διαβάζω, κύριοι συνάδελφοι, από την έκθεση γιατί πολλά έχουν λεχθεί, πολλή λάσπη έχει πέσει, έχει κατηγορηθεί η διαχείριση του Α' Κοινοτικού Πλαισίου Στήριξης και έχει γίνει πεποίθηση πια ότι ήταν αποτυχημένη. Κανείς δεν μπήκε στον κόπο να διαβάσει τις επίσημες εκθέσεις για το τι λέει η Ευρωπαϊκή 'Ενωση.
Αναφέρονται τα εξής επί λέξει: "Βραχυπρόθεσμα η επίπτωση του Κοινοτικού Πλαισίου Στήριξης σε ορισμένους οικονομικούς δείκτες στο τέλος του '93 είναι σημαντική. ΑΕΠ συν 2%, δημιουργία πενήντα χιλιάδων θέσεων απασχόλησης, συγχρηματοδότηση κατά 70% των συνολικών δημόσιων επενδύσεων και συμμετοχή 20% στις συνολικές μικτές επενδύσεις του παγίου κεφαλαίου. 'Οσον αφορά τις μεσοπρόθεσμες και μακροπρόθεσμες επιπτώσεις, δεν έχει ακόμη ολοκληρωθεί η αξιολόγηση. Μπορούμε όμως να υπολογίσουμε ότι οι διαρθρωτικές επιπτώσεις του Α' Κοινοτικού Πλαισίου Στήριξης θα γίνουν αισθητές κατά την επόμενη δεκαετία.
'Οσον αφορά την απορρόφηση των πιστώσεων, ο απολογισμός του Κοινοτικού Πλαισίου Στήριξης της περιόδου '89-'93 είναι ικανοποιητικός. Στο τέλος

του 1993 είχε απορροφηθεί το 93% του συνόλου των πόρων. Το αποτέλεσμα αυτό οφείλεται κυρίως στην κινητοποίηση των περιφερειών" κλπ.
Αναφέρεται στο τέλος, για να μη σας κουράζω, ότι επετεύχθησαν όλοι οι στόχοι του Α' Κοινοτικού Πλαισίου Στήριξης, κατά τη γνώμη της Ευρωπαϊκής 'Ενωσης και μάλιστα είχαμε και υπέρβαση σε ορισμένους τομείς, όπως είναι η αγροτική ανάπτυξη, η περιφερειακή ανάπτυξη και η ανάπτυξη του ανθρώπινου δυναμικού.
Για το Β' Κοινοτικό Πλαίσιο Στήριξης θα σας καταθέσω σωρεία εγγράφων, κύριοι συνάδελφοι, τα οποία μπορείτε να τα προμηθευτείτε ενώ για το Α' Κοινοτικό Πλαίσιο Στήριξης υπάρχουν έγγραφα, που πράγματι είναι κολακευτικά για τη διαχείριση του Α', για το Β' Κ.ΠΕ τα έγγραφα αναφέρονται σε αδιαφάνεια έργων.
(Στο σημείο αυτό κτυπάει το κουδούνι λήξεως του χρόνου ομιλίας του
κυρίου Βουλευτή)
'Ενα λεπτό θα μου δώσετε σας παρακαλώ, κύριε Πρόεδρε, όπως δώσατε και στον ...
_ΠΡΟΕΔΡΕΥΩΝ (Κωνσταντίνος Γείτονας):_ Συνεχίστε σας παρακαλώ και
ολοκληρώστε, σε ένα λεπτό.
_ΑΡΙΣΤΕΙΔΗΣ ΤΣΙΠΛΑΚΟΣ:_ Τελειώνω, κύριε Πρόεδρε. 
Υπάρχει σωρεία εγγράφων με επικρίσεις της Ευρωπαϊκής 'Ενωσης για "σουρωτήρι" αδιαφάνειας και διαπλοκής, με αποτέλεσμα την υποχρεωτική επιβολή ελέγχων, που δεν είχαμε στο Α' Κοινοτικό Πλαίσιο ως προϋπόθεση συνεχίσεως της χρηματοδοτήσεως.
Σύμφωνα με τα αποτελέσματα του δειγματοληπτικού ελέγχου που διηνήργησε την περίοδο '97-'99 το συντονιστικό όργανο ελέγχου, αποδεικνύεται η κατασπατάληση του δημόσιου χρήματος με ατασθαλίες σε πλαστά τιμολόγια, εικονικές μισθοδοσίες, κακοτεχνίες και τα περίφημα εξάμηνα και εντεκάμηνα διορισμών, την προεκλογική περίοδο. 'Ομως όλη αυτή η υπόθεση δεν εμποδίζει το ΠΑ.ΣΟ.Κ. να θριαμβολογεί για την πλήρη αξιοποίηση των πόρων του.
Κύριοι συνάδελφοι, η Κυβέρνηση οφείλει να συνειδητοποιήσει ότι το θέμα των κοινοτικών πόρων δεν είναι θέμα ενός κόμματος. Είναι θέμα που πρέπει να αντιμετωπισθεί διακομματικά, να συμβάλουν όλα τα κόμματα με την πείρα που έχουν, για να μπορέσει πραγματικά να γίνει η αξιοποίηση των
πόρων αυτών για την ανάπτυξη της χώρας μας.
(Στο σημείο αυτό ο Βουλευτής κ. Αριστείδης Τσιπλάκος καταθέτει για τα Πρακτικά τα προαναφέρθεντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
_ΠΡΟΕΔΡΕΥΩΝ (Κωνσταντίνος Γείτονας):_ Ο κ. Σφυρίου έχει το λόγο. _ΚΟΣΜΑΣ ΣΦΥΡΙΟΥ:_ Κυρία και κύριοι συνάδελφοι, εγώ θα ήθελα να μην
εμπλακώ τόσο πολύ με τους αριθμούς, γιατί νομίζω ότι έχουν απ' όλες τις πλευρές χρησιμοποιηθεί κατά κόρον, τεκμηριώνοντας τις απόψεις των συναδέλφων. 
Θα ήθελα περισσότερο να σταθώ σε δυο σημαντικά ζητήματα, κατά τη
συζήτηση αυτού του Προϋπολογισμού. Γιατί γνωρίζουμε ότι είναι ο Προϋπολογισμός με τον οποίο ανοίγει η καινούρια εκατονταετία του 21ου αιώνα και βρισκόμαστε ακριβώς στο κλείσιμο του 20ου αιώνα, αγαπητοί συνάδελφοι, κάτι που νομίζω ότι μας υποβάλλει ή αν θέλετε να το πούμε αλλιώς, αισθανόμαστε την ανάγκη όλοι να αποτιμήσουμε το πού βρίσκεται σήμερα η χώρα μας, σε σχέση με κάποιους σημαντικούς σταθμούς του αιώνα που πέρασε και βέβαια να αναζητήσουμε και τις επιλογές που πρέπει να κάνει τώρα, στο κατώφλι του 21ου αιώνα.
Θυμίζω τηλεγραφικά ότι η Ελλάδα ξεκίνησε το δεύτερο ήμισυ του 20ου αιώνα αιμορραγούσα και βαθύτατα εθνικά διχασμένη, καθώς τον Β' Παγκόσμιο Πόλεμο διαδέχθηκε, απ'ό,τι γνωρίζουμε όλοι, ο αδελφοκτόνος Εμφύλιος Πόλεμος. Η Ελλάδα βγήκε από τη διεθνή χλεύη και την απομόνωση, λόγω της επτάχρονης δικτατορίας, το 1975. Και βέβαια ύστερα από είκοσι πέντε χρόνια, κατά τα οποία κυβέρνησε η Νέα Δημοκρατία έντεκα χρόνια από αυτά και το ΠΑΣΟΚ δεκατέσσερα χρόνια, πρέπει να πούμε με ευθύτητα σε όλους τους 'Ελληνες πολίτες, ότι η Ελλάδα του σήμερα έχει κατακτήσει την ομαλή, την ομαλότατη λειτουργία της Προεδρευόμενης Δημοκρατίας, που όμως χρειάζεται θωράκιση τόσο έναντι του ηλεκτρονικού περιβάλλοντος του σήμερα, μέσα μαζικής επικοινωνίας, ηλεκτρονικός τύπος, INTERNET κλπ., όσο και έναντι του χρήματος.
Τώρα, στο κατώφλι του 21ου αιώνα, αυτή η Βουλή -και είναι το δεύτερο σημείο στο οποίο θέλω να σταθούμε, γιατί η σημερινή Βουλή γνωρίζουμε ότι είναι Αναθεωρητική Βουλή- πρέπει με τη συναίνεση και τη συμβολή όλων των κομμάτων να αποφασίσει μια τολμηρή τομή του πολιτικού δημοκρατικού μας συστήματος, που να εξυγιαίνει και να θωρακίζει το εθνικό σύστημα. 
Μπορούμε να πούμε -και θα έχουμε την ευκαιρία κατά τη συζήτηση της
Αναθεώρησης του Συντάγματος να πούμε περισσότερα γύρω απ'όλα αυτά- σε ποιους τομείς απαιτείται η αλλαγή, η τομή του πολιτικού δημοκρατικού μας συστήματος. Δεν θα ήθελα τώρα να αφιερώσω χρόνο, δεν έχω εξάλλου.
'Ενα δεύτερο σημείο, στο οποίο πρέπει να σταθούμε με ειλικρίνεια απέναντι στους 'Ελληνες πολίτες, είναι ότι η Ελλάδα του σήμερα, κυρίως λόγω της πολιτικής που ακολούθησε το ΠΑΣΟΚ στα δεκατέσσερα χρόνια που είχε την εμπιστοσύνη του ελληνικού λαού, έχει καταταγεί στην πρώτη εικοσάδα των κρατών του κόσμου σε ό,τι αφορά την οικονομική κατάσταση και την ισχύ. Και βέβαια, είναι γεγονός ότι κατέχει ήδη την πρώτη θέση μεταξύ των χωρών των Βαλκανίων. Και αυτή η Ελλάδα, η οποία πριν από είκοσι πέντε ή πενήντα χρόνια θυμόμαστε σε ποια κατάσταση βρισκόταν, σε δέκα περίπου μέρες θα είναι πλήρες μέλος του κεντρικού πυρήνα των κρατών της Ευρωπαϊκής 'Ενωσης.
Πρέπει να πούμε ότι χρειάζεται ακόμη να διανύσει μακρύ δρόμο σε ό,τι αφορά τον εκσυγχρονισμό των υποδομών, των δομών, της οικονομίας και της διοίκησης. Γι'αυτό αυτήν την τετραετία η Κυβέρνηση συνεχίζει και πρέπει να επιταχύνει και τους ρυθμούς για την εφαρμογή διαρθρωτικών πολιτικών και τα πολιτικά κόμματα πρέπει να συναινέσουν στην εφαρμογή καινοτόμων και τολμηρών διαρθρωτικών αλλαγών. Πρέπει να πούμε εδώ, ότι πολλές φορές ακούμε από στελέχη της παραδοσιακής Αριστεράς, αλλά και από πολλούς συναδέλφους μέσα και από το ίδιο το ΠΑΣΟΚ, να αναζητούν τη χαμένη ιδεολογική καθαρότητα στην ασκούμενη πολιτική του σήμερα και συχνά να την επικρίνουν.
Ξεχνούμε όμως πως από την εποχή που οι ηγεσίες των κομμάτων, τα συνέδρια των κομμάτων, του ΠΑΣΟΚ, του Συνασπισμού και άλλων κομμάτων, ενέκριναν τον ευρωπαϊκό προσανατολισμό της πολιτικής της χώρας μας, δηλαδή τη συμμετοχή της Ελλάδας σε ένα πολυεθνικό οικονομικό επί του παρόντος σύστημα, εκείνο που έγινε είναι ότι αποδέχθηκαν στη πράξη ότι θα
πορεύεται η χώρα μας μέσα από διαρκείς σκληρές διαπραγματεύσεις και συμβιβασμούς με πολλές άλλες χώρες εταίρους με πολιτικές ποικίλων αποχρώσεων. 'Αρα που αναζητούν σήμερα την ιδεολογική καθαρότητα και γιατί επικρίνουν τώρα γι' αυτό; 
'Ερχομαι σε ένα τρίτο σημείο που θα ήθελα να τονίσω και να σταθώ. Η Ελλάδα του σήμερα μπορεί να έκανε αξιοσημείωτα βήματα προόδου σε ό,τι αφορά την οικοδόμηση κοινωνικού κράτους κατά τα χρόνια διακυβέρνησης της χώρας από το ΠΑ.ΣΟ.Κ., μπορεί να έκανε αξιοσημείωτα βήματα σε ό,τι αφορά την προώθηση μεγαλύτερης κοινωνικής δικαιοσύνης, όμως πρέπει να παραδεχθούμε και να ομολογήσουμε ότι δεν είναι ευκαταφρόνητο το ποσοστό των πολιτών που ζουν κάτω από το όριο της φτώχειας. Βέβαια πρέπει να συνειδητοποιούμε όλοι ότι η χώρα μας έχει από τα υψηλότερα ποσοστά ανεργίας της Ευρωπαϊκής 'Ενωσης και το εν γένει βιοτικό επίπεδο των Ελλήνων υστερεί. Είναι στο 65% περίπου του ευρωπαϊκού μέσου όρου.
Για όλους αυτούς τους λόγους, σωστά η Κυβέρνηση του ΠΑ.ΣΟ.Κ. έβαλε
γι' αυτήν την τετραετία πρωτίστως κοινωνικούς στόχους. Μιλάει για την τετραετία της απασχόλησης, την τιθάσευση της ανεργίας, την ανύψωση του βιοτικού επιπέδου. Ο στόχος είναι το 2006 από το 65% να φθάσει στο 74% του ευρωπαϊκού μέσου όρου. Μιλάει για την πολιτεία κοινωνικής προστασίας και μεγαλύτερης κοινωνικής δικαιοσύνης. 
'Ενα αξιοσημείωτο βήμα προς αυτήν την κατεύθυνση γίνεται με τον Προϋπολογισμό του 2001, τον οποίο συζητούμε. Βέβαια, κύριοι συνάδελφοι, πρέπει να πούμε ότι αν μιλήσουμε όλοι στην Αίθουσα απ' όλες τις πτέρυγες για το κοινωνικό κράτος ο καθένας από μας θα υπερακοντίσει σε καλές προθέσεις, σε ρητορική πολιτική βούληση. 'Ομως για το κοινωνικό κράτος δεν αρκούν οι προθέσεις και η ρητορία. Χρειάζεται εκτεταμένους οικονομικούς πόρους και δίνεται η απάντηση από που αντλούνται και πρέπει να αντληθούν όλο και περισσότεροι πόροι και απαιτείται βέβαια υψηλότερο επίπεδο ανάπτυξης. Φέτος είναι 4%, και 5% αύξηση του Α.Ε.Π. του χρόνου, είναι εφικτός στόχος και ακόμη υψηλότερα τα επόμενα χρόνια.
Η ανάπτυξη αυτήν την τετραετία για την Κυβέρνηση του ΠΑ.ΣΟ.Κ. έχει
ιδιαίτερη σημασία, γιατί επέλεξε να μην είναι μόνο οικονομική, αλλά παράλληλα να είναι και κοινωνική και πολιτιστική. 
(Στο σημείο αυτό κτυπάει το κουδούνι λήξεως του χρόνου ομιλίας του
κυρίου Βουλευτή)
Την ανοχή σας, κύριε Πρόεδρε, δεν θα αργήσω.
Η δραστική μείωση των δαπανών -το έχουν πει και άλλοι συνάδελφοι, δεν θέλω να κάνω περισσότερα- για την εξυπηρέτηση του δημόσιου χρέους και το πλεόνασμα και άλλες συνθήκες, εξασφαλίζουν οικονομικούς πόρους, για να 
επιτευχθεί αυτός ο κοινωνικός στόχος για τον οποίο μιλήσαμε προηγουμένως. Και βέβαια, φέτος, με τον Προϋπολογισμό του 2001 τονίσθηκε ότι ένα
βήμα γίνεται με τη διάθεση πεντακοσίων δισεκατομμυρίων δραχμών, εκ των οποίων τα μισά πάνε σε φοροαπαλλαγές και άλλα τόσα περίπου σε εισοδηματικές ενισχύσεις. 
Δεν θέλω, αγαπητοί συνάδελφοι, να επεκταθώ σε άλλο θέμα, ήθελα όμως
να κάνω μία πολιτική παρατήρηση. Γιατί είναι αλήθεια ότι αυτή η πολιτική έχει ένα όραμα, το οποίο έχουμε με σαφήνεια προσδιορίσει και το απευθύνουμε στους 'Ελληνες πολίτες, οι οποίοι όλο και περισσότερο το κατανοούν. 'Εχει πρόγραμμα και έχει και αναγκαίους οικονομικούς πόρους
για να πραγματοποιήσει αυτήν την πολιτική. Βέβαια, πρέπει η Αντιπολίτευση να μηδενίζει την όλη πολιτική που ασκήθηκε και τα αποτελέσματά της και βέβαια να παρουσιάζει στους 'Ελληνες πολίτες μόνο τις αρνητικές σκέψεις. Δηλαδή, αγαπητοί συνάδελφοι και κλείνω με αυτό, και τα τρία τμήματα της Νέας Δημοκρατίας και το τμήμα εκείνο που έχει την ιδιοκτησιακή αντίληψη...
_ΠΡΟΕΔΡΕΥΩΝ (Κωνσταντίνος Γείτονας):_ Ολοκληρώστε, παρακαλώ.
_ΚΟΣΜΑΣ ΣΦΥΡΙΟΥ:_ Τελειώνω, κύριε Πρόεδρε.
Και το τμήμα εκείνο το οποίο έχει την παραταξιακή αντίληψη, καθώς και το επικοινωνιακό πακέτο και τα τρία τμήματα, πρέπει να πούμε ότι επέλεξαν ακόμη μια φορά ...
_ΠΡΟΕΔΡΕΥΩΝ (Κωνσταντίνος Γείτονας):_ "Τριχοτομήσατε" τη Νέα Δημοκρατία.... Ολοκληρώστε.
_ΚΟΣΜΑΣ ΣΦΥΡΙΟΥ:_ ... κατά τη συζήτηση αυτού του Προϋπολογισμού, να
παίξουν το ρόλο της Κασάνδρας. 
Φοβούμαι ότι ακόμη μία φορά θα διαψευσθούν από τις εξελίξεις και τα αποτελέσματα της πολιτικής που εφαρμόζεται από την Κυβέρνηση του ΠΑ.ΣΟ.Κ.
(Χειροκροτήματα από την πτέρυγα του ΠΑ.ΣΟ.Κ.)_
_ΠΡΟΕΔΡΕΥΩΝ (Κωνσταντίνος Γείτονας):_ Ο κ. Χουρμουζιάδης έχει το λόγο. 
ΓΕΩΡΓΙΟΣ ΧΟΥΡΜΟΥΖΙΑΔΗΣ:_ Ευχαριστώ, κύριε Πρόεδρε.
Κυρίες και κύριοι συνάδελφοι, διεξάγουμε μία συζήτηση ή αν θέλετε αναπτύσσεται εδώ ένας μακρύς κατάλογος παράλληλων μονολόγων που το
κεντρικό τους θέμα είναι οι αριθμοί. Βέβαια, για εμάς αυτοί οι αριθμοί δεν είναι απλώς αφηρημένες μαθηματικές έννοιες, αλλά συγκεκριμένα μεγέθη ενός προϋπολογισμού. Επομένως, οι ποσοτικές εκφράσεις συγκεκριμένων πολιτικών αποφασεων που θα προωθηθούν στην εφαρμογή τους με τις ανάλογες υπηρεσιακές διαδικασίες κατά το 2001.
Συζητούμε επομένως ή σχολιάζουμε ή απλώς ακούμε αριθμούς που είναι στην ουσία τους καίριοι πολιτικοί παράγοντες που θα διαμορφώσουν με εναλλακτικό τρόπο τη ζωή του ελληνικού λαού για την πρώτη χρονιά του 21ου αιώνα σε όλα τα κοινωνικά πεδία.
Η δική μου συμμετοχή αφορά ένα από αυτά τα πεδία, την εκπαίδευση και θα ήθελα να δηλώσω σε αυτούς που θα ήθελαν να ακούσουν να μιλώ και για τον πολιτισμό, ότι δεν μπορώ να το κάνω γιατί ο χρόνος είναι πάρα πολύ περιορισμένος. Θα μιλήσω, όμως, όταν επιτέλους έρθει ο νόμος του Υπουργείου Πολιτισμού που θα αφορά την αρχαιολογία, για να αντικατασταθεί ο ισχύων νόμος που όλοι σας θα γνωρίζετε ότι έχει την υπογραφή του Προέδρου της Δημοκρατίας, του Ζαϊμη.
Επομένως, θα μιλήσω μόνο για την εκπαίδευση και πιο συγκεκριμένα θα μιλήσω και θα προσπαθήσω να σχολιάσω, όσο ο χρόνος μου το επιτρέπει, δύο από τα στοιχεία που προσδιορίζουν την ουσία της εκπαίδευσης. Και για να είμαι ακριβής, τα στοιχεία αυτά που προσδιορίζουν τη μορφή και τη λειτουργία που αποκτά κάθε τόσο αυτή, ως σύνθετο σύστημα και ως σύνολο επιμέρους πραγματοποιήσεων κάτω από τις πιέσεις ενός άκρως αντιλαϊκού προϋπολογισμού, όπως αυτός διατυπώνεται και αναλύεται, πιο πολύ ως ένα διαχειριστικό κείμενο και όχι ως ένα συμβόλαιο ανάμεσα στην Κυβέρνηση και στον εργαζόμενο λαό με βάση φυσικά τις ανάγκες και τα προβλήματα του δεύτερου.
Το ένα από τα στοιχεία αυτά είναι η σταδιακή απώλεια του δημόσιου χαρακτήρα της εκπαίδευσης. Και αυτό βέβαια, κυρίες και κύριοι συνάδελφοι, δεν γίνεται έτσι ξαφνικά, δεν γίνεται με ένα νόμο ή με ένα Προεδρικό Διάταγμα. Γίνεται τις πιο πολλές φορές έμμεσα και με πλάγιους τρόπους. Και αφού μιλούμε για όσα προβλέπει ο Προϋπολογισμός του 2001, ένας από αυτούς τους τρόπους είναι η στασιμότητα και σε πολλές περιπτώσεις η μείωση των χρηματοδοτήσεων, που αυτός εισάγει με το κεφάλαιό του το σχετικό με την εκπαίδευση. 
Και αυτήν τη χρονιά, παρά τα θρυλούμενα επιτεύγματα της ελληνικής
οικονομίας, όλα αυτά που προβλέπονται ως χρήμα για την εκπαίδευση, βρίσκονται ακόμη πολύ μακριά από το επίμονο αίτημα του ελληνικού λαού για το περίφημο 15% υπέρ της παιδείας. Και αυτό σημαίνει πως όσο η Κυβέρνηση αρνείται να εκδηλώσει το χρηματοδοτικό της ενδιαφέρον για όλες τις βαθμίδες της εκπαίδευσης, τόσο οι κίνδυνοι της ιδιωτικοποίησης βρίσκουν δρόμους για να εισορμήσουν και να εγκατασταθούν μέσα σε αυτές, επιβάλλοντας λογικές και πρωτοβουλίες που δεν έχουν καμία σχέση με το σχολικό χαρακτήρα τους.
Ας θυμηθούμε τη σχολική στέγη με τα τεράστια κενά της. Τις τραγικές
ελλείψεις σε μόνιμο προσωπικό και δεν εννοώ μόνο το διδακτικό. Ας θυμηθούμε την καθυστέρηση ενός δημιουργικού εκσυγχρονισμού όλων των σχολείων της χώρας σε όλα τα επίπεδα της εκπαιδευτικής τους λειτουργίας, που φυσικά θα είναι αστείο να πιστεύουμε ότι αντιμετωπίζεται μόνο με την επαπειλούμενη αποστολή κομπιούτερς ακόμη και στα σχολεία εκείνα που είναι βέβαιο ότι δεν έχουν τουαλέτες, ούτε μία στοιχειώδη βιβλιοθήκη με ένα καλό ορθογραφικό λεξικό.
Ας θυμηθούμε τις συγκλονιστικές παλινωδίες μέσα έξω ή στις παρυφές
της λεγόμενης μεταρρύθμισης, όχι βέβαια για να την ανατρέψουν, αλλά να την ενισχύσουν αντίθετα με τη θέληση του μαθητικού και εκπαιδευτικού κόσμου, με παντός είδους πλάγια οικονομικά υποστηρίγματα.
Και τέλος ας θυμηθούμε την άρνηση να προχωρήσουμε στην οικοδόμηση
μιας δωδεκάχρονης αυτόνομης υποχρεωτικής εκπαίδευσης. Αυτόνομες με γενναίες χρηματοδοτήσεις για τη στήριξη της λειτουργίας της όπως αυτή την προτείνει το Κομμουνιστικό Κόμμα της Ελλάδος τόσα χρόνια, ώστε να πάψουν 
να λειτουργούν ως χώροι προετοιμασίας εξετάσεων για τα ΑΕΙ και τα ΤΕΙ. 

Και όλα αυτά οδηγούν βέβαια στην πλήρη υποβάθμισή τους.
Ο ελληνικός λαός τα αντιλαμβάνεται όλα αυτά και θέλει και τα αντιπαλεύει. Τα αντιλαμβάνονται όμως και οι επιχειρήσεις, οι μεγάλες επιχειρήσεις, τα αντιλαμβάνονται τα ιδιωτικά σχολεία, τα φροντιστήρια, οι ιδιοκτήτες ακατάλληλων κτισμάτων που τα νοικιάζουν στο δημόσιο για να αντιμετωπιστούν με αυτά οι ανάγκες της σχολικής στέγης. Τα αντιλαμβάνονται αυτά τα κενά και τα μεγάλα εκδοτικά συγκροτήματα. Τα αντιλαμβάνονται και εντείνουν την πολιορκία τους γύρω από το δημόσιο σχολείο, που φυσικα εάν δεν πάρουμε τα μέτρα μας δεν μπορεί να αντέξει για πολύ.
Και φυσικά φοβούμαι πως ο μόνος που δεν αντιλαμβάνεται αυτόν τον
κίνδυνο και γι'αυτό δεν σκέφτεται να τον αντιμετωπίσει είναι η
Κυβέρνηση, όπως φαίνεται καθαρά από τον Προϋπολογισμό της.
Η κατάσταση, όμως, κυρίες και κύριοι συνάδελφοι, είναι πιο δραματική στο χώρο της ανώτατης εκπαίδευσης, στο χώρο της έρευνας δηλαδή και της παραγωγής βασικών γνώσεων. Εδώ τα πράγματα λειτουργούν ενάντια στην πάγια προσπάθεια να ενωθεί το Πανεπιστήμιο με την κοινωνία ώστε να προσανατολίσει τις ερευνητικές και τις εκπαιδευτικές διαδικασίες με βάση τις ανάγκες της. Αυτήν την ένωση δεν δείχνει καμία διάθεση να την στηρίξει οικονομικά η Κυβέρνηση. 'Ετσι αναλαμβάνει να την στηρίξει το μεγάλο κεφάλαιο και βέβαια όχι με βάση τις ανάγκες της κοινωνίας, αλλά με βάση τα κερδοσκοπικά του οράματα. Και αυτό σημαίνει πως η ανώτατη παιδεία 
ως κύριος μοχλός παραγωγής γνώσης και έρευνας έχει πλέον ιδιωτικοποιηθεί. Τα μέλη της πανεπιστημιακής κοινότητας ψάχνουν εναγώνια να βρούν
σπόνσορες, χρηματοδότες να μπουν όπως όπως μέσα σε ένα πρόγραμμα αδιαφορώντας πολλές φορές αν το αντικείμενο αυτού του προγράμματος έχει σχέση με την περίφημη ένωση κοινωνίας και ΑΕΙ ή με τις ανάγκες της εκπαιδευτικής διαδικασίας. Η σχέση αυτή βρίσκεται αποκλειστικά και μόνο στη δυνατότητα αύξησης των κερδών του χρηματοδότη ευρωπαίου ή ντόπιου. 
Και επειδή βέβαια τέτοια κέρδη δεν μπορούν να εξασφαλίσουν τη
χρηματοδότηση των ανθρωπιστικών σπουδών το αποτέλεσμα είναι πως αυτές βρίσκονται σε έσχατη πενία και συνεχώς υποβαθμίζονται. 
Το πρώτο λοιπόν στοιχείο είναι η σταδιακή απώλεια του δημόσιου χαρακτήρα της εκπαίδευσης που ο Προϋπολογισμός του 2001, όχι μόνο δεν τον υπερασπίζεται, αλλά αντίθετα τον υπονομεύει.
Το δεύτερο στοιχείο και με αυτό θα τελειώσω είναι η ταξικότητα της εκπαίδευσης και αυτό φαίνεται να μην το καταλαβαίνουν ούτε οι αρμόδιοι ούτε όσοι βρίσκονται δίπλα στους αρμόδιους. 'Οσοι, όμως, βρεθούν μέσα από τα τείχη της εκπαίδευσης το ζούν και το καταλαβαίνουν. Καταλαβαίνουν δηλαδή πως σήμερα δεν μπορούν να σπουδάσουν όλα τα παιδιά του ελληνικού λαού και προπαντός δεν μπορούν να τελειώσουν το λύκειο να πάνε στο πανεπιστήμιο, να κάνουν τα μεταπτυχιακά, μάστερ και διδακτορικό να μάθουν μία ξένη γλώσσα και να εκπαιδευτούν στα συστήματα της υπολογιστικής τεχνολογίας. Γιατί αυτά ζητιούνται ως τυπικά προσόντα. Και αυτό δεν είναι ένα επιχείρημα αντιπολιτευτικό. Καθήστε ήρεμα, πάρτε μολύβι και χαρτί και υπολογείστε. Και τότε θα διαπιστώσετε ποια παιδιά έχουν την οικονομική δυνατότητα να τα κάνουν όλα αυτά. Πάνω από όλα ψάξτε να βρείτε σε ποιο σημείο του ο Προϋπολογισμός λαβαίνει υπόψη του αυτή την κατάσταση. 
Ευχαριστώ.
_ΠΡΟΕΔΡΕΥΩΝ (Κωνσταντίνος Γείτονας)_: Ο Αντιπρόεδρος της Βουλής κ. Σγουρίδης έχει το λόγο.
_ΠΑΝΑΓΙΩΤΗΣ ΣΓΟΥΡΙΔΗΣ (Β' Αντιπρόεδρος της Βουλής):_ Κυρίες και κύριοι συνάδελφοι, σς αυτόν τον Προϋπολογισμό δεν θα αναφερθώ καθόλου στη Θράκη,
όχι γιατί ο χρόνος των οκτώ λεπτών είναι περιορισμένος, αλλά γιατί η ομιλία του κυρίου Πρωθυπουργού -και το τονίζω- στην πανηγυρική συνεδρίαση για την ανάπτυξη αυτής της ακριτικής περιοχής με καλύπτει πλήρως. 
Ακούγοντας το συνάδελφο εκ Ροδόπης, κατάλαβα γιατί η Νέα Δημοκρατία
θα αργήσει πολύ να δει κυβέρνηση. Ζει στην εικονική της πραγματικότητα. Κατόπιν αυτών προχωρώ στον Προϋπολογισμό του 2001 και θα πω ότι και σ' αυτόν τον Προϋπολογισμό τα χαρακτηριστικά της στρατηγικής της Αντιπολίτευσης, της μείζονος ή της ελάσσονος, είναι ότι αμφισβητεί τα στοιχεία που παραθέτει η Κυβέρνηση. Αυτό είναι το πρώτο και κυρίαρχο χαρακτηριστικό.
Ισχυρίζεται ότι δεν πρόκειται να αυξηθεί το Εθνικό Ακαθάριστο
Προϊόν κατά 5%, οι ρυθμοί ανάπτυξης δεν θα φθάσουν σε αυτό το επίπεδο κατά συνέπεια δεν πρόκειται να μειωθεί το δημόσιο χρέος και να κατέβει κάτω του 100% του ΑΕΠ.
Ισχυρίζεται επίσης η Αντιπολίτευση, ότι το πλεόνασμα των διακοσίων
δέκα δισεκατομμυρίων (210.000.000.000) δραχμών είναι εικονικό και είναι αποτέλεσμα της δημιουργικής λογιστικής, του λογιστικού τρικ ή του λογιστικού μαγειρέματος όπως το αποκαλεί. Αμφισβητεί δηλαδή η Αντιπολίτευση αφ'ενός ότι το κράτος μπορεί να έχει κέρδη μέσα από την πώληση κεφαλαιουχικών τίτλων από την επιχείρηση ΔΕΚΑ (Δημόσια Επιχείρηση Κρατικών Αξιών) και αφ'ετέρου αμφισβητεί ότι υπάρχει άσπρη τρύπα, δηλαδή το πλεόνασμα που υπάρχει στα ασφαλιστικά ταμεία και στους ασφαλιστικούς οργανισμούς. Αυτά τα δύο στοιχεία αφαιρούνται από το δημόσιο έλλειμμα και σαφώς προκύπτει αυτό το πλεόνασμα των διακοσίων δέκα δισεκατομμυρίων (210.000.000.000) δραχμών.
Επιμένει, λοιπόν, η Αντιπολίτευση ότι υπάρχουν δύο Ελλάδες. Μία Ελλάδα είναι η Ελλάδα της φτώχειας. Παρουσιάζει, λοιπόν, στατιστικά στοιχεία από τη EUROSTAT όπου δείχνουν ότι η Ελλάδα έχει το υψηλότερο ποσοστό διαρκούς φτώχειας της τάξεως του 10%, σε σχέση με 7% που είναι ο ευρωπαϊκός μέσος όρος, με τελευταία την Πορτογαλία. Επίσης λέγει ότι το 21% των ελληνικών νοικοκυριών, το τριπλάσιο δηλαδή του ευρωπαϊκού μέσου όρου, δυσκολεύονται με τα έσοδά τους να βγάλουν το μήνα.
Επ' αυτών θα κάνω δύο παρατηρήσεις. Η πρώτη είναι ότι η στατιστική
δεν λαμβάνει πάντα υπόψη της τις ιδιαιτερότητες. Και η Ελλάδα είναι μία χώρα που έχει ιδιαιτερότητες.
Δεν αναρωτιέστε, κύριοι συνάδελφοι, γιατί είμαστε πρωταθλητές στην
παραοικονομία; 'Εχουμε ένα ποσοστό 38% με παραοικονομία. Και αυτό μας κάνει πρώτους μέσα στην Ευρωπαϊκή 'Ενωση. Δεν αναρωτιέστε πόθεν υπάρχει αυτή η έκρηξη των αγορών με τις πιστωτικές κάρτες;
Δεύτερη παρατήρηση είναι η εξής: Είναι λάθος να απομονώνουμε κάποια στοιχεία που μας βολεύουν και αυτά τα στοιχεία να τα προβάλουμε. Γι'αυτό το λόγο θα καταθέσω στα πρακτικά τους πλήρεις πίνακες της Γιουροστάτ, που δείχνουν τους βασικούς κοινωνικούς δείκτες ανά χώρα στην Ευρωπαϊκή
'Ενωση και οφείλω να πω, ότι αυτοί οι πίνακες αποδεικνύουν ότι οι μέσοι όροι στην Ελλάδα είναι ακριβώς ίδιοι με τον μέσο όρο των χωρών της Ευρωπαϊκής 'Ενωσης.
_ΒΑΣΙΛΗΣ ΚΕΔΙΚΟΓΛΟΥ:_ Ως προς τι;
_ΠΑΝΑΓΙΩΤΗΣ ΣΓΟΥΡΙΔΗΣ (Β' Αντιπρόεδρος της Βουλής):_ Ως προς τους
βασικούς δείκτες ανάπτυξης. 
(Στο σημείο αυτό ο Β' Αντιπρόεδρος της Βουλής κ. Παναγιώτης Σγουρίδης καταθέτει για τα πρακτικά τους προαναφερθέντες πίνακες οι οποίοι έχουν ως εξής:
(Οι σχετικοί πίνακες υπάρχουν στο τεύχος των Πρακτικών της Βουλής)
_ΠΑΝΑΓΙΩΤΗΣ ΣΓΟΥΡΙΔΗΣ (Β' Αντιπρόεδρος της Βουλής)_: Θα μπορούσα, λοιπόν, κύριοι συνάδελφοι, να πω και εγώ το εξής, να ισχυριστώ αυτό που ισχυρίζεστε και εσείς.
Ισχυρίζεστε ότι υπάρχει δημιουργική λογιστική. Θα ισχυριστώ ότι εσείς 
κάνετε δημιουργική στατιστική. Ισχυρίζεστε ότι υπάρχουν λογιστικά τρικ. Θα ισχυριστώ ότι εσείς κάνετε στατιστικά τρικ και στατιστικά μαγειρέματα.
Κύριοι συνάδελφοι, εγώ δεν μπορώ να αγνοήσω ότι η ελεύθερη αγορά έχει
και τους ηττημένους της. Υπάρχουν δηλαδή δίπλα μας άνθρωποι που

υποφέρουν, που έχουν τα δεινά τους. Κι αυτά δεν αντιμετωπίζονται μόνο
με παροχές. Απαιτείται μακροχρόνια πολιτική και κάθε απόθεμα δικό μας κοινωνικής αλληλεγγύης. Επίσης δεν μπορώ να αγνοήσω τους χαμένους του χρηματιστηρίου, δηλαδή όλους αυτούς οι οποίοι μέθυσαν από την προσδοκία του άνευ ιδρώτος κέρδους ξεχνώντας ότι καμια ελεύθερη αγορά, κανένας καπιταλισμός δεν είναι τόσο ευγενής ώστε να κερδίζουν όλοι και εσαεί. 
Κι εσείς όμως, κύριοι συνάδελφοι, δεν μπορείτε να αμφισβητήσετε ότι
ενώ το 1994 για κάθε εκατό δραχμές από τον ιδρώτα του 'Ελληνα πολίτη οι εξήντα πέντε πήγαιναν για την εξυπηρέτηση του δημόσιου χρέους, το 2001 για κάθε εκατό δραχμές από τον ιδρώτα του 'Ελληνα πολίτη μόνον οι είκοσι οκτώ πηγαίνουν για την εξυπηρέτηση του δημόσιου χρέους. Υπάρχει έτσι 
περίσσευμα χρημάτων για να κάνουμε κοινωνική πολιτική. Μ' αυτόν τον τρόπο αυξήθηκαν οι δαπάνες για τις δημόσιες επενδύσεις, που σημαίνει περισσότερα έργα, γι' αυτόν το λόγο αυξήθηκαν οι δαπάνες για την υγεία, που σημαίνει καλύτερη περίθαλψη, γι' αυτόν το λόγο αυξήθηκαν οι δαπάνες για την παιδεία, για τον πολιτισμό.
Πώς αλλιώς θα υπήρχαν χρήματα για να αυξήσουμε το επίδομα κοινωνικής αλληλεγγύης των συνταξιούχων, το λεγόμενο ΕΚΑΣ, και πώς αλλιώς θα υπήρχαν περισσεύματα για να δοθεί το ειδικό επίδομα θέρμανσης, το οποίο εδόθη λόγω της αύξησης της τιμής του πετρελαίου σε ζώνες μέσα στην Ελλάδα; Δόθηκε στη βόρεια ζώνη με περισσότερα χρήματα, στη μεσαία ζώνη με λιγότερα και στη νότια ζώνη με ακόμα λιγότερα. Αυτό εδόθη στα χαμηλά εισοδήματα. 'Ετσι βρέθηκαν λεφτά απ' αυτά τα περισσεύματα για να δώσουμε στους αγρότες την αύξηση της αγροτικής σύνταξης και την αύξηση της επιστροφής του ειδικού φόρου κατανάλωσης αυξημένη, καθώς επίσης και τις φοροαπαλλαγές στη μεταβίβαση της αγροτικής περιουσίας.
Πρέπει επίσης να παραδεχτείτε, κύριοι συνάδελφοι, ότι η ελληνική οικονομία άντεξε και στην πρόσφατη πετρελαϊκή κρίση και στην αύξηση της τιμής του δολαρίου και στο κατρακύλισμα του ευρώ, καθώς επίσης και στην πολιτική αστάθεια που υπήρχε λόγω του ότι στις Ηνωμένες Πολιτείες της Αμερικής δεν μπόρεσε να εκλεγεί άμεσα Πρόεδρος.
Θα ήθελα επίσης, κύριοι συνάδελφοι, να σας υπενθυμίσω και μια ιδιαιτερότητα που έχει η χώρα μας: Παρά την πολιτική ειρήνης, ασφάλειας και συνεργασίας που ακολουθεί στα Βαλκάνια αναγκάζεται λόγω της επιθετικότητας της γείτονος χώρας, της Τουρκίας, να ξοδεύει διπλάσιο ποσοστό του Ακαθάριστου Εθνικού Προϊόντος της για εξοπλισμούς απ' ότι οι υπόλοιπες χώρες της Ευρωπαϊκής 'Ενωσης.
Η οικονομία της Ελλάδας χάρη στο σωστό και ισορροπημένο μείγμα πολιτικών που ακολούθησε το οικονομικό επιτελείο της Κυβέρνησης είναι ισχυρή και δεν πρόκειται να κλονιστεί ούτε και με τις δαπάνες που θα απαιτηθούν για να μπορέσουμε πραγματικά να οργανώσουμε Ολυμπιακούς Αγώνες, οι οποίοι θα είναι αξιοζήλευτοι. Η συνταγή σ' αυτήν την οικονομία είναι εξυγίανση με κοινωνικό πρόσωπο. 'Οχι ξεπούλημα.
Για όλους αυτούς τους λόγους πρέπει να υπερψηφιστεί ο Προϋπολογισμός του 2001. Πριν κλείσω όμως, κύριοι συνάδελφοι, θέλω να συμφωνήσουμε σε κάτι μέσα σ' αυτήν την Αίθουσα: Δεν μπορούμε να εκτοξεύουμε ο ένας στον άλλον ότι υπάρχει έλλειμμα κοινωνικής πολιτικής, ότι υπάρχει έλλειμμα κοινωνικής ευαισθησίας. Σας υπενθυμίζω ότι ο Δημήτρης Τσετινές που 
ξεψύχησε πάνω σ' αυτό το ιερό Βήμα της Βουλής άφησε την τελευταία λέξη στο στόμα του για τους χαμηλοσυνταξιούχους.

Σας ευχαριστώ για την προσοχή σας.
(Χειροκροτήματα από την πτέρυγα του ΠΑΣΟΚ)_
_ΠΡΟΕΔΡΕΥΩΝ (Κωνσταντίνος Γείτονας):_ Ο κ. Δαϊλάκης έχει το λόγο. _ΣΤΑΥΡΟΣ ΔΑΙΛΑΚΗΣ:_ Κύριε Πρόεδρε, κυρίες και κύριοι συνάδελφοι, από
την ίδια περιφέρεια είμαστε όλοι και αυτό που έχω να πω είναι ότι ο φίλος και συνάδελφος κ. Τσακλίδης αυτά που είπε τα είπε μέσα από ένα ένθετο του ΠΑ.ΣΟ.Κ., δηλαδή αυτά που είχε πει το Μάρτιο του 2000 ο κ. Σημίτης τι θα κάνει στην περιφέρειά μας. Τώρα το τι έγινε το ζούμε όλοι μας. Για να πας από τη Δράμα στην Κομοτηνή θέλεις δύο ώρες. Αυτό μόνο αρκεί.
Κάθε χρόνο συζητείται ο προϋπολογισμός με τους στόχους του, για το
επόμενο έτος. Και, όμως, ποτέ μα ποτέ δεν αναλύσαμε τι πέτυχε ο προηγούμενος προϋπολογισμός.
Και ερωτώ τον κύριο Υπουργό: Είναι δυνατόν ο απλός πολίτης να είναι ικανοποιημένος από τον προϋπολογισμός και όπως αυτός υλοποιήθηκε το 2000; Πώς να έχει κουράγιο να παρακολουθήσει τον Προϋπλογισμό για το 2001;

Εάν κρίνουμε όλοι μας από την παρουσία του κόσμου στα άδεια θεωρεία
της Βουλής, θα καταλάβουμε ότι ο πρώτος πλεονασματικός Προϋπολογισμός, όπως επικαλείσθε, δεν έγινε πιστευτός ούτε από τους συνεργάτες του Υπουργού. Λείπουν και αυτοί.
Πλεόνασμα με αύξηση της ανεργίας. Αυτό πετύχατε. 'Ετσι λέτε. Αυτό δεν
το πέτυχε καμία οικονομική θεωρία. Εάν το πετύχατε εσείς, θερμά συγχαρητήρια. Πλεόνασμα με ξεχασμένες τις περισσότερες κοινωνικές τάξεις. Πλεόνασμα για λίγους. Πλεόνασμα για κομματικό κράτος. Πλεόνασμα για πιο μικρή και αδύνατη Ελλάδα. Πλεόνασμα για λιγότερες ελπίδες στους νέους. Δεν μιλώ για αγρότες, εργάτες, δημοσίους υπαλλήλους και χαμηλοσυνταξιούχους, γιατί αυτές οι ορολογίες είναι πλέον άγνωστες για το ΠΑ.ΣΟ.Κ.
Η αναφορά μου σε στοιχεία καλύφθηκε από τους συναδέλφους μου, αλλά
κυρίως από τον κ. Τσιπλάκο. Θα σταθώ, όμως, στην κρατική μηχανή.
Είναι δυνατόν να μπορεί να απορροφήσει αυτή η κρατική μηχανή για τα δύο επόμενα έτη επτά με επτάμιση τρισεκατομμύρια, όταν πνίγεται η ίδια

στην πρώτη βροχή;
Μακάρι να ήταν δυνατόν να πετύχετε να αλλάξετε έστω και λίγο αυτή τη μικρή χώρα που άλλοι πολιτικοί με τα τόσα τρισεκατομμύρια της Ευρωπαϊκής 'Ενωσης θα την είχαν κάνει κράτος-υπόδειγμα, ενώ εσείς κάνατε κράτος εν κράτει πέντε με έξι οικογένειες. Και το ξέρετε καλύτερα, εσείς και οι συνεργάτες σας.
Ούτε ο κ. Σημίτης πιστεύει τον Υπουργό Εθνικής Οικονομίας. Θα
πιστέψουμε εμείς ότι ο Προϋπολογισμός είναι πλεονασματικός;
Με τέτοιους προϋπολογισμούς κατορθώσατε να έχετε: Αγρότες πέριξ της πλατείας Κολωνακίου. Επενδυτές στο χρηματιστήριο να χορεύουν το χορό του κραχ ή αλλιώς το χορό του Ζαλόγγου. Βιοτέχνες που κλείνουν τις επιχειρήσεις και μετεγκαθίστανται σε τρίτες χώρες. Εμπόρους που ψάχνουν για πελάτες ακόμα και τις ημέρες των εορτών. Εκπαίδευση που χρειάζεται εκπαίδευση. Αύξηση κάθε μορφής δανεισμού. Αύξηση στα ναρκωτικά κυρίως λόγω της ανεργίας και της αδυναμίας της Ελληνικής Αστυνομίας να πατάξει τα γνωστά κυκλώματα. Σεισμόπληκτους που περιμένουν τον επόμενο σεισμό για 
να πάρουν το επίδομα των δύο σεισμών σε ένα, σε οικονομική συσκευασία. Υγεία που ασθενεί και χρειάζεται χειρουργείο.
'Αρα και αυτόν τον προϋπολογισμό ένας Βουλευτής με συνείδηση και
σκεπτόμενος για τον απλό 'Ελληνα πολίτη, δεν τον ψηφίζει. 
Θα ψήφιζα έναν προϋπολογισμό ο οποίος θα θωράκιζε τα σύνορα με στρατό

μη στρατιωτικών, με σχολές Πανεπιστημίου και ΤΕΙ στους ακριτικούς κυρίως νομούς.
_ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομών):_ Πέρυσι έγιναν δύο σχολές στην Ορεστιάδα.
_ΣΤΑΥΡΟΣ ΔΑΙΛΑΚΗΣ:_ Υπάρχουν και άλλοι νομοί. Εσείς κατάγεσθε από το Νομό 'Εβρου και είναι επόμενο να τους βοηθάτε και καλά κάνετε. Υπάρχουν όμως και άλλοι νομοί.
_ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών):_ 'Αλλες τέσσερις στην
Κομοτηνή.
_ΙΩΑΝΝΗΣ ΤΣΑΚΛΙΔΗΣ:_ Και η Δράμα πρέπει να κάνει.
_ΣΤΑΥΡΟΣ ΔΑΙΛΑΚΗΣ_: Και η Καβάλα πρέπει να κάνει. Εγώ συμφωνώ. Και
έχουμε καταθέσει μία κοινή πρόταση την οποία νομίζω ότι πρέπει επιτέλους να τη δείτε πολύ σοβαρά.
Θα ψήφιζα έναν προϋπολογισμό που θα είχε σαν στόχο να παραμείνει η Αθήνα πολιτιστική πρωτεύουσα και να δημιουργηθεί μια κρατική πρωτεύουσα εκτός Αθηνών ούτως ώστε να δώσουμε λύση και στο κυκλοφοριακό πρόβλημα. Η κρατική μηχανή επιτέλους πρέπει να βγει έξω από την Αθήνα.
Θα ψήφιζα τον προϋπολογισμό που θα έσκυβε στο πρόβλημα των ανέργων. Και προκειμένου να κατασπαράσσονται κονδύλια της Ευρωπαϊκής 'Ενωσης από επιτήδειους, προτείνω τη δημιουργία αναπτυξιακών εταιρειών ανέργων οι οποίοι μετά τη διαχείριση και επίτευξη του στόχου να είναι μόνιμα εργαζόμενοι.
Παραδείγματος χάρη σε άνεργους δασοπόνους παραχώρηση δασικών εκτάσεων, υλοποίηση προγράμματος, επίτευξη σκοπού. 'Αρα εύρεση της εργασίας.
Θα ψήφιζα έναν προϋπολογισμό που το εισόδημα των εργαζομένων στο
δημόσιο τομέα θα αρκούσε για να ζουν ευπρεπώς.
Θα ψήφιζα έναν προϋπολογισμό που τα επιδόματα για ανθρώπους με
ειδικές ανάγκες ή άλλα προβλήματα θα ήταν επιδόματα και όχι εμπαιγμός. Θα ψήφιζα έναν προϋπολογισμό που οι αγροτικές συντάξεις θα ήταν
ουσιαστικές συντάξεις και ο προϋπολογισμός θα έδινε επιτέλους το επίδομα ΕΚΑΣ και στους συνταξιούχους του ΟΓΑ.
Θα ψήφιζα έναν προϋπολογισμό που θα είχε σαν στόχο την προστασία των πολιτών αλλά και την προστασία του περιβάλλοντος.
Αυτός όμως ο Προϋπολογισμός εντίνει το φαινόμενο του οικονομικού δυαδισμού "πλούσια κέντρα-φτωχή περιφέρεια", με αποτέλεσμα την ερήμωση της υπαίθρου, τη μετανάστευση και την αποδυνάμωση των συνόρων.
Τα φαινόμενα αυτά υπάρχουν στην ιδιαίτερη πατρίδα μου τη Δράμα, όπου η Κυβέρνηση επί σειρά ετών αδιαφορεί για τα καυτά προβλήματα. Ποια είναι αυτά:
Πρώτον είναι από τους λίγους νομούς που δεν έχει σχολή ανώτατης
εκπαίδευσης ούτε αυτόνομα ΤΕΙ.
Δεύτερον, είναι ένας ακριτικός νομός που έχει πολύ καλά στρατόπεδα
αλλά λίγους στρατιώτες.
Τρίτον, ο νομός είχε χαμηλά αναπτυξιακά κίνητρα που είχαν ως
αποτέλεσμα τη μετανάστευση των επιχειρήσεων στη γείτονα Βουλγαρία με αποτέλεσμα τη δημιουργία δέκα χιλιάδων ανέργων την τελευταία τριετία. Και το κράτος ήταν απών από παρεμβάσεις που θα κρατούσαν τις επιχειρήσεις και τις θέσεις εργασίας, ενώ ταυτόχρονα δίνει έμμεσα κίνητρα για την είσοδο αλλοδαπών στη χώρα.
Τέταρτον, υπάρχει έλλειμμα επενδύσεων.
Πέμπτον, υπάρχει αποκλεισμός από τα μεγάλα δίκτυα όπως Εγνατία οδό,
φυσικό αέριο κλπ.
'Εκτον, απουσιάζει η παρέμβαση του κράτους για την απορρόφηση του μοναδικού παραγόμενου αγροτικού προϊόντος στο λεκανοπέδιο Νευροκοπίου, της γνωστής πατάτας σε μια περιοχή όπου επικρατεί πολικό ψύχος και οι κάτοικοι φυλούν τα σύνορα.
Προτείνω την απορρόφηση της πατάτας από το Υπουργείο Εθνικής 'Αμυνας για τη σίτιση των Ελλήνων στρατιωτών, αφού ουσιαστικά οι κάτοικοι της περιοχής Νευροκοπίου είναι και αυτοί στρατιώτες.
Προτείνω την ενδυνάμωση του Νομού Δράμας με περισσότερες κρατικές υπηρεσίες όπως εφετείο, Σχολή Συνοριοφυλάκων, αφού και φθίνουσα περιοχή έχει χαρακτηριστεί ο νομός, που σημαίνει δηλαδή ότι έχουμε υποστεί έναν οικονομικό σεισμό και χρειαζόμαστε μερική αποκατάσταση.
Κύριε Υπουργέ, θα μπορούσα να απαριθμήσω και άλλα προβλήματα του
νομού αλλά θέλω να επισημάνω μερικά πράγματα.
Δημιουργήσατε μονοπωλιακές καταστάσεις με αποτέλεσμα την καταδυνάστευση των Ελλήνων καταναλωτών από σειρά μονοπωλίων.
Σας διακρίνει η απαξίωση για τον εθνικό πλούτο όπως είναι η Ολυμπιακή Αεροπορία, η ΔΕΗ κλπ.
Κατορθώσατε την παραγωγή από τα ΑΕΙ και τα ΤΕΙ μαζικών στρατιών
ανέργων.
Τέλος, πετύχατε τη σοσιαλιστική αναδομή των εκ των κάτω προς τα άνω, δηλαδή τετραγωνίσατε τον κύκλο.
Εσείς είστε που καταφέρατε με λογιστικούς τρόπους να αναγάγετε τον αυτονόητο στόχο της ΟΝΕ σε εθνικό όραμα, στερώντας ταυτόχρονα τη χώρα από τα μεγάλα της ιδανικά και οράματα, όπως είναι η θρησκεία και η πατρίδα. 
Τέτοιον Προϋπολογισμό δεν τον ψηφίζω.
(Χειροκροτήματα από την πτέρυγα της Νέας Δημοκρατίας)_ _ΠΡΟΕΔΡΕΥΩΝ (Κωνσταντίνος Γείτονας):_ Ο κ. Μαγκούφης έχει το λόγο. _ΧΡΗΣΤΟΣ ΜΑΓΚΟΥΦΗΣ:_ Κύριε Πρόεδρε, κυρίες και κύριοι συνάδελφοι, ο
Προϋπολογισμός του 2001 είναι ο πρώτος που συντάσσεται μετά την επιτυχή ένταξη της χώρας μας στην ΟΝΕ. Μια επιτυχία που στηρίχτηκε στην ακμαιότατη πολιτική βούληση και το σωστό οικονομικό σχεδιασμό του Πρωθυπουργού και της Κυβέρνησης του ΠΑΣΟΚ αλλά και στις θυσίες του ελληνικού λαού. Μια επιτυχία που έθεσε την ανασυγκρότηση της οικονομίας σε νέες βάσεις και δημιούργησε νέες προοπτικές ανάπτυξης και ευημερίας των πολιτών.
Κεντρική ιδέα της πολιτικής μας ήταν και είναι η προοδευτική επίτευξη της πραγματικής σύγκλισης σύμφωνα με τα επίπεδα των ανεπτυγμένων χωρών της Ευρωπαϊκής 'Ενωσης. Μια σύγκλιση πραγματική που θα ταυτίσει την ευημερία των αριθμών με την ευημερία των πολιτών. Μια σύγκλιση που οδηγεί σε μια αποτελεσματικότερη Δημόσια Διοίκηση και ενός δικαιότερου κοινωνικού κράτους, ικανού να αντιμετωπίζει τα προβλήματα της ανεργίας, της κοινωνικής ασφάλισης, της υγείας και της παιδείας. Στην κατεύθυνση αυτή έχει συνταχθεί ο νέος προϋπολογισμός και είναι εναρμονισμένος με τις αρχές του συμφώνου σταθερότητας και ανάπτυξης που προβλέπει πλεονασματικό δημοσιονομικό αποτέλεσμα.
'Ετσι για πρώτη φορά μετά από τριάντα πέντε χρόνια ο νέος Προϋπολογισμός προβλέπει πλεόνασμα γενικής κυβέρνησης ανερχόμενο σε διακόσια δέκα δισεκατομμύρια (210.000.000.000). Η επίτευξή του σημαίνει την έναρξη μιας νέας περιόδου πλεονασματικών δημοσιονομικών αποτελεσμάτων, με στόχο τη μείωση του δημόσιου χρέους, τη διατήρηση υψηλού ρυθμού ανάπτυξης, τη μείωση της ανεργίας και την αύξηση πόρων στον τομέα της κοινωνικής πολιτικής.
Τα μέχρι σήμερα επιτεύγματα της Κυβέρνησης του ΠΑ.ΣΟ.Κ είναι
σημαντικά. Την τελευταία επταετία η Ελλάδα πραγματοποίησε μια τεράστια 
δημοσιονομική προσαρμογή, μειώνοντας το έλλειμμα κατά 10% επί του Α.Ε.Π. Το δημόσιο χρέος συνεχίζει την πτωτική του πορεία για πέμπτη συνεχή

χρονιά. Η ελληνική οικονομία με ρυθμό ανάπτυξης 5% για το 2001 και έχοντας επιτύχει πλέον τη μακροοικονομική σταθερότητα και την ονομαστική
σύγκλιση, βαδίζει ολοταχώς προς την πραγματική σύγκλιση. 'Ηδη βρισκόμαστε στο 70% του βιοτικού επιπέδου της Ευρωπαϊκής 'Ενωσης. Στόχος είναι η προσέγγιση του 100% στο τέλος της τρέχουσας δεκαετίας.
Αυτοκριτικά όμως, κυρίες και κύριοι συνάδελφοι, οφείλουμε να σταθούμε έναντι της ανεργίας, η οποία αυξήθηκε αντί να μειωθεί, παρά τις νέες θέσεις που δημιουργήθηκαν. Το πολυσύνθετο φαινόμενο της ανεργίας φιλοδοξεί να σταματήσει εν μέρει το εθνικό σχέδιο δράσης για την απασχόληση, βάσει του οποίου προβλέπεται η δημιουργία τριακοσίων χιλιάδων νέων θέσεων εργασίας μέχρι τέλος του έτους 2004. Είθε ο στόχος να γίνει πραγματικότητα.
Το ΕΣΔΑ προβλέπει σημαντικά μέτρα, όμως αν δεν αντιμετωπιστεί η άρση της στρεβλής δομής του παραγωγικού συστήματος της χώρας, τα αποτελέσματα μείωσης της ανεργίας δεν θα είναι σε μόνιμη βάση. Η άρση της στρεβλής δομής του παραγωγικού συστήματος της χώρας συναρτάται από τις υφιστάμενες υποδομές και την άρση ιδιαιτέρως των ενδοπεριφερειακών ανισοτήτων. 
Προς τούτο απαιτούνται γενναίες και οραματικές πολιτικές ισόμετρης ανάπτυξης, με αξιοποίηση των συγκριτικών πλεονεκτημάτων κάθε γεωγραφικής περιοχής. Απαιτείται βελτίωση του Προγράμματος Δημοσίων Επενδύσεων προς άρση των ανισοτήτων.
Το Λεκανοπέδιο απαιτεί διαρκώς και "καταβροχθίζει" δυσανάλογα με την προσφορά του τον εθνικό πλούτο. Η πληθυσμιακή συγκέντρωση στην Αττική αυξάνει διαρκώς και η υπέρβαση ορίων ανοχής του οικοσυστήματος, μας τιμωρεί οικονομικά, κοινωνικά, πολιτισμικά, πολιτικά και εθνικά. 
Παράλληλα, νέες "μικρές Αθήνες" δημιουργούνται στον ελλαδικό χώρο. 
Είναι η Λάρισα, η Πάτρα, η Θεσσαλονίκη, το Ηράκλειο. Η ερήμωση της
υπαίθρου συνεχίζεται. Οι Νομοί Γρεβενών, Θεσπρωτίας, Ευρυτανίας, 'Αρτας, Φωκίδας, Αρκαδίας, Μεσσηνίας, Λακωνίας, Καστοριάς, Τρικάλων και Ηλείας είναι προβληματικοί στην ταξινόμησή τους βάσει του κατά κεφαλήν Α.Ε.Π. Μια ματιά στους παρακάτω δείκτες ευημερίας, αποδεικνύει τις πραγματικές διακυμάνσεις και το αδηφάγο της πρωτεύουσας.
Οι αποταμιευτικές καταθέσεις ανά κάτοικο του έτους 1998 κυμαίνονται
από 0,81 εκατομμύρια στη Φωκίδα, σε 2,8 εκατομμύρια στην περιοχή της πρωτεύσουσας. 
Τα επιβατικά αυτοκίνητα ανά εκατό κατοίκους για το έτος 1999 κυμαίνονται από 4,1 για την Ευρυτανία σε 52,1 για την περιοχή της πρωτεύουσας. 
Οι διανυκτερεύσεις αλλοδαπών ανά κάτοικο για το 1998 κυμαίνονται από
μηδέν στην Πέλλα σε 76,1 στα αγροτικά νησιά, με 4,1 μέσο όρο Ελλάδος.
Η φυσικά αύξηση του πληθυσμού κυμαίνεται από -7,12 στη Λευκάδα, σε
5,53 στα Δωδεκάνησα με 3,65 στο Ηράκλειο, 2,85 στη Θεσσαλονίκη, 2,13 στο Υπόλοιπο Αττικής, 0,66 στη Λάρισα, 0,54 στην Αχαϊα. Είναι οι νέες "μικρές Αθήνες".
Η μεταποίηση επί τοις εκατό στη μεταποίηση της χώρας κυμαίνεται από
μηδέν στη Ζάκυνθο σε 43,7 στην περιφέρεια της πρωτεύουσας.
Οι υπηρεσίες επί τοις εκατό των υπηρεσιών της χώρας κυμαίνονται από
0,2 στην Ευρυτανία σε 4,3 στην περιφέρεια της πρωτεύουσας.
Οι μαθητές δευτεροβάθμιας εκπαίδευσης κυμαίνονται ανά χίλιους
κατοίκους για το 1998 από τριάντα δύο (32) στη Φωκίδα σε εβδομήντα

τέσσερις (74) στη Λάρισα, εβδομήντα πέντε (75) στη Θεσσαλονίκη και εβδομήντα οκτώ (78) σε Ηράκλειο, Αχαϊα και περιφέρεια πρωτεύουσας. 
Αποκαλυπτικό της στρεβλής ανάπτυξης είναι επίσης ο χάρτης της
βιομηχανικής χρήσης ηλεκτρικού ρεύματος, που ακολουθεί το αναπτυξιακό "S" της ΠΑΘΕ καταλήγοντας στη Θράκη.

Οι παραπάνω δείκτες αποκαλύπτουν την ανισόμετρη ανάπτυξη. Οι ευθύνες δεν βαρύνουν αποκλειστικά και μόνο τους θεμελιωτές της στρεβλής ανάπτυξης των δεκαετιών '50, '60 και '70 με την ΕΡΕ, τη χούντα και τη Νέα Δημοκρατία στην εξουσία. Το ΠΑ.ΣΟ.Κ φέρει και αυτό ευθύνη, γιατί ναι μεν έκανε ένα τιτάνιο έργο και κατέστησε την Ελλάδα ένα απέραντο εργοτάξιο, αλλά δεν κατάφερε να άρει τις κραυγαλέες ανισότητες.
Τελευταία ελπίδα μας ο ορθολογικός σχεδιασμός και η σωστή διαχείριση του Γ' Κοινοτικού Πλαισίου Στήριξης, που θα χρηματοδοτήσει επενδύσεις σε υποδομές, μεταφορές, κοινωνικό εξοπλισμό. Τελευταία μας ελπίδα η υλοποίηση της δέσμευσης του Πρωθυπουργού Κώστα Σημίτη να διοχετευτεί το 80% των πόρων του Γ' Κοινοτικού Πλαισίου Στήριξης στην περιφέρεια.
Εδώ όμως χρειάζεται προσοχή. Τα έργα οφείλουν να άρουν τις ενδοπεριφερειακές ανισότητες. Οι επιλογές δεν μπορούν να δημιουργούν

περιοχές δύο ταχυτήτων και πολίτες πρώτης και δεύτερης κατηγορίας. Χαρακτηριστικό παράδειγμα οξυμμένης ενδοπεριφερειακής ανισότητας είναι η Θεσσαλία. Η δυτική Θεσσαλία παραμένει σε πολλαπλή απομόνωση. Ο λαός της δικαιούται την ίση μεταχείριση. Προς τούτο απαιτούνται έργα. Ο δρόμος Ε65 δεν πρέπει να περάσει στις καλλένδες της αυτοχρηματοδότησης. Το ΥΠΕΧΩΔΕ έχει ευθύνη να κατοχυρώσει το έργο με χρήματα του Γ' Κοινοτικού Πλαισίου Στήριξης.
Η χρηματοδότηση των έργων εκτροπής του Αχελώου πρέπει να συνεχιστεί. Τυχόν διακοπή δημιουργεί επίφαση εγκατάλειψης των έργων από τις

εταιρείες. Η απόφαση του Συμβουλίου Επικρατείας σχετικά με την αναγκαιότητα διάσωσης της Ιεράς Μονής Αγίου Γεωργίου στο Μυρόφυλλο μπορεί και πρέπει να αντιμετωπιστεί με την κατασκευή προστατευτικού τοξωτού τείχους πέριξ της μονής. Η πολλάκις εξαγγελθείσα δημοπράτηση των νέων φυλακών Τρικάλων όφειλε να έχει γίνει εντός του 2000. Διασφάλιση χρημάτων δεν υπήρξε. Το ΥΠΕΘΟ οφείλει να διαθέσει το αναγκαίο ποσό για να προχωρήσει η δημοπράτηση του έργου εντός του επομένου διμήνου. Η δημιουργία ΒΙΠΕ πρέπει να προχωρήσει πάραυτα. Βιομηχανίες φεύγουν από τα Τρίκαλα και οδεύουν προς Λάρισα. Στον αναπτυξιακό σχεδιασμό είναι αναγκαία η διακλάδωση του αγωγού φυσικού αερίου προς Τρίκαλα και Καρδίτσα καθώς και η επέκταση της σιδηροδρομικής γραμμής από Καλαμπάκα προς Κοζάνη και Ηγουμενίτσα.
Η σωτηρία των αγροτών των Τρικάλων συναρτάται με τη διάθεση των οπωροκηπευτικών αρίστης ποιότητας στις αγορές της Ευρώπης. Προς τούτο απαιτείται η ίδρυση και λειτουργία ιδιωτικού αεροδρομίου. Η Κυβέρνηση πρέπει να προχωρήσει στις αναγκαίες νομοθετικές ρυθμίσεις ανοίγοντας το παιχνίδι σε ενδιαφερόμενους επενδυτές. 
Οι παραπάνω επισημάνσεις μου είναι απαύγασμα της αγωνίας για ένα καλύτερο μέλλον και κατατίθενται με στόχο να βελτιώσουν την ήδη θετική πολιτική της Λυβέρνησής μας. Ο νέος Προϋπολογισμός πλην των αναγκαίων προσαρμογών του προγράμματος δημοσίων επενδύσεων σε σχέση με το Γ' Κοινοτικό Πλαίσιο Στήριξης κινείται προς τη σωστή κατεύθυνση. Επιτυγχάνει το στόχο της ανάπτυξης της αλληλεγγύης του κοινωνικού κράτους. Επιβάλει διαρθρωτικές αλλαγές, μειώνει τη φορολογία προς τη κατεύθυνση της δικαιότερης κατανομής των φορολογικών βαρών και προς την ενδυνάμωση της κοινωνικής συνοχής. Συμβάλλει στην ενίσχυση των επιχειρηματικών δραστηριοτήτων, μεριμνά για τους μικρομεσαίους, τους εργαζόμενους, τους αγρότες και τους συνταξιούχους. Αναδεικνύει τον κοινωνικό του χαρακτήρα με τις δαπάνες για την παιδεία την υγεία και την πρόνοια, την απασχόληση την κοινωνική ασφάλιση και αποδεικνύει την ευαισθησία της κυβερνητικής πολιτικής του ΠΑΣΟΚ. Η υπεύθυνη πολιτικη στάση κάθε Βουλευτή δεν μπορεί παρά να συνοδεύεται από την ψήφο εμπιστοσύνης προς την Κυβέρνηση.

Ψηφίζω τον Προϋπολογισμό, κύριε Πρόεδρε. Είναι δικαίωμα της
Αντιπολίτευσης να παραμένει πάνω στο άρμα της άρνησης. Εμείς όμως θα συνεχίσουμε το παραγωγικό μας έργο χάριν του ελληνικου λαού και της πατρίδας μας. Σας ευχαριστώ.
(Χειροκροτήματα από την πτέρυγα του ΠΑΣΟΚ)

_ΠΡΟΕΔΡΕΥΩΝ ( Κωνσταντινος Γείτονας) _: Ο κ. Σπηλιόπουλος έχει το λόγο. _ΑΝΑΣΤΑΣΙΟΣ ΣΠΗΛΙΟΠΟΥΛΟΣ_: Κύριε Πρόεδρε, κυρίες και κύριοι συνάδελφοι
ο συζητούμενος Προϋπολογισμός είναι πλασματικός και εικονικός. Είναι μια καλογραμμένη έκθεση ιδεών που δεν έχει καμιά σχέση με τη πραγματικότητα όπως την βιώνει σήμερα ο μέσος 'Ελληνας πολίτης. Δεν είναι, λοιπόν, τυχαίο το γεγονός ότι ο προϋπολογισμός και η συζήτησή του απασχολούν ελάχιστα τα Μέσα Μαζικής Ενημέρωσης και τη κοινή γνώμη. Αυτή η πανθομολογούμενη διαπίστωση θα πρέπει να μας προβληματίσει. Πρώτα απ' όλα όμως πρέπει να προβληματίσει αλλά και να προσγειώσει την ίδια την Κυβέρνηση, η οποία δεν μπορεί υποτιμώντας την κρίση και τη νοημοσύνη του πολίτη να του μιλά για ανάπτυξη που δεν την βλέπει ή για πλεονάσματα αποκρύπτοντάς του δαπάνες που πραγματοποιήθηκαν ή υπερεκτιμώντας πλεονάσματα ασφαλιστικών οργανισμών σε μια εποχή όπου το οικονομικό κλίμα είναι πολύ χειρότερο απ' ό,τι ήταν πριν από ένα χρόνο. Σε μια εποχή όπου η ανεργία, ο κυριότερος δείκτης της ανταγωνιστικότητας, αλλά και της πραγματικής οικονομίας καλπάζει. Σε μια εποχή όπου το Χρηματιστήριο από μοχλός οικονομικής ανάπτυξης έγινε μεθοδευμένα βρόγχος στο λαιμό
εκατοντάδων χιλιάδων πολιτών καταστρέφοντάς τους κυριολεκτικά απλά και μόνο για να πλουτίσουν ελάχιστοι ευνοούμενοι του συστήματος. Σε μια εποχή όπου κρατικές τράπεζες ενώ επαίρονται για τα υπερκέρδη τους χρηματοδοτούν γενναιόδωρα τα παιχνίδια κάποιων επιτήδειων σε σχέση με το Χρηματιστήριο αρνούμενες πεισματικά να συμβάλουν στην αντιμετώπιση του τεράστιου και γνωστού προβλήματος με τα πανωτόκια. Στην εποχή μας πάνω από δύο εκατομμύρια συμπατριωτών μας ζουν αποδεδειγμένα κάτω από το όριο της φτώχειας.
Ζούμε σε μία εποχή όπου οι ιδιωτικές δαπάνες για την υγεία ξεπερνούν το 3,6% του Ακαθάριστου Εγχώριου Προϊόντος προς δόξα του Εθνικού Συστήματος Υγείας και σε μια εποχή όπου εν ονόματι της δωρεάν παιδείας οι ελληνικές οικογένειες διαθέτουν κάθε χρόνο περισσότερα από τετρακόσια δισεκατομμύρια (400.000.000.000) δρχ. για τα φροντιστήρια και τα ιδιαίτερα μαθήματα των παιδιών, άλλα τόσα για τις σπουδές τους στο εξωτερικό και 150 με 200 δισεκατομμύρια για δραστηριότητες που θα έπρεπε να προσφέρονται μέσα στο σχολείο στα πλαίσια ενός σοβαρού, σύγχρονου, ολοκληρωμένου και κοινωνικά δίκαιου εκπαιδευτικού συστήματος, που όμως δεν υπάρχει.
Αυτά είναι μερικά μόνο αλλά αδιάψευστα στοιχεία από την πραγματική
κατάσταση της ελληνικής οικονομίας, που διαψεύδουν με τον πιο κατηγορηματικό τρόπο τις όποιες αισιόδοξες εκτιμήσεις της Κυβέρνησης για τον συζητούμενο προϋπολογισμό και φυσικά για τις προοπτικές που διαγράφονται.
Συνεχίζοντας, θα επικεντρώσω την κριτική μου επί του Προϋπολογισμού, παρουσιάζοντας ορισμένα μόνο στοιχεία δημοσιοποιημένα για την παιδεία. Στοιχεία που προέρχονται από έγκυρους διεθνείς οργανισμούς, προκειμένου να συνειδητοποιήσει ο ελληνικός λαός πως η σημερινή Κυβέρνηση αντιλαμβάνεται αυτήν τη μεγαλύτερη και παραγωγικότερη επένδυση και μάλιστα σε μια εποχή κυριαρχίας της κοινωνίας της πληροφορίας και κοσμογονικών αλλαγών στα εκπαιδευτικά συστήματα όλων των προηγμένων χωρών, όπου λόγω της παγκοσμιοποιημένης πλέον οικονομίας και του έντονου ανταγωνισμού αλλά και του γεγονότος ότι οι γνώσεις διπλασιάζονται κάθε επτά χρόνια, κυριαρχούν πια οι αυτοκρατορίες της γνώσης και του πνεύματος.
Προκαλεί ντροπή η διαπίστωση ότι οι διατεθειμένες μέσα από το συζητούμενο Προϋπολογισμό δαπάνες για την παιδεία είναι μικρότερες εκείνων της προηγούμενης χρονιάς.
Πολλές φορές αναρωτιέμαι πού θα βρισκόμασταν αν η Κυβέρνηση αυτή δεν είχε στη διάθεσή της τα κονδύλια των κοινοτικών πλαισίων στήριξης για την παιδεία παρά την ανικανότητά της να απορροφήσει τα κονδύλια αυτά ελλείψει προγραμματισμού και στρατηγικής, όπως άλλωστε καταγγέλλεται από στελέχη του ιδίου του Υπουργείου Εθνικής Παιδείας και της γελοίας λογικής που ακολουθούσε και ακολουθεί να τα διαθέτει απλά και μονο για να μη χαθούν. 
Ενδεικτικό του κλίματος της αδιαφορίας που επικρατεί ως προς το θέμα
αυτό, είναι το ότι λίγες μέρες πριν η Περιφέρεια Κεντρικής Μακεδονίας ανακοίνωσε ότι θα διαθέσει στα τριτοβάθμια εκπαιδευτικά ιδρύματα της Θεσσαλονίκης, στο Αριστοτέλειο Πανεπιστήμιο, στο Πανεπιστήμιο Μακεδονίας και στο ΤΕΙ μόνο 2,3 δισεκατομμύρια δραχμές έναντι των 38 δισεκατομμυρίων που διεκδικούν μέσα από την κατάθεση ολοκληρωμένων προγραμμάτων στρατηγικής και ανάπτυξής τους που αφορούν την περίοδο 2000-2006 στους κρίσιμους τομείς των υποδομών, της έρευνας και των τεχνολογικών καινοτομιών.
Τα προβλήματα σε όλα τα επίπεδα της εκπαίδευσης είναι τεράστια. Ο συζητούμενος Προϋπολογισμός αγνοεί δυστυχώς τα προβλήματα αυτά. Είμαστε οι τελευταίοι σε δαπάνες παιδείας μεταξύ των χωρών της Ευρωπαϊκής 'Ενωσης, έχοντας να αντιμετωπίσουμε τεράστια προβλήματα στον τομέα των υποδομών. 
Από το εκπαιδευτικό μας σύστημα στους τομείς της προσχολικής, της
πρωτοβάθμιας και της δευτεροβάθμιας εκπαίδευσης, λείπουν σήμερα περισσότερες από δεκαπέντε χιλιάδες αίθουσες διδασκαλίας. Χιλιάδες σχολεία λειτουργούν ακόμη και σήμερα σε δυο και τρεις βάρδιες, καθιστώντας αδύνατη την εφαρμογή των θεσμών του ολοήμερου σχολείου και της πρόσθετης διδακτικής στήριξης. Μόνο στη Θεσσαλονίκη οι ανάγκες για σχολικές αίθουσες ξεπερνούν τις δυο χιλιάδες, ενώ σαράντα σχολικά συγκροτήματα λειτουργούν ακόμη από τους σεισμούς του 1978 σε κτίρια προκατασκευασμένα από πλάκες αμιάντου θέτοντας σε σοβαρό κίνδυνο την
υγεία των μαθητών. Για το θέμα αυτό ήδη, έχουν ασκηθεί διώξεις σε βάρος των υπευθύνων.
Σύμφωνα με στοιχεία της EUROSTAT του 2000 οι δημόσιες δαπάνες για την τριτοβάθμια εκπαίδευση στη χώρα μας είναι παράδειγμα προς αποφυγή. 'Εχουμε τη μικρότερη δαπάνη ανά φοιτητή με μεγαλύτερη μάλιστα διαφορά από τις υπόλοιπες ευρωπαϊκές χώρες.
Οι δαπάνες για φοιτητική μέριμνα στους τομείς της σίτισης και της οικονομικής τους στήριξης είναι μόλις 0,4%, όταν ο μέσος ευρωπαϊκός όρος είναι 5,7% επί των δαπανών που διατίθενται συνολικά στα πανεπιστήμια. 'Εχουμε επίσης τη μικρότερη δαπάνη ανά μαθητή της δευτεροβάθμιας εκπαίδευσης στην Ευρωπαϊκή 'Ενωση. Με μέσο όρο το 100% βρισκόμαστε στο 43,5%, όταν το Λουξεμβούργο βρίσκεται στο 202,6% και η Ιρλανδία που βρίσκεται στην προτελευταία θέση στο 73,6%.
'Εχουμε την πιο χαμηλή δαπάνη για κάθε μαθητή στο χώρο της εννεάχρονης υποχρεωτικής εκπαίδευσης 1900 ECU, περίπου εξακόσιες χιλιάδες δραχμές, όταν σε όλες τις άλλες ευρωπαϊκές χώρες η δαπάνη αυτή είναι μεγαλύτερη των έξι χιλιάδων ECU, δηλαδή τριπλάσια.
'Εχουμε το χαμηλότερο ποσοστό νηπίων ηλικίας τεσσάρων ετών που πηγαίνουν στο νηπιαγωγείο, περίπου 40%, όταν το αντίστοιχο ποσοστό σε όλες τις χώρες της Ευρωπαϊκής 'Ενωσης είναι μεγαλύτερο του 90%.
'Εχουμε τους χειρότερα αμειβόμενους εκπαιδευτικούς σύμφωνα με
στοιχεία του ΟΟΣΑ.
Ακόμη έχουμε το μεγαλύτερο ποσοστό αποφοίτων λυκείου, που φεύγουν για σπουδές στο εξωτερικό. Περίπου το 11% με 12% εξ αυτών έφυγε την προηγούμενη χρονιά. Παρά ταύτα έχουμε το μεγαλύτερο ποσοστό νέων ηλικίας δεκαοκτώ έως είκοσι τεσσάρων ετών που ακολουθούν πανεπιστημιακές σπουδές, 32% έναντι 23% που είναι ο μέσος όρος στις χώρες της Ευρωπαϊκής 'Ενωσης. 
Αλλά και το μεγαλύτερο -συγκρατήστε το αυτό- αριθμό μεταπτυχιακών
προγραμμάτων σπουδών, διακόσια εικοσιπέντε περίπου, όταν στην Αμερική δεν ξεπερνούν τα εκατόν ογδόντα. Θυμίζω ότι στα σαράντα πέντε απ' αυτά σήμερα έχουν επιβληθεί και καταβάλονται δίδακτρα ύψους ενός έως και δυόμισι εκατομμυρίων δραχμών.
'Ολα αυτά δεν είναι αποσυνδεδεμένα από τα όσα συμφωνήθηκαν στην Μπολόνια μεταξύ είκοσι εννέα ευρωπαϊκών χωρών συμπεριλαμβανομένης, αγαπητοί συνάδελφοι, και της δικής μας χώρας που κατατείνουν στη σταδιακή σύγκλιση των συστημάτων τριτοβάθμιας εκπαίδευσης στις χώρες της Ευρώπης σε μία δομή σπουδών που θα είναι διαχωρισμένη σε τρεις κύκλους, με αποδυνάμωση του πρώτου κύκλου, προφανώς μέσα και από την υποχρηματοδότησή του, γεγονός που αναμφίβολα βολεύει τη σημερινή Κυβέρνηση όσο και αν δεν το ομολογεί, όσο και αν προσπαθεί να διαψεύσεις μία τέτοια εξέλιξη. 
Είναι άραγε τυχαίο ότι στα τριτοβάθμια εκπαιδευτικά μας ιδρύματα,
παρά το ότι προσετέθησαν εβδομήντα καινούρια τμήματα, παρά το ότι τα τελευταία τρία χρόνια αυξήθηκε ο αριθμός των εισακτέων σ' αυτά κατά 40% μέσα από το πρόγραμμα δημοσίων επενδύσεων είχαμε μείωση των κονδυλίων που διατέθησαν κατά 5,5%; 'Οτι η σχέση διδασκόντων και διδασκομένων αντί να βελτιωθεί χειροτερεύει; Αντιστοιχεί ένα μέλος Δ.Ε.Π. για κάθε τριάντα πέντε φοιτητές όταν η διεθνώς αποδεκτή σχέση είναι ένα μέλος Δ.Ε.Π. για δεκαεπτά φοιτητές. Αυτή είναι η κατάσταση, αγαπητοί μου φίλοι.
Ο Προϋπολογισμός που συζητούμε δυστυχώς επιβεβαιώνει με τον πιο χαρακτηριστικό τρόπο, ότι το μόνο που ενδιαφέρει αυτήν την Κυβέρνηση είναι η διαχείριση μιας κρίσης στην παιδεία που παρέλαβε και διαιωνίζει. Εμείς πιστεύουμε ότι η απάντηση στα σημερινά προβλήματα και αδιέξοδα δεν δίνεται βεβαίως μέσα από το συζητούμενο Προϋπολογισμό, αλλά μέσα από την γενναία αύξηση των δαπανών για την παιδεία από τον Προϋπολογισμό αλλά και μέσα από το Γ' Κοινοτική Πλαίσιο Στήριξης, μα πρώτα και πάνω από όλα μέσα από ένα θεσμοθετημένο εθνικό διάλογο. Αυτά τα δύο χρειαζόμαστε για να ξεκινήσουμε, για να κάνουμε το καινούριο ξεκίνημα που χρειάζεται το εκπαιδευτικό μας σύστημα, αυτή η μεγαλύτερη, όπως τη χαρακτήρισα, και 
παραγωγικότερη επένδυση για τη χώρα μας μια που συζητούμε για οικονομία! Σας ευχαριστώ.
(Χειροκροτήματα από την πτέρυγα της Νέας Δημοκρατίας)_ _
ΠΡΟΚΟΠΗΣ ΠΑΥΛΟΠΟΥΛΟΣ_: Κύριε Πρόεδρε, μπορώ να έχω το λόγο επί της
διαδικασίας;
_ΠΡΟΕΔΡΕΥΩΝ (Κωνσταντίνος Γείτονας)_: 'Οχι, κύριε Παυλόπουλε. Παρήλθε
ο διατεθείς χρόνος για τη συζήτηση της δεύτερης ημέρας επί του Προϋπολογισμού.
Κύριοι συνάδελφοι, δέχεστε στο σημείο αυτό να λύσουμε τη συνεδρίαση. _ΟΛΟΙ ΟΙ ΒΟΥΛΕΥΤΕΣ_: Μάλιστα, μάλιστα.
Με τη συναίνεση του Σώματος και ώρα 01.01', λύεται η συνεδρίαση για
σήμερα ημέρα Τετάρτη 20 Δεκεμβρίου 2000 και ώρα 18.00' με αντικείμενο εργασιών του Σώματος νομοθετική εργασία: συνέχιση της συζήτησης επί των σχεδίων νόμων: α)"Κύρωση του Κρατικού Προϋπολογισμού και των Προϋπολογισμών ορισμένων Ειδικών Ταμείων και Υπηρεσιών οικονομικού έτους 2001", β) "Κύρωση του Απολογισμού του Κράτους οικονομικού έτους 1999" και γ) "Κύρωση του Ισολογισμού του Κράτους οικονομικού έτους 1999".

Ο ΠΡΟΕΔΡΟΣ ΟΙ ΓΡΑΜΜΑΤΕΙΣ 

