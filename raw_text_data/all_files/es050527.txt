Παρασκευή 27 Μαΐου 2005
ΣΥΝΕΔΡΙΑΣΗ ΡΟΑ΄
ΠΙΝΑΚΑΣ ΠΕΡΙΕΧΟΜΕΝΩΝ
 ΠΕΡΙΟΔΟΣ ΙΑ΄
ΣΥΝΟΔΟΣ Α΄

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. ΄Αδεια απουσίας των Βουλευτών κ. Γ. Δεικτάκη και Σ. Καλαφάτη, σελ.
3. Ανακοινώνεται ότι τη συνεδρίαση παρακολουθούν μαθητές από το 2ο Δημοτικό Σχολείο Περάματος Πειραιά, το 9ο Δημοτικό Σχολείο Ρεθύμνου, το 9ο Δημοτικό Σχολείο Θεστιαίου Αιτωλοακαρνανίας και το 2ο Δημοτικό Σχολείο Ρεθύμνου, σελ.
4. Ανακοινώνεται ότι ο Υπουργός Δικαιοσύνης διαβίβασε στη Βουλή μηνυτήρια αναφορά περί «Ποινικής ευθύνης των Υπουργών» κατά των Υπουργών Υγείας και Αλληλεγγύης από το 1999 έως και σήμερα, σελ.
5. Ανακοινώνεται ότι η Ειδική Μόνιμη Επιτροπή Κοινοβουλευτικής Δεοντολογίας καταθέτει τις Εκθέσεις της στις αιτήσεις της Εισαγγελικής Αρχής για τις χορηγήσεις αδειών άσκησης ποινικής δίωξης κατά Βουλευτών, σελ.

Β΄ ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Δευτέρας 30 Μαΐου 2005, σελ.
4. Συζήτηση επικαίρων ερωτήσεων:
α) Προς τον Υπουργό Δημόσιας Τάξης σχετικά με τη διενέργεια ΄Ενορκης Διοικητικής Εξέτασης (ΕΔΕ) με τα γεγονότα της 11-5-2005 στο χώρο του Πολυτεχνείου κ.λπ., σελ.
β) Προς τον Υπουργό Υγείας και Κοινωνικής Αλληλεγγύης:
i) σχετικά με την εκπροσώπηση της χώρας μας στη συνεδρίαση των Ηνωμένων Εθνών για το HIV/AIDS τον Ιούνιο του 2005, σελ.
ii) σχετικά με τις κακοτεχνίες στην κατασκευή του Αττικού Νοσοκομείου, τη στελέχωσή του κ.λπ., σελ.
γ) Προς τον Υπουργό Απασχόλησης και Κοινωνικής Προστασίας σχετικά με τη λήψη μέτρων διασφάλισης των θέσεων εργασίας στα ΚΛΩΣΤΗΡΙΑ ΝΑΟΥΣΑΣ κ.λπ., σελ.
δ) Προς τον Υπουργό Εσωτερικών, Δημόσιας Διοίκησης και Αποκέντρωσης σχετικά με την επέκταση του Κανονισμού Βαρέων και Ανθυγιεινών Επαγγελμάτων στο Δημόσιο και τους ΟΤΑ, σελ.
5. Συζήτηση επερώτησης Βουλευτών του Πανελλήνιου Σοσιαλιστικού Κινήματος προς τον Υπουργό Μεταφορών και Επικοινωνιών σχετικά με την πολιτική της Κυβέρνησης σε θέματα διαδικτύου (ΙΝΤΕΡΝΕΤ), σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Κατάθεση Εκθέσεων Διαρκών Επιτροπών:
Η Διαρκής Επιτροπή Οικονομικών Υποθέσεων καταθέτει τις Εκθέσεις της στα σχέδια νόμων του Υπουργείου Οικονομίας και Οικονομικών:
i) «Κύρωση της Συμφωνίας υπό μορφή ανταλλαγής επιστολών μεταξύ της Ελληνικής Δημοκρατίας και των Νήσων Καϋμάν για τη φορολόγηση των εισοδημάτων από αποταμιεύσεις», σελ.
ii) «Κύρωση της Συμφωνίας υπό μορφή ανταλλαγής επιστολών μεταξύ της Ελληνικής Δημοκρατίας και των Νήσων Τουρκ και Κάϊκος για τη φορολόγηση των εισοδημάτων από αποταμιεύσεις», σελ.
iii) «Κύρωση της Συμφωνίας υπό μορφή ανταλλαγής επιστολών μεταξύ της Ελληνικής Δημοκρατίας και του Μοντσεράτ για τη φορολόγηση των εισοδημάτων από αποταμιεύσεις», σελ.

ΟΜΙΛΗΤΕΣ
Α. Επί των επικαίρων ερωτήσεων:
ΑΛΑΒΑΝΟΣ Α., σελ.
ΑΝΔΡΕΟΥΛΑΚΟΣ Α., σελ.
ΓΙΑΚΟΥΜΑΤΟΣ Γ., σελ.
ΓΙΑΝΝΟΠΟΥΛΟΣ Α., σελ.
ΓΚΕΡΕΚΟΥ Α., σελ.
ΛΕΒΕΝΤΗΣ Α., σελ.
ΜΑΡΚΟΓΙΑΝΝΑΚΗΣ Χ., σελ.
ΠΑΠΑΚΩΣΤΑ-ΣΙΔΗΡΟΠΟΥΛΟΥ Α., σελ.
ΧΟΥΡΜΟΥΖΙΑΔΗΣ Γ., σελ.

Β. Επί της Επερώτησης:
ΒΕΡΕΛΗΣ Χ., σελ.
ΕΥΘΥΜΙΟΥ Π., σελ.
ΚΑΚΛΑΜΑΝΗΣ Α., σελ.
ΚΕΓΚΕΡΟΓΛΟΥ Ν., σελ.
ΛΕΒΕΝΤΗΣ Α., σελ.
ΝΕΡΑΝΤΖΗΣ Α., σελ.
ΡΟΒΛΙΑΣ Κ., σελ.
ΣΤΡΑΤΑΚΗΣ Ε.,σ ελ.
ΧΡΙΣΤΟΦΙΛΟΠΟΥΛΟΥ Π., σελ.

     
     ΠΡΑΚΤΙΚΑ ΒΟΥΛΗΣ
     ΙΑ’ ΠΕΡΙΟΔΟΣ 
     ΠΡΟΕΔΡΕΥΟΜΕΝΗΣ  ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
     ΣΥΝΟΔOΣ Α’
     ΣΥΝΕΔΡΙΑΣΗ ΡΟΑ’
     Παρασκευή 27 Μαΐου 2005
     ----------
     Αθήνα, σήμερα στις 27 Μαΐου 2005, ημέρα Παρασκευή και ώρα 10.44’ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Γ’ Αντιπροέδρου αυτής κ. ΙΩΑΝΝΗ ΤΡΑΓΑΚΗ.
     ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, αρχίζει η συνεδρίαση.
     Παρακαλείται η κυρία Γραμματέας να ανακοινώσει τις αναφορές προς το Σώμα.
     (Ανακοινώνονται προς το Σώμα από την κ. Αικατερίνη Παπακώστα-Σιδηροπούλου, Βουλευτή Β’ Αθηνών, τα ακόλουθα:
     Α. ΚΑΤΑΘΕΣΗ ΑΝΑΦΟΡΩΝ
     1) Ο Βουλευτής κ. ΙΩΑΝΝΗΣ ΔΡΑΓΑΣΑΚΗΣ και  η κ. ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ κατέθεσαν αναφορά με την οποία ο Σύλλογος Video Clubs Ελλάδος ζητεί την ανάκληση της εγκυκλίου ΠΟΛ.1063/13-4-2005, σχετικά με την  τήρηση πρόσθετου βιβλίου εκμίσθωσης βιντεοκασετών DVD κλπ.. 
     2) Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία η Διεύθυνση και το Προσωπικό της «Παιδικής Στέγης Λάρισας» ζητούν να ενισχυθεί οικονομικά το ’Ιδρυμα, ώστε να μπορέσει να συνεχίσει τη λειτουργία του.
     3) Ο Βουλευτής Ευρυτανίας κ. ΔΗΜΟΣΘΕΝΗΣ ΤΣΙΑΜΑΚΗΣ κατέθεσε αναφορά με την οποία Δικαιούχοι του επιδόματος πρόνοιας, κάτοικοι Δήμου Απεραντίων Ευρυτανίας, ζητούν να τους επαναχορηγηθεί το επίδομα πρόνοιας.
     4) Ο Βουλευτής Α΄ Αθηνών κ. ΑΘΑΝΑΣΙΟΣ ΑΛΕΥΡΑΣ κατέθεσε αναφορά με την οποία ο Δήμος Βιστονίδας  Ξάνθης ζητεί να του παραχωρηθεί από τα ολυμπιακά ακίνητα ένα μικρό λεωφορείο.
     5) Ο Βουλευτής Καστοριάς κ. ΑΝΕΣΤΗΣ ΑΓΓΕΛΗΣ κατέθεσε αναφορά με την οποία ο Δήμος ΄Ιωνος Δραγούμη Καστοριάς ζητεί να μην εγκατασταθεί πεδίο βολής βαρέων όπλων του ΚΕΒΟΠ στη θέση Σαρακίνα.
     6) Ο Βουλευτής Καστοριάς κ. ΑΝΕΣΤΗΣ ΑΓΓΕΛΗΣ κατέθεσε αναφορά με την οποία το Σωματείο Ιδιοκτητών ΤΑΧΙ Νομού Καστοριάς ζητεί την άμεση καταβολή των επιδοτήσεων για την αντικατάσταση των οχημάτων των μελών του.
     7) Ο Βουλευτής Αργολίδας κ. ΙΩΑΝΝΗΣ ΜΑΝΙΑΤΗΣ κατέθεσε αναφορά με την οποία η Πανελλήνια ’Ενωση Συμβασιούχων Ο.ΠΑ.Π. ζητεί τη μονιμοποίηση των μελών της.
     8) Ο Βουλευτής Ρεθύμνου κ. ΙΩΑΝΝΗΣ ΚΕΦΑΛΟΓΙΑΝΝΗΣ κατέθεσε αναφορά με την οποία ο Σύλλογος Ιδιοκτητών Ακινήτων Μικρού και Μεγάλου Μετοχίου Ρεθύμνου ζητεί την αλλαγή των όρων δόμησης της περιοχής του.
     9) Οι Βουλευτές Ν. Αττικής και Β΄ Πειραιώς κύριοι ΚΩΝΣΤΑΝΤΙΝΟΣ ΒΡΕΤΤΟΣ και ΙΩΑΝΝΗΣ ΤΡΑΓΑΚΗΣ αντίστοιχα, κατέθεσαν αναφορά με την οποία κάτοικοι αυθαιρέτων εκτάσεων και κτισμάτων του Ελληνικού Δημοσίου στην πόλη του Λαυρίου ζητούν να τους δοθεί η δυνατότητα εξαγοράς των εν λόγω εκτάσεων και κτισμάτων.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 8878/17-3-05 ερώτηση των Βουλευτών κυρίων Μιχάλη Καρχιμάκη, Γρηγόρη Νιώτη, Γεωργίου Παπαγεωργίου, Χρήστου Αηδόνη και Γιάννη Δριβελέγκα δόθηκε με το υπ’ αριθμ. 392/4-4-05 έγγραφο από τον Υπουργό Δικαιοσύνης η ακόλουθη απάντηση:
     «1. Παρακαλούμε να πληροφορήσετε τους κυρίους Βουλευτές ότι, αντίθετα με τα διαλαμβανόμενα στην ανωτέρω ερώτηση, η εν λόγω υπόθεση συζητήθηκε ενώπιον του Α.Ε.Δ. και βρίσκεται στο στάδιο της διάσκεψης. Ουδεμία απόφαση έχει εκδοθεί από το εκλογοδικείο! Τα αντίθετα διαλαμβανόμενα, περί δήθεν «δικαστικού πραξικοπήματος» και «ανατροπής της λαϊκής κυριαρχίας» είναι εντελώς αβάσιμα, αναληθή και ενδεικτικά της εσφαλμένης αντίληψης των ερωτώντων για τη διάκριση των εξουσιών.
     2. Αναφορικά με το θέμα της νομιμότητας της αναπλήρωσης του Προέδρου του Ελεγκτικού Συμβουλίου, σας γνωρίζω ότι ήδη έχω ζητήσει εξηγήσεις από τον Πρόεδρο κ. Κ. Ρίζο, ο οποίος μου γνώρισε τις απόψεις του. Δεδομένου όμως, ότι το ίδιο ζήτημα έχει έρθει ενώπιον του Ανωτάτου Ειδικού Δικαστηρίου με αίτηση εξαίρεσης, νομίζω ότι πρέπει να αναμείνω την απόφαση του Δικαστηρίου, πριν προχωρήσω σε οποιαδήποτε ενέργεια εντός των ορίων της αρμοδιότητάς μου.
     3. Τα όσα διαλαμβάνονται στην ανωτέρω ερώτηση, περί δήθεν «παρανομιών», και δήθεν «υπακοής ανωτάτων δικαστικών σε πολιτικά κελεύσματα» είναι εντελώς αβάσιμα και δημιουργούν ένα απαράδεκτο κλίμα συνομωσιολογίας, που αφενός επηρεάζει αρνητικά την εικόνα της Δικαιοσύνης και την εμπιστοσύνη των πολιτών σε αυτήν, αφετέρου συνιστά ευθεία παρέμβαση στο έργο της. Είναι προδήλως άτοπο και αντίθετο προς την συνταγματικά κατοχυρωμένη διάκριση των εξουσιών να προδικάζεται το αποτέλεσμα μίας δίκης που αυτή τη στιγμή βρίσκεται στο στάδιο της διάσκεψης. Επισημαίνεται ότι, το Υπουργείο Δικαιοσύνης, ουδέποτε παρενέβη, και ούτε τώρα σκοπεύει να παρέμβει στη λειτουργία της ανεξάρτητης και σεβαστή ς Δικαιοσύνης.
     Ο Υπουργός
     ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
     2. Στην με αριθμό 8267/28-2-05 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 371/17-3-05 έγγραφο από τον Υπουργό Δικαιοσύνης η ακόλουθη απάντηση:
     «Σε απάντηση της ανωτέρω ερώτησης και σε ό,τι εμπίπτει στην αρμοδιότητα του Υπουργείου Δικαιοσύνης, επισημαίνεται ότι, όπως προκύπτει από το υπ' αριθμ. 4874/2005 έγγραφο της Εισαγγελίας Πρωτοδικών Αθηνών, αναφορικά με την διαρροή των θεμάτων πριν την έναρξη των εξετάσεων «Proficiency Cambridge» τον Δεκέμβριο του 2004, έχει σχηματισθεί η υπ' αριθμ. ΑΒΜ 2004/4739 δικογραφία.
     Η ανωτέρω δικογραφία διαβιβάστηκε την 21-12-2004 στον 110 Πταισματοδίκη Αθηνών, για να διενεργήσει προκαταρκτική έρευνα, το πόρισμα επί της οποίας εκκρεμεί.
     Τέλος, επισημαίνεται ότι κατά συνταγματική επιταγή, το Υπουργείο Δικαιοσύνης δεν δύναται να παρέμβει με κανένα τρόπο και για κανένα λόγο στο ουσιαστικό έργο της ανεξάρτητης και σεβαστής Δικαιοσύνης.
     Ο Υπουργός
     ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
     3. Στην με αριθμό 7226/1-2-05 ερώτηση του Βουλευτή κ. Στέφανου Μάνου δόθηκε με το υπ’ αριθμ. 331/25-2-05 έγγραφο από τον Υπουργό Δικαιοσύνης η ακόλουθη απάντηση:
     «1. Παρακαλούμε να πληροφορήσετε τον κ. Βουλευτή ότι τα αιτούμενα στην ανωτέρω ερώτηση στοιχεία, αναφορικά με την κατανομή των υπαλλήλων του Υπουργείου Δικαιοσύνης κατά κατηγορία, βαθμό, κλάδο, ειδικότητα και χρόνο υπηρεσίας, κατά το έτος 2004, προκύπτουν με κάθε λεπτομέρεια από τις συνημμένες στην παρούσα υπαλληλικές καταστάσεις του άρθρου 86 του Υπαλληλικού Κώδικα (συνημ. 1-7).
     2. Σε απάντηση. του δευτέρου σκέλους της ερώτησης, επισυνάπτονται οι υπαλληλικές καταστάσεις του έτους 2003, όσων Υπηρεσιών και εποπτευόμενων νομικών προσώπων του Υπουργείου Δικαιοσύνης είχαν μεταβολές στα στοιχεία τους (συνημ. 8-13). Από τη σύγκριση των ανωτέρω καταστάσεων προκύπτουν όλες οι υπηρεσιακές μεταβολές που έλαβαν χώρα κατά το έτος 2004.
     Ο Υπουργός
     ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     4. Στην με αριθμό 8840/16-3-05 ερώτηση των Βουλευτών κυρίων Άγγελου Τζέκη και Γεωργίου Χουρμουζιάδη δόθηκε με το υπ’ αριθμ. 394/4-4-05 έγγραφο από τον Υπουργό Δικαιοσύνης η ακόλουθη απάντηση:
     «Σε απάντηση της ανωτέρω ερώτησης και σε ό,τι εμπίπτει στην αρμοδιότητα του Υπουργείου Δικαιοσύνης, επισημαίνεται ότι, όπως προκύπτει από το υπ' αριθμ. πρωτ. 430/23-3-2005 έγγραφο της Εισαγγελίας Πρωτοδικών Αλεξανδρούπολης, αναφορικά με την κατάρρευση κτιρίου κατά τη διάρκεια αναπαλαίωσής του και τον εξ αυτού θάνατο τριών ατόμων, έχει σχηματισθεί η με αριθμό Α.Β.Μ. Α-05/219 προκαταρκτική δικογραφία, η οποία βρίσκεται στο στάδιο συλλογής των αποδείξεων.
     Προκειμένου να ερευνηθούν τυχόν ποινικές ευθύνες, έχει ανατεθεί από την Εισαγγελία Πρωτοδικών Αλεξανδρούπολης σε δύο καθηγητές στατικούς πολιτικούς μηχανικούς του Δημοκρίτειου Πανεπιστημίου Θράκης η διενέργεια πραγματογνωμοσύνης, ώστε να διακριβωθεί εάν και ποια τεχνικά σφάλματα έλαβαν χώρα κατά την μελέτη και την εκτέλεση των εργασιών.
     Μέχρι την ολοκλήρωση της ανωτέρω πραγματογνωμοσύνης και των εκθέσεων των τεχνικών συμβούλων, που έχουν διορίσει οι οικογένειες των θυμάτων, έχει απαγορευτεί η ολοκληρωτική κατεδάφιση του κτιρίου, το οποίο φυλάσσεται από αστυνομική δύναμη.
     Τέλος, επισημαίνεται ότι το Υπουργείο Δικαιοσύνης, αυτονόητα, δεν δύναται, κατά συνταγματική επιταγή, για κανένα λόγο να παρέμβει στο ουσιαστικό έργο της ανεξάρτητης και σεβαστής Δικαιοσύνης.
     Ο Υπουργός
     ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
     5. Στην με αριθμό 8739/11-3-05 ερώτηση του Βουλευτή κ. Μάρκου Μπόλαρη δόθηκε με το υπ’ αριθμ. Β-588/4-4-05 έγγραφο από τον Υφυπουργό Μεταφορών και Επικοινωνιών η ακόλουθη απάντηση:
     «Σε απάντηση της ερώτησης με αριθμό 8739/11-3-2005 που κατέθεσε στη Βουλή ο Βουλευτής κ. Μάρκος Μπόλαρης, κατά το λόγο αρμοδιότητας του Υπ.Μ.Ε, σας πληροφορούμε τα παρακάτω:
     1. Στην κοινοτική νομοθεσία (οδηγία 96/96/ΕΚ) σχετικά με τον τεχνικό έλεγχο των μηχανοκίνητων οχημάτων, με την οποία έχει εναρμονιστεί πλήρως η εθνική μας νομοθεσία, προβλέπεται για τα βενζινοκίνητα αυτοκίνητα με καταλυτικό μετατροπέα έλεγχος του μονοξειδίου του άνθρακα (CO) και της αναλογίας αέρα /καυσίμου (συντελεστής λ).
     Στην εθνική μας νομοθεσία, πλέον των ανωτέρω, έχουν θεσπιστεί όρια ελέγχονται δε και οι εκπομπές υδρογονανθράκων (HC), στους οποίους συμπεριλαμβάνεται και το βενζόλιο, χωρίς όμως να γίνεται ειδική μνεία γι 'αυτό.
     2. Ο έλεγχος των καυσαερίων που εκπέμπονται από τα κυκλοφορούντα οχήματα στη χώρα μας διενεργείται:
     α) κατά τη διάρκεια του περιοδικού τεχνικού ελέγχου των οχημάτων,
     β) κατά την έκδοση της Κάρτας Ελέγχου Καυσαερίων (ΚΕΚ) από εξουσιοδοτημένα για το σκοπό αυτό συνεργεία και
     γ) από τις Κινητές Μονάδες Ελέγχου Πεδίου του Υ.Μ.Ε., των Νομαρχιακών Αυτοδιοικήσεων και του Υπ.ΠΕ.ΧΩ.ΔΕ, καθώς και από τα Μικτά Κλιμάκια Ελέγχου οχημάτων επαγγελματικής χρήσεως των Ν.Α
     3. Στο πλαίσιο των δράσεων του ΥΠ.Μ.Ε, για τη μείωση των εκπομπών αερίων ρύπων από την οδική κυκλοφορία, διεξάγονται σε καθημερινή βάση στο νομό Αττικής έλεγχοι καυσαερίων σε κυκλοφορούντα οχήματα από τις Κινητές Μονάδες Ελέγχου Πεδίου. Οι μονάδες αυτές είναι άρτια εξοπλισμένες καθεμία δε από αυτές στελεχώνεται από δύο υπαλλήλους του ΥΜΕ και ένα τροχονόμο. Διενεργούνται περίπου 30.000 τέτοιοι έλεγχοι ετησίως σε κυκλοφορούντα βενζινοκίνητα και πετρελαιοκίνητα οχήματα, εντός του Νόμου Αττικής.
     Οι Έλεγχοι πεδίου συνίσταται στον έλεγχο ύπαρξης ΚΕΚ και στη μέτρηση των εκπεμπόμενων ρύπων. Σε περίπτωση που κατά τους παραπάνω ελέγχους διαπιστωθούν υπερβάσεις των ως άνω θεσμοθετημένων ορίων εκπομπής ρύπων, οφειλόμενες και στην ύπαρξη κατεστραμμένων ή απενεργοποιημένων καταλυτικών μετατροπέων, ο ιδιοκτήτης του συγκεκριμένου οχήματος, θα πρέπει να το επισκευάσει ελέγχοντας, μεταξύ άλλων, και την αποτελεσματικότητα του καταλυτικού του μετατροπέα, και να τον αντικαταστήσει, εάν απαιτείται, προκειμένου να του επαναχορηγηθεί ΚΕΚ.
     4. Η διαχείριση των απενεργοποιημένων καταλυτών αποτελεί αρμοδιότητα του συνερωτώμενου Υπουργείου ΠΕΧΩΔΕ.
     Ο Υφυπουργός
     ΑΝΑΣΤΑΣΙΟΣ ΝΕΡΑΝΤΖΗΣ»
     6. Στην με αριθμό 8725/11-3-05 ερώτηση του Βουλευτή κ. Άγγελου Μανωλάκη δόθηκε με το υπ’ αριθμ. ΥΠΠΟ/ΓΡ.ΑΝ.ΥΠ./Κ.Ε./717/1-4-05 έγγραφο από την Αναπληρωτή Υπουργό Πολιτισμού η ακόλουθη απάντηση:
     «Σχετικά με την υπ' αριθμ. 8725/11.03.2005 ερώτηση του Βουλευτή κ. Άγγελου Μανωλάκου, σας γνωρίζουμε τα εξής:
     Όσον αφορά στο αίτημα για τη διάθεση ηλεκτρονικού υπολογιστή, γραφείου, βιβλιοθήκης και αυτοκινήτου στο Σύλλογο Εθελοντών Αιμοδοτών Ξυλοκάστρου «Οι φίλοι της ζωής» σας ενημερώνουμε ότι το αίτημα, αν και δεν υποβλήθηκε από το Σύλλογο, εντούτοις, καταχωρήθηκε ήδη στον πίνακα των αιτημάτων από όλη την επικράτεια, που συγκεντρώνει η «Ολυμπιακά Ακίνητα Α.Ε.», βάσει των ΚΥΑ 2/57432/0025 (ΦΕΚ 1606/Β΄ 27.10.2004) και 2/44890/0004 (ΦΕΚ 1334/Β΄ 31.08.2004) και θα εξεταστεί με τη δέουσα προσοχή.
     Η Αναπληρωτής Υπουργός
     ΦΑΝΗ ΠΕΤΡΑΛΙΑ- ΠΑΛΛΗ»
     7. Στην με αριθμό 8983/22-3-05 ερώτηση του Βουλευτή κ. Νάσου Αλευρά δόθηκε με το υπ’ αριθμ. ΥΠΠΟ/ΓΡ.ΥΦΥΠ.Κ.Ε./757/1-4-05 έγγραφο από τον Υφυπουργό Πολιτισμού η ακόλουθη απάντηση:
     «Σε απάντηση της με αριθμ. πρωτοκόλλου 8983/22-3-05 ερώτησης του Βουλευτή κ. Ν. Αλευρά, σας πληροφορούμε τα παρακάτω:
     Το Υπουργείο Πολιτισμού στηρίζει το Θεατρικό Μουσείο και το ενισχύει οικονομικά, στα πλαίσια και τα όρια του Τακτικού Προϋπολογισμού και του Ειδικού Λογαριασμού.
     Οι επιχορηγήσεις δίδονται σταδιακά, ανάλογα με την πορεία εκτέλεσης του προϋπολογισμού του Υπουργείου.
     Για το προηγούμενο έτος 2004, δόθηκαν στο Θεατρικό Μουσείο από τις ως άνω πηγές ποσά συνολικού ύψους 332.600 ευρώ.
     Η ίδια τακτική ακολουθείται και για το 2005 με την ιδιαίτερη επισήμανση ότι το Θεατρικό Μουσείο έχει ενταχθεί επωνύμως στο Επιχειρησιακό Πρόγραμμα του Υπουργείου Πολιτισμού για το 2005 γεγονός που υποδηλώνει το θεσμικό μας ενδιαφέρον για τον σημαντικό αυτό φορέα του Σύγχρονου Πολιτισμού.
     Ο Υφυπουργός
     ΠΕΤΡΟΣ ΤΑΤΟΥΛΗΣ»
     8. Στην με αριθμό 7486/7-2-05 ερώτηση του Βουλευτή κ. Στέφανου Μάνου δόθηκε με το υπ’ αριθμ. 1250/25-2-05 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Σε απάντηση της ανωτέρω ερώτησης του Βουλευτή κ. Σ. Μάνου, σας διαβιβάζουμε συνημμένα σχετικό έγγραφο της Γενικής Δ/νσης Διοικητικής Υποστήριξης.
     Ο Υπουργός
     Ε. ΜΠΑΣΙΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     9. Στην με αριθμό 7434/4-2-05 ερώτηση της Βουλευτού κ. Μαρίας Δαμανάκη δόθηκε με το υπ’ αριθμ. 12847/ΙΗ/25-2-05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 7434/4-2-05- την οποία κατέθεσε η Βουλευτής κ. Μαρία Δαμανάκη και αφορά στην καταβολή αποζημίωσης υπερωριακής εργασίας σε εκπαιδευτικούς Πρωτοβάθμιας Εκπαίδευσης που υπηρετούν σε Μονοθέσια και Διθέσια Δημοτικά Σχολεία, σας γνωρίζουμε τα ακόλουθα:
     Για την κάλυψη της δαπάνης πληρωμής αποζημίωσης υπερωριακής εργασίας εκπαιδευτικών Πρωτοβάθμιας Εκπαίδευσης μεταφέρθηκαν από τον προϋπολογισμό του 2004 πιστώσεις ύψους € 5.000.000.
     Μετά την έγκριση του προϋπολογισμού οικονομικού έτους 2005 προωθήθηκαν αποφάσεις για τη μεταφορά πιστώσεων προκειμένου να καλυφθούν όλες οι ανεξόφλητες δαπάνες έτους 2004 της υπερωριακής απασχόλησης. Παράλληλα ζητήθηκε από το Γενικό Λογιστήριο του Κράτους η έκδοση της προβλεπόμενης από τις διατάξεις του Ν. 2362/95 απόφασης του Πρωθυπουργού για την έγκριση και διάθεση των προαναφερόμενων δαπανών.
     Ο Υφυπουργός
     ΓΕΩΡΓΙΟΣ ΚΑΛΟΣ»
     10. Στην με αριθμό 9001/22.3.05 ερώτηση του Βουλευτή κ. Μιχάλη Παντούλα δόθηκε με το υπ’ αριθμ. 18993/13.4.05 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της ανωτέρω ερώτησης του Βουλευτή κ. Μ. Παντούλα και στο πλαίσιο των αρμοδιοτήτων μας, σας πληροφορούμε ότι το ΥΠ.ΕΣ.Δ.Δ.Α δεν έχει τη δυνατότητα χρηματοδότησης των ΟΤΑ α' και β' βαθμού σε περίπτωση εκτεταμένων ζημιών από θεομηνίες.
     Τα ποσά που διατίθενται είτε από ΣΑΤΑ είτε από τον ειδικό λογαριασμό ΣΑΕ -055 είναι περιορισμένα και ικανά να καλύψουν μικρές ζημιές ή έκτακτες πάσης φύσεως ανάγκες των Δήμων καθώς και τμήμα των δαπανών για την καθαριότητα των χώρων σε περιαστικά δάση ή δίπλα σε χωματερές για την εφαρμογή των ενδεικνυόμενων μέτρων πυροπροστασίας, εν όψει του θέρους.
     Στα πλαίσια αυτών των δυνατοτήτων ήδη χρηματοδότησε τη Νομαρχιακή Αυτοδιοίκηση Ιωαννίνων με ποσό ύψους 200.000,00 € καθώς και τους Δήμους και Κοινότητες του Νομού με το συνολικό ποσό των 490.000,00 € προτίθεται δε να επαναχρηματοδοτήσει τους Δήμους του Ν. Ιωαννίνων μόλις δοθούν νέες πιστώσεις από το ΠΔΕ.
     Ο Υφυπουργός
     Α. ΝΑΚΟΣ»
     11. Στην με αριθμό 8927/18.3.05 ερώτηση του Βουλευτή κ. Κωνσταντίνου Ρόβλια δόθηκε με το υπ’ αριθμ. 2141Β/12.4.05 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Σε απάντηση της υπ' αριθ. 8927/18-3-2005 ερώτησης του Βουλευτή κ. Ντίνου Ρόβλια, σας γνωρίζουμε ότι:
     Για την περιοχή «Λίμνη Ταυρωπού- GR 1410001» του Εθνικού Καταλόγου των περιοχών που προτείνονται για ένταξη στο Ευρωπαϊκό Οικολογικό Δίκτυο Natura 2000 σύμφωνα με την Οδηγία 92/43/ΕΟΚ, έχει εκπονηθεί Ειδική Περιβαλλοντική Μελέτη (ΕΠΜ) και έχει συνταχθεί σχέδιο Προεδρικού Διατάγματος (Π.Δ.), σύμφωνα με το Ν.1650/1986, για την προστασία και διαχείριση του υγροτόπου, των δασών και των δασικών εκτάσεων.
     Στο προτεινόμενο από τη μελέτη σχέδιο Π.Δ., προβλέπεται ότι «η ποιοτική και ποσοτική διαχείριση των υδατικών πόρων που τροφοδοτούν την περιοχή οικοανάπτυξης και την ευρύτερη περιοχή καθώς και ο προσδιορισμός του κατώτερου ορίου της στάθμης της λίμνης καθορίζονται με την έκδοση Κ.Υ.Α. των Υπουργών Γεωργίας, Ανάπτυξης και ΠΕΧΩΔΕ εντός 2 ετών, μετά από μελέτη η οποία εκπονείται με μέριμνα του φορέα διαχείρισης» .
     Ολοκληρώθηκε από την υπηρεσία η αξιολόγηση της Ειδικής Περιβαλλοντικής Μελέτης, η οποία θεωρείται από το Νόμο 1650/86, για το περιβάλλον, ως η απαραίτητη επιστημονική τεκμηρίωση για τη θεσμοθέτηση μέτρων προστασίας. Μετά την ολοκλήρωση της διαδικασίας αξιολόγησης από την υπηρεσία, προετοιμάζεται η ολοκλήρωση της διαδικασίας έγκρισης της ΕΠΜ. Την έγκριση της ΕΠΜ θα ακολουθήσει το στάδιο της δημοσιοποίησης του σχεδίου Π. Δ/τος δια του Νομαρχιακού Συμβουλίου Καρδίτσας.
     Ο Υπουργός
     Γ. ΣΟΥΦΛΙΑΣ»
     12. Στην με αριθμό 8991/22.3.05 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. Φ 900α/4547/7902/13.4.04 έγγραφο από τον Υπουργό Εθνικής Άμυνας η ακόλουθη απάντηση:
     «Σε απάντηση της υπ' αριθμ. 8991/22-3-2005 ερώτησης, που κατέθεσε ο Βουλευτής κ. Στέλιος Ματζαπετάκης με θέμα την αξιολόγηση του Eλληνικού Στρατού από το ΝΑΤΟ, σας γνωρίζουμε τα ακόλουθα:
     Ανά διετία συντάσσεται από το ΝΑΤΟ (Defense Review Committee-DRC) έκθεση αναθεώρησης της αμυντικής σχεδίασης για όλα τα Κράτη-Μέλη. Σκοπός της αναθεώρησης είναι η μελέτη-σύγκριση των αμυντικών σχεδιασμών των χωρών, σε σχέση με τους στόχους που θέτει η Συμμαχία και τις δυνατότητες που επιδιώκει να αποκτήσει για διεξαγωγή επιχειρήσεων εκτός των ορίων της.
     Η κάθε έκθεση αναφέρεται σε συγκεκριμένη χώρα και για λόγους αρχής, ουδέποτε γίνεται σύγκριση των αμυντικών σχεδιασμών και δυνατοτήτων μεταξύ των Κρατών-Μελών. Το τελικό κείμενο για την Ελλάδα δεν έχει ολοκληρωθεί.
     Στην αξιολόγηση του Στρατού Ξηράς από το ΝΑΤΟ (Αμυντικό Κεφάλαιο), γίνεται μνεία για τις ορθολογιστικές αλλαγές που πραγματοποιούνται στο Στρατό Ξηράς για τη δημιουργία μικρότερων, πιο ευέλικτων και πιο ικανών δυνάμεων και ως εκ τούτου, δεν υφίσταται έλλειψη ευελιξίας.
     Με την εν εξελίξει αναδιοργάνωση του Στρατού Ξηράς προβλέπεται η διάλυση αριθμού Μονάδων, η οποία σε συνδυασμό με την προγραμματισμένη πρόσληψη χιλίων εκατό (1.100) ΕΠ.ΟΠ. εντός του έτους 2005, θα συμβάλει στην περαιτέρω αύξηση του ποσοστού επάνδρωσης των ενεργών Μονάδων.
     Για τη συντήρηση των εγκαταστάσεων του ΚΕΝ στο Παρανέστι Δράμας, διατέθηκαν τριακόσιες χιλιάδες ευρώ (300.000,00 €) ενώ η ολοκλήρωση των θα πραγματοποιηθεί με πιστώσεις από τη Νομαρχία Δράμας και από το Δήμο Παρανεστίου.
     Για τη μεταστάθμευση της ΧΧ ΤΘΜ στην Καβάλα, διατέθηκαν διακόσιες χtλιάδες ευρώ (200.000,00 €) περίπου.
     Οι θέσεις των Ανωτάτων Αξιωματικών προβλέπονται από τους πίνακες οργανώσεως-υλικού (ΠΟΥ), για την κάλυψη των λειτουργικών αναγκών των Σχηματισμών, των Μειζόνων Σχηματισμών, καθώς επίσης και των αναγκών κάλυψης θέσεων στα Στρατηγεία του ΝΑΤΟ.
     Την παρούσα περίοδο, υπηρετούν πέντε (5) μόνιμοι από την εφεδρεία (ανακληθέντες) Αντιστράτηγοι, για την πλήρωση κενών προβλεπομένων θέσεων Ανωτάτων Αξιωματικών, ήτοι 1 ως ΣΑΣΕΒΑΣ, 1 ως Α/ΓΕΕΦ, 1 ως επικεφαλής της ασφάλειας Ολυμπιακών Αγώνων, ο οποίος απολύεται στις 30-4-2005, 1 ως Διευθυντής Ιστορίας Στρατού και 1 ως Πρόεδρος της Διαρκούς Επιτροπής Στρατιωτικής Ιστορίας.
     Ο Υπουργός
     ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
     13. Στην με αριθμό 8990/22.3.05 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. Φ900α/4546/7901/14.4.05 έγγραφο από τον Υπουργό Εθνικής Άμυνας η ακόλουθη απάντηση:
     «Σε απάντηση της υπ' αριθμ. 8990/22-3-2005 ερώτησης, που κατέθεσε ο Βουλευτής κ. Στέλιος Ματζαπετάκης, με θέμα το ατύχημα στο Πεδίο Βολής Θήβας, σας γνωρίζουμε τα ακόλουθα:
     Οι οπλίτες που χρησιμοποιούνται ως καταχωρητές και χειριστές των στόχων κατά τη διεξαγωγή της βολής δεν τοποθετούνται πίσω από τους στόχους, αλλά σε ειδικά διαμορφωμένο χώρο (κρύπτη) κάτω από την επιφάνεια του εδάφους. Στο ΕΕ 7-21 «Πρακτική Διδασκαλία Βολής Ελαφρών Όπλων», κεφ. ΙΖ παράγρ. 69, αναφέρεται ότι «ως προσωπικό κρύπτης μπορούν να χρησιμοποιούνται βαθμοφόροι παλαιοί οπλίτες ή και νεοσύλλεκτοι, αφού προηγουμένως εκπαιδευθούν, ώστε να ανταποκριθούν πλήρως στα καθήκοντά τους». Σε κανένα σημείο του ισχύοντος κανονισμού και από καμία υφιστάμενη διαταγή δεν προβλέπεται η μη χρησιμοποίηση νεοσυλλέκτων οπλιτών, ως προσωmκόκρύπτης.
     Η ασφάλεια του προσωπικού κρύπτης, σύμφωνα με το ΕΕ 7-21, κεφ. ΙΗ παρ. 71, αποτελεί καθήκον του Αξιωματικού Υπηρεσίας Κρύπτης.
     Για τον θανάσιμο τραυματισμό του νεοσυλλέκτου έχει διαταχθεί αρμοδίως έρευνα σε όλα τα επίπεδα, η οποία θα αποδώσει ευθύνες, όπου αυτές υπάρχουν.
     Ο Υπουργός
     ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
     14. Στην με αριθμό 9007/22.3.05 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. Γ.Υ. 1991/11.4.05 έγγραφο από τον Υπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της ερώτησης με αριθμό 9007/22.3.2005 που κατέθεσε στη Βουλή των Ελλήνων ο Βουλευτής κ. Γεώργιος Παπαγεωργίου. σας γνωρίζουμε τα εξής:
     Όπως είναι γνωστό, ρυθμίσεις σχετικές με τη διευκόλυνση της επανόδου των Βουλευτών στο επάγγελμά τους μετά την απώλεια της βουλευτικής τους ιδιότητας έχουν ήδη ψηφισθεί, η δε σχετική μέριμνα πρόκειται να ενισχυθεί και να διευρυνθούν με περαιτέρω νομοθετικά μέτρα. Νομοθετική πρωτοβουλία πρόκειται να αναληφθεί από τα συναρμόδια Υπουργεία, ύστερα από συνεννόηση με την Πρόεδρο της Βουλής, και για τη ρύθμιση και διασφάλιση των ασφαλιστικών και συνταξιοδοτικών δικαιωμάτων των Βουλευτών.
     Όσον αφορά δε το νομοθετικό προσδιορισμό των δραστηριοτήτων που είναι συμβατές με την άσκηση του βουλευτικού λειτουργήματος, θα πρέπει να επισημανθεί ότι η αοριστία του άρθρου 57 του Συντάγματος στο συγκεκριμένο ζήτημα συνεπάγεται μια εγγενή δυσχέρεια - αν όχι αδυναμία - προώθησης σχετικού εκτελεστικού νόμου. Για τον λόγο αυτό και με δεδομένο ότι η παραβίαση αυτή του εκτελεστικού νόμου και η ανάληψη ασυμβίβαστης επαγγελματικής δραστηριότητας από τον βουλευτή επισύρει την έκπτωση από το βουλευτικό αξίωμα, δεν κρίνεται σκόπιμη η προώθησή του.
     Ο Υπουργός
     ΠΡΟΚΟΠΗΣ ΠΑΥΛΟΠΟΥΛΟΣ»
     15. Στην με αριθμό 9004/22.3.05 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 6533/13.4.05 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της με αριθμό 9004/22.3.2005 ερώτησης που κατέθεσε ο Βουλευτής του Νομού Ηρακλείου κ. Μανόλης Στρατάκης με αφορμή την Παγκόσμια Ημέρα ενάντια στο Ρατσισμό και αφορά στη λήψη μέτρων κατά του Ρατσισμού, σας γνωρίζουμε κατά λόγο αρμοδιότητας τα ακόλουθα:
     Η Ελληνική πολιτεία έχει εκφράσει σε πλείστες περιπτώσεις τη θέση της ενάντια σε φαινόμενα ρατσισμού, ξενοφοβίας και περιθωριοποίησης των ευαίσθητων κοινωνικά ομάδων, στις οποίες ανήκουν μεταξύ των άλλων οι περιορισμένες αριθμητικά ανθρώπινες κοινότητες των τσιγγάνων, των παλιννοστούντων ομογενών, των προσφύγων, των αιτούντων άσυλο και των οικονομικών μεταναστών.
     Επίσης έχει στηρίξει οικονομικά (κοινωνικές δαπάνες και επιδόματα πρόνοιας) και έχει υποστηρίξει, με χρηματοδότηση τόσο από εθνικούς όσο και από κοινοτικούς πόρους, την ανάπτυξη και περαιτέρω προώθηση της πολυπολιτισμικής κοινωνίας, με δράσεις πολιτικής που απευθύνονται τόσο:
     στους νέους: προγράμματα ένταξης παιδιών με πολιτισμικές και γλωσσικές ιδιαιτερότητες στο ελληνικό εκπαιδευτικό σύστημα και προγράμματα εκμάθησης της ελληνικής γλώσσας με πλούσιο εκπαιδευτικό υλικό και συνεχή επιμόρφωση εκπαιδευτικών βάση των αρχών της σύγχρονης τεχνολογίας στα διαπολιτισμικά σχολεία (αρμοδιότητες Υπουργείου Εθνικής Παιδείας και Θρησκευμάτων), όσο και στους ενήλικες: ευαισθητοποίηση της κοινής γνώμης, επιμόρφωση και επαγγελματική κατάρτιση για ένταξη τους στην αγορά εργασίας, διάγνωση και αξιολόγηση των τεχνικών τους δεξιοτήτων, ενεργοποίηση κοινοτικών πρωτοβουλιών, π.χ. EQUAL (2001-2006) για την καταπολέμηση των διακρίσεων και κάθε μορφής ανισότητας στην αγορά εργασίας σε τοπικό και περιφερειακό επίπεδο (αρμοδιότητες Υπουργείου Απασχόλησης και Κοινωνικής Προστασίας).
     Στο ίδιο πλαίσιο κινούμενο το αρμόδιο για την άσκηση της μεταναστευτικής πολιτικής στη χώρα μας Υπουργείο Εσωτερικών, Δημόσιας Διοίκησης & Αποκέντρωσης, μεριμνά για τη στεγαστική αποκατάσταση των παλιννοστούντων ομογενών από την τέως Σοβιετική Ένωση και των ελλήνων Αθίγγανων με επιδοτούμενα στεγαστικά δάνεια και λοιπά μέτρα (έργα υποδομής) στο πλαίσιο Ολοκληρωμένων Προγραμμάτων Δράσης (ΟΠΔ) αντίστοιχα, ενώ με πρωτοβουλία του ως άνω αρμοδίου Υπουργού, διοργανώνονται σε τακτά χρονικά διαστήματα, ημερίδες και συνέδρια, με τη συμμετοχή όλων των μεταναστευτικών κοινοτήτων και εκπροσώπων των κομμάτων, αλλά και όλων των δημοσίων υπηρεσιών, με στόχο την ενημέρωση των υπηκόων τρίτων χωρών και των φορέων που ασχολούνται με θέματα που τους αφορούν σχετικά με την πολιτική που σχεδιάζεται και τις πρωτοβουλίες που αναμένεται να αναλάβει το Υπουργείο για την επίλυση των προβλημάτων τους, αλλά κυρίως για τη δημιουργία διαύλων επικοινωνίας μεταξύ κράτους, διοίκησης και ενδιαφερομένων.
     Άλλωστε προς την κατεύθυνση αυτή και ιδίως για την εκπόνηση μελετών και τη διαμόρφωση μηχανισμών υποστήριξης ιδρύθηκε και λειτουργεί με τη μορφή Ν.Π.Ι.Δ. το Ινστιτούτο Μεταναστευτικής Πολιτικής (ΙΜΕΠΟ), το οποίο έχει ήδη εκδώσει τον «Οδηγό του Μετανάστη», ως ένα συνοπτικό ενημερωτικό εγχειρίδιο, υπό τη μορφή ενημερωτικού φυλλαδίου, το οποίο παρέχει, επικαιροποιημένο από καιρό σε καιρό, όλες τις πληροφορίες σχετικά με τις διαδικασίες που αφορούν στη νόμιμη είσοδο και παραμονή των αλλοδαπών στην ελληνική επικράτεια, καταγράφοντας τα δικαιώματα και τις υποχρεώσεις τους αλλά και τις απαγορεύσεις, τους περιορισμούς και τις κυρώσεις που προβλέπει η νομοθεσία σε όλες τις περιπτώσεις καταπάτησης των δικαιωμάτων τους. Τέλος, περιγράφει το νομοθετικό πλαίσιο και τις προβλεπόμενες διαδικασίες αναφορικά με την απόκτηση της ελληνικής ιθαγένειας.
     Ανάλογες δράσεις υλοποιούν τόσο οι Περιφέρειες της χώρας, όσο και οι ΟΤΑ (σεμινάρια διαπολιτισμικής προσέγγισης σε διοικητικούς υπαλλήλους, πολιτιστικές εκδηλώσεις για μετανάστες με τη συμμετοχή των ίδιων των μεταναστών για περαιτέρω προβολή και προώθηση του καλλιτεχνικού τους έργου και ενδιαφερόντων, προγράμματα γλωσσικής κατάρτισης, λειτουργία γραφείων Κοινωνικών και Υποστηρικτικών Υπηρεσιών για μετανάστες, αλλά και για το σύνολο των ευαίσθητων κοινωνικά πληθυσμιακών ομάδων, υπηρεσίες ευρέσεως εργασίας, ενημέρωσης, συμβουλευτικής και διαμεσολάβησης, Γραφεία Εξυπηρέτησης Αλλοδαπών σε 12ωρη βάρδια κ.λ.π.).
     Με τον τρόπο αυτό αποδεικνύεται έμπρακτα η βούληση του ελληνικού κράτους να στραφεί ενάντια στον κοινωνικό αποκλεισμό που δεν επιτρέπει σε κάποιους συμπολίτες μας την συμμετοχή τους στην οικονομική, κοινωνική και πολιτιστική ζωή, την πρόσβασή τους σε εισοδήματα και άλλους πόρους και την απόλαυση από μέρους τους ενός επιπέδου διαβίωσης που θεωρείται αποδεκτό από την ελληνική κοινωνία.
     Την παραπάνω πολιτική η χώρα μας την έχει υποστηρίξει με επιτυχία στην Ευρωπαϊκή Ένωση, αλλά και στους Διεθνείς Οργανισμούς, τόσο με τη συμμετοχή δια των αντιπροσώπων των καθ' ύλη αρμοδίων Υπουργείων στα ανάλογα θεσμικά όργανα και στα σχετικά φόρα στα οποία αναπτύσσεται θεματολογία κατά παντός είδους διάκρισης (π.χ. στο Ευρωπαϊκό Παρατηρητήριο για τον Ρατσισμό και την Ξενοφοβία εκπροσωπεί την Ελλάδα, ορισμένος κυβερνητικός Σύνδεσμος από το ΥΠΕΣΔΔΑ).
     Επίσης, με την πρόσφατη ενσωμάτωση στην εθνική έννομη τάξη των οδηγιών 78/2000/ΕΚ για τη Διαμόρφωση γενικού πλαισίου για την ίση μεταχείριση στην απασχόληση και την εργασία και 43/200ΟΙΕΚ για την Εφαρμογή της αρχής της ίσης μεταχείρισης προσώπων ασχέτως φυλετικής ή εθνοτικής καταγωγής, απέδειξε την πίστη της στην ενίσχυση των υφιστάμενων νομοθετικών διατάξεων, καθώς και στην ανάγκη για διαρκή συζήτηση σε όλα τα επίπεδα σχετικά με τη βελτίωση του ποινικού, αστικού και διοικητικού δικαίου (προηγούμενη εφαρμογή του ν.927/1979 Περί κυρώσεων κατά φυλετικών και θρησκευτικών διακρίσεων, όπως τροποποιήθηκε με τους νόμους 1419/1984 και 2910/2001).
     Ας μην ξεχνάμε δε, ότι το ελληνικό Σύνταγμα (1975/1986/2001) με τα άρθρα 4 ως 25 και σειρά εκτελεστικών νόμων (π.χ. ν. 2683/1999 για την παραβίαση της αρχής της μη διάκρισης από δημοσίους υπαλλήλους), προστατεύει τα ατομικά και κοινωνικά δικαιώματα όλων όσων βρίσκονται και κατοικούν νόμιμα στην Ελλάδα, χωρίς αυτό να αποκλείει τη δυνατότητα πλήρους κάλυψης πλήρους κάλυψης σε εξαιρετικές περιπτώσεις (ιδίως υγείας και παιδείας) τόσο των παράνομα ευρισκομένων στη χώρα αλλοδαπών, όσο και των μελών των οικογενειών τους. Έχει δε υπογραφεί και επικυρωθεί πλήθος διεθνών συμβάσεων, όπως η Ευρωπαϊκή Σύμβαση των Δικαιωμάτων του Ανθρώπου του 1950, ο Ευρωπαϊκός Κοινωνικός Χάρτης του 1961, η Διεθνής Σύμβαση για τα αστικά και πολιτικά δικαιώματα του 1966, η Διεθνής Σύμβαση για τα οικονομικά, κοινωνικά και πολιτιστικά δικαιώματα του 1966 κλπ.
     Τέλος, την πρόθεση της ελληνικής πολιτείας για απάλειψη κάθε είδους διάκρισης και φαινομένου ρατσισμού θα περιγράφει και το νέο νομοσχέδιο για την είσοδο, παραμονή και ένταξη των υπηκόων τρίτων χωρών στην χώρα μας που επεξεργάζονται οι αρμόδιες υπηρεσίες του ΥΠΕΣΔΔΑ και σύντομα θα κατατεθεί στη Βουλή. Στο εν λόγο νομοσχέδιο θα συμπεριληφθούν διατάξεις για την κοινωνική ένταξη συνεπείς με τα συμφωνηθέντα στο πλαίσιο της Ολλανδικής Προεδρίας (Groninghen, 9.11.2004) ως προς τις κοινές βασικές αρχές που πρέπει να ακολουθηθούν από όλους τους συναρμόδιους φορείς κατά τη λήψη σχετικών μέτρων. Στο ίδιο νομοσχέδιο θα περιέχονται επίσης ευνοϊκές διατάξεις και άρθρα κατά της γραφειοκρατίας και υπέρ της επιτάχυνσης των διαδικασιών, που αφορούν στα θύματα εμπορίας ανθρώπων, μέσω της κωδικοποίησης προγενέστερων διατάξεων και πρόβλεψης νέων.
     Την ανωτέρω απάντησή μας την αποστέλλουμε τόσο στα συνερωτώμενα Υπουργεία Εθνικής Παιδείας και Θρησκευμάτων και Απασχόλησης και Κοινωνικής Προστασίας, όσο και στο Υπουργείο Υγείας και Κοινωνικής Αλληλεγγύης, για τις δικές τους ενέργειες.
     Ο Υφυπουργός
     ΑΘΑΝΑΣΙΟΣ ΝΑΚΟΣ»
     16. Στην με αριθμό 8978/21-3-05 ερώτηση της Βουλευτού κ. Ροδούλας Ζήση δόθηκε με το υπ’ αριθμ. Β-13-153/12-4-05 έγγραφο από τον Υφυπουργό Ανάπτυξης η ακόλουθη απάντηση:
     «Απαντώντας στην υπ’ αριθμ. ερώτηση 8978/21-3-05 που κατέθεσε στη Βουλή των Ελλήνων η Βουλευτής κ.Ροδούλα Αθ. Ζήση, με θέμα «Απελευθέρωση ωραρίου λειτουργίας καταστημάτων», σας γνωστοποιούμε τα ακόλουθα:
     Το ΥΠ.ΑΝ/ΓΓΕ παρουσίασε προς διαβούλευση 12 θεσμικές αλλαγές για ένα σύγχρονο, πλήρες και αναπτυξιακό πλαίσιο λειτουργίας της αγοράς λιανικού εμπορικού. λαϊκών αγορών και υπαίθριου εμπορίου.
     Στόχος της νέας διακυβέρνησης είναι να ενισχυθούν οι ρυθμοί ανάπτυξης της ελληνικής οικονομίας τα επόμενα χρόνια και να επιταχυνθούν οι ρυθμοί πραγματικής σύγκλισης, τόσο στα εισοδήματα, όσο και στην ποιότητα ζωής των ελλήνων, με τα αντίστοιχα των ευρωπαίων πολιτών.
     Οι στόχοι αυτοί για να πραγματοποιηθούν απαιτούν αλλαγές και μεταρρυθμίσεις παντού. Γι’ αυτό και το 2005 πρόκειται να είναι έτος θεσμικών αλλαγών και μεταρρυθμίσεων. Αλλαγές στο σύστημα κρατικών προμηθειών, αλλαγές στην ασφαλιστική αγορά, αλλαγές στην αγορά φαρμάκων, αλλαγές στη νομοθεσία περί ανταγωνισμού, αλλαγές στον έλεγχο και την εποπτεία των αγορών.
     Η πρόταση νόμου αφορά κυρίως 12 θεσμικές αλλαγές, που αναφέρονται στην απόλυτη διαφάνεια στον τρόπο και τις διαδικασίες χορήγησης των αδειών των λαϊκών αγορών, του υπαίθριου εμπορίου και των «παζαριών», τον περιορισμό της δράσης των μεσαζόντων, την καταπολέμηση του παραεμπορίου, τη θέσπιση αυστηρότερων, αλλά και αντικειμενικών όρων εμπορικής πολεοδόμησης. Όπως επίσης την καθιέρωση εθνικού πλαισίου ωραρίου για τη λειτουργία των καταστημάτων, την καθιέρωση μόνιμου συστήματος εκπτώσεων και προσφορών και τη δημιουργία επιτελικού και εκτελεστικού οργάνου για τη διαμόρφωση και την άμεση υλοποίηση ενός εθνικού σχεδίου για την αξιοποίηση του ηλεκτρονικού εμπορίου.
     Η πρόταση μας αυτή έχει τεθεί σε δημόσια διαβούλευση με όλους τους φορείς της εργασίας, της επιχειρηματικότητας και των καταναλωτικών οργανώσεων. Επιδιώκουμε την προώθηση συναινετικών μεταρρυθμίσεων. Είμαστε έτοιμοι να ακούσουμε και να υιοθετήσουμε κάθε τεκμηριωμένη πρόταση που συνάδει με την επιδίωξή μας να ξεκινήσουν να λειτουργούν οι αγορές με διαφάνεια, περισσότερο ανταγωνισμό και σύμφωνα με ότι ισχύει στην Ευρωπαϊκή Ένωση. Σε αυτό το πλαίσιο περιμένουμε από τους φορείς να καταθέσουν γραπτώς τις απόψεις τους δίνοντάς τους περιθώριο είκοσι ημερών.
     Επιπλέον, ζητάμε τις απόψεις και τις συγκεκριμένες προτάσεις για το πώς πρέπει να ρυθμιστεί, με τρόπο διάφανο και αντικειμενικό, το ζήτημα με τις πωλήσεις κάτω του κόστους.
     Πεποίθηση μας είναι, ότι με τη συνεργασία όλων μας θα καταφέρουμε η Χώρα μας να προωθήσει τις αναγκαίες θεσμικές αλλαγές για να καλύψει το χαμένο έδαφος. Σήμερα και όχι αύριο. Άλλος δρόμος για την ανάπτυξη και την πραγματική σύγκλιση δεν υπάρχει
     Η πρόταση νόμου μεταξύ άλλων περιλαμβάνει τις ακόλουθες 12 θεσμικές αλλαγές:
     1. Συμπληρώνεται και εκσυγχρονίζεται ο ν. 3190/03 που ρυθμίζει θέματα υπαίθριου εμπορίου.
     Ο Νόμος 3190/03 ήταν σύγχρονος, αλλά σε καμία περίπτωση δεν ήταν πλήρης. Υπήρχαν πολλές γκρίζες ζώνες, γιατί δεν είχαν εισαχθεί στο νόμο οι διατάξεις που θα διαμόρφωναν ένα πλήρες, διαφανές και αναπτυξιακό πλαίσιο ανάπτυξης και λειτουργίας του υπαίθριου εμπορίου, το οποίο θα:
     - απέβαινε σε όφελος του καταναλωτή,
     - θα προστάτευε τη νόμιμη μικρή και μεσαία μεγέθους εμπορική επιχείρηση από την ανεξέλεγκτη ανάπτυξη και λειτουργία του υπαίθριου εμπορίου
     - θα έκοβε μια για πάντα τον ομφάλιο λώρο της πελατειακής ομηρίας των
     επαγγελματιών που δραστηριοποιούνται στο χώρο του υπαίθριου εμπορίου από τα κομματικά κυκλώματα των μεσαζόντων που λυμαίνονται το χώρο.
     - θα δημιουργούσε συνθήκες ουσιαστικής εποπτείας και ελέγχου της εφαρμογής του νόμου.
     Οι διατάξεις του νέου νομοσχεδίου του Υπουργείου Ανάπτυξης, που αφορούν τους όρους και τις προϋποθέσεις ανάπτυξης στη χώρα μας του υπαίθριου εμπορίου, διασφαλίζουν όλες τις παραπάνω προτεραιότητες και προβλέπουν:
     - Αντιπροσωπευτική συμμετοχή όλων των παραγωγικών φορέων στο νέο σύστημα χορήγησης των αδειών, προκειμένου η ανάπτυξη των αγορών αυτών να είναι σχεδιασμένη και όχι ανεξέλεγκτη.
     - Διαφάνεια σε όλα 10 στάδια χορήγησης αδειών υπαίθριου εμπορίου
     - Διαδικασίες κλήρωσης, τόσο για τη χορήγηση των αδειών, όσο και για τον
     καθορισμό των θέσεων.
     Προτεραιότητα στην αδειοδότηση σε συγκεκριμένες οικονομικά αδύναμες κοινωνικές ομάδες με το καθορισμό ποσόστωσης.
     Ενίσχυση του ρόλου της Αυτοδιοίκησης και των Οργανισμών Λαϊκών Αγορών Αθήνας και Θεσσαλονίκης
     - Διασφάλιση των πόρων που απαιτούνται για την λειτουργία και τη χρηματοδότηση των κλιμακίων ελέγχου σε κάθε Νομαρχία.
     - Αύξηση των προστίμων και συμπλήρωση όλων των κενών που είχε αφήσει ο προηγούμενος νόμος ασαφή ή αρρύθμιστα.
     Πιο συγκεκριμένα, οι βασικότερες αλλαγές που προβλέπει το νέο θεσμικό πλαίσιο που προωθεί το Υπουργείο Ανάπτυξης, προβλέπουν:
     Τάξη και διαφάνεια στο υπαίθριο και στάσιμο πλανόδιο εμπόριο Την αναβάθμιση του ρόλου της Τοπικής Αυτοδιοίκησης.
     Η χορήγηση των αδειών πλανόδιου υπαίθριου εμπορίου θα γίνεται από τη Νομαρχιακή Αυτοδιοίκηση και του υπαίθριου στάσιμου εμπορίου από το Δήμαρχο ή τον Πρόεδρο της Κοινότητας, ύστερα από απόφαση του δημοτικού ή κοινοτικού συμβουλίου. Ταυτόχρονα εξασφαλίζεται η χρηματοδότηση των ελέγχων από κωδικούς οι οποίοι για το σκοπό αυτό λειτουργούν σε κάθε νομαρχία.
     - Την αντιπροσώπευση όλων των παραγωγικών ομάδων.
     Σε κάθε Νομαρχιακή Αυτοδιοίκηση θα συγκροτηθούν Επιτροπές στην οποία θα εκπροσωπούνται πέραν της Νομαρχίας και οι εκπρόσωποι παραγωγικών φορέων (επιμελητήριο, εμπορικός σύλλογος, ομοσπονδία βιοτεχνών και επαγγελματιών, του αντιπροσωπευτικότερου σωματείου μικροπωλητών, της Τοπικής ένωσης Δήμων και Κοινοτήτων, και της Τροχαίας)
     Αντίστοιχα σε κάθε Δήμο στην αντίστοιχη επιτροπή θα συμμετέχουν εκπρόσωποι από το επιμελητήριο, εμπορικό σύλλογο, ομοσπονδία βιοτεχνών και επαγγελματιών, της πανελλήνιας ένωσης μικροπωλητών θρησκευτικών και εμπορικών πανηγύρεων και μικροπωλητών ατόμων με ειδικές ανάγκες, της εθνικής συνομοσπονδίας ατόμων με αναπηρία, των αρμόδιων εφορειών αρχαιοτήτων του Υπ. Πολιτισμού, εφόσον πρόκειται για αρχαιολογικούς χώρους και της Τροχαίας.
     - Την οριοθέτηση του ανώτερου αριθμού χορηγούμενων αδειών κάθε χρόνο.
     Οι Επιτροπές θα γνωμοδοτούν μέχρι τέλος Νοεμβρίου για τον αριθμό αδειών κάθε επαγγέλματος που θα χορηγούνται τον επόμενο χρόνο και η Ν. Αυτοδιοίκηση και οι Δήμοι ή οι Κοινότητες με απόφαση που θα εκδίδουν μέχρι τις 31 Δεκεμβρίου θα καθορίζουν τον ανώτατο αριθμό ανά κατηγορία επαγγέλματος που θα χορηγείται τον επόμενο χρόνο.
     Τη θέσπιση καταληκτικής ημερομηνίας για την υποβολή αίτησης
     (31η Ιανουαρίου) και την εντός 30 ημερών απάντηση των αρμόδιων υπηρεσιών.
     Τη 3ετή διάρκεια των αδειών, οι οποίες θα είναι προσωποπαγείς, δεν
     μεταβιβάζονται. δεν εισφέρονται, ούτε μισθώνονται ή παραχωρούνται κατά χρήση.
     Τον καθορισμό ελάχιστης απόστασης από δημοτικές ή λαϊκές αγορές και τον ορισμό συγκεκριμένου αριθμού θέσεων για άσκηση στάσιμου υπαίθριου εμπορίου. στον προσδιορισμό του οποίου λαμβάνεται υπ’ όψιν και η γεωγραφική συγκέντρωση του στεγασμένου εμπορίου.
     Τον καθορισμό ποσόστωσης για τη χορήγηση αδειών σε διάφορες οικονομικά αδύναμες ομάδες. Με ποσόστωση θα χορηγείται άδεια σε άνεργους που είναι άτομα με αναπηρία πάνω από 67%. σε πολύτεκνους και τέκνα πολυτέκνων, ανάπηρους και θύματα ειρηνικής περιόδου, ομογενείς βορειοηπειρώτες ή παλιννοστούντες από την π. ΕΣΣΔ και τον Πόντο.
     - Τη διενέργεια δημόσιας κλήρωσης για τη χορήγηση των αδειών, εφόσον οι αιτήσεις ξεπερνούν τον αριθμό των χορηγούμενων αδειών.
     - Τη διενέργεια δημόσιας κλήρωσης για τις ακριβείς θέσεις που θα καταλαμβάνει κάθε κάτοχος στους χώρους ανάπτυξης του υπαίθριου εμπορίου.
     Τη θέσπιση αυστηρότερων προστίμων για τους παραβάτες. ύψους από 300 έως 5000 ευρώ, ενώ προβλέπεται μέχρι και η αφαίρεση της άδειας σε περίπτωση επαναλαμβανόμενης παραβατικής συμπεριφοράς.
     2. Συμπληρώνεται και εκσυγχρονίζεται ο ν. 3190/03 που ρυθμίζει θέματα
     λαϊκών αγορών.
     Τάξη και διαφάνεια στις Λαϊκές Αγορές
     - Καθορίζεται η αρμοδιότητα για τη χορήγηση των αδειών για λαϊκές, κάτι το οποίο ο προηγούμενος νόμος άφηνε ασαφές. Διατηρείται ο διαχωρισμός σε άδειες παραγωγικές και επαγγελματικές. Ο αριθμός των πρώτων δεν περιορίζεται, ώστε να ακολουθεί τις ανάγκες των παραγωγών και να διευκολύνει την παρουσία τους σε λαϊκές αγορές. Αντίθετα ο αριθμός των δεύτερων περιορίζεται' Και εδώ εισάγονται αποκλειστικά κοινωνικά κριτήρια για την παροχή προτεραιότητας στην χορήγηση επαγγελματικών αδειών. Εδώ επίσης επιλέγεται η κλήρωση ως πλέον διαφανής και αντικειμενική μέθοδος για την χορήγηση των αδειών, όπου η ζήτηση είναι μεγαλύτερη από τη προσφορά. Εισάγεται πρόβλεψη για την περίπτωση καταστροφών. ώστε να δίδεται η δυνατότητα στις εξαιρετικές αυτές περιπτώσεις να διαθέτουν οι παραγωγοί κάτοχοι αδειών και προϊόντα άλλων παραγωγών. με προφανή οφέλη και για τους πληγέντες παραγωγούς και για τους καταναλωτές. Αυξάνονται οι ποινές για διάφορες παραβάσεις. οι οποίες κυμαίνονται από 300 ευρώ ως 20.000 ευρώ. Το πιο σημαντικό όμως είναι, ότι θεσπίζονται και στο χώρο αυτό απόλυτα αντικειμενικές και διαφανείς διαδικασίες χορήγησης αδειών, με αποτέλεσμα να μπει ένα οριστικό τέρμα στα κομματικά κυκλώματα μεσαζόντων που λυμαίνονται τη συγκεκριμένη αγορά, με προφανές όφελος και για τους πωλητές και για τη τσέπη του καταναλωτή.
     3. Συμπληρώνεται και εκσυγχρονίζεται ο ν. 3190/03 που ρυθμίζει θέματα παζαριών και «εμποροπανήγυρεις».
     Τάξη και διαφάνεια στα παζάρια και στις «εμποροπανήγυρεις»
     - Αντιμετωπίζεται ριζικά το πρόβλημα των «παζαριών» και των παραδοσιακών «εμποροπανηγυριών», με τρόπο που ενισχύει. την παραδοσιακή αυτή δραστηριότητα, αλλά ταυτόχρονα εκκαθαρίζει την αγορά από το παραεμπόριο των μεσαζόντων και ενδιαμέσων, εκμισθωτών και διοργανωτών παζαριών. Για το σκοπό αυτό απαγορεύεται η μίσθωση χώρων από δημόσιους και δημοτικούς οργανισμούς και αρχές σε ιδιώτες για υπομίσθωση ή κατά οποιονδήποτε τρόπο εκμετάλλευσή τους για δραστηριότητες υπαίθριου εμπορίου. Και επιβάλλεται απόλυτη ακυρότητα στις συναλλαγές με τέτοιο αντικείμενο.
     4. Ολοκληρωμένη καταγραφή Χονδρεμπόρων σε όλη την Ελλάδα
     Τέλος συμπληρώνονται οι διατάξεις για το Μητρώο Χονδρεμπόρων για τη σωστή καταγραφή της αγοράς και την αντιμετώπιση πρακτικών που περιορίζουν τον ανταγωνισμό και τις επιλογές των καταναλωτών. Κυρίως με τον τρόπο αυτό επιδιώκεται η παρακολούθηση και ανατροπή των κυκλωμάτων ενδιάμεσων, που με τη μορφή του χονδρεμπόρου αποκομίζουν αδικαιολόγητα κέρδη αυξάνοντας την τελική τιμή στην οποία καλείται να αγοράσει ο καταναλωτής, ενώ ταυτόχρονα, με τον τρόπο αυτό, θα ενισχυθεί η αμεσότερη πρόσβαση του παραγωγού στον καταναλωτή.
     Νέο σύστημα εκπτώσεων: Λογικές τιμές 10 μήνες, πραγματικές εκπτώσεις 2 μήνες το χρόνο
     5. Καθορίζεται δια νόμου και όχι με εκάστοτε υπουργική απόφαση, νέο σύστημα εκπτώσεων, με το οποίο επιτρέπεται η πώληση εμπορευμάτων με μειωμένες τιμές δύο φορές το χρόνο λόγω τέλους εποχής (τακτικές εκπτώσεις) στις εξής περιοριστικά προσδιοριζόμενες περιπτώσεις: (α) για διάστημα τεσσάρων (4) εβδομάδων από την 20η Ιανουαρίου κάθε έτους αν συμπίπτει με ημέρα Δευτέρα ή σε κάθε άλλη περίπτωση από την αρχή της πρώτης εβδομάδας μετά την παραπάνω ημερομηνία, (β) για διάστημα πέντε (5) εβδομάδων από την 15η Ιουλίου κάθε έτους εφόσον συμπίπτει με ημέρα Δευτέρα ή, σε κάθε άλλη περίπτωση, από την αρχή της πρώτης εβδομάδος μετά την παραπάνω ημερομηνία.
     Καθορίζονται αυστηρότερα πρόστιμα για όσους παραβαίνουν το νόμο που ξεκινούν από 1.000 ευρώ και φθάνουν μέχρι 100.000 ευρώ ανάλογα με την έκταση της παράβασης ή την πιθανή υποτροπή της επιχείρησης όταν αυτή έχει προβεί σε εικονικές (μαϊμού) εκπτώσεις με στόχο την παραπλάνηση των καταναλωτών.
     Ναι στις προσφορές αλλά με διαφάνεια και έλεγχο
     6. Επιτρέπονται οι προσφορές ανά κατηγορία προϊόντος ή για συγκεκριμένο προϊόν, για περιορισμένο χρονικό διάστημα, το οποίο δεν μπορεί να υπερβαίνει τις δέκα συνεχόμενες ημέρες και υπό τον όρο ότι σε εμφανή σημεία του καταστήματος και πάντως στο συγκεκριμένο σημείο που βρίσκονται τα σχετικά προϊόντα, αναφέρεται ευκρινώς η παλαιά και η νέα τιμή του προϊόντος. Σε κάθε περίπτωση απαγορεύεται η προσφορά να αφορά αριθμό προϊόντων που υπερβαίνει το 50% του συνόλου των ειδών που διαθέτει το συγκεκριμένο κατάστημα. Προσφορά για το ίδιο προϊόν μπορεί να γίνεται μόνο μετά πάροδο εξήντα ημερών από την προηγούμενη. Κάθε εμπορική επιχείρηση οφείλει να ανακοινώνει τις προσφορές που προτίθεται να κάνει το αργότερο την προηγούμένη της έναρξης αυτών των προσφορών στον οικείο εμπορικό σύλλογο, αναφέροντας το προϊόν ή τα προϊόντα, για τα οποία γίνεται η προσφορά και την διάρκεια της προσφοράς. Σε περίπτωση προσφορών οι οποίες είναι ανακριβείς ή παραπλανητικές ως προς το ποσοστό της μείωσης τιμής, ή ως προς την ποσότητα των προσφερομένων ή καθ' οιονδήποτε άλλο τρόπο, με απόφαση της οικείου Νομάρχη επιβάλλεται πρόστιμο από 500 ευρώ και μέχρι 50.000 ευρώ, ανάλογα με την έκταση της παράβασης.
     Προσαρμόζεται το ωράριο λειτουργίας των καταστημάτων στα ισχύοντα των χωρών μελών της Ευρωπαϊκής Ένωσης.
     7. Σύμφωνα με το σχέδιο νόμου που δόθηκε προς διαβούλευση σε όλους τους φορείς της αγοράς, των καταναλωτών και των εργαζομένων θεσμοθετείται εθνικό πλαίσιο ωραρίου λειτουργίας των καταστημάτων για όλη τη χώρα, προκειμένου, αφενός να μην έχουμε 54 διαφορετικά ωράρια λειτουργίας των καταστημάτων, όσοι και οι νομοί, όπως συμβαίνει μέχρι σήμερα και να εναρμονισθεί το πλαίσιο ωραρίου λειτουργίας των καταστημάτων στην χώρα μας με τα ισχύοντα στις άλλες χώρες μέλη της Ένωσης. Για τη ρύθμιση και όχι για την απελευθέρωση του ωραρίου λειτουργίας την οποία απορρίπτουμε, διότι αυτό θα σήμαινε ασυδοσία, λαμβάνουμε κατά βάση υπόψη το ισχύον καθεστώς στο Λεκανοπέδιο της Αττικής. Για το σκοπό αυτό θεσμοθετείται το πλαίσιο λειτουργίας των εμπορικών καταστημάτων καθημερινά και σε όλη την επικράτεια ως τις 21.00 ώρα, και το Σάββατο ως τις 20.00. Με αποφάσεις των οικείων νομαρχιακών συμβουλίων, έπειτα από γνώμη των ενδιαφερόμενων οργανώσεων εργοδοτών και εργαζομένων, το ωράριο λειτουργίας των καταστημάτων μπορεί να διευρύνεται, εφ’ όσον οι τοπικές συνθήκες το απαιτούν. Οι εμπορικοί σύλλογοι διατηρούν το δικαίωμα τους να καθορίζουν ελεύθερα το ωράριο λειτουργίας των καταστημάτων μελών τους μέσα στο εθνικό πλαίσιο ωραρίου λειτουργίας των καταστημάτων, δεν μπορούν όμως να απαγορεύουν σε όποιον επιθυμεί, να λειτουργεί μέσα στο εθνικό πλαίσιο ωραρίου. Τα δικαιώματα των εργαζομένων στο λιανικό εμπόριο προστατεύονται απόλυτα. Διότι, ενώ αυξάνεται η δυνητική λειτουργία των καταστημάτων κατά δύο (2) ώρες το καλοκαίρι και κατά επτά (7) ώρες το χειμώνα, οι ώρες εργασίας για τους εμποροϋπαλλήλους παραμένουν 40 ώρες την βδομάδα. Επισημαίνεται, ότι στις χώρες του Ευρωπαϊκού Νότου, χώρες όπου ο τουρισμός συμμετέχει σημαντικά στο ΑΕΠ, αλλά και οι κλιματολογικές συνθήκες είναι σχεδόν παρόμοιες με τις δικές μας, οι εβδομαδιαίες ώρες λειτουργίας των καταστημάτων είναι 90 ώρες στην Ισπανία , 126 ώρες στην Πορτογαλία και 78 ώρες στην Ιταλία. Το μέτρο αυτό δίνει τη δυνατότητα στους καταναλωτές και ιδιαίτερα τους εργαζόμενους καταναλωτές, να κάνουν τα ψώνια τους με περισσότερη άνεση και λιγότερο άγχος και αναμένεται να επηρεάσει θετικά τη δημιουργία περισσότερων θέσεων εργασίας στον κλάδο του λιανικού εμπορίου, όπως έγινε άλλωστε και με την πρώτη διεύρυνση του ωραρίου λειτουργίας των καταστημάτων στη χώρα μας και αποδεικνύεται από τα επίσημα στοιχεία της ΕΣΥΕ. ότι οι θέσεις εργασίας στο λιανικό εμπόριο από 380.000 που ήταν το 1993, εκτινάχθηκαν στις 516.000 το 2004 σύμφωνα με τα αποτελέσματα έρευνας εργατικού δυναμικού της 
     (Να φωτογραφηθεί ο πίνακας)
     Πηγή ΕΣΥΕ
     Επιπλέον για το Υπουργείο Ανάπτυξης θέμα λειτουργίας των καταστημάτων την Κυριακή δεν τίθεται. Η δυνατότητα των νομαρχών να διευρύνουν το ωράριο την Κυριακή αφορά τις τουριστικές περιοχές όπως ισχύει μέχρι σήμερα. ΓΙ' αυτό τον λόγο και δεν τροποποιείται η κείμενη νομοθεσία που αφορά τη λειτουργία των καταστημάτων τις Κυριακές.
     Αυστηρότεροι όροι αλλά και αντικειμενικές διαδικασίες για την χορήγηση άδειας μεγάλων καταστημάτων από τις Νομαρχίες της περιφέρειας.
     8. Καθορίζονται αυστηρότερες διατάξεις που αφορούν την εμπορική πολεοδομία. Οι διατάξεις αυτές, αφ’ ενός μεν προφυλάσσουν τις τοπικές κοινωνίες από φαινόμενα γιγαντισμού, που μπορούν να πλήξουν την παραδοσιακή εμπορική δραστηριότητα μέσα στα αστικά κέντρα ή σε περιοχές περιορισμένες γεωγραφικά, όπως τα νησιά και αφ’ ετέρου εισάγουν μια απολύτως σαφή και πλήρη διαδικασία εξέτασης αιτημάτων, ώστε να μην εμποδίζεται αδικαιολόγητα η νέα εμπορική δραστηριότητα και η δημιουργία νέων θέσεων εργασίας. Ο πρώτος στόχος επιτυγχάνεται με την επαύξηση των προϋποθέσεων για την εγκατάσταση μεγάλων καταστημάτων και ο δεύτερος με την μεταφορά στην νομοθεσία των συμπερασμάτων της νομολογίας από την μέχρι τώρα εφαρμογή της διάταξης.
     Όχι στις πωλήσεις κάτω του κόστους, αλλά να προσδιορίσουμε με περισσότερη ακρίβεια και διαφάνεια ποιο είναι το πραγματικό κόστος.
     9. Για τις πωλήσεις κάτω του κόστους θεωρούμε ότι πρέπει, μέσα από το διάλογο, να αναζητήσουμε τον καλύτερο τρόπο εφαρμογής της συγκεκριμένης διάταξης και κυρίως να καθορίσουμε με περισσότερη ακρίβεια και διαφάνεια ποιο πρέπει να θεωρούμε πραγματικό κόστος.
     Τέρμα στην αυθαιρεσία του δημοσίου και της τοπικής αυτοδιοίκησης, με τα υπερβολικά μισθώματα για τα ενοικιαζόμενα κυλικεία, που αποτελεί την αιτία των υπερβολικών τιμών στα προϊόντα που διαθέτουν.
     10. Στα κυλικεία που λειτουργούν με ευθύνη του δημοσίου, της τοπικής αυτοδιοίκησης και των δημοσίων επιχειρήσεων θεσπίζεται ανώτατο όριο τιμών λιανικής πώλησης σε βασικά προϊόντα και μπορεί να διαμορφώνεται η κατ’ έτος ποσοστιαία αύξηση αυτών. Σε περίπτωση εκμίσθωσης, με πλειοδοτικό διαγωνισμό για λειτουργία κυλικείου, οι ανώτατες τιμές για την πώληση των βασικών προϊόντων αλλά και τυχόν άλλων προϊόντων που ο φορέας επιθυμεί να προσδιορίσει, αποτελεί υποχρεωτικό όρο της προκήρυξης για τη διενέργεια του διαγωνισμού. Με τον τρόπο αυτό βάζουμε ένα οριστικό τέλος σε ένα θέμα που κατ’ επανάληψη εξέθετε τη χώρα μας, ιδιαίτερα στα κυλικεία γύρω από αρχαιολογικούς και τουριστικούς χώρους και ζημίωνε, τόσο την εικόνα της χώρας όσο και την τσέπη των καταναλωτών αλλά και αιφνιδίαζε του επιχειρηματίες του χώρου.
     Μπαίνει τάξη στις εκθέσεις βιβλίων ώστε να μη δημιουργούνται συνθήκες αθέμιτου ανταγωνισμού εις βάρος των νόμιμα δραστηριοποιούμενων Βιβλιοπωλείων.
     11. Αντιμετωπίζεται ο αθέμιτος ανταγωνισμός στον ευαίσθητο χώρο του βιβλίου, θέτοντας αυστηρές προϋποθέσεις για τον αριθμό των εκθέσεων βιβλίου και των δυνατοτήτων πώλησης βιβλίων σε αυτές. Με τις συγκεκριμένες διατάξεις δίνεται η δυνατότητα έκφρασης σε όλους τους συνδικαλιστικούς φορείς στο χώρο του βιβλίου, αλλά και περιορίζεται μια δραστηριότητα που βλάπτει τα βιβλιοπωλεία και πρωτίστως τα μικρότερα «βιβλιοπωλεία της γειτονιάς».
     Η Ελλάδα αποκτά επιτελικό και εκτελεστικό όργανο χάραξης και υλοποίησης επιχειρησιακού σχεδίου για την αξιοποίηση των δυνατοτήτων του ηλεκτρονικού εμπορίου.
     12. Τέλος προωθείται η Ίδρυση Συμβουλίου Ηλεκτρονικού Επιχειρείν και αναλαμβάνει η εκτελεστική επιτροπή αυτής να διαμoρφώσει επιτέλους στρατηγικό και επιχειρησιακό σχέδιο δικτύωσης και αξιοποίησης του ηλεκτρονικού εμπορίου, με προφανή οφέλη για το σύνολο των εμπορικών και των πόσης φύσεως επιχειρήσεων στη χώρα μας.
     Οι δώδεκα θεσμικές αλλαγές που προωθούμε:
     - θεσμοθετούν καθαρούς, δίκαιους και διάφανους κανόνες λειτουργίας όλων των αγορών.
     - προσαρμόζουν το θεσμικό πλαίσιο λειτουργίας του εμπορίου στα ισχύοντα των χωρών μελών της Ευρωπαϊκής Ένωσης.
     - κατοχυρώνουν με τρόπο απόλυτο και διάφανο τα συμφέροντα των καταναλωτών.
     - προστατεύουν τη μικρή νόμιμη εμπορική επιχείρηση, τόσο από την ανεξέλεγκτη ανάπτυξη των μεγάλων καταστημάτων στην περιφέρεια της χώρας, όσο και από το παράνομο και ανεξέλεγκτο παραεμπόριο.
     - διευκολύνουν την είσοδο νέων επιχειρήσεων στον κλάδο του λιανικού εμπορίου, με την καθιέρωση εθνικού πλαισίου ωραρίου λειτουργίας των καταστημάτων, με προφανή οφέλη για την ανάπτυξη και τη δημιουργία νέων θέσεων εργασίας αλλά και την εξυπηρέτηση των καταναλωτών.
     - δίνουν επιτέλους αξιοπρέπεια και σεβασμό σε όλους αυτούς τους μεροκαματιάρηδες που δραστηριοποιούνται στο κλάδο του υπαίθριου εμπορίου, των λαϊκών αγορών και των εμποροπανηγυριών και οι οποίοι μέχρι σήμερα ήταν είτε στο έλεος των κομμάτων, είτε στο έλεος των κυκλωμάτων μεσαζόντων που λυμαίνονται τους χώρους αυτούς.
     Θεωρώ ότι κάνουμε ένα σημαντικό βήμα μπρος τα εμπρός και αυτό που περιμένουμε τώρα είναι τις σαφείς και συγκεκριμένες παρατηρήσεις και αντιπροτάσεις όλων των φορέων της εργασίας, των επιχειρήσεων και των καταναλωτικών οργανώσεων, ώστε να γίνει πράξη αυτή η μεταρρύθμιση.
     Ο Υφυπουργός
     ΓΙΑΝΝΗΣ ΠΑΠΑΘΑΝΑΣΙΟΥ»
     17. Στην με αριθμό 9190/29-3-05 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. ΥΠΠΟ/ΓΡ.ΥΦ.Κ.Ε./772/13-4-05 έγγραφο από τον Υφυπουργό Πολιτισμού η ακόλουθη απάντηση:
     «Σε απάντηση της με αρ. πρ. 9190/29-3-2005 ερώτησης του Βουλευτή κ. Στ. Ματζαπετάκη, σας πληροφορούμε τα εξής:
     Το Κέντρο Κρητικής Λογοτεχνίας, αν και έχει ιδρυθεί το 1997 δεν έχει απευθυνθεί στη Διεύθυνση Γραμμάτων παρά μόνο το έτος 2003 κατά το οποίο επιχορηγήθηκε με ποσό 3000 ΕΥΡΩ για τη διενέργεια Συνεδρίου με θέμα « Ο λαϊκός Πολιτισμός των χωρών της Μεσογείου».Απαραίτητη προϋπόθεση για να εξετασθεί αίτημα οικονομικής ενίσχυσης ενός λογοτεχνικού σωματείου είναι να υποβληθεί στην αρμόδια Υπηρεσία το καταστατικό του, ο προγραμματισμός δραστηριοτήτων και κάθε χρήσιμο στοιχείο για τη συμπλήρωση εισήγησης ως προς το επιτελούμενο έργο του.
     Ο Υφυπουργός
     ΠΕΤΡΟΣ ΤΑΤΟΥΛΗΣ»
     18. Στην με αριθμό 8872/17-3-05 ερώτηση των Βουλευτών κυρίων Σταύρου Σκοπελίτη και Άγγελου Τζέκη  δόθηκε με το υπ’ αριθμ. Β-631/8-4-05 έγγραφο από τον Υφυπουργό Μεταφορών και Επικοινωνιών η ακόλουθη απάντηση:
     «Σε απάντηση της ερώτησης με αριθμό 8872/17-3-2005 που κατέθεσαν στη Βουλή οι Βουλευτές κ.κ. Σταύρος Σκοπελίτης και Άγγελος Τζέκης, σχετικά με εγκατάσταση κεραίας κινητής τηλεφωνίας, θέτουμε υπόψη σας:
     1. Σύμφωνα με το Ν. 2867/2001 αρ. 3, παρ. 14, εδαφ. κ, αρμόδια για τη χορήγηση των αδειών κατασκευής κεραιών σταθμών στην ξηρά, πλην αυτών που αφορούν τα πάρκα κεραιών, είναι η Εθνική Επιτροπή Τηλεπικοινωνιών και Ταχυδρομείων (Ε.Ε.Τ.Τ.), η οποία και ασκεί όλες τις σχετικές αρμοδιότητες που αναφέρονται στο άρθρο 1 του Ν.2801/2000.
     Η άδεια που εκδίδει, η Ε.Ε.Τ.Τ., είναι η πρώτη από τις πράξεις που απαιτούνται, βάσει του ανωτέρω Νόμου και εκδίδεται μετά τη χορήγηση θετικής γνωμάτευσης της Ελληνικής Επιτροπής Ατομικής Ενέργειας, η οποία με την Κοινή Υπουργική Απόφαση για τα "Μέτρα προφύλαξης του κοινού από τη λειτουργία κεραιών εγκατεστημένων στην ξηρά" (υπ' Αριθμ. 53571/3839/2000) ορίζεται ως υπεύθυνη για την προστασία του πληθυσμού και του περιβάλλοντος από μη ιοντίζουσες (ηλεκτρομαγνητικές) ακτινοβολίες και φροντίζει για την παροχή σχετικής πληροφόρησης για κάθε ενδιαφερόμενο.
     Με την εν λόγω ΚΥΑ θεσπίζονται βασικοί περιορισμοί και επίπεδα αναφοράς και καθορίζονται τα όρια για την ασφαλή έκθεση του κοινού στην ηλεκτρομαγνητική ακτινοβολία που εκπέμπουν οι κατασκευές κεραιών κινητής τηλεφωνίας. Η εγκατάστασή τους εντός ή πλησίον κατοικημένων περιοχών πρέπει να γίνεται σύμφωνα με τις θεσμοθετημένες προδιαγραφές, ώστε σε όλα τα γειτονικά στο σταθμό κεραιών σημεία, στα οποία υπάρχει ανθρώπινη πρόσβαση να εξασφαλίζεται η συμμόρφωση με τα όρια ασφαλούς έκθεσης του κοινού.
     Επισημαίνεται ότι με την υπόψη ΚΥΑ καθορίζονται 20% αυστηρότερα όρια από αυτά που επιβάλλει η Σύσταση 1999/519/ΕΚ του Συμβουλίου της Ε.Ε
     Επίσης, πρέπει να αναφερθεί πως στην εν λόγω ΚΥΑ οι βασικοί περιορισμοί και τα επίπεδα αναφοράς για την ασφαλή έκθεση του κοινού στα εκπεμπόμενα ηλεκτρομαγνητικά πεδία, βασίστηκαν σε όλες τις μέχρι σήμερα αποδεδειγμένες βιολογικές επιδράσεις και έχουν οριστεί με μεγάλους συντελεστές ασφαλείας, έτσι ώστε να λαμβάνονται υπ' όψιν οι αβεβαιότητες που υπάρχουν όσον αφορά την ατομική ευαισθησία, τις περιβαλλοντικές συνθήκες, καθώς και τις διαφορές όσον αφορά την ηλικία και την κατάσταση της υγείας του κοινού.
     Η εσωτερική μας, όμως, νομοθεσία δεν αρκείται ούτε σ' αυτά τα αλλεπάλληλα προστατευτικά της κοινής υγείας μέτρα (αυστηρότερα όρια από την ΕΕ, προηγούμενη γνωμοδότηση της Ελληνικής Επιτροπής Ατομικής Ενέργειας, παροχή αδείας και από άλλες αρχές - Πολεοδομία - Δασαρχείο - ΥΠΑ κλπ), και επιβάλλει συγχρόνως και υποχρέωση διαρκών ελέγχων.
     Έτσι, σύμφωνα με την ΥΑ 535/2000, αρθ. 5 §3, οι συναρμόδιες υπηρεσίες των Υπουργείων ΠΕΧΩΔΕ, Υγείας, Μεταφορών κλπ. αναλαμβάνουν συντονισμένες πρωτοβουλίες για την αποτελεσματική παρακολούθηση των διεθνών εξελίξεων, την εκπόνηση ερευνητικών μελετών και τη σχετική ενημέρωση του γενικού πληθυσμού για θέματα προστασίας της υγείας από την εκπομπή ηλεκτρομαγνητικών ακτινοβολιών, ενώ και η Ευρωπαϊκή Επιτροπή παρακολουθεί από κοντά την έρευνα, που διεξάγεται σ' αυτό το θέμα.
     Κατόπιν, λοιπόν, όλων αυτών των αναμφισβήτητων δεδομένων, πρόδηλον καθίσταται ότι υπάρχει και λειτουργεί στη χώρα μας αυστηρό νομοθετικό πλαίσιο που ρυθμίζει το θέμα, το πλαίσιο δε τούτο παρακολουθεί από κοντά τα όσα κρατούν σχετικώς στις χώρες Ε.Ε. και εναρμονίζεται προς την εκάστοτε κοινοτική νομοθεσία.
     2.  Ειδικά για την εγκατάσταση κεραίας κινητής τηλεφωνίας, η οποία μνημονεύεται στην, ως άνω ερώτηση, σύμφωνα και με όσα στοιχεία μας παρείχε εγγράφως η Ε.Ε.Τ.Τ. σας πληροφορούμε τα εξής:
     Για την κατασκευή κεραίας κινητής τηλεφωνίας στη Λέσβο, πλησίον του Πειραματικού Γυμνασίου Μυτιλήνης και του 5ου Δημοτικού Σχολείου Κάστρου Μυτιλήνης, επί της οδού Μικράς Ασίας 13, έχει εκδοθεί η υπΆριθμ. 272/9/10-01-2003 Απόφαση της ΕΕΤΤ, με την οποία χορηγείται Άδεια στην εταιρεία «COSMOTE -ΚΙΝΗΤΕΣ ΤΗΛΕΠΙΚΟΙΝΩΝΙΕΣ Α.Ε.». Επίσης, σας πληροφορούμε ότι για την ανωτέρω κατασκευή κεραίας υπάρχει η υπ Αριθμ. Πρωτ. Μ.ι./411/1456/22-10-2002 θετική Γνωμάτευση της Ελληνικής Ατομικής Ενέργειας, όπως εκ του Νόμου απαιτείται.
     2. Σας πληροφορούμε, επίσης, ότι όταν πληρούνται οι εκ του Νόμου προϋποθέσεις η Ε.Ε.Τ.Τ. είναι υποχρεωμένη να προχωρά στην αδειοδότηση του εκάστοτε σταθμού βάσης κινητής επικοινωνίας, χωρίς να δικαιούται εκ του Νόμου να εξαιρέσει κάποιες κεραίες από αυτή τη διαδικασία αδειοδότησης.
     Η ανάκληση για τις ήδη αδειοδοτημένες κατασκευές κεραιών μπορεί να πραγματοποιηθεί μόνο με τις προϋποθέσεις του υπ' Αριθμ. 236/79/2001 (ΦΕΚ 1649/Β/11-12-2001) Κανονισμού Αδειών Κατασκευών Κεραιών στην Ξηρά (άρθρο 9), δηλ. εάν και όταν «η αίτηση για έγκριση τοποθέτησης των εγκαταστάσεων της Κατασκευής Κεραίας σύμφωνα με τα προβλεπόμενα στο ν. 2801/2000 και στο άρθρο 24α του ν. 2075/1992 απορριφθεί, ή ανακληθεί η ήδη χορηγηθείσα έγκριση ..»
     3. Τέλος, σημειώνεται ότι υπάρχει, πραγματικά, έλλειμμα ενημέρωσης της κοινής γνώμης και έντονη παραπληροφόρηση. Η πολιτεία με ανακοινώσεις επιστημονικές ημερίδες και κάθε άλλο πρόσφορο μέτρο, προσπαθεί να παράσχει στους πολίτες σωστή ενημέρωση. Τελευταία, άλλωστε, έχουν πυκνώσει οι δειγματοληπτικές μετρήσεις που πραγματοποιεί η Ε.Ε.Α.Ε. (Ελληνική Επιτροπή Ατομικής Ενέργειας), στο πλαίσιο των αρμοδιοτήτων της, είτε από μόνη της είτε κατόπιν αιτήσεως ενδιαφερομένων, καθώς και από δημοσιεύματα του Τύπου και εκπομπών Ρ/Τ.
     Ο Υφυπουργός
     ΑΝΑΣΤΑΣΙΟΣ ΝΕΡΑΝΤΖΗΣ»
     19. Στην με αριθμό 9126/28-3-05 ερώτηση του Βουλευτή κ. Δημητρίου Κωνσταντάρα δόθηκε με το υπ’ αριθμ. 7017/4/4995/22-4-05 έγγραφο από τον Υφυπουργό Δημόσιας Τάξης η ακόλουθη απάντηση:
     «Σε απάντηση της ανωτέρω ερώτησης, που κατέθεσε ο Βουλευτής κ. Δ. Κωνσταντάρας, σας γνωρίζουμε ότι η επίλυση των προβλημάτων, που απασχολούν το αστυνομικό προσωπικό, αποτελεί για το Υπουργείο μας θέμα πρώτης προτεραιότητας, προκειμένου να τηρηθούν στο ακέραιο οι δεσμεύσεις της Κυβέρνησης στο προσωπικό των Σωμάτων Ασφαλείας και ό,τι υποσχεθήκαμε να γίνει πράξη. Σε κάθε δε περίπτωση αντιμετωπίζουμε τον αστυνομικό ως άνθρωπο, οικογενειάρχη, επαγγελματία και λειτουργό, με στόχο την περαιτέρω αναβάθμιση της θέσης του και τη βελτίωση των συνθηκών εργασίας του.
     Για τα προβαλλόμενα από το ανωτέρω προσωπικό αιτήματα, ενημερώθηκε η Εθνική Αντιπροσωπεία την 21-4-2005, κατά τη συζήτηση της 847/ 18-4-2005 επίκαιρης ερώτησης, που κατέθεσε ο Βουλευτής κ. Α. Μανωλάκης. Για την ενημέρωσή σας, σας καταθέτουμε σε φωτοτυπία πρακτικά της ανωτέρω συζήτησης.
     Πέραν αυτών, σε ό,τι αφορά το θέμα της αποδέσμευσης των βαθμοφόρων της Ελληνικής Αστυνομίας από τις Υπηρεσίες Εξωτερικής Φρούρησης Καταστημάτων Κράτησης του Υπουργείου Δικαιοσύνης, σας πληροφορούμε ότι με αλλεπάλληλες νομοθετικές ρυθμίσεις έχει παραταθεί η παραμονή 91 βαθμοφόρων, επειδή κρίθηκε επιβεβλημένη η παροχή συνδρομής της Αστυνομίας στην αναφερόμενη Υπηρεσία, προκειμένου αυτή να εκτελέσει την αποστολή της κατά τον καλύτερο δυνατό τρόπο. Η τελευταία προθεσμία έληξε την 31-12-2004 και ήδη το εν λόγω Υπουργείο προωθεί νομοθετική ρύθμιση για παράτασή της έως 30-6-2005.
     Για την επίλυση του θέματος αυτού από το Υπουργείο μας έχει ζητηθεί, με έγγραφά μας, η ρύθμιση του προβλήματος αυτού το συντομότερο δυνατό, ενώ πρόσφατα από τον Υπουργό Δημόσιας Τάξης ελήφθη απόφαση για εκ νέου παρέμβαση προς τον Υπουργό Δικαιοσύνης, προκειμένου να επισπευσθούν οι διαδικασίες αποδέσμευσης των αστυνομικών από το έργο αυτό.
     Σχετικά με τη συντήρηση των υπηρεσιακών οχημάτων, σας πληροφορούμε ότι, σύμφωνα με τις διατάξεις του π.δ. 188/2001, η επισκευή και συντήρησή τους αποτελεί μέρος των υποχρεώσεων των οδηγών αυτών και πραγματοποιείται με μέριμνα των Υπηρεσιών που τα κατέχουν σε εξουσιοδοτημένα συνεργεία των προμηθευτριών εταιρειών, στα κεντρικά συνεργεία της Ελληνικής Αστυνομίας, καθώς και σε λοιπά ιδιωτικά συνεργεία. Ανά τρίμηνο και καθ' όλη τη διάρκεια του έτους εγκρίνονται, από την αρμόδια Υπηρεσία του Αρχηγείου Ελληνικής Αστυνομίας, οι αναγκαίες πιστώσεις, προκειμένου να καλύπτονται οι ανάγκες συντήρησης-επισκευής των υπηρεσιακών οχημάτων που δεν καλύπτονται πλέον από τις παρεχόμενες εγγυήσεις των προμηθευτριών εταιρειών.
     Σε ό,τι αφορά το θέμα των συνθηκών υγιεινής και ασφάλειας του προσωπικού της Ελληνικής Αστυνομίας, σας γνωρίζουμε ότι, σύμφωνα με την παρ. 4 του άρθρου 9 του ν.3144/2003, οι διατάξεις του ν.1568/1985 «Υγιεινή και ασφάλεια των εργαζομένων» και των κατ' εξουσιοδότησή του προεδρικών διαταγμάτων, καθώς και του άρθρου 39 του ν.1836/1989, με τις οποίες κυρώνεται η 885/30-9-1988 Υ.Α. «Υγιεινή ασφάλεια του προσωπικού του Δημοσίου, των ΝΠΔΔ και των ΟΤΑ», εφαρμόζονται και στο ένστολο προσωπικό των Ενόπλων Δυνάμεων και των Σωμάτων Ασφαλείας, με εξαίρεση ορισμένες δραστηριότητες του προσωπικού αυτού που παρουσιάζουν εγγενείς ιδιαιτερότητες. Στην περίπτωση αυτή, για το ένστολο προσωπικό των Σωμάτων Ασφαλείας έχουν εφαρμογή οι διατάξεις του άρθρου 36 του ν.1568/1985.
     Η επέκταση εφαρμογής των διατάξεων του ν.1568/1985 και του άρθρου 39 του ν.1836/1989 και στο ένστολο προσωπικό των Σωμάτων Ασφαλείας αποτελεί αναμφισβήτητα θετική εξέλιξη για την προστασία, την υγεία και την ασφάλεια, αλλά και τη βελτίωση των συνθηκών διαβίωσης και εργασίας των εργαζομένων της κατηγορίας αυτής. Επισημαίνεται όμως, ότι ορισμένες δραστηριότητες του προσωπικού αυτού, λόγω της φύσης της αποστολής του, όπως εκείνες των απασχολούμενων στα Εγκληματολογικά Εργαστήρια, στα Ιατρεία, στις Διευθύνσεις Αστυνομικών Επιχειρήσεων και Άμεσης Δράσης, στα μέτρα τάξης σε αθλητικούς χώρους και συγκεντρώσεις, στη συνοριακή φύλαξη, στις επιχειρήσεις κατάσβεσης πυρκαγιών και διάσωσης ατόμων κ.λπ., χρήζουν ιδιαίτερης προστασίας. σ ειδικότερος προσδιορισμός και το προστατευτικό πλαίσιο των σχετικών δραστηριοτήτων δύναται, σύμφωνα με τα προαναφερόμενα, να διαμορφωθεί με τη θέσπιση ανάλογου νομικού πλαισίου, κατ' εξουσιοδότηση των διατάξεων του άρθρου 36 του ν.1568/1985.
     Στο πλαίσιο αυτό, από το Υπουργείο μας, εκδηλώθηκαν οι απαραίτητες ενέργειες και ήδη αποφασίσθηκε η συγκρότηση ομάδας εργασίας, στην οποία συμμετέχουν εκπρόσωποι των καθ' ύλη αρμοδίων Διευθύνσεων του Αρχηγείου Ελληνικής Αστυνομίας, καθώς και των συνδικαλιστικών ενώσεων του προσωπικού, με αντικείμενο την καταγραφή των δραστηριοτήτων του ένστολου προσωπικού της Ελληνικής Αστυνομίας, που παρουσιάζουν εγγενείς ιδιαιτερότητες και τον προσδιορισμό των μέτρων που πρέπει να λαμβάνονται για την αποτροπή του επαγγελματικού κινδύνου των εργαζομένων, ώστε στη συνέχεια να υποβάλει σχετικές προτάσεις για την νομοθετική αντιμετώπιση του ζητήματος αυτού και τη διαμόρφωση ενός συναφούς προστατευτικού πλαισίου με ρυθμιστική πληρότητα.
     Ο Υφυπουργός
     ΧΡΗΣΤΟΣ ΜΑΡΚΟΓΙΑΝΝΑΚΗΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     20. Στην με αριθμό 9156/29-3-05 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. Β-642/22-4-05 έγγραφο από τον Υφυπουργό Μεταφορών και Επικοινωνιών η ακόλουθη απάντηση:
     «Σε απάντηση της ερώτησης με αριθμό 9156/29-3-2005 που κατέθεσε στη Βουλή ο Βουλευτής κ. Στέλιος Ματζαπετάκης, σχετικά με εγκαταστάσεις κεραιών κινητής τηλεφωνίας, θέτουμε υπόψη σας τα εξής:
     1. Σύμφωνα με το Ν. 2867/2001 αρ. 3, παρ. 14, εδαφ. κ, αρμόδια για τη χορήγηση των αδειών κατασκευής κεραιών σταθμών στην ξηρά, πλην αυτών που αφορούν τα πάρκα κεραιών, είναι η Εθνική Επιτροπή Τηλεπικοινωνιών και Ταχυδρομείων (Ε.Ε.Τ.Τ.), η οποία και ασκεί όλες τις σχετικές αρμοδιότητες που αναφέρονται στο άρθρο 1 του Ν.2801/2000.
     Η άδεια που εκδίδει, η Ε.Ε.Τ.Τ., είναι η πρώτη από τις πράξεις που απαιτούνται, βάσει του ανωτέρω Νόμου και εκδίδεται μετά τη χορήγηση θετικής γνωμάτευσης της Ελληνικής Επιτροπής Ατομικής Ενέργειας, η οποία με την Κοινή Υπουργική Απόφαση για τα "Μέτρα προφύλαξης του κοινού από τη λειτουργία κεραιών εγκατεστημένων στην ξηρά" (υπ' Αριθμ. 53571/3839/2000) ορίζεται ως υπεύθυνη για την προστασία του πληθυσμού και του περιβάλλοντος από μη ιοντίζουσες (ηλεκτρομαγνητικές) ακτινοβολίες και φροντίζει για την παροχή σχετικής πληροφόρησης για κάθε ενδιαφερόμενο.
     Με την εν λόγω ΚΥΑ θεσπίζονται βασικοί περιορισμοί και επίπεδα αναφοράς και καθορίζονται τα όρια για την ασφαλή έκθεση του κοινού στην ηλεκτρομαγνητική ακτινοβολία που εκπέμπουν οι κατασκευές κεραιών κινητής τηλεφωνίας. Η εγκατάστασή τους εντός ή πλησίον κατοικημένων περιοχών πρέπει να γίνεται σύμφωνα με τις θεσμοθετημένες προδιαγραφές, ώστε σε όλα τα γειτονικά στο σταθμό κεραιών σημεία, στα οποία υπάρχει ανθρώπινη πρόσβαση να εξασφαλίζεται η συμμόρφωση με τα όρια ασφαλούς έκθεσης του κοινού.
     Επισημαίνεται ότι με την υπόψη ΚΥΑ καθορίζονται 20% αυστηρότερα όρια από αυτά που επιβάλλει η Σύσταση 1999/519/ΕΚ του Συμβουλίου της Ε.Ε
     Επίσης, πρέπει να αναφερθεί πως στην εν λόγω ΚΥΑ οι βασικοί περιορισμοί και τα επίπεδα αναφοράς για την ασφαλή έκθεση του κοινού στα εκπεμπόμενα ηλεκτρομαγνητικά πεδία, βασίστηκαν σε όλες τις μέχρι σήμερα αποδεδειγμένες βιολογικές επιδράσεις και έχουν οριστεί με μεγάλους συντελεστές ασφαλείας, έτσι ώστε να λαμβάνονται υπ' όψιν οι αβεβαιότητες που υπάρχουν όσον αφορά την ατομική ευαισθησία, τις περιβαλλοντικές συνθήκες, καθώς και τις διαφορές όσον αφορά την ηλικία και την κατάσταση της υγείας του κοινού.
     Η εσωτερική μας, όμως, νομοθεσία δεν αρκείται ούτε σ' αυτά τα αλλεπάλληλα προστατευτικά της κοινής υγείας μέτρα (αυστηρότερα όρια από την Ε.Ε., προηγούμενη γνωμοδότηση της Ελληνικής Επιτροπής Ατομικής Ενέργειας, υποβολή μελέτης περιβαλλοντικών επιπτώσεων και παροχή αδείας και από άλλες αρχές - Πολεοδομία - Δασαρχείο - Υ.Π.Α κλπ), και επιβάλλει συγχρόνως και υποχρέωση διαρκών ελέγχων.
     Έτσι, σύμφωνα με την ΥΑ 535/2000, αρθ. 5 §3, οι συναρμόδιες υπηρεσίες των Υπουργείων ΠΕΧΩΔΕ, Υγείας, Μεταφορών κλπ. αναλαμβάνουν συντονισμένες πρωτοβουλίες για την αποτελεσματική παρακολούθηση των διεθνών εξελίξεων, την εκπόνηση ερευνητικών μελετών και τη σχετική ενημέρωση του γενικού πληθυσμού για θέματα προστασίας της υγείας από την εκπομπή ηλεκτρομαγνητικών ακτινοβολιών, ενώ και η Ευρωπαϊκή Επιτροπή παρακολουθεί από κοντά την έρευνα, που διεξάγεται σ' αυτό το θέμα.
     Κατόπιν, λοιπόν, όλων αυτών των αναμφισβήτητων δεδομένων, πρόδηλον καθίσταται ότι υπάρχει και λειτουργεί στη χώρα μας αυστηρό νομοθετικό πλαίσιο που ρυθμίζει το θέμα, το πλαίσιο δε τούτο παρακολουθεί από κοντά τα όσα κρατούν σχετικώς στις χώρες Ε.Ε. και εναρμονίζεται προς την εκάστοτε κοινοτική νομοθεσία.
     2. Σας πληροφορούμε, επίσης, ότι όταν πληρούνται οι εκ του Νόμου προϋποθέσεις η Ε.Ε.Τ.Τ. είναι υποχρεωμένη να προχωρά στην αδειοδότηση του εκάστοτε σταθμού βάσης κινητής επικοινωνίας, χωρίς να δικαιούται εκ του Νόμου να εξαιρέσει κάποιες κεραίες από αυτή τη διαδικασία αδειοδότησης.
     Η ανάκληση για τις ήδη αδειοδοτημένες κατασκευές κεραιών μπορεί να πραγματοποιηθεί μόνο με τις προϋποθέσεις του υπ' Αριθμ. 236/79/2001 (ΦΕΚ 1649/8/11-12-2001) Κανονισμού Αδειών Κατασκευών Κεραιών στην Ξηρά (άρθρο 9), δηλ. εάν και όταν «η αίτηση για έγκριση τοποθέτησης των εγκαταστάσεων της κατασκευής Κεραίας σύμφωνα με τα προβλεπόμενα στο ν. 2801/2000 και στο άρθρο 24α του ν. 2075/1992 απορριφθεί, ή ανακληθεί η ήδη χορηγηθείσα έγκριση ..»
     3. Σημειώνεται δε ότι υπάρχει, πραγματικά, έλλειμμα ενημέρωσης της κοινής γνώμης και έντονη παραπληροφόρηση. Η πολιτεία με ανακοινώσεις, επιστημονικές ημερίδες και κάθε άλλο πρόσφορο μέτρο, προσπαθεί να παράσχει στους πολίτες σωστή ενημέρωση. Τελευταία, άλλωστε, έχουν πυκνώσει οι δειγματοληπτικές μετρήσεις που πραγματοποιεί η Ε.Ε.ΑΕ. (Ελληνική Επιτροπή Ατομικής Ενέργειας ), στο πλαίσιο των αρμοδιοτήτων της, είτε από μόνη της είτε κατόπιν αιτήσεως ενδιαφερομένων, καθώς και από δημοσιεύματα του Τύπου και εκπομπών Ρ/Τ.
     4. Τέλος, όσο περισσότεροι είναι οι σταθμοί βάσεως (κεραίες) σε μια περιοχή, δηλαδή όσο πιο πυκνό είναι το δίκτυο, τόσο μικρότερη είναι η ηλεκτρομαγνητική ισχύς που απαιτείται για την επικοινωνία. Εάν οι κεραίες απομακρυνθούν εκτός του ιστού της πόλεως, έχει διαπιστωθεί, ότι πέραν της ατελούς κάλυψης του δικτύου, θα εκπέμπεται δι' αυτών πολλαπλάσια μεγαλύτερη, (άρα επικίνδυνη) ηλεκτρομαγνητική ισχύς.
     Ο Υφυπουργός
     ΑΝΑΣΤΑΣΙΟΣ ΝΕΡΑΝΤΖΗΣ»
     21. Στην με αριθμό 9137/28-3-05 ερώτηση των Βουλευτών κυρίων Άγγελου Τζέκη και Γεωργίου Χουρμουζιάδη δόθηκε με το υπ’ αριθμ. 32781/22-4-05 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
     «Απαντώντας στην με αρ. 9137/28-3-2005 ερώτηση που κατατέθηκε στη Βουλή από τους Βουλευτές κ.κ. Α.. Τζέκη και Γ. Χουρμουζιάδη σχετικά με περικοπή των επιδομάτων εργαζομένων (πρώην νοσηλευομένων του Ψυχιατρικού Νοσοκομείου Θεσσαλονίκης) σε προστατευόμενα εργαστήρια, σας γνωρίζουμε τα παρακάτω:
     Με την αρ. Υ.5α/1351/5-7-2000 (ΦΕΚ 877/τΒ/17-7-2000) Υπουργική Απόφαση, που εκδόθηκε κατ΄ εξουσιοδότηση του Ν. 2716/99, καθορίστηκαν οι προϋποθέσεις έγκρισης oργανωμένων προγραμμάτων αποκατάστασης, στα οποία πρoβλέπεται η χορήγηση χρηματικού ποσού, είτε ως θεραπευτικού κινήτρου για άτομα με ψυχικές διαταραχές που έχουν μακρά παραμονή για νοσηλεία σε μονάδες ψυχικής υγείας, είτε ως κινήτρου επανένταξης για άτομα που διαμένουν στην κοινότητα.
     Τα προγράμμάτα αυτά σκοπό έχουν αφενός την άσκηση και υποστήριξη των ασθενών που νοσηλεύονται σε Μονάδες Ψυχικής Υγείας προκειμένου να επανενταχθούν στην κοινότητα και αφετέρου τη διεύρυνση των δεξιοτήτων, τη βελτίωση της θέσης τους μέσα στην κοινωνία και την απελευθέρωση της δημιουργικότητας των ασθενών που διαβιoύν στην κοινότητα.
     Οι ανωτέρω στόχοι επιτυγχάνονται μέσω καθημερινών, προγραμματισμένων και εξατομικευμένων δράσεων, που απoβλέπoυν στη λειτουργική αυτονόμηση του ατόμου. Με αυτή την έννοια η αμοιβή (θεραπευτικό ή κίνητρο επανένταξης) που παρέχεται στο άτομο δεν καλύπτει ανάγκες διαβίωσης του ατόμου ούτε αποτελεί επίδομα ανικανότητας, σύνταξη ή μισθό, αλλά ουσιαστικά παρακινεί το άτομο στην επίτευξη των στόχων του εκάστοτε οργανωμένου προγράμματος αποκατάστασης.
     Διευκρινίζεται ότι για το υπολογισμό του ύψους του θεραπευτικού και του κινήτρου επανένταξης λαμβάνoνται υπόψη και βαθμoλoγoύνται για τον κάθε ασθενή ορισμένα κριτήρια και ειδικότερα η διαμονή του ασθενή, το μηνιαίο εισόδημά του, το είδος της απασχόλησης καθώς και η συμμετοχή και η απόδοσή του στο πρόγραμμα.
     Το Ψυχιατρικό Νοσοκομείο Θεσσαλονίκης με το αρ. 4077/17-3-05 έγγραφό του προς το Υπουργείο Υγείας και Κοινωνικής Αλληλεγγύης έχει υπoβάλει για έγκριση 22 επανενταξιακά και 15 θεραπευτικά οργανωμένα προγράμματα αποκατάστασης για το 2005, στα οποία πρoβλέπεται και η καταβoλή κινήτρων επανένταξης και θεραπευτικών αντίστοιχα. Ο συνολικός προϋπολογισμός αυτών των προγραμμάτων ανέρχεται σε 718.087,75 ευρώ και θα καλυφθεί από τον προϋπολογισμό του Ψυχιατρικού Νοσοκομείου Θεσσαλονίκης.
     Το Υπουργείο Υγείας και Κοινωνικής Αλληλεγγύης έχει ήδη επεξεργαστεί τις σχετικές προτάσεις και οι αντίστοιχες Υπουργικές Αποφάσεις πρόκειται να εκδοθούν έγκαιρα.
     Ο Υπουργός
     Ν. ΚΑΚΛΑΜΑΝΗΣ»
     22. Στην με αριθμό 9147/29-3-05 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. 34201/20-4-05 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
     «Απαντώντας στην με αρ. 9147/29-3-2005 ερώτηση που κατατέθηκε στη Βουλή από το Βουλευτή κ. Σ. Ματζαπετάκη σχετικά με τις Μονάδες Νεογνών των Νοσοκομείων Παίδων «Αγ. Σοφία» και «Π.&Α. Kυριακού» σας γνωρίζουμε τα εξής:
     -Το ΓΝ Παίδων Αθηνών «Π. & Α. Kυριακού» έχει 1 μόνο Νεογνολογικό Τμήμα και όχι 3 όπως αναφέρει ο κ. Βουλευτής. Η δυναμικότητα του τμήματος είναι 30 κλίνες (Εντατική Νοσηλεία 11 κλίνες, Ενδιάμεση Νοσηλεία 6 κλίνες, Απλή Νοσηλεία 7 κλίνες, Λοιμώξεις 6 κλίνες). Το πρoβλεπόμενo νοσηλευτικό προσωπικό είναι 43 άτομα:
     - (1) Προϊστάμενη,
     - (2) Υπεύθυνες,
     - (25) Νοσηλεύτριες ΤΕ 4ετούς, ενεργό προσωπικό (17) άτομα (3 σε άδεια μητρότητας, 2 σε άδεια κύησης, 3 σε απόσπαση),
     - (15) Νοσηλεύτριες ΔΕ 2ετούς, ενεργό προσωπικό (14) άτομα (1 σε άδεια κύησης).
     -Στο ΓΝ Παίδων «Η Αγία Σοφία» στις Μονάδες Εντατικής Νοσηλείας Νεογνών υπηρετούν:
     - Α ΜΕΝΝ Κρεβάτια (θερμοκοιτίδες) Νοσηλείας 20: (20) Νοσηλευτές ΤΕΙ, (8) ΔΕ Βοηθοί Νοσηλευτές, (2) Βοηθοί Θαλάμου, (1) Νοσοκόμος 
     - Β ΜΕΝΝ Κρεβάτια (θερμοκοιτίδες) Νοσηλείας 20: (20) Νοσηλευτές ΤΕΙ, (6) ΔΕ Βοηθοl Νοσηλευτές, (2) Βοηθοί Θαλάμου (1) Νοσοκόμος. 
     Επίσης και για τα δύο τμήματα υπάρχει (1) Βοηθός Θαλάμου στην απογευματινή βάρδια. Τα διασωληνομένα νεογνά σε κάθε μονάδα είναι κατά μέσο όρο σε καθημερινή βάση 6-8.
     Από το Υπουργείο Εσωτερικών, Δημόσιας Διοίκησης και Αποκέντρωσης εγκρίθηκε η κατ' εξαίρεση πρόσληψη 3.400 θέσεων μόνιμου προσωπικού διαφόρων κλάδων και ειδικοτήτων για τα Νοσηλευτικά Ιδρύματα της χώρας, η κατανομή των οποίων θα γίνει σύντομα και αφού εκτιμηθούν οι ανάγκες τους σε προσωπικό.
     Επίσης έχει εγκριθεί για το 2005 από το ΥΠΕΣΔΔΑ η πρόσληψη 1.000 ατόμων με σύμβαση ΙΔΟΧ, διάρκειας μέχρι 8 μήνες, για την αντιμετώπιση επειγουσών και επιτακτικών αναγκών των Νοσοκομείων, των Κέντρων Υγείας, των Μονάδων Εμφραγμάτων, Τεχνητού Νεφρού, Εντατικής Θεραπείας, Εγκαυμάτων, Αυξημένης Φροντίδας και Επειγόντων Περιστατικών. Η κατανομή του προσωπικού σε ειδικότητες και φορείς θα γίνει με απόφαση του Υπουργού Υγείας και Κοινωνικής Αλληλεγγύης.
     Ο Υπουργός
     Ν. ΚΑΚΛΑΜΑΝΗΣ»
     23. Στην με αριθμό 9335/31-3-05 ερώτηση του Βουλευτή κ. Μιχάλη Παντούλα δόθηκε με το υπ’ αριθμ. 34152/22-4-05 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
     «Απαντώντας στην με αρ. 9335/31.3.2005 ερώτηση που κατατέθηκε στη Βουλή από το Βουλευτή κ. Μ. Παντούλα, σχετικά με την εφαρμογή του Προγράμματος «ΨΥXAPΓΩΣ» στο Ν. Ιωαννίνων, σας γνωρίζουμε τα εξής:
     1. Τα έργα που επρόκειτο να αναπτυχθούν στο Ν. Ιωαννίνων τη διετία 2002-2003 όπως αναφέρονται στην Υπουργική Απόφαση Y5α,β/Γ.Π. οικ. 18127/17.10.2001 «Έγκριση από άποψη σκοπιμότητας της ανάπτυξης δομών και υποδομών του Τομέα Ψυχικής Υγείας κατά τη διετία 2002-2003 στο πλαίσιο του Ε.Π. «Υγεία-Πρόνοια» του Γ' Κ.Π.Σ.», ήτοι τα δύο Προστατευόμενα Διαμερίσματα του Γ.Ν. Χατζηκώστα βρίσκoνται στην φάση έναρξης λειτουργίας τους, δεδομένου ότι επίκειται η παράδοση του εξοπλισμού.
     2. Επισημαίνεται ότι το ΠεΣΥΠ Ηπείρου προχωρά στην ανάπτυξη και λειτουργία του Πολυδύναμου Κέντρου Αντιμετώπισης της Κρίσης των Χρηστών Ναρκωτικών και του Αλκοολισμού, δομή που δεν έχει σήμερα αντίστοιχη στην Ελλάδα με τεράστια οφέλη για την Περιφέρεια.
     3. Έχουν υπoβληθεί από το ΠεΣΥΠ όλα τα Τ.Δ.Ε. για τα Έργα που πρoβλέπoνταν στην Β' Φάση του Προγράμματος «ΨΥΧΑΡΓΩΣ» σύμφωνα με την Υπουργική Απόφαση Y5β/OΙK. 975/29.3.2001 «Έγκριση από άποψη σκοπιμότητας της ένταξης μέρους των Δράσεων του 10ετούς Προγράμματος «ΨΥΧΑΡΓΩΣ» στο Γ' Κ.Π.Σ. με τίτλο: «Β' Φάση ΨΥΧΑΡΓΩΣ» και αναμένεται η αξιολόγηση τους από τη Διαχειριστική Αρχή του Υ.Υ.K.A..
     Ο Υπουργός
     ΝΙΚ. ΚΑΚΛΑΜΑΝΗΣ»
      24. Στην με αριθμό 9220/30-3-05 ερώτηση του Βουλευτή κ. Ηλία Καλλιώρα δόθηκε με το υπ’ αριθμ. 9321/20-4-05 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην υπ’ αριθμ. 9220/2005 ερώτηση, που κατατέθηκε στη Βουλή από το Βουλευτή κ. Η. Καλλιώρα, σχετικά με τα αιτήματα εργαζομένων της Αταλάντης και των περιχώρων του Νομού Φθιώτιδας, σας πληροφορούμε τα εξής:
      Α. Η Γενική Γραμματεία Κοινωνικών Ασφαλίσεων για το θέμα της έλλειψης διοικητικού, υγειονομικού και ιατρικού προσωπικού στο Τοπικό Υποκατάστημα ΙΚΑ-ΕΤΑΜ Αταλάντης, μας έκανε γνωστά τα ακόλουθα:
      1) Σύμφωνα με εκτιμήσεις της Διεύθυνσης Οργάνωσης του Ιδρύματος προβλέπονται για το Τοπικό Υποκατάστημα ΙΚΑ-ΕΤΑΜ Αταλάντης δέκα τρεις (13) οργανικές θέσεις διοικητικών υπαλλήλων (κλάδων ΠΕ Διοικητικού-Οικονομικού, ΤΕ Διοικητικού-Λογιστικού, ΔΕ Διοικητικού-Λογιστικού) και υπηρετούν δώδεκα (12) υπάλληλοι.
      Από τα ανωτέρω στοιχεία προκύπτει ότι δεν υφίσταται ιδιαίτερη έλλειψη διοικητικού προσωπικού στο συγκεκριμένο Υποκατάστημα, σε σύγκριση μάλιστα με άλλες μονάδες του Ιδρύματος.
      Επίσης σας γνωρίζουμε ότι όταν ολοκληρωθεί η διαδικασία για τον διορισμό των επιτυχόντων του διαγωνισμού που διενεργήθηκε μέσω ΑΣΕΠ το προηγούμενο καλοκαίρι για την κάλυψη κενών οργανικών θέσεων διοικητικού προσωπικού του Ιδρύματος προβλέπεται και μία (1) θέση διοικητικού υπαλλήλου κλάδου ΠΕ Διοικητικού-Οικονομικού σε μονάδα της Νομαρχίας Φθιώτιδας στην οποία ανήκει και το συγκεκριμένο Υποκατάστημα.
      Επιπλέον, σας γνωρίζουμε ότι στο ΦΕΚ 249/Β΄/25-02-2005 δημοσιεύτηκε η αριθμ. 33072 Κοινή Υπουργική Απόφαση των Υπουργών Οικονομίας και Οικονομικών και Απασχόλησης και Κοινωνικής Προστασίας με την οποία καταρτίσθηκε πρόγραμμα για την απόκτηση εργασιακής εμπειρίας ανέργων για χρονική περίοδο δεκαοκτώ (18) μηνών και με την οποία εγκρίθηκε -μεταξύ άλλων- η απασχόληση 1.370 ανέργων στις διοικητικές υπηρεσίες του ΙΚΑ-ΕΤΑΜ , για την υποβοήθηση του έργου των υπαλλήλων του Ιδρύματος.
      Στην πρόταση του Ιδρύματος προς τον Οργανισμό Απασχόλησης Εργατικού Δυναμικού (ΟΑΕΔ) είχε περιληφθεί και αίτημα για την ενίσχυσή του Παραρτήματος ΙΚΑ-ΕΤΑΜ Αταλάντης με τρεις (3) ασκούμενους. Κατόπιν των ανωτέρω, θα ακολουθήσουν ενέργειες του ΟΑΕΔ για την υλοποίηση του προγράμματος, όπως αυτές ορίζονται στην ως άνω Κοινή Υπουργική Απόφαση.
      2) Όσον αφορά το υγειονομικό προσωπικό από τον ισχύοντα οργανισμό του Ιδρύματος προβλέπονται οκτώ (8) οργανικές θέσεις υγειονομικών υπαλλήλων και υπηρετούν (2).
      Το Υπουργείο μας γνωρίζοντας την γενικότερη έλλειψη του Ιδρύματος σε διοικητικό και υγειονομικό προσωπικό, στον ενιαίο προγραμματισμό προσλήψεων έτους 2005 για τους Ασφαλιστικούς Οργανισμούς, περιέλαβε και πρόταση για την πλήρωση των κενών οργανικών θέσεων του ΙΚΑ-ΕΤΑΜ.
      Σε περίπτωση έγκρισης των προσλήψεων αυτών και με την ολοκλήρωση της όλης διαδικασίας η Διοίκηση του Ιδρύματος θα φροντίσει για την ενίσχυση των Μονάδων εκείνων, στις οποίες παρατηρείται η μεγαλύτερη έλλειψη διοικητικού και υγειονομικού προσωπικού.
      3) Όσον αφορά το ιατρικό προσωπικό, από τον ισχύοντα οργανισμό του Ιδρύματος, στο Υποκατάστημα ΙΚΑ-ΕΤΑΜ Αταλάντης προβλέπονται και υπηρετούν αντίστοιχα οι παρακάτω ειδικότητες ιατρών:
      ΠΡΟΒΛΕΠΟΝΤΑΙ     ΥΠΗΡΕΤΟΥΝ
      Καρδιολόγοι				1			--
      Οδοντίατροι				1			1
      Ορθοπεδικοί				--			1
      Οφθαλμίατροι			--			1
      Παθολόγοι				3			1
      Παιδίατροι				1			1
      Επίσης σας γνωρίζουμε ότι υπηρετεί ένας επιπλέον ιατρός οδοντίατρος στο Παράρτημα ΙΚΑ-ΕΤΑΜ Λιβανάτων.
      Από τα προαναφερόμενα προκύπτει ότι για το Υποκατάστημα ΙΚΑ-ΕΤΑΜ Αταλάντης προβλέπονται 6 οργανικές θέσεις γιατρών και υπηρετούν 6 γιατροί.
      Πέρα των ανωτέρω, η Διοίκηση του Ιδρύματος μετά την ψήφιση από τη Βουλή διάταξης Νόμου (άρθρο 10 του ν. 3302/2004) για τη ρύθμιση του θέματος των προσλήψεων γιατρών-οδοντιάτρων στο ΙΚΑ-ΕΤΑΜ , σύμφωνα με την οποία παρέχεται η δυνατότητα σύναψης σύμβασης μίσθωσης έργου με ιατρούς-οδοντιάτρους, για κάλυψη αναγκών παροχής ιατρικών υπηρεσιών, σε όποιες περιοχές διαπιστώνεται έλλειψη, προγραμματίζει τη σύναψη συμβάσεων με γιατρούς σε όλη την επικράτεια σε συνδυασμό με τους δικαιούχους περίθαλψης και τις ιδιαιτερότητες της κάθε Μονάδας του και κατά προτεραιότητα, θα εξετάσει την σύναψη σύμβασης μίσθωσης έργου με έναν τουλάχιστον καρδιολόγο, στον εν λόγω Υποκατάστημα.
      Β. Σχετικά με την δημιουργία και λειτουργία Υποκαταστήματος του Οργανισμού Απασχόλησης Εργατικού Δυναμικού (ΟΑΕΔ) στην Αταλάντη, σας πληροφορούμε ότι ο ΟΑΕΔ αδυνατεί να αναλάβει σχετική δέσμευση, λόγω της γενικότερης έλλειψης προσωπικού, που παρουσιάζει στο σύνολό του ο ΟΑΕΔ και για τον ίδιο λόγο δεν υπάρχει δυνατότητα μετάθεσης ή απόσπασης υπαλλήλων για τη στελέχωση της Υπηρεσίας.
      Παρά τις ως άνω δυσκολίες, η Διοίκηση του ΟΑΕΔ διαθέτει αυξημένη ευαισθησία στο θέμα της εξυπηρέτησης των πολιτών της περιοχής και θα καταβάλει προσπάθεια να αντιμετωπίσει τα τυχόν προβλήματα, στα πλαίσια των αντικειμενικών δυνατοτήτων της.
      Όμως, μέχρις ότου οι συνθήκες το επιτρέψουν, πιστεύουμε ότι η συνέχιση της λειτουργίας του Γραφείου Ανταποκριτή ΟΑΕΔ, που λειτουργεί στο Δήμο Αταλάντης από το 1997, είναι η μόνη εφικτή επιλογή, που μπορεί να παρέχει στους πολίτες της περιοχής κάθε εξυπηρέτηση.
      Γ. Αναφορικά με τον οικισμό του Οργανισμού Εργατικής Κατοικίας (ΟΕΚ) «ΑΤΑΛΑΝΤΗ Ι» σας ενημερώνουμε ότι βρίσκεται σε εξέλιξη η τροποποίηση του τοπικού ρυμοτομικού στη Νομαρχία Φθιώτιδας. Η τροποποίηση θα θεσμοθετηθεί με Απόφαση Νομάρχη. Απαραίτητη προϋπόθεση για την ολοκλήρωσή της είναι η οριοθέτηση του παρακειμένου ρέματος και στην συνέχεια η έγκριση της Μελέτης Περιβαλλοντικών Επιπτώσεων.
      Με την αριθμ. 40/16-12-2004 απόφαση του Δ.Σ. του ΟΕΚ εγκρίθηκε η ανάθεση εκπόνησης, σε ιδιώτη μελετητή, της Μελέτης Περιβαλλοντικών Επιπτώσεων (ΜΠΕ), η οποία συμπεριλαμβάνει και την οριοθέτηση του ρέματος. Η μελέτη αναμένεται να ολοκληρωθεί στο Α΄ εξάμηνο του 2005.
      Μετά την έγκριση της Μελέτης Περιβαλλοντικών Επιπτώσεων από την Περιφέρεια Στερεάς Ελλάδας θα ολοκληρωθεί η διαδικασία τροποποίησης τοπικού ρυμοτομικού σχεδίου και στη συνέχεια ο ΟΕΚ θα προχωρήσει στην αναθεώρηση της οικοδομικής αδείας και στην δημοπράτηση του έργου.
      Ο Υπουργός
      ΠΑΝΟΣ ΠΑΝΑΓΙΩΤΟΠΟΥΛΟΣ»
      25. Στην με αριθμό 9201/29-3-05 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 9318/22-4-05 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην με αριθμό 9201/2005 ερώτηση, που κατατέθηκε στη Βουλή από το Βουλευτή κ. Μ. Στρατάκη, σχετικά με τις παραλήψεις στους διορισμούς εκπαιδευτικού προσωπικού στις σχολές ΤΕΕ του Οργανισμού Απασχόλησης Εργατικού Δυναμικού (ΟΑΕΔ), σας πληροφορούμε τα εξής:
      Με την αριθμ.1264/19-7-2004 προκήρυξη, για την πρόσληψη ωρομίσθιου εκπαιδευτικού προσωπικού, που δημοσιεύθηκε στον τοπικό τύπο, αναφέρονται όλοι οι κλάδοι και ειδικότητες, καθώς επίσης και τα τυπικά προσόντα που απαιτούνται. Η Πρωτοβάθμια Επιτροπή αξιολογεί τους φακέλους των υποψηφίων και τους κατατάσσει σε πίνακες κατά σειρά μοριοποίησης.
      Οι υποψήφιοι έχουν δικαίωμα υποβολής ένστασης ενώπιον της γραμματείας ΤΕΕ. Η ένσταση εξετάζεται από της Δευτεροβάθμια Επιτροπή, η οποία και αποφασίζει.
      Ειδικότερα στην περίπτωση η οποία ελέγχεται, δεν είναι αληθές, ότι δεν ελήφθη υπόψη για τη θέση ΔΕ κομμωτού, το τυπικό προσόν της άδειας άσκησης επαγγέλματος κομμωτή Α, καθώς σύμφωνα με τα στοιχεία του ΟΑΕΔ, κανείς ωρομίσθιος δεν προσλήφθηκε χωρίς να έχει αποκτήσει το τυπικό αυτό προσόν.
      Η συγκεκριμένη υποψήφια, αν και είχε καταθέσει την άδεια άσκησης επαγγέλματος κομμωτού Α, εν τούτοις δεν ελήφθη υπόψη από την Πρωτοβάθμια Επιτροπή.
      Ωστόσο, σύμφωνα με την αρ. 812368/14-1-2004 απόφαση του Διοικητή του ΟΑΕΔ και το από 17-9-2004 πρακτικό της Δευτεροβάθμιας Επιτροπής, η ανωτέρω υποψήφια δικαιώθηκε και κατετάγη στον πίνακα άσκησης επαγγέλματος κομμωτού Α΄ του κλάδου ΤΕ1.
      Στη συνέχεια και προκειμένου να αρθεί η αδικία, που έγινε εις βάρους του συμπολίτη μας, κλήθηκε η εν λόγω ενδιαφερόμενη να αναλάβει υπηρεσία με το 2029/19-1-2004 τηλεγράφημα και εκείνη αρνήθηκε να προσέλθει και όπως είπε, προτίμησε να ακολουθήσει τη δικαστική οδό.
      Ο Υπουργός
      ΠΑΝΟΣ ΠΑΝΑΓΙΩΤΟΠΟΥΛΟΣ»
      26. Στην με αριθμό 9255/30-3-05 ερώτηση της Βουλευτού κ. Ασημίνας Ξηροτύρη- Αικατερινάρη δόθηκε με το υπ’ αριθμ. Β13-165/22-4-05 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην με αριθμ. 9255/30-3-05, ερώτηση που κατέθεσε στη Βουλή των Ελλήνων η Βουλευτής κ. Ασημίνα Ξηροτύρη-Αικατερινάρη με θέμα «Απελευθέρωση τιμών στα κυλικεία των πλοίων», σας γνωστοποιούμε ότι:
      Για επιχειρήσεις και λοιπούς πωλητές που είναι εγκατεστημένοι σε ορισμένους χώρους - σημεία συμπεριλαμβανόμενων και των επιβατικών πλοίων ισχύουν οι Αγορανομικές Διατάξεις 10/2003 και 16/2003 και συγκεκριμένα:
      1. Με το άρθρο 1 § 2 εδ. α & β της Α.Δ. 16/2003, στην Αγορανομική Κατηγορία των διατιμημένων ειδών, έχουν καταταχθεί οι καφέδες, το τσάι, η σοκολάτα ρόφημα και οι χυμοί, όταν διατίθενται σε όρθιους ή διερχόμενους πελάτες, πελάτες που εξυπηρετούνται με το σύστημα SELF SERVICE
      2. Για τα εδώδιμα προϊόντα, τρόφιμα και ποτά συσκευασμένα, τυποποιημένα ή όχι, που έχουν αγορασθεί και πωλούνται στη μορφή που έχουν αγορασθεί η Α.Δ. 16/2003 στο άρθρο 2 § 3, καθορίζει ανώτατο ποσοστό μεικτού κέρδους 45% επί της τιμής αγοράς του, πλέον των τυχόν νόμιμων μεταφορικών και του Φ.Π.Α.
      3. Αναφορικά με τις τιμές πώλησης των εμφιαλωμένων νερών και αναψυκτικών, σύμφωνα με το άρθρο 1 § 1 & 2 της Α.Δ. 10/2003, καθώς και με το άρθρο 1 § 1 εδ. Α-1 της Α.Δ. 16/2003 απαγορεύεται να διατίθενται, πωλούνται ή σερβίρονται σε τιμές υψηλότερες από τις ενδεικτικές τιμές λιανικής πώλησης, που αναγράφονται επί της άμεσης συσκευασίας τους.
      4. Οι παραπάνω διατάξεις ισχύουν ως έχουν.
      Ο Υφυπουργός
      ΓΙΑΝΝΗΣ ΠΑΠΑΘΑΝΑΣΙΟΥ»
      27. Στην με αριθμό 9218/30-3-05 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. Β13-164/22-4-05 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην με αριθμ. 9218/30-3-05, ερώτηση που κατέθεσε στη Βουλή των Ελλήνων ο Βουλευτής κ. Β. Κεγκέρογλου με θέμα «Απελευθέρωση τιμών στις ολιγοπωλιακές αγορές», σας γνωστοποιούμε ότι:
      Για επιχειρήσεις και λοιπούς πωλητές που είναι εγκατεστημένοι σε ορισμένους χώρους - σημεία συμπεριλαμβανόμενων και των επιβατικών πλοίων ισχύουν οι Αγορανομικές Διατάξεις 10/2003 και 16/2003 και συγκεκριμένα:
      1. Με το άρθρο 1 § 2 εδ. α & β της Α.Δ. 16/2003, στην Αγορανομική Κατηγορία των διατιμημένων ειδών, έχουν καταταχθεί οι καφέδες, το τσάι, η σοκολάτα ρόφημα και οι χυμοί, όταν διατίθενται σε όρθιους ή διερχόμενους πελάτες, πελάτες που εξυπηρετούνται με το σύστημα SELF SERVICE
      2. Για τα εδώδιμα προϊόντα, τρόφιμα και ποτά συσκευασμένα, τυποποιημένα ή όχι, που έχουν αγορασθεί και πωλούνται στη μορφή που έχουν αγορασθεί η Α.Δ. 16/2003 στο άρθρο 2 § 3, καθορίζει ανώτατο ποσοστό μεικτού κέρδους 45% επί της τιμής αγοράς του, πλέον των τυχόν νόμιμων μεταφορικών και του Φ.Π.Α.
      3. Αναφορικά με τις τιμές πώλησης των εμφιαλωμένων νερών και αναψυκτικών, σύμφωνα με το άρθρο 1 § 1 & 2 της Α.Δ. 10/2003, καθώς και με το άρθρο 1 § 1 εδ. Α-1 της Α.Δ. 16/2003 απαγορεύεται να διατίθενται, πωλούνται ή σερβίρονται σε τιμές υψηλότερες από τις ενδεικτικές τιμές λιανικής πώλησης, που αναγράφονται επί της άμεσης συσκευασίας τους.
      4. Οι παραπάνω διατάξεις ισχύουν ως έχουν.
      Ο Υφυπουργός
      ΓΙΑΝΝΗΣ ΠΑΠΑΘΑΝΑΣΙΟΥ»
      28. Στην με αριθμό 9176/29-3-05 ερώτηση του Βουλευτή κ. Δημητρίου Γεωργακόπουλου δόθηκε με το υπ’ αριθμ. 9315/20-4-05 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην με αριθμό 9176/2005 ερώτηση, που κατατέθηκε στη Βουλή από το Βουλευτή κ. Δ. Γεωργακόπουλο, σχετικά με το πρόγραμμα επιδότησης Νέων Θέσεων Εργασίας και Νέων Ελεύθερων Επαγγελματιών από τον Οργανισμό Απασχόλησης Εργατικού Δυναμικού (ΟΑΕΔ), σας πληροφορούμε τα εξής:
      Η αρ. 30715/5-4-2005 Κ.Υ.Α. που αφορά το πρόγραμμα επιχορήγησης επιχειρήσεων για την απασχόληση ανέργων ηλικίας 18-64 ετών Νέων Θέσεων Εργασίας (ΝΘΕ) έτους 2005 δημοσιεύτηκε στην Εφημερίδα της Κυβέρνησης (ΦΕΚ 471/8 – 11/4/05) και θα τεθεί άμεσα σε εφαρμογή.
      Το ποσό της επιχορήγησης για κάθε ημέρα πλήρους απασχόλησης για τους άνεργους που βρίσκονται σε μειονεκτική θέση ανέρχεται στο ποσό των 18 €, ενώ για τις υπόλοιπες κατηγορίες των ανέργων η επιχορήγηση ανέρχεται στο ποσό των 14€ ανά ημέρα.
      Η διάρκεια της επιχορήγησης κυμαίνεται από 18 μήνες για τις μικρομεσαίες επιχειρήσεις (οι οποίες δεσμεύονται να διατηρήσουν το προσωπικό για 6 μήνες μετά τη λήξη της επιχορήγησης) έως 24 μήνες για τις μεγάλες (οι οποίες δεσμεύονται για 12 μήνες ακόμα).
      Το πρόγραμμα επιχορήγησης Νέων Ελεύθερων Επαγγελματιών (ΝΕΕ) έτους 2004 στους τομείς Πολιτισμού και Περιβάλλοντος επιχορηγεί 6.450 ανέργους που θα δημιουργήσουν επιχείρηση στους τομείς του Πολιτισμού και του Περιβάλλοντος και έχει τεθεί σε εφαρμογή από τον Δεκέμβριο του 2004.
      Το ποσό της επιχορήγησης για κάθε νέο ελεύθερο επαγγελματία που υπάγεται στο πρόγραμμα είναι 9.000 €, ενώ η διάρκεια της επιχορήγησης είναι 12 μήνες.
      Το πρόγραμμα επιχορήγησης ΝΕΕ ανέργων γυναικών σύμφωνα με το οποίο επιχορηγούνται 1.000 άνεργες γυναίκες που έχουν συμμετάσχει στα Σχέδια Δράσης Ολοκληρωμένης Παρέμβασης υπέρ των Γυναικών της Γενικής Γραμματείας Ισότητας έχει τεθεί σε εφαρμογή από το Μάρτιο του 2005. Το ποσό της επιχορήγησης για κάθε νέα ελεύθερη επαγγελματία που υπάγεται στο πρόγραμμα είναι 9.000 €, ενώ η διάρκεια της επιχορήγησης είναι 12 μήνες.
      Σύντομα πρόκειται να εκδοθεί Κ.Υ.Α. με την οποία θα τεθεί σε εφαρμογή το πρόγραμμα επιχορήγησης 1.700 ΝΕΕ στην Κοινωνία της Πληροφορίας.
      Το ποσό της επιχορήγησης για κάθε νέο ελεύθερο επαγγελματία που θα υπαχθεί στο πρόγραμμα είναι 8.400 €, ενώ η διάρκεια της επιχορήγησης είναι 12 μήνες.
      Στο πλαίσιο των Ολοκληρωμένων Παρεμβάσεων των Περιφερειακών Επιχειρησιακών Προγραμμάτων θα υλοποιηθούν προγράμματα επιχορήγησης νέων ελεύθερων επαγγελματιών ανά περιφέρεια και μετά την ενεργοποίηση των Σχεδίων Δράσης με πρωτοβουλία κάθε Περιφέρειας. Τα προγράμματα αυτά θα υλοποιούνται σταδιακά και θα επωφεληθούν συνολικά 4.500 άνεργοι.
      Σε καμία περίπτωση ο Ο.Α.Ε.Δ. δεν απαγορεύει (ούτε επιβάλλει) σε κάθε ενδιαφερόμενο να ξεκινήσει την επιχειρηματική του δραστηριότητα οποιαδήποτε χρονική στιγμή. Είναι προφανές όμως ότι εάν θέλει να επιχορηγηθεί πρέπει να πληροί τις προϋποθέσεις που ορίζει η εκάστοτε Υπουργική Απόφαση που αφορά το συγκεκριμένο πρόγραμμα.
      Ο Υπουργός
      ΠΑΝΟΣ ΠΑΝΑΓΙΩΤΟΠΟΥΛΟΣ»)
    ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Δευτέρας 30 Μαΐου 2005:
    Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 4 του Κανονισμού της Βουλής)
    1. Η με αριθμό 945/23-5-2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Απόστολου - Αθανάσιου Τσοχατζόπουλου προς τους Υπουργούς Περιβάλλοντος, Χωροταξίας και Δημοσίων Έργων και Ανάπτυξης, σχετικά με τον κίνδυνο βιομηχανικών ατυχημάτων στο πολεοδομικό συγκρότημα της Θεσσαλονίκης κλπ. 
    2. Η με αριθμό 965/24-5-2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τον Υπουργό Απασχόλησης και Κοινωνικής Προστασίας, σχετικά με τη λήψη μέτρων για τη διασφάλιση των θέσεων εργασίας στο εργοστάσιο «SOULIS» στη Λαμία κλπ. 
    3. Η με αριθμό 968/24-5-2005 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φωτίου Κουβέλη προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με τον εκλογικό νόμο και τα λευκά ψηφοδέλτια. 
    Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 4 του Κανονισμού της Βουλής)
    1. Η με αριθμό 953/23-5-2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Κωνσταντίνου Ρόβλια προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με τις προϋποθέσεις στις μετατάξεις των δημοσίων υπαλλήλων κλπ. 
    2. Η με αριθμό 966/24-5-2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Νικολάου Γκατζή προς τον Υπουργό Αγροτικής Ανάπτυξης και Τροφίμων, σχετικά με την αποζημίωση των μελισσοκόμων για τις ποσότητες που απέσυραν λόγω της χρησιμοποίησης κηροσκορίνης στην παραγωγή του μελιού κλπ. 
    3. Η με αριθμό 967/24-5-2005 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Περιβάλλοντος, Χωροταξίας και Δημοσίων Έργων, σχετικά με την επίσπευση των διαδικασιών δημοπράτησης των έργων αποχέτευσης και βιολογικού καθαρισμού αστικών λυμάτων στο Θριάσιο Πεδίο.» 
    ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, εισερχόμαστε στη συζήτηση των 
    ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου: 
    Πρώτη είναι η με  αριθμό 960/24-5-2005 επίκαιρη ερώτηση της Βουλευτού της Νέας Δημοκρατίας κ. Αικατερίνης Παπακώστα-Σιδηροπούλου προς τον Υπουργό Δημόσιας Τάξης, σχετικά με τη διενέργεια Ένορκης Διοικητικής Εξέτασης (ΕΔΕ) μετά τα γεγονότα της 11-5-2005 στο χώρο του Πολυτεχνείου κλπ. 
    Η επίκαιρη ερώτηση της κ. Παπακώστα έχει ως εξής:
    «Στις 11-5-2005 κατά τη διάρκεια εκδήλωσης παρουσίασης βιβλίου σε κτήριο του Πολυτεχνείου συνέβησαν επεισόδια τα οποία οδήγησαν σε τραυματισμό πολίτη και αστυνομικού, σε μικροσυμπλοκές και στην παρεμπόδιση αποχώρησης των προσκεκλημένων και στην «ομηρία» ομιλητών Βουλευτών. 
    Τα επεισόδια κατά πληροφορίες ξεκίνησαν όταν ελέχθη ότι αστυνομικός φρουρός Βουλευτή - πρώην Υπουργού οπλοφορούσε εντός του πανεπιστημιακού χώρου, παραβιάζοντας τις συνθήκες του πανεπιστημιακού ασύλου. 
    Ερωτάται ο κύριος Υπουργός:
    Διετάχθη η διενέργεια Ένορκης Διοικητικής Εξέτασης από το Υπουργείο Δημόσιας τάξης σχετικά με τις συνθήκες που οδήγησαν στον τραυματισμό πολίτη, αστυνομικού καθώς και το ενδεχόμενο παραβίασης του πανεπιστημιακού ασύλου;» 
    Ορίστε, κύριε Υφυπουργέ, έχετε το λόγο. 
	ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Κύριε Πρόεδρε, κύριοι συνάδελφοι, για το περιστατικό που έγινε στις 11 Μαΐου στο χώρο του Πολυτεχνείου έχει επιληφθεί ήδη η δικαιοσύνη. Σχηματίστηκε αυτεπάγγελτα μετά από προανάκριση σχετική δικογραφία, παράλληλα δε διενεργείται και ΕΔΕ για τυχόν πειθαρχικές ευθύνες όσον αφορά τον τραυματισθέντα αστυφύλακα και τον πολίτη. 
      Αυτή είναι και η απάντηση όσον αφορά το ερώτημά σας, αγαπητή συνάδελφε, αν έχει διαταχθεί ΕΔΕ. Επομένως εγώ δεν έχω αυτήν τη στιγμή τη δυνατότητα να καταλογίσω ευθύνες στον οποιονδήποτε από την ώρα που έχουν επιληφθεί τα αρμόδια θεσμικά όργανα, τα οποία και θα αποφανθούν εν τέλει αν υπάρχουν ευθύνες, σε ποιον θα καταλογιστούν αυτές και ποια είναι η έκταση ενδεχομένως του μεγέθους της ευθύνης του καθενός.
	Εκείνο όμως το οποίο θα ήθελα να πω ενημερώνοντας την Εθνική Αντιπροσωπεία είναι το τι έκαναν το Υπουργείο Δημόσιας Τάξης και η Ελληνική Αστυνομία εκείνο το βράδυ, προκειμένου να αντιμετωπίσουν το περιστατικό που είχαμε, αυτήν τη «μίνι» ουσιαστικά κρίση που διαφαίνετο. 
	Μόλις πληροφορηθήκαμε ότι έγινε το επεισόδιο του τραυματισμού του πολίτη και του αστυφύλακα, οι οποίοι ήδη διεκομίζοντο στα νοσοκομεία, ανεπτύχθησαν ικανές δυνάμεις γύρω από το χώρο του Πολυτεχνείου, οι οποίες άλλωστε ήταν κοντά, δεδομένου ότι γίνονταν κάποιες πορείες. Ανεπτύχθησαν οι δυνάμεις έτσι ώστε αφ΄ ενός να προστατευθεί η περιουσία των πολιτών –αυτοκίνητα, καταστήματα- από το ενδεχόμενο να έχουμε επεισόδια εκτός του χώρου του Πολυτεχνείου, αλλά να αποφευχθούν και τυχόν τραυματισμοί. 
      Απ’ ό,τι καταλαβαίνετε, δυνατότητα επέμβασης εντός του χώρου του Πολυτεχνείου δεν υπήρχε, διότι ισχύει το πανεπιστημιακό άσυλο, δεν υπήρχε πρόσκληση της Συγκλήτου και γενικά δεν υπήρχαν οι προϋποθέσεις οποιασδήποτε επέμβασης μέσα στο χώρο. Παράλληλα, ο ομιλών με την κ. Πρόεδρο της Βουλής και την Υπουργό Παιδείας είχαμε διαρκή επικοινωνία και μιλούσαμε με τον κ. Βενιζέλο και τον κ. Βερελή, οι οποίοι ήταν μεταξύ των εγκλείστων στο χώρο του Πολυτεχνείου.
	Εδώ συνέβη το εξής περίεργο και σας ευχαριστώ που μου δίνετε τη δυνατότητα να το πω, διότι μέχρι τώρα δεν μπόρεσα να τοποθετηθώ δημόσια. Ενώ μέσα από το χώρο του Πολυτεχνείου εμένα προσωπικά ο κ. Βενιζέλος μου είπε ότι πρέπει κάπως να απομακρυνθούν οι αστυνομικές δυνάμεις, διότι βλέποντάς τους οι ευρισκόμενοι εντός του Πολυτεχνείου πολίτες –λέω αυτήν τη λέξη, δεν θέλω να δώσω τον οποιονδήποτε άλλο χαρακτηρισμό- έρχονταν σε κάποια ένταση και δεν μπορούσε να εκτονωθεί η κατάσταση. Πράγματι μετά από συνεννόηση έγινε μία κάποια απομάκρυνση, ούτως ώστε να μη δημιουργείται αυτό το πρόβλημα, το οποίο αναφερόταν μέσα από το χώρο του Πολυτεχνείου. Στη συνέχεια, όταν έληξε η ιστορία αυτή, άκουγα τον κ. Βενιζέλο και τον κ. Βερελή -αλλά ιδιαίτερα τον κ. Βενιζέλο- να λένε ότι η Αστυνομία δεν έκανε τη δουλειά της ώστε να αποτρέψει την είσοδο και άλλων εντός του χώρου του Πολυτεχνείου, όταν οι ίδιοι μέσα από το Πολυτεχνείο μας είχαν παρακαλέσει να απομακρύνουμε κάπως τους αστυνομικούς, για να μπορούμε να δούμε πώς θα εκτονώσουμε την κατάσταση. 
      Εν πάση περιπτώσει, το επεισόδιο έγινε περίπου στις εννιά και τέταρτο το βράδυ. Πράγματι είχαμε έναν τραυματισμό από πυροβολισμό στο πόδι ενός πολίτη και έναν μάλλον σοβαρό τραυματισμό αστυνομικού, με χτυπήματα που έφερε κυρίως στο κεφάλι, προφανώς από κάποιο αντικείμενο κι όχι με τα χέρια.
    Επαναλαμβάνω ότι ήδη έχει επιληφθεί η δικαιοσύνη. Πάρα πολύ σύντομα θα γνωρίζουμε ποιες είναι οι ευθύνες του καθενός, οι οποίες θα καταλογιστούν. 
     Ρωτάτε αν παραβιάστηκε το άσυλο. Και εδώ θα απαντήσω αυτό που είπα και για τον τραυματισμό. Από την ώρα που η παραβίαση του ασύλου αποτελεί ποινικό αδίκημα και μάλιστα αυτεπαγγέλτως διωκόμενο και έχει επιληφθεί ο εισαγγελέας και ο ανακριτής, αυτοί θα είναι εκείνοι οι οποίοι θα αξιολογήσουν το υλικό το οποίο προκύπτει μέσα από τη δικογραφία η οποία υπεβλήθη και αν τυχόν έχει γίνει κάτι τέτοιο θα κάνουν τη δουλειά τους. 
    Εγώ δεν ξέρω το υλικό, δεν ξέρω την προανάκριση, η οποία, όπως ξέρετε, κυρία συνάδελφε, είναι μυστική. Δεν γνωρίζω εγώ ως Υφυπουργός Δημόσιας Τάξης -αλλά απ’ ό,τι γνωρίζω ούτε ο Υπουργός ούτε η φυσική ηγεσία της ΕΛΑΣ- το περιεχόμενο των προανακριτικών καταθέσεων για να μπορούμε να εκφέρουμε την οποιαδήποτε άποψη. 
    Ευχαριστώ.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε. Το λόγο έχει η κ. Παπακώστα για δύο λεπτά. 
     ΑΙΚΑΤΕΡΙΝΗ ΠΑΠΑΚΩΣΤΑ: Ευχαριστώ πολύ. 
     Κύριε Υπουργέ, μου γεννιόνται τα εξής εύλογα ερωτήματα. 
     Πρώτον, θα θέλαμε να μας πείτε αν κατ’ αρχήν είχε ενημερωθεί το Υπουργείο Δημόσιας Τάξης ότι θα συντελεστεί εκδήλωση στο χώρο του Πολυτεχνείου από τους διοργανωτές. 
     Δεύτερον, αν δεν είχε ενημερωθεί, θεωρείτε πως αν είχε συμβεί το αντίθετο, δηλαδή αν οι διοργανωτές της εκδήλωσης είχαν έγκαιρα ειδοποιήσει το Υπουργείο Δημόσιας Τάξης για την ικανή και αναγκαία περιφρούρηση, η οποία χρειαζόταν για να μην ταλαιπωρηθούν πολίτες και να κρατηθούν τόσες ώρες όμηροι πολιτικοί, κάτι το οποίο βιώσαμε, θα μπορούσαν να είχαν αποφευχθεί τα επεισόδια τα οποία είδαμε στη συνέχεια να διαδραματίζονται;
     Και ένα τελευταίο ερώτημα. Εγώ προσωπικά -φαντάζομαι και άλλοι συνάδελφοί μου- διαβάσαμε στις εφημερίδες την κατάθεση του αστυνομικού φρουρού ο οποίος είπε ότι κατ’ εντολή του πολιτικού του προϊσταμένου μπήκε στον χώρο του Πολυτεχνείου για να τον παραλάβει. 
     ΠΡΟΕΔΡΕΥΩΝ (Ιωάννης Τραγάκης): Εννοείτε τον επίσημο τον οποίο συνόδευε. 
     ΑΙΚΑΤΕΡΙΝΗ ΠΑΠΑΚΩΣΤΑ: Αναφέρομαι στο πολιτικό πρόσωπο στο οποίο υπηρετεί. 
     Αν του εδόθη οδηγία και στη συνέχεια προέκυψαν τα επεισόδια έτσι όπως, κατά πληροφορίες πάντοτε, μας έγιναν γνωστά μέσω του Τύπου και των Μέσων Μαζικής Ενημέρωσης. 
     Ευχαριστώ. 
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κυρία Παπακώστα.
     Κύριε Υπουργέ, έχετε το λόγο. 
     ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Θα ήθελα να σας ενημερώσω στα εύλογα ερωτήματά σας ότι καμία ενημέρωση δεν είχε το Υπουργείο Δημόσιας Τάξης και η Ελληνική Αστυνομία ότι τη συγκεκριμένη μέρα θα γινόταν αυτή η εκδήλωση στο Πολυτεχνείο. Είχε προσδιοριστεί προ πολλού και με την αναβολή της γιορτής της Πρωτομαγιάς συνέπεσε να γιορτάζεται και η Πρωτομαγιά την επομένη, με αποτέλεσμα βέβαια να δημιουργηθεί ένα κλίμα το οποίο συνέβαλλε στο να γίνει στη συνέχεια το επεισόδιο. Δυστυχώς όμως ενημέρωση δεν υπήρξε. 
     Θα ήθελα όμως να σας πω το εξής. Και ενημέρωση να είχαμε, δεν νομίζω ότι θα υπήρχε διαφορετική εξέλιξη των γεγονότων. Η Αστυνομία παρακολουθούσε μια πορεία κάποιων ανθρώπων οι οποίοι κατευθύνονταν στο Πολυτεχνείο μετά από συγκέντρωση που είχε γίνει κάπου στο σταθμό στο Μοναστηράκι, από τους «γνωστούς αγνώστους», όπως χαρακτηρίζονται, και τους παρακολουθούσε απλά. Δεν είχε τη δυνατότητα να τους αποτρέψει να μπουν εντός του χώρου του Πολυτεχνείου. Δυστυχώς ξέρουμε όλοι πάρα πολύ καλά την πρακτική των τελευταίων ετών, να μπαίνει, δηλαδή, ο οποιοσδήποτε στο χώρο χωρίς η Αστυνομία να έχει την οποιαδήποτε δυνατότητα να τον αποτρέψει. Φοβάμαι, λοιπόν, ότι δεν θα μπορούσαμε να κάνουμε τίποτα για την αποτροπή της εισόδου των συγκεκριμένων ανθρώπων. 
     Άλλωστε δεν θα μπορούσαμε να υποθέσουμε ότι θα υπήρχε αυτή η εξέλιξη έτσι ώστε σε συνεννόηση ενδεχομένως με τον πρύτανη να έχουν ληφθεί κάποια μέτρα. Μόνο αν είχαν γίνει αυτά τα υποθετικά σενάρια και είχαμε μια συζήτηση σε συνάντηση με τον πρύτανη, θα μπορούσαν ίσως να ληφθούν κάποια μέτρα.
     Όσον αφορά στο αν εδόθη εντολή εισόδου στο Πολυτεχνείο από τον κ. Βερελή, ο οποίος ήταν ο «πολιτικός προϊστάμενος» του αστυνομικού που τραυματίστηκε, θα ήθελα να σας πω το εξής. Και εγώ στην εφημερίδα διάβασα αυτά τα οποία μου αναφέρατε. Δεν γνωρίζω ως εκ τούτου αν πράγματι η κατάθεση έχει έτσι, αν όντως τα είπε αυτά «ο παθών και δράστης», ας το πούμε έτσι,  αστυνομικός. Και χρησιμοποιώ και τους δυο χαρακτηρισμούς γιατί, επαναλαμβάνω, δεν ξέρουμε ποιος θα αποφανθεί τελικά η δικαιοσύνη ότι έχει την ευθύνη. 
    Εν πάση περιπτώσει, έχω να πω το εξής: Υπάρχει ένα ερώτημα: Κατά πόσο –κι εδώ θέλει πολλή κουβέντα- συνοδεύοντας τον κ. Βερελή ή τον κ. Βενιζέλο ο οποιοσδήποτε αστυνομικός, αυτό συνιστά και παραβίαση του πανεπιστημιακού ασύλου. Διότι όσον αφορά τον Πρόεδρο της Δημοκρατίας, τον Πρωθυπουργό ή έναν Υπουργό, οι οποίοι πηγαίνουν σε μία τελετή και μπαίνουν στο χώρο του Πολυτεχνείου, δεν γνωρίζω εγώ περίπτωση που θα πουν στους συνοδούς τους «εσείς θα περιμένετε απ΄έξω, δεν θα μπείτε μέσα, δεν θα μας συνοδέψετε μέχρι το χώρο της τελετής». Δεν ξέρω εάν γίνεται. Πάντως, μου φαίνεται λίγο απίθανο να γίνεται.
    Σε κάθε περίπτωση, όμως, το εάν παραβιάστηκε το άσυλο ή όχι επαναλαμβάνω ότι είναι θέμα πλέον της δικαιοσύνης, η οποία έχει επιληφθεί και η οποία θα αποφανθεί εν τέλει τι έχει γίνει.
    Περαιτέρω, όμως, ήθελα να πω και το εξής: Ας μην τα ρίχνουμε όλα στον αστυφύλακα. Ο αστυφύλακας -θα έχετε υπ΄όψιν σας- δεν έχει ιδιαίτερες νομικές γνώσεις. Προπάντων, δεν συγκρίνονται οι γνώσεις του με τις γνώσεις τις δικές μας, των πολιτικών, τον οποίο προτρέπουμε ή αποτρέπουμε από το να μπει σε ένα χώρο. Εννοείται ότι εάν εγώ με το συνοδό μου αστυνομικό πάω αυτήν τη στιγμή στο Πολυτεχνείο και του πω «μπες μαζί μου μέσα», εγώ έχω περισσότερες γνώσεις από εκείνον κατά πόσο υπάρχει παραβίαση του ασύλου απ’ ό,τι έχει ο ίδιος. 
    Ως εκ τούτου, λοιπόν, μην τα ρίχνουμε όλα σε έναν αστυφύλακα, πράγμα το οποίο είπα και το οποίο επαναλαμβάνω και τώρα.
    ΑΙΚΑΤΕΡΙΝΗ ΠΑΠΑΚΩΣΤΑ: Σε καμία περίπτωση.
    ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ.
    Ο Βουλευτής κ. Γεώργιος Δεικτάκης ζητεί άδεια απουσίας στο εξωτερικό. 
    Η Βουλή εγκρίνει;
    ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
    ΠΡΟΕΔΡΕΥΩΝ (Ιωάννης Τραγάκης): Συνεπώς, η Βουλή ενέκρινε τη ζητηθείσα άδεια.
    Κυρίες και κύριοι συνάδελφοι, έχω την τιμή να ανακοινώσω στο Σώμα ότι η Διαρκής Επιτροπή Οικονομικών Υποθέσεων καταθέτει τις εκθέσεις της στα σχέδια νόμων του Υπουργείου Οικονομίας και Οικονομικών:
     α) «Κύρωση της Συμφωνίας υπό μορφή ανταλλαγής επιστολών μεταξύ της Ελληνικής Δημοκρατίας και των Νήσων Καϊμάν για τη φορολόγηση των εισοδημάτων από αποταμιεύσεις».
    β) «Κύρωση της Συμφωνίας υπό μορφή ανταλλαγής επιστολών μεταξύ της Ελληνικής Δημοκρατίας και των Νήσων Τουρκ και Κάικος για τη φορολόγηση των εισοδημάτων από αποταμιεύσεις».
    γ) «Κύρωση της Συμφωνίας υπό μορφή ανταλλαγής επιστολών μεταξύ της Ελληνικής Δημοκρατίας και του Μοντσεράτ για τη φορολόγηση των εισοδημάτων από αποταμιεύσεις».
    Εισερχόμαστε στη συζήτηση της δεύτερης, με αριθμό 962/24.5.2005, επίκαιρης ερώτησης της Βουλευτού του Πανελλήνιου Σοσιαλιστικού Κινήματος κ. Αγγελικής Γκερέκου προς τον Υπουργό Υγείας και Κοινωνικής Αλληλεγγύης, σχετικά με την εκπροσώπηση της χώρας μας στη συνεδρίαση των Ηνωμένων Εθνών, για το HIV/AIDS τον Ιούνιο του 2005.
    Η επίκαιρη ερώτηση της κ. Γκερέκου έχει ως εξής:
    «Στα πλαίσια της εξέλιξης της παγκόσμιας καμπάνιας σχετικά με το HIV/AIDS του Global Progressive Forum –την ευθύνη της οποίας για την Ελλάδα έχει το ΠΑΣΟΚ- πληροφορηθήκαμε, μέσω του διαδικτύου, ότι στις 2 Ιουνίου του 2005 θα διεξαχθεί, στην έδρα του Οργανισμού Ηνωμένων Εθνών στη Νέα Υόρκη σύσκεψη της Γενικής Συνέλευσης με θέμα τη μέχρι στιγμής αξιολόγηση της πορείας των υπεσχημένων ενεργειών από τα κράτη-μέλη του ΟΗΕ με βάση τη «Διακήρυξη Δέσμευσης για το HIV/AIDS», την οποία είχαν υπογράψει κατά την ειδική συνεδρίαση της Γενικής Συνέλευσης του ΟΗΕ για το HIV/AIDS στις 27 Ιουνίου 2001.
    Λαμβάνοντας υπ΄όψιν το γεγονός ότι αφ’ ενός κατά τα τελευταία χρόνια υπάρχει ανησυχητική αύξηση του αριθμού των κρουσμάτων HIV/AIDS στην ευρύτερη περιοχή των χωρών της Ανατολικής Ευρώπης και αφ’ ετέρου ότι η Ελλάδα είναι μια χώρα συνάντησης έντονων μεταναστευτικών ρευμάτων, καταλήγει κανείς εύκολα στο συμπέρασμα ότι το πρόβλημα του HIV/AIDS δεν είναι ένα θέμα απομακρυσμένο από τη χώρα μας, το οποίο δεν μας αφορά, αλλά ένα ζήτημα για το οποίο πρέπει να βρισκόμαστε σε διαρκή επαγρύπνηση και παράλληλα να συμμετέχουμε στις παγκόσμιες δράσεις, παρακολουθώντας όλες τις διεθνείς εξελίξεις.
    Ερωτάται ο κύριος Υπουργός:
    1. Η χώρα μας πρόκειται να εκπροσωπηθεί, ως οφείλει, στη συγκεκριμένη συνεδρίαση και αν ναι, από ποιον ακριβώς και ποιες θα είναι οι θέσεις τις οποίες θα μεταφέρει επί των πέντε συγκεκριμένων θεματικών ενοτήτων (πρόληψη – ανθρώπινα δικαιώματα με έμφαση στις γυναίκες – έρευνα – θεραπεία, αγωγή, υποστήριξη – ορφανά παιδιά εκτιθέμενα σε πολλαπλούς κινδύνους λόγω του HIV/AIDS);
    2. Για ποιο λόγο το Υπουργείο Υγείας δεν επεξεργάστηκε τις θέσεις αυτές και δεν ενημέρωσε (ως όφειλε με βάση το κείμενο της πρόσκλησης στη συνεδρίαση) τις Κοινοβουλευτικές Ομάδες των υπολοίπων κομμάτων και τους υπόλοιπους φορείς της Κοινωνίας των Πολιτών, οι οποίοι δραστηριοποιούνται στο θέμα του HIV/AIDS;»
    Ο Υφυπουργός Υγείας  και Κοινωνικής Αλληλεγγύης έχει το λόγο.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, κύριοι συνάδελφοι, είναι γεγονός ότι στις 2 Ιουνίου του 2005 θα γίνει η συνεδρίαση του Παγκόσμιου Οργανισμού των Ηνωμένων Εθνών στη Νέα Υόρκη, με εκπρόσωπό δικό μας, σύμφωνα με την απόφαση του κυρίου Υπουργού, τον κ. Θεόδωρο Παπαδημητρίου, ο οποίος είναι διευθυντής του Κέντρου Ειδικών Λοιμώξεων, έγκριτος συνάδελφος βιοπαθολόγος, υπηρετών στο Κέντρο Ειδικών Λοιμώξεων από το 1992.
      Όπως βέβαια θα γνωρίζετε, η Σύσκεψη αυτή είναι μία προπαρασκευαστική σύσκεψη, η οποία γίνεται και στην οποία συμμετέχουμε, όπως σας προανέφερα. Εκεί βέβαια, παρακολουθώντας τα πορίσματα, τις εξελίξεις, τις προτάσεις όλων των άλλων κρατών, θα διαμορφωθεί ένα κοινό πλαίσιο λειτουργίας, πάνω στο θέμα AIDS-πρόληψη και αντιμετώπιση για την τακτική Σύνοδο που θα γίνει στις 14-16 Σεπτεμβρίου ενεστώτος έτους.
      Όμως, η Ελλάδα, μετέχουσα με το συγκεκριμένο εκπρόσωπο, Διευθυντή του ΚΕΕΛ, όπως σας προανέφερα, δεν πηγαίνει άοπλη. Πηγαίνει με εισηγήσεις, οι οποίες προέρχονται από τους εξειδικευμένους επιστήμονες που στελεχώνουν το ΚΕΕΛ, με στενή συνεργασία με την κοινωνία των πολιτών, που εκπροσωπούνται από τις μη κυβερνητικές οργανώσεις, σε μια συνδιαμόρφωση μιας κοινής πρότασης. Συντονίστρια είναι η συνάδελφος κ. Μπότση πάνω ακριβώς σε αυτήν τη συμμετοχή της Κοινωνίας των Πολιτών, των μη κυβερνητικών οργανώσεων με το Κέντρο Ειδικών Λοιμώξεων.
      Η σκέψη η δική μας είναι ότι η πολιτική γενικά πάνω στο AIDS δεν πρέπει να έχει αποσπασματικό ή αντανακλαστικό χαρακτήρα, κάθε στιγμή, δηλαδή, που διαμορφώνονται νέα δεδομένα, είτε αυτά είναι συνεπεία μιας επιδημιολογικής επιβάρυνσης είτε είναι συνέπεια άλλων παραγόντων, να διαμορφώνουμε και μια συγκεκριμένη πολιτική. Είναι επιθυμία μας οι δράσεις μας να έχουν ένα στρατηγικό χαρακτήρα και να βασίζονται σε επιστημονική τεκμηρίωση.
      Θα πρέπει να γνωρίζετε, κυρία συνάδελφε, ότι όταν θα τελειώσει η Σύνοδος του Παγκοσμίου Οργανισμού των Ηνωμένων Εθνών πάνω στη θεματική ενότητα της 2ας Ιουνίου για την αντιμετώπιση και πρόληψη του AIDS, θα ενημερωθούν βεβαίως από τα πορίσματα που θα υπάρξουν όλα τα κόμματα και οι μη κυβερνητικές οργανώσεις.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υφυπουργέ.
      Ορίστε, κυρία Γκερέκου, έχετε το λόγο για δύο λεπτά.
      ΑΓΓΕΛΙΚΗ ΓΚΕΡΕΚΟΥ: Κύριε Πρόεδρε, κύριε Υπουργέ, γνωρίζουμε ότι στην Ευρωπαϊκή Ένωση τα στατιστικά στοιχεία δείχνουν ότι υπάρχει μία μικρή αύξηση του AIDS ετήσια. Αυτό δεν πρέπει να μας παραπλανά. 	Δεδομένου ότι η χώρα μας είναι μία από τις πύλες εισόδου στην Ευρωπαϊκή Ένωση, μεγάλα μεταναστευτικά ρεύματα -πολλές φορές παράνομα- από την Ανατολική Ευρώπη, από την Αφρική, από την Ασία, έρχονται στη χώρα μας και ξέρουμε ότι σχεδόν μιλάμε για πανδημία αυτήν τη στιγμή. Εκατομμύρια άνθρωποι, κυρίως παιδιά, πεθαίνουν ετησίως. Το πρόβλημα, δηλαδή, είναι κυριολεκτικά έξω από την πόρτα μας και αν δεν προσέξουμε, εάν δεν λάβουμε τα μέτρα μας, θα είναι πραγματικά επικίνδυνο στο μέλλον. Οφείλουμε, λοιπόν, να βρισκόμαστε σε διαρκή επαγρύπνηση.
      Για το λόγο αυτόν θεωρούμε, κύριε Υπουργέ, σημαντικότατη παράλειψη το γεγονός ότι δεν ενημερωθήκαμε για τη Συνέλευση και δεν είναι λύση να ενημερωθούμε μετά. Χάθηκε μια μοναδική ευκαιρία, κατά τη γνώμη μας, που θα μπορούσαμε να είχαμε συζητήσει όλες οι κοινοβουλευτικές ομάδες, με όλες τις μη κυβερνητικές οργανώσεις -επιτρέψτε μου να γνωρίζω ότι δεν είναι με όλες ή με τις σημαντικότερες. 
      Όμως, το πρόβλημα του AIDS δεν είναι ένα οικονομικό πρόβλημα για τον Τρίτο Κόσμο. Είναι ένα παγκόσμιο πρόβλημα, που μας αφορά σε διεθνές και εθνικό επίπεδο. Σε εθνικό επίπεδο δεν έχουμε κάνει πολλά. Μία από τις υποχρεώσεις που είχαμε ήταν η ενεργοποίηση του ιδιωτικού τομέα. Μήπως ήρθε η ώρα να εξετάσουμε τη δυνατότητα κάποιων νομοθετικών ρυθμίσεων, βάσει των οποίων να υπάρχουν φορολογικά πλεονεκτήματα για τους ιδιωτικούς φορείς, που συνεισφέρουν στην εκστρατεία κατά του AIDS;
      Το κυρίαρχο, όμως, θέμα μας ήταν, είναι και θα είναι η άμεση σύνδεση του προβλήματος με την προστασία των ανθρωπίνων δικαιωμάτων. Και εδώ η πολιτεία δεν έχει δείξει την απαραίτητη ευαισθησία. Αντίθετα, η εγκύκλιος για την υγειονομική περίθαλψη των αλλοδαπών, που δυστυχώς επαναφέρεται στην κυκλοφορία στις 22 Φεβρουαρίου του 2005, ενώ είχε αποσυρθεί, αποτελεί απειλή για τη δημόσια υγεία.
      Ο Υπουργός Υγείας -ως πανεπιστημιακός αλλά και ως άνθρωπος με ευαισθησίες, που πιστεύω ότι είναι- όφειλε να κατανοεί ότι τα νοσήματα δεν επιδέχονται καμία ρατσιστική αντιμετώπιση. Με ποιες θέσεις, λοιπόν, θα εκπροσωπηθούμε στον ΟΗΕ; Για εμάς έχει εξαιρετική σημασία όχι μόνο το ποιοι επελέγησαν, αλλά ποιες ακριβώς θα είναι αυτές οι θέσεις που θα υποστηρίξουν. 
      Μου δίνετε ένα λεπτό, κύριε Πρόεδρε;
      ΠΡΟΕΔΡΕΥΩΝ (Ιωάννης Τραγάκης): Ορίστε.
      ΑΓΓΕΛΙΚΗ ΓΚΕΡΕΚΟΥ: Ευχαριστώ.
      Στο λίγο χρόνο που έχω θα ήθελα να αναφερθώ ενδεικτικά στις ενότητες που θα συζητήσετε στη συνέλευση. Πρόληψη: Δεν εκπονούνται εξειδικευμένα προγράμματα για τις ευάλωτες ομάδες πληθυσμού. Ανθρώπινα δικαιώματα για τους ανθρώπους που πάσχουν από AIDS: Θεσμοθετήθηκαν το 2001 από την κυβέρνηση του ΠΑΣΟΚ. Ένα χρόνο τώρα οι περιπτώσεις παραβίασής τους είναι πολύ περισσότερες από εκείνες του σεβασμού τους. Ένας μακρύς κατάλογος στο Υπουργείο σας και στους Ιατρικούς Συλλόγους μπορεί αυτό να το πιστοποιήσει. Παρέμβαση στις γυναίκες: Απ’ όσο γνωρίζουμε, κανένας διάλογος, καμία συνεργασία του Υπουργείου ή του ΚΕΕΛ με τη Γενική Γραμματεία Ισότητας ή με γυναικείες οργανώσεις, παρ΄ ότι τα κρούσματα αυξάνονται στις γυναίκες. Θεραπεία-αγωγή: Δεν υπάρχουν προγράμματα αγωγής υγείας στα σχολεία μας για τα παιδιά μας. Τα κρούσματα σε ηλικίες κάτω των δεκαοκτώ έχουν αυξηθεί σε όλη την Ευρώπη και στην Ελλάδα. Υποστήριξη: Οι κρατικές δομές, αντί να υποστηριχθούν περισσότερο με ανθρώπινο δυναμικό, έχουν συρρικνωθεί. 
      Σήμερα εμείς ως ΠΑΣΟΚ έχουμε αναλάβει τη διεξαγωγή της καμπάνιας του Global Progressive Forum. Είναι μία πρωτοβουλία του Ευρωπαϊκού Σοσιαλιστικού Κόμματος για την αντιμετώπιση του προβλήματος του AIDS και την κινητοποίηση κυρίως των πολιτών. Δεν αρκεί αυτό. Η επίσημη πολιτεία πρέπει να δείξει την απαιτούμενη ευαισθησία. 
      Για εμάς πραγματικά η πρόσβαση στη θεραπεία, η κοινωνική ενσωμάτωση κάθε ευπαθούς ομάδας και η κατάργηση κάθε μορφής περιθωριοποίησης είναι αδιαπραγμάτευτα ανθρώπινα δικαιώματα, κύριε Υπουργέ, που οφείλουμε να τα υποστηρίζουμε τόσο στην καθημερινότητα όσο και κατά την εκπροσώπηση της χώρας μας σε διεθνείς οργανισμούς.
      Ευχαριστώ πολύ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κυρία συνάδελφε.
      Το λόγο έχει ο κύριος Υφυπουργός για δύο λεπτά.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κυρία συνάδελφε, αντιλαμβάνομαι την ανησυχία σας, η οποία είναι δικαιολογημένη. Όπως αντιλαμβάνεστε, ούτε η κοινωνία ούτε η πολιτεία μένει απαθής. Μιλάω εγώ που τουλάχιστον στη χειρουργική μου καριέρα έχω χειρουργήσει αρκετούς τέτοιους οροθετικούς πολίτες και έχω ιδιαίτερες ευαισθησίες πάνω στο θέμα αυτό. Αλλά δεν παίζει κανένα ρόλο να αναφερθεί κανείς στη βιογραφική του ιστορία. Πρέπει να πούμε ποιες πολιτικές πρωτοβουλίες παίρνουμε τώρα. 
      Η Ελλάδα έχει κάνει σημαντικά βήματα πάνω ακριβώς στο θέμα της αντιμετώπισης, πρόληψης και θεραπείας των οροθετικών και των νοσούντων. Και το λέω αυτό, διότι τα μέτρα τα οποία έχουμε λάβει διαχρονικά ως κυβερνήσεις είναι σε έναν τέτοιο σημαντικό βαθμό, που έχουν θωρακίσει ιδιαίτερα την πατρίδα μας. Υπήρξε ένα χρονικό διάστημα που παρατηρήθηκε μία μείωση και κάμψη αυτών των δεδομένων και ένας εφησυχασμός, διότι η επιστήμη, η φαρμακολογία και η φαρμακοποιία ανέδειξαν νέα φάρμακα και ιδιοσκευάσματα που μας έδιναν μεγάλες δυνατότητες, όταν κάποιον παλιότερα τον είχαμε χαμένο, σήμερα να έχουμε προσδόκιμο ακόμα και μεγάλης επιβίωσης. 
      Αυτό όμως δεν μας δίνει τη δυνατότητα να κοιμηθούμε μπροστά στο πρόβλημα το οποίο έχουμε και ιδιαίτερα εμείς, η πατρίδα μας, που αποτελούμε το νοτιοανατολικό κομμάτι της Ευρωπαϊκής Ένωσης με τη μεγάλη διείσδυση μεταναστευτικών ανθρωπίνων κυμάτων, που είναι σε ένα μεγάλο επίπεδο οροθετικοί. Αντιλαμβάνεστε την επιδημιολογική και κοινωνική μείξη που γίνεται μέσα στον πληθυσμό μας. 
      Το λέω αυτό διότι οι αγωνίες μας είναι μεγάλες όχι μόνο σε επίπεδο της σημερινής πολιτικής ηγεσίας, αλλά είναι ανησυχίες όλων μας, δικές σας, δικές μας, της κοινωνίας των πολιτών που εκπροσωπούνται από τις μη κυβερνητικές οργανώσεις, όπως είναι οι «Γιατροί Χωρίς Σύνορα», οι «Γιατροί του Κόσμου», «ACT-UP» το «Κέντρο Ζωής» κλπ. 
      Όλοι αυτοί, λοιπόν, οι οργανισμοί, οι μη κυβερνητικές οργανώσεις, για εμάς δεν θα αποτελέσουν απλώς ένα γνωμοδοτικό εργαλείο, μια γνωμοδοτική υπηρεσία, αλλά τους βάζουμε ακριβώς συλλειτουργούς και συμμετόχους στην κοινή διαμόρφωση μιας σύγχρονης στρατηγικής πολιτικής για την αντιμετώπιση  και πρόληψη αυτής της σημερινής μάστιγας της κοινωνίας μας. Και το λέω αυτό, διότι πρέπει να ξεκαθαρίσουμε ότι η υπόθεση της πρόληψης και της αντιμετώπισης του AIDS δεν μπαίνει σε επίπεδο κομματικής αντιπαράθεσης και χαίρομαι γι΄ αυτό, γιατί είδα και τον τρόπο της εκφοράς της ερώτηση σας.
      Δεν είναι ένα τέτοιο θέμα που αυτήν τη στιγμή θα μας δώσει τη δυνατότητα της οποιασδήποτε επιχειρηματολογίας που θα μπορούσε να αναπτύξει κανείς για το τι έγινε και για το τι κάναμε. Σας λέω ότι έχουν γίνει πάρα πολλά.
      Είναι γεγονός ότι τα μέτρα τα οποία έχουμε πάρει είναι σοβαρά. Όσον αφορά τα ανθρώπινα δικαιώματα πρέπει να ξέρετε ότι πρόκειται για ένα κορυφαίο θέμα που το στηρίζουμε όσον αφορά στο απόρρητο. Είναι κωδικοποιημένοι οι νοσούντες οροθετικοί. Η δε διασφάλιση της χορήγησης των φαρμάκων γίνεται με την κωδικοποίηση. Τα δε ασφαλιστικά ταμεία πληρώνουν σύμφωνα με την ένδειξη «είναι ασφαλισμένος» χωρίς να αναφέρεται κανείς με το ονοματεπώνυμό του.
      Δεύτερον, υπάρχει το θέμα που αφορά την οδηγία στην οποία αναφερθήκατε, που είναι εν ισχύι το  2005. Έρχεται τώρα το νομοσχέδιο για τη δημόσια υγεία. Κατατίθεται εντός των ημερών. Εκεί αποσαφηνίζεται αυτό το θέμα κατά τον καλύτερο τρόπο. Δεν θέλω να κάνω αναφορά στο 2001, γιατί δεν μου αρέσει η παρελθοντολογία. Απλώς και μόνο σας αναφέρω ότι η συγκεκριμένη θέση της οξείας νόσησης, το λοιμώδες φαινόμενο είναι κάτω από την προστασία του ΕΣΥ, κάτω από την ομπρέλα νοσηλείας-θεραπείας που έχει δημιουργήσει η πατρίδα μας. 
      Πρόγραμμα αγωγής υγείας υπάρχει στα σχολεία και για τα σεξουαλικώς μεταδιδόμενα νοσήματα. Γίνεται αγωγή στα σχολεία και στο στρατό. Υπήρξε και ένα πρόγραμμα μεταξύ των χωρών Αλβανίας, Ελλάδος και Βουλγαρίας. Θα επαναληφθεί στην Αθήνα και στη Θεσσαλονίκη για την ενημέρωση όλων των ατόμων που βρίσκονται στις ομάδες κοινωνικού αποκλεισμού. Δεν πρέπει να είναι σε κοινωνικό αποκλεισμό και εμείς πρέπει να αναδείξουμε ότι οι άνθρωποι αυτοί μπορεί να νοσούν, αλλά μπορούν να είναι κοντά μας, διότι δεν έχει να φοβηθεί κανείς τίποτα. Σας λέω ότι με την προκατάληψη που υπήρχε, όταν κάποιος ήταν οροθετικός, πιστεύαμε ότι πρέπει να σταθεί απέναντί μας. Παλαιότερα, όταν κι εμείς, ως γιατροί, είχαμε άγνοια, βλέπαμε τον οροθετικό πιο δύσκολα, όσον αφορά στην προσέγγισή του. Τώρα η προσέγγιση αυτού του αρρώστου γίνεται ακριβώς, όπως γίνεται για έναν άλλο άνθρωπο, που νοσεί από οποιοδήποτε άλλο νόσημα. Τα μέτρα προστασίας είναι διαφορετικά. Τα μέτρα που έχουμε πάρει, και αυτά που θα πάρουμε, με στρατηγικό χαρακτήρα θα είναι τέτοια που θα θωρακίσουν τη δημόσια υγεία και ιδιαίτερα σε σχέση με τους μετανάστες, τους νέους και τις γυναίκες που εκδίδονται.
      Άρα οι αιτιάσεις σας έχουν την αιτιολογία της αγωνίας από την οποία εσείς διακατέχεσθε, αλλά σας πληροφορώ ότι θα ενημερωθούν και τα κόμματα και οι κυβερνητικές οργανώσεις ότι έχουμε ένα συγκεκριμένο πρόγραμμα δράσης.
      ΠΡΟΕΔΡΕΥΩΝ (Ιωάννης Τραγάκης): Τρίτη είναι η με αριθμό 963/24.5.2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Γεωργίου Χουρμουζιάδη προς τους Υπουργούς Απασχόλησης και Κοινωνικής Προστασίας και Ανάπτυξης, σχετικά με τη λήψη μέτρων διασφάλισης των θέσεων εργασίας στα «ΚΛΩΣΤΗΡΙΑ ΝΑΟΥΣΑΣ» κλπ..
      Η επίκαιρη ερώτηση του κ. Χουρμουζιάδη έχει ως εξής:
      «Στα «ΚΛΩΣΤΗΡΙΑ ΝΑΟΥΣΗΣ» του ομίλου «ΚΛΩΝΑΤΕΞ» ο επιχειρηματίας Λαναράς, παρά τα νέα δάνεια που του παρείχαν οι τράπεζες με την κάλυψη της Κυβέρνησης, ανακοίνωσε την απόφασή του να προχωρήσει στην με κάθε τρόπο συρρίκνωση του προσωπικού, κατά διακόσια σαράντα άτομα, ποσοστό 30%, με αιτιολογικό τη δήθεν εύρυθμη λειτουργία της επιχείρησης.
      Οι εργαζόμενοι τα τελευταία χρόνια ζουν στην ανασφάλεια λόγω της υπολειτουργίας των κλωστηρίων, της έλλειψης πρώτης ύλης, τις καθυστερήσεις των πληρωμών, τις απολύσεις κλπ.. Από την άλλη ο συγκεκριμένος επιχειρηματίας έχει προχωρήσει σε νέες επιδοτούμενες επενδύσεις σε γειτονικές χώρες.
      Οι εξελίξεις στον όμιλο «ΚΛΩΝΑΤΕΞ» Νάουσας αποδεικνύουν ότι οι παρεμβάσεις των μέχρι σήμερα Κυβερνήσεων ΠΑΣΟΚ και Νέας Δημοκρατίας, αλλά και η Ευρωπαϊκή Ένωση αφ΄ ενός εξασφαλίζουν μέσα από παροχές, επιδοτήσεις, φοροαπαλλαγές τη μετεγκατάσταση παραγωγικών μονάδων, την κερδοφορία των επιχειρηματικών ομίλων και από την άλλη απολύσεις, μείωση αποδοχών και κτύπημα των δικαιωμάτων των εργαζομένων.
      Επειδή την πολιτική της ενίσχυσης της κερδοφορίας του κεφαλαίου, που έχει οδυνηρές συνέπειες για τους εργαζόμενους, ακολουθεί και η σημερινή Κυβέρνηση της Νέας Δημοκρατίας, όπως και η προηγούμενη του ΠΑΣΟΚ, 
      Ερωτώνται οι κύριοι Υπουργοί:
      Ποια μέτρα θα πάρει άμεσα η Κυβέρνηση ώστε να διασφαλιστούν όλες οι θέσεις εργασίας και τα δικαιώματα των εργαζομένων στα «ΚΛΩΣΤΗΡΙΑ ΝΑΟΥΣΑΣ»;»
      Ο Υφυπουργός κ. Γιακουμάτος έχει το λόγο.
    ΓΕΡΑΣΙΜΟΣ ΓΙΑΚΟΥΜΑΤΟΣ  (Υφυπουργός Απασχόλησης και Κοινωνικής Προστασίας): Κύριε Πρόεδρε, μας αδικεί ο Βουλευτής του Κομμουνιστικού Κόμματος Ελλάδος κ. Χουρμουζιάδης και υπερδραματοποιεί και μερικά πράγματα.
    Κύριε Χουρμουζιάδη, δεν ξέρω αν το ξέρετε, αλλά οι τράπεζες στη χώρα μας είναι ιδιωτικές. Δεν μπορεί να λέτε ότι η Κυβέρνηση διευκόλυνε δάνεια, διότι αυτά δίνονται με ιδιωτικοκοινωνικά κριτήρια. Δεν είναι κρατικοποιημένες οι τράπεζες στον 21ο αιώνα στην Ελλάδα της Ευρωπαϊκής Ένωσης. 
    Δεύτερον, πρέπει να ξέρετε ότι ο συμψηφισμός έχει και ορισμένα όρια. Είναι πολιτική αδεία, θα έλεγα, να λέτε πάντα ΠΑΣΟΚ και Νέα Δημοκρατία. Θα σας θυμίσω, λοιπόν, ότι τρεις χιλιάδες τετρακόσιες εξήντα επτά επιχειρήσεις επί της προηγούμενης κυβέρνησης –και αυτό είναι άλλη μια κατάρα, βαριά κληρονομιά, γι’ αυτήν την Κυβέρνηση- κατέφυγαν μόνο στη Βουλγαρία. Και ο Λαναράς, για τον οποίο συζητάμε τώρα, τότε είχε μετακομίσει στην Αλβανία, στα Σκόπια και στη Βουλγαρία. 
    Εμείς αυτούς τους δεκαπέντε μήνες δίνουμε μάχη. Θα σας φέρω ως παράδειγμα τον Μιχαηλίδη στην Ξάνθη. Λέγατε ότι θα μετακομίσει στα Σκόπια και όμως, λειτουργεί. Με την παρέμβαση της Κυβέρνησης, σήμερα και οι τετρακόσιοι Ξανθιώτες έχουν δουλειά. 
    Άρα, λοιπόν, ως προς τι ο συμψηφισμός; Τα του Καίσαρος τω Καίσαρι. Δίνει μάχη αυτή η Κυβέρνηση.  Παλεύει για την ανεργία που το πρώτο τρίμηνο του 2004 που αναλάβαμε τη διακυβέρνηση, ήταν 11,3% και σήμερα με προσπάθειες, με αντίξοες συνθήκες, με οικονομικό εκτροχιασμό έχουμε καταφέρει να την πάμε, στο τέλος του 2004, στο 10,2%.
    Πάμε στη συγκεκριμένη επιχείρηση. Το δάνειο που πήρε από τις ιδιωτικές τράπεζες δεν είναι θαλασσοδάνειο. Οι τράπεζες έχουν βάλει, απ’ ό,τι ενημερώθηκα, επίτροπο και ελέγχει πού πάνε τα χρήματα. Είχε ένα master plan που προέβλεπε απολύσεις. 
    Τι κάνει η Κυβέρνηση; Συναντήθηκα με τον κ. Τρεπεκλή, τον Πρόεδρο του Εργατικού Κέντρου, προ τριών ημερών. Σήμερα λήγει η προθεσμία για τις απολύσεις. Πώς θέλετε να δράσει η Κυβέρνηση; Κάλεσα την εργοδοσία, καλέσαμε τον ιδιοκτήτη, του είπαμε την αντίθεσή μας. Δεν ξέρουμε πόσους θα απολύσει. Θέλετε εκ των προτέρων, με υπόθεση ή με επιστολή της προς την επιχείρηση να δράσει η Κυβέρνηση σε υποτιθέμενους απολυμένους, που δεν ξέρει πόσοι και ποιοι θα είναι; Σ’ αυτό θέλετε σήμερα να σας απαντήσω; 
    Αφήστε, λοιπόν, να δούμε πόσοι θα απολυθούν σήμερα που λήγει η προθεσμία, αν απολυθούν κάποιοι, ποια παρέμβαση θα κάνουμε, γιατί εδώ μιλάνε για οικειοθελείς αποχωρήσεις και για 3.000 ευρώ στον καθένα. Αν συμφωνήσει ο εργαζόμενος, θα έρθει το κράτος να του πει «έλα εδώ, γιατί συμφωνείς;». 
    Άρα, κύριε Χουρμουζιάδη, νομίζω ότι υποβλήθηκε βιαστικά αυτή η επίκαιρη ερώτηση. Θα μπορούσατε να περιμένετε λίγο καιρό. Εν πάση περιπτώσει, ξέρουμε την κατάσταση. Επισκέφτηκα, ως Υπουργός, το Νομό Ημαθίας πριν ενάμιση μήνα και έκανα περιοδεία σε όλο το νομό. 
    Κύριε Πρόεδρε, το τραγικό της ελληνικής πραγματικότητας, ξέρετε ποιο είναι; Από τη μια υπάρχει τρομακτική ανεργία. Πρώτη είναι, στην ανεργία, η Ημαθία, αλλά από την άλλη είναι και ο πρώτος νομός στην απασχόληση εποχικών εργατών. 
    Προσέξτε, κύριε Χουρμουζιάδη. Τρεισήμισι χιλιάδες εποχικοί εργάτες ήρθαν με άδεια της νομαρχίας για το πρώτο τρίμηνο του 2005. Όταν στην Κατερίνη χρειάζονται εκατόν σαράντα οικονομικοί μετανάστες για δουλειά, όταν οι Σέρρες χρειάζονται σαράντα οκτώ, ο Νομός Ημαθίας –ω, το μεγαλείο του!- χρειάζεται τρεισήμισι χιλιάδες. Ζήτησαν εγκρίσεις για να έρθουν εδώ ξένοι εργάτες. Όλοι οι νομοί της Ελλάδος δεν έχουν την πρόσκληση και την άδεια, που έχει ο Νομός Ημαθίας.
    Αυτά τα γνωστοποίησα στο Εργατικό Κέντρο, τα γνωστοποιούμε και στην κοινωνία, στην κοινή γνώμη του Νομού Ημαθίας. Θα πρέπει να καταλάβουμε επιτέλους, τι είδους ανεργία έχουμε. Την έχω πει παλαιότερα «αταίριαστη». Τώρα τη λέω και «κακοήθη», μια ανεργία σ΄ ένα νομό, όπου το κράτος προσπαθεί να δώσει επιδόματα, να κάνει έκτακτες χορηγήσεις, να κάνει ολοκληρωμένη παρέμβαση 8.000.000 ευρώ. Αυτά θα ανακοινωθούν σε δεκαπέντε μέρες για το Νομό Ημαθίας.
      Από τη μία πλευρά, λοιπόν, ο φορολογούμενος πολίτης πληρώνει, πληρώνει, πληρώνει…Και από την άλλη πλευρά, κύριε Χουρμουζιάδη, έρχεστε μαζί με τα συνδικάτα και ζητάτε τρεισήμισι χιλιάδες, εργάτες για ένα τρίμηνο μόνο, να έρθουν στην Ημαθία. Άρα, λοιπόν, ας δούμε το πράγμα διακομματικά, ας το δούμε κοινωνικά, ας το δούμε στις πραγματικές του διαστάσεις. Να δούμε και γιατί υπάρχει αυτή η ανεργία. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ. Ορίστε, κύριε Χουρμουζιάδη, έχετε το λόγο για δύο λεπτά. 
      ΓΕΩΡΓΙΟΣ ΧΟΥΡΜΟΥΖΙΑΔΗΣ: Κύριε Πρόεδρε, το θέμα δεν το βλέπουμε κομματικά. Μπορεί η επίκαιρη ερώτηση να προέρχεται από Βουλευτή του ΚΚΕ. Το βλέπουμε πάνω από όλα, κύριε Υπουργέ, πολιτικά. Η πολιτική, εάν θέλετε, μέσα στο πλαίσιο της οποίας, ακόμα και οι τράπεζες κινούνται, οδηγούν σε αυτήν την κατάσταση. 
      Το ξέρετε πολύ καλά πως η περιοχή της Νάουσας, η ίδια η Νάουσα, ένα πραγματικά κέντρο κάποτε εργασιακής, θα έλεγε κανείς, ευμάρειας, σήμερα κινδυνεύει. Κάθε τόσο οι εργάτες, οι οικογένειες των εργατών, ακόμα και όλα τα καταστήματα της πόλης βρίσκονται στο δρόμο, διαμαρτύρονται. Άρα ζουν κάτω από αυτό το καθεστώς μιας απειλής. Ενώ ο κ. Λαναράς, τα πέντε εργοστάσιά του τα έχει κάνει είκοσι πέντε. Αυτό από κάπου θα προέκυψε. 
      Εάν τελικά τα προβλήματα του κ. Λαναρά είναι πραγματικά, η πολιτική ήταν υπέρ των εργατών και σε βάρος του εργοδότη. Ο εργοδότης, όμως, πάει μια χαρά. Και έρχεται τελικά μέσα σε αυτήν τη χαρά να απειλεί, συνεχώς, να ζητά την εθελούσια έξοδο, δηλαδή την έμμεση απόλυση των εργατών. 
      Και επειδή ξέρω, κύριε Υπουργέ, ότι σας αρέσουν οι παροιμίες, είπατε περιμένετε λίγο να δείτε, σας λέω  «των φρονίμων τα παιδιά, πριν πεινάσουν μαγειρεύουν». 
      Αν αύριο ανακοινωθεί η απόλυση διακοσίων εβδομήντα εργαζομένων, μήπως είναι αργά; Και αυτό ζητάει ακριβώς η επίκαιρη ερώτηση, τι σκοπό έχει η Κυβέρνηση, ώστε αυτοί οι άνθρωποι τελικά κάποια στιγμή να εργάζονται κάτω από ένα καθεστώς ασφάλειας. Εκεί θέλω να μου απαντήσετε, και όχι αυτή την περιγραφή που κάνατε, την οποία όλοι μας την ξέρουμε. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Χουρμουζιάδη. 
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση με θέμα: «30 Χρόνια από το Σύνταγμα του 1975» καθώς και στους λοιπούς χώρους του Μεγάρου της Βουλής των Ελλήνων, είκοσι πέντε μαθητές και μαθήτριες και δύο συνοδοί -δάσκαλοι του 2ου Δημοτικού Σχολίου Περάματος Πειραιά. Από την περιφέρειά μου! 
      Τους καλωσορίζουμε. 
      (Χειροκροτήματα απ’ όλες τις πτέρυγες της Βουλής)
      Ορίστε, κύριε Υφυπουργέ, έχετε το λόγο για δύο λεπτά.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): «Των φρονίμων τα παιδιά, πριν πεινάσουν μαγειρεύουν». Αλλά και υπάρχει και η άλλη παροιμία, που λέει «όποιος δεν θέλει να ζυμώσει, δέκα χρόνια κοσκινίζει», κύριε Χουρμουζιάδη. Και μήπως εκεί δεν θέλουν να ζυμώσουν. Και υπάρχει αυτή η ανεργία που υπάρχει. 
      ΓΕΩΡΓΙΟΣ ΧΟΥΡΜΟΥΖΙΑΔΗΣ: Αν δεν έχουν αλεύρι, πώς να ζυμώσουν; 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Θα ήθελα να σας πω, λοιπόν, ότι αυτή η Κυβέρνηση που κάνει ό,τι μπορεί και παλεύει, δεν δέχεται συμψηφισμό λαθών του χθες. Τα στερεότυπα που οδήγησαν τη χώρα να είναι τελευταία σε όλους τους δείκτες της Ευρωπαϊκής Ένωσης, για εμάς δεν έχουν επιστροφή. 
      Τι κάνουμε εμείς, ως Κυβέρνηση, στο Νομό Ημαθίας; Πρώτον, νέες θέσεις επιχειρηματιών. Αλλάξαμε τη φιλοσοφία. Το «δώσε επιδοματάκι» και το επίδομα να πηγαίνει και σε συνδρομές σωματείων, ε, δεν είναι λύση αυτή. Τρώγονται τα 1.500 ευρώ. 
      Δώσαμε θέσεις νέων επιχειρηματιών που χρηματοδοτούμε με 14.000 ευρώ για να ανοίξει μία δουλίτσα ο νέος. Μέσω του ΕΟΜΜΕΧ δίνουμε 75.000 ευρώ να ανοίξει μία μικρή βιοτεχνία ο νέος, να δουλέψει. Επιδοτούμε την απασχόληση.
      Δεύτερον, αναπτύξαμε –και μην το υποτιμάτε- τον κοινωνικό τουρισμό στο Νομό Ημαθίας. Για πρώτη φορά με επέμβαση και του νομάρχη και του δημάρχου, και του εργατικού κέντρου, διπλασιάσαμε σε πεντακόσιες χιλιάδες τους εσωτερικούς τουρίστες που διακινεί η Εργατική Εστία. Ένα μεγάλο μέρος πάει εκεί για θέσεις απασχόλησης. 
      Δίνουμε μάχη και είμαστε δίπλα στον εργαζόμενο. Είμαστε, όμως, κύριε Χουρμουζιάδη, δίπλα και στις συντεχνίες, οι οποίες πραγματικά αποτελούν τη μεγάλη αιμορραγία για την ελληνική οικονομία. Το να γκρεμίζεται, ό,τι είναι εναντίον, νομίζω ότι δεν στέκει. Στο διαχωρισμό εργοδοσία-εργαζόμενοι, εμείς  τους ξέρουμε όλους ως Έλληνες πολίτες. Σεβόμεθα διπλά τους εργαζόμενους και σεβόμεθα και τους επιχειρηματίες. Και αυτό που κοιτάμε είναι να υπάρχουν θέσεις απασχόλησης. Και για να υπάρχουν θέσεις απασχόλησης πρέπει να είναι ανταγωνιστική η ελληνική οικονομία. Δεν μπορεί να είναι ανταγωνιστική όταν φέρνει τρεισήμισι χιλιάδες οικονομικούς μετανάστες σ΄ ένα τρίμηνο, σ΄ ένα νομό. Δεν μπορεί να είναι ανταγωνιστική μια ελληνική οικονομία, όταν δέκα-δεκαπέντε χρόνια η κλωστοϋφαντουργία, κύριε Χουρμουζιάδη, φαινόταν ότι πήγαινε στον γκρεμό. 
      Αναπτύξαμε νέες δεξιότητες στο Νομό Ημαθίας; Κάνατε παρέμβαση, να πείτε τι γίνεται εδώ, προς Θεού, πού πάμε, στο γκρεμό; Όχι. Πάει η κλωστοϋφαντουργία. Στις μεταποιητικές έχουμε τα ίδια. 
      Εδώ, λοιπόν, αναπτύσσουμε καινοτόμες δράσεις, δράσεις οι οποίες πραγματικά θα αναδείξουν όλα αυτά τα προτερήματα του Νομού Ημαθίας, τις δεξιότητες των πολιτών. 
      Κάνουμε εκπαίδευση, κάνουμε κατάρτιση, για να μπορέσουμε πράγματι να βάλουμε σε δρόμο αυτόν το νομό, ο οποίος πράγματι έχει πολύ μεγάλα ποσοστά ανεργίας.
      Και θα σας ενημερώσω, κύριε Χουρμουζιάδη, να μπείτε στην ιστοσελίδα του ΟΑΕΔ σήμερα. Κάθε μήνα για πρώτη φορά από τον Απρίλιο του 2004, αναρτούμε επίσημα, με όλες τις ευθύνες που έχουμε, την εγγεγραμμένη ανεργία. Να δείτε ότι η ανεργία τώρα έφτασε στις τετρακόσιες ογδόντα τρεις χιλιάδες. Εγώ δεν επιχαίρω, το λέω και για τον Πρόεδρο του Συνασπισμού κ. Αλαβάνο. Δεν αναπτύχθηκαν τρομακτικές θέσεις. Όπως ξέρετε αυτή τη στιγμή υπάρχουν εκατόν είκοσι επενδυτικές προτάσεις και αυτές θα αναπτυχθούν και θα δώσουν θέσεις απασχόλησης. 
      Όμως, ξεκαθαρίσαμε τα μητρώα. Διπλοεγγεγραμμένοι. Δουλεύει στο ΙΚΑ και παίρνει επίδομα του ΟΑΕΔ. Διασταυρώσαμε τα στοιχεία. Αυτό το κράτος θέλετε; Ένα κράτος, το οποίο πραγματικά, προ των κοινωνικών παροχών έχει 23% φτώχεια και μετά τις κοινωνικές παροχές με δισεκατομμύρια ευρώ, πάει στο 22%; Γιατί; Γιατί είναι αετονύχηδες. Γιατί είναι οι «επιδοματάκιες». Αυτή η χώρα έχει αναπτυχθεί με μία νοοτροπία, τα είκοσι πέντε τελευταία χρόνια, με το επιδοματάκι που είναι από το υστέρημα του πραγματικά δικαιούχου, είτε αυτός είναι ανάπηρος, είτε είναι εργαζόμενος, είτε είναι συνταξιούχος. Δεν έπρεπε να μπει κάποτε σ΄ μία τροχιά αναπτυξιακή, σε ένα τέτοιο θεσμικό πλαίσιο που θα προστατεύει το εισόδημα και τα λεφτά του φορολογούμενου πολίτη; 
      Λοιπόν, λαμπρό πεδίο ο Νομός Ημαθίας να εφαρμόσουμε πολιτικές, που να ευνοούν την απασχόληση και όχι τα επιδοματάκια!
      Ευχαριστώ πολύ.
      ΠΡΟΕΔΡΕΥΩΝ (Ιωάννης Τραγάκης): Ευχαριστώ, κύριε Υφυπουργέ. 
      Επόμενη είναι η με αριθμό 969/24-5-2005 επίκαιρη ερώτηση του Προέδρου του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τους Υπουργούς Απασχόλησης και Κοινωνικής Προστασίας και Εσωτερικών, Δημόσιας Διοίκησης και Αποκέντρωσης, σχετικά με  την επέκταση του κανονισμού βαρέων και ανθυγιεινών επαγγελμάτων στο δημόσιο και τους ΟΤΑ. 
      Η επίκαιρη ερώτηση του κ. Αλαβάνου έχει ως εξής: 
      «Πάνω από πενήντα χιλιάδες εργαζόμενοι στο Δημόσιο, τα Νοσοκομεία και στους ΟΤΑ απασχολούνται σε βαριές και ανθυγιεινές εργασίες, χωρίς να αναγνωρίζεται η ανθυγιεινότητα και οι επικινδυνότητα της εργασίας τους, το εργατικό ατύχημα, η επαγγελματική ασθένεια και να μην υπάρχει καμία διαφορά σχετικά με τα όρια ηλικίας συνταξιοδότησης. 
      Πρέπει να σημειωθεί ότι για τις αντίστοιχες κατηγορίες εργαζομένων, που εργάζονται στους ίδιους φορείς με σχέση εργασίας αορίστου χρόνου και είναι ασφαλισμένοι στο ΙΚΑ, αναγνωρίζεται η ανθυγιεινότητα και επικινδυνότητα της εργασίας τους, είναι ενταγμένοι στο καθεστώς των βαρέων και ανθυγιεινών επαγγελμάτων του ΙΚΑ και μπορούν, παραδείγματος χάρη, να αποχωρούν νωρίτερα από την εργασία τους. 
      Όλες οι προηγούμενες κυβερνήσεις φέρουν τεράστιες ευθύνες. Είναι χαρακτηριστικό ότι το θέμα της επέκτασής τους στο δημόσιο συζητιέται από το 1987, παραπέμπεται από επιτροπή σε επιτροπή με αποτέλεσμα να εμπαίζονται οι εργαζόμενοι. 
      Η σημερινή Κυβέρνηση υποσχέθηκε στις συνδικαλιστικές οργανώσεις των εργαζομένων και την ΑΔΕΔΥ ότι θα προχωρούσε άμεσα στην επέκταση του καθεστώτος των βαρέων και ανθυγιεινών επαγγελμάτων του ΙΚΑ, και για τους εργαζόμενους στο Δημόσιο, τα Νοσοκομεία και τους ΟΤΑ. 
      Ερωτώνται οι κύριοι Υπουργοί: 
      1. Τι μέτρα προτίθενται να λάβουν για την άμεση επέκταση του καθεστώτος των βαρέων και ανθυγιεινών επαγγελμάτων που ισχύει στο ΙΚΑ και για τα αντίστοιχα επαγγέλματα στο Δημόσιο και τους ΟΤΑ;»
      Ορίστε, κύριε Υφυπουργέ, έχετε το λόγο για τρία λεπτά. 
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Η ερώτησή σας πραγματικά έχει μεγάλη σημασία, κύριε Πρόεδρε, γιατί θίγει ένα θέμα, το οποίο έχει εδραία δικαιολογητική βάση, δηλαδή το θέμα της επέκτασης του καθεστώτος των βαρέων και ανθυγιεινών επαγγελμάτων, που ισχύει στο ΙΚΑ, και σε ορισμένες ειδικότητες των εργαζομένων στο δημόσιο τομέα. 
    Είναι ένα παλιό θέμα, όπως λέτε και στην επίκαιρη ερώτησή σας, χρονίζει από το 1987, είναι, όμως, στο επίκεντρο του ενδιαφέροντος της Κυβερνήσεως. Γενικότερα το θέμα υγιεινής και ασφάλειας των εργαζομένων θα είναι στο επίκεντρο των συλλογικών διαπραγματεύσεων, που αρχίζουν εντός των ημερών μεταξύ του Υπουργείο Εσωτερικών, Δημόσιας Διοίκησης και Αποκέντρωσης και της ΑΔΕΔΥ και των δευτεροβάθμιων συνδικαλιστικών οργανώσεων, με στόχο τη θέσπιση μέτρων πρόληψης, αλλά και δημιουργίας συνθηκών, που θα διασφαλίζουν την υγιεινή και την ασφάλεια των εργαζομένων στο δημόσιο τομέα.
      Όσον αφορά το καθεστώς επεκτάσεως των βαρέων και ανθυγιεινών επαγγελμάτων του ΙΚΑ και στους εργαζόμενους στο δημόσιο τομέα, μας απασχολεί σοβαρά, το μελετάμε σε συνεργασία με τα συναρμόδια Υπουργεία και πιστεύω ότι μέχρι το τέλος του έτους θα έχουμε να κάνουμε συγκεκριμένη πρόταση, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ.
      Ορίστε, κύριε Πρόεδρε, έχετε το λόγο.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Κύριε Πρόεδρε, χαίρομαι, γιατί ο Υπουργός στη σύντομη απάντησή του συμφώνησε με τη λογική, την οποία υποστηρίζουμε στην επίκαιρη ερώτησή μας και είναι λογική που έρχεται από τους εργαζόμενους στο δημόσιο, στους ΟΤΑ από όλες τις συνδικαλιστικές παρατάξεις. Θέλω να πω ότι χθες ο κ. Αλογοσκούφης, μιλώντας στο Σύνδεσμο Ελληνικών Βιομηχανιών, ανέφερε το εξής: «Σταδιακή σύγκλιση των όρων απασχόλησης στο δημόσιο και τον ιδιωτικό τομέα». Και είδαμε ότι τα συγκεκριμένα μέτρα και κατευθύνσεις, που κινείται, είναι εκεί όπου θα πέσουν τα πλεονεκτήματα του δημοσίου σε σχέση με τους ιδιώτες, δηλαδή μια σειρά από αρνητικά μέτρα, όπως είναι η αμφισβήτηση της μονιμότητας, που τη βλέπουμε ήδη στον ΟΤΕ ή η ελαστικοποίηση του χρόνου εργασίας. Και είναι και ένα θέμα όπου υπάρχει τρομερή διαφορά: Οι εργαζόμενοι στο δημόσιο, δίπλα στους οποίους είναι εργαζόμενοι, που έχουν σχέση αορίστου χρόνου με το δημόσιο ή με φορείς αυτοδιοίκησης, δεν έχουν το δικαίωμα στα πλεονεκτήματα που επιβάλλει η φύση της δουλειάς τους, δηλαδή ότι είναι βαριά και ανθυγιεινή.
      Κύριε Υπουργέ, στο δημόσιο τελικά σε μερικά ζητήματα μπορούμε να δώσουμε το βραβείο του πιο σκληρού εργοδότη. Στα θέματα των συμβασιούχων, το βραβείο ανήκει στο δημόσιο. Στα θέματα των οφειλών στο ΙΚΑ, το βραβείο ανήκει στο δημόσιο. Αλλά και στα θέματα της παραγνώρισης της βαριάς και ανθυγιεινής εργασίας το βραβείο ανήκει πάλι στο δημόσιο. Είδατε ότι αναφέρω και στην ερώτησή μου ότι από το 1987 σέρνεται αυτό το ζήτημα. 
      Άκουσα ότι μέχρι το τέλος του χρόνου προβληματίζεστε. Δεν βλέπω να λέει τίποτα ο κ. Αλογοσκούφης. Θα ήθελα στη δευτερολογία σας να υπάρχει μια σαφής δέσμευση, ένα χρονικό όριο για την ικανοποίηση αυτού του δίκαιου, όπως είπατε και εσείς, ζητήματος. 
      Ευχαριστώ πολύ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Πρόεδρε.
      Ορίστε, κύριε Υφυπουργέ, έχετε το λόγο για δύο λεπτά.
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Το δίκαιο είναι πρόδηλο, γιατί μέσα στο δημόσιο τομέα, όσοι είναι σε σχέση εργασίας αόριστου χρόνου είναι ασφαλισμένοι στο ΙΚΑ και υπάγονται στο καθεστώς των βαρέων και ανθυγιεινών επαγγελμάτων και ο διπλανός του, που κάνει την ίδια δουλειά, δεν υπάγεται. Αυτό είναι ξεκάθαρο. Αυτά τα οποία είπε χθες στο ΣΕΒ ο Υπουργός Οικονομίας και Οικονομικών δεν αντιφάσκουν σ’ αυτά τα οποία λέω εγώ. Σύγκλιση. Είναι δίκαιο το θέμα και αντιμετωπίζεται. Και νομίζω ότι μέχρι τέλους του έτους -βάζουμε ένα χρονοδιάγραμμα- θα το αντιμετωπίσουμε. Θέλει μια σοβαρή και σφαιρική αντιμετώπιση, για να γίνει ένα καθεστώς ισότητας και δικαιοσύνης.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ.
      Επίκαιρες ερωτήσεις δεύτερου κύκλου:
      Η πρώτη με αριθμό 971/24-5-2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Άγγελου Μανωλάκη προς τους Υπουργούς Οικονομίας και Οικονομικών και Αγροτικής Ανάπτυξης και Τροφίμων σχετικά με την ένταξη κατασκευής του Φράγματος του Ασωπού ποταμού του Νομού Κορινθίας στο Γ΄ Κοινοτικό Πλαίσιο Στήριξης διαγράφεται λόγω κωλύματος του ερωτωμένου Υπουργού.
      Η δεύτερη με αριθμό 964/24-5-2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ιωάννη Πατσιλινάκου προς τον Υπουργό Αγροτικής Ανάπτυξης και Τροφίμων σχετικά με τη λήψη μέτρων προστασίας των πευκοδασών κλπ. διαγράφεται λόγω κωλύματος του ερωτωμένου Υπουργού.
      Τρίτη είναι η με αριθμό 970/24-5-2005 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Υγείας και Κοινωνικής Αλληλεγγύης σχετικά με τις κακοτεχνίες στην κατασκευή του Αττικού Νοσοκομείου, τη στελέχωσή του κλπ.
      Η επίκαιρη ερώτηση του κ. Λεβέντη έχει ως εξής:
      «Με την υπ’ αριθμ. 425/18-11-2004 ερώτηση και αίτηση κατάθεσης εγγράφων έθετα μια σειρά ζητήματα για τη σωστή και ασφαλή λειτουργία του Αττικού Νοσοκομείου.
      Δυστυχώς, οι απαντήσεις που δόθηκαν είναι ασαφείς και η κατάθεση εγγράφων εκκρεμεί για περισσότερο από έξι μήνες, παρά τη δέσμευση που περιέχονταν στην απάντηση της 21/12/2004. Ούτε η σύμβαση μεταξύ ΔΕΠΑΝΟΜ και κατασκευάστριας εταιρείας κατατέθηκε.
      Είναι απορίας άξιο και εγείρει μεγάλες πολιτικές και ποινικές ευθύνες πως για ένα σύγχρονο νοσοκομείο, που δαπανήθηκαν τεράστια ποσά (80.000.000 ευρώ) για την ανέγερσή του, δεν τηρήθηκαν οι απαραίτητες προϋποθέσεις, ώστε να αποδοθεί για χρήση με πλήρη ασφάλεια και μέχρι σήμερα, λόγω έλλειψης προσωπικού, έχουν αναπτυχθεί κατά το ήμισυ οι δυνατότητές του.
      Θα πρέπει να διερευνηθούν οι ευθύνες της ΔΕΠΑΝΟΜ. Υπήρξε παράδοση και παραλαβή του κτηριακού συγκροτήματος, του πληροφορικού συστήματος, του λοιπού τεχνολογικού και ξενοδοχειακού εξοπλισμού;
      Ποιο το περιεχόμενο της υπογραφείσας μεταξύ ΔΕΠΑΝΟΜ και κατασκευάστριας εταιρείας σύμβασης και ό,τι σχετικό με την κατασκευή του Νοσοκομείου; Υπάρχουν πρωτόκολλα παραλαβής και παράδοσης;
      Μετά τα παραπάνω ερωτάται ο κύριος Υπουργός τι μέτρα προτίθεται να πάρει, ώστε:
      1. Να καλυφθούν οι τεράστιες ελλείψεις σε ιατρικό, νοσηλευτικό και διοικητικό προσωπικό.
      2. Να γίνει πλήρης έλεγχος στατικότητας του κτηρίου και εξέταση του συνόλου των χώρων του νοσοκομείου, ώστε να διαφυλαχθεί η ασφάλεια εργαζομένων και ασθενών. Πού βρίσκεται σήμερα η αποκατάσταση των ζημιών σε κτήρια, εξοπλισμό; Ποιος ευθύνεται και ποιος θα αναλάβει το κόστος αποκατάστασης των ζημιών;
      Παράκληση να κατατεθούν με την από  18.4.04 ερώτησή μας τα αιτηθέντα έγγραφα.»
      Ορίστε, κύριε Υφυπουργέ, έχετε το λόγο για τρία λεπτά.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας  και Κοινωνικής Αλληλεγγύης): Κύριε Πρόεδρε, είναι γεγονός ότι το Αττικό Νοσοκομείο αυτήν τη στιγμή λειτουργεί και είναι γεγονός ότι κατασκευάστηκε σύμφωνα με σύμβαση που υπεγράφη από την ανάδοχη εταιρεία την INSO στις 2-6-1995. Το έργο ολοκληρώθηκε στις 30-9-2002, οπότε εκδόθηκε η βεβαίωση περαίωσης των έργων. Ακολούθησε η διοικητική παράδοση σταδιακά των διαφόρων τμημάτων του νοσοκομείου και βέβαια στην ημερομηνία 2-9-2004, προκειμένου να μην πραγματοποιηθεί η αυτοδίκαιη παραλαβή του έργου λόγω περαιώσεώς του από διετίας, η ΔΕΠΑΝΟΜ συνέταξε ειδική βεβαίωση προσωρινής παραλαβής του έργου με όλες τις παρατηρήσεις που έκανε για ατέλειες και αστοχίες, τις οποίες τις έβγαλε σε ειδική διαταγή, για να εκτελεστούν από την ανάδοχο εταιρεία την INSO, ως όφειλε. 
      Έρχεται, όμως, στις 8-12-2004 το ακραίο καιρικό φαινόμενο της μεγάλης εκείνης νεροποντής, οπότε δημιουργήθηκαν προβλήματα στο κτήριο, τα οποία ήταν διαρροές των ψευδοροφών. Η τεχνική απάντηση που δόθηκε από το Τεχνικό Επιμελητήριο, αλλά και από την Τεχνική Υπηρεσία, ήταν ότι η απορροή των ομβρίων υδάτων είχε προβλήματα στις διάφορες υδρορροές. Και το μεγαλύτερο θέμα που δημιουργήθηκε ήταν η υποχώρηση του εδάφους στο ακτινοθεραπευτικό εργαστήριο μιας περιοχής εκτάσεως εκατόν πενήντα τετραγωνικών μέτρων, με όλες τις συνέπειες, οι οποίες προκλήθηκαν. 
      Η εταιρεία INSO μετά από επιστολή της ΔΕΠΑΝΟΜ κατασκεύασε όλες αυτές τις ατέλειες και αστοχίες, που παρατηρήθηκαν στη μελέτη, αποκατεστάθησαν οι βλάβες, το δε νοσοκομείο λειτουργεί, και στο συγκεκριμένο σημείο του ακτινοθεραπευτικού εργαστηρίου έχουν αποκατασταθεί οι βλάβες. Όσον αφορά τις απαιτήσεις τις οποίες ενδεχομένως θα εγείρει η εταιρεία για τις διάφορες οικονομικές αυτές επιβαρύνσεις, είναι θέμα το οποίο θα αντιμετωπίσουμε, αφού πρώτα γίνει κάποια ενέργεια εκ μέρους της εταιρείας.
      Στη δευτερολογία μου θα σας απαντήσω στο πρώτο σκέλος της ερωτήσεώς σας.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ.
      Ορίστε, κύριε Λεβέντη, έχετε το λόγο για δύο λεπτά.
      ΑΘΑΝΑΣΙΟΣ ΛΕΒΕΝΤΗΣ: Κύριε Υπουργέ, το ξέρετε και εσείς –το είπατε άλλωστε- ότι υπήρξαν κακοτεχνίες, ότι υπήρξαν προβλήματα. Και βέβαια, δεν είναι το μοναδικό φαινόμενο -θα μου πείτε- στα ελληνικά δημόσια έργα και ειδικότερα στα νοσοκομεία. Υπάρχουν και άλλα προβλήματα με αμιάντους, με άλλου είδους κατασκευές. Στο Μεσολόγγι, όπου είχαμε πάει πριν από λίγο διάστημα πάλι το Νοσοκομείο Μεσολογγίου έχει καθίσει από τη μια πτέρυγα και δεν ξέρω ποιοι είναι αυτοί που αποφασίζουν και εκτελούν μ’ αυτόν τον τρόπο τα έργα. Είναι νοσοκομείο. Δεν μπορεί να πει κανένας ότι είναι ένα απλό σπίτι και θα κινδυνεύσει μόνο ένας συγκεκριμένος πολίτης, που και εκεί πάλι δεν πρέπει να συμβαίνει κάτι τέτοιο. Όμως, στο νοσοκομείο συνωστίζονται χιλιάδες άνθρωποι και μάλιστα άνθρωποι, που πολλές φορές είναι ανήμποροι στο κρεβάτι του πόνου και δεν μπορεί να επικρέμαται η στέγη να πέσει κάποια στιγμή πάνω από το κεφάλι τους. Θέλω να πιστεύω ότι δεν θα συμβεί κάτι τέτοιο, πλην όμως αυτές οι κακοτεχνίες αφήνουν τη σκέψη να πάει πολύ μακριά. 
      Εμείς θα θέλαμε να υπάρξουν εδώ συγκεκριμένες εξηγήσεις και να μας πείτε ποιες είναι οι ενέργειες που έχει κάνει η πολιτεία και αν αυτές οι ευθύνες αναζητήθηκαν, αν αποδόθηκαν ευθύνες και πώς θα προστατευθούμε, για να μη συμβεί στο μέλλον κάτι παρόμοιο. 
Γι’ αυτό ακριβώς ζητήσαμε και μία σειρά από έγγραφα στοιχεία για να δούμε τι ακριβώς έχει γίνει, γιατί όταν είχαμε πάει και με τον Πρόεδρο του Συνασπισμού στο νοσοκομείο, ανάμεσα στα άλλα μας είπαν οι υπάλληλοι του νοσοκομείου ότι δεν λειτουργεί μία σειρά όχι μόνο από όργανα, αλλά και από ολόκληρα εργαστήρια. Ακριβώς αυτό είναι ένα θέμα που μας ανησυχεί και είναι και μία από τις αιτίες που δεν λειτουργεί ικανοποιητικά το Αττικό Νοσοκομείο. 
     Μ’ αυτήν την ευκαιρία, εμείς ζητήσαμε κι αυτό. Πότε θα λειτουργήσει αυτό το νοσοκομείο με το πλήρες του δυναμικό αναπτυγμένο; Πότε τα περισσότερα από επτακόσια κρεβάτια θα «λειτουργήσουν» και θα καλυφθούν, πότε θα λειτουργήσουν όλα τα εργαστήρια, πότε θα λειτουργούν όλα τα χειρουργεία και θα καλύπτονται οι ανάγκες του πληθυσμού αυτής της περιοχής; 
     Εδώ υπάρχει και ένα άλλο θέμα. Δυστυχώς, ενώ έγινε πανεπιστημιακό, φαίνεται ότι δεν λειτουργεί σαν πανεπιστημιακό, στο ρυθμό που λειτουργούν τα άλλα νοσοκομεία του ΕΣΥ και υπάρχουν πολλά ακάλυπτα κενά σε μία περιοχή, η οποία ούτως ή άλλως έχει σοβαρότατα προβλήματα. Είναι υποβαθμισμένη γενικά η δυτική Αττική και τουλάχιστον σ’ αυτόν τον τομέα θα πρέπει να δώσουμε στους πολίτες την αίσθηση ότι πράγματι η πολιτεία κάνει το καλύτερο γι’ αυτούς.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε τον κ. Λεβέντη.
     Ορίστε, κύριε Υφυπουργέ, έχετε το λόγο.
     ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριοι συνάδελφοι, είναι γεγονός ότι το Αττικό Νοσοκομείο είναι η «ναυαρχίδα» που έχουμε αυτήν τη στιγμή. Βεβαίως, κύριε συνάδελφε, ξέρετε πολύ καλά ότι υπολειτουργεί. Από τα επτακόσια τριάντα κρεβάτια «λειτουργούν» μόνο τα τρακόσια πενήντα και καταλαβαίνετε ότι έχουμε γύρω στα τετρακόσια «κλειστά» κρεβάτια. Αντιλαμβάνεσθε, λοιπόν, ότι για μας είναι προτεραιότητα να «λειτουργήσουμε» τα κρεβάτια αυτά. 
     Υπάρχει υποστελέχωση και αυτό το ξέρετε και δεν θέλω τώρα να επιχειρηματολογήσω, γιατί υπάρχει αυτή η υποστελέχωση. Σας πληροφορώ, όμως, ότι με την ολοκλήρωση των διαγωνισμών του 2003, του 2004 μέσω ΑΣΕΠ χιλίων τριακοσίων εβδομήντα οκτώ ατόμων και με τα δυόμισι χιλιάδες άτομα, που προκηρύσσονται οι αντίστοιχες θέσεις εντός των ημερών, τα οποία θα πάνε εντός ΑΣΕΠ, εκτός ΑΣΕΠ, μαζί με το άλλο προσωπικό, που είναι μέσω του «STAGE» και παράλληλα με τις συμβάσεις που έχουν πάρει μία τετράμηνη παράταση, θα δοθεί η δυνατότητα γύρω στον Ιούλιο με Αύγουστο το νοσοκομείο να έχει μία καλή στελέχωση. Υπάρχουν γύρω στις διακόσιες με διακόσιες πενήντα θέσεις σε επίπεδο νοσηλευτικής υπηρεσίας, οπότε αντιλαμβάνεσθε ότι θα πάρει μία μεγάλη «ανάσα», όσον αφορά τη νοσηλευτική υπηρεσία. 
     Η ιατρική υπηρεσία σε επίπεδο μελών ΔΕΠ είναι επαρκέστατη. Έχουν προκηρυχθεί γύρω στις πενήντα θέσεις και ολοκληρώνεται η διαδικασία της κρίσεως. Βεβαίως υπάρχουν γιατροί που είναι από το Εθνικό Σύστημα Υγείας σε επίπεδο επιμελητών Β΄ και επιμελητών Α΄. Για είκοσι νέες θέσεις είναι η διαδικασία της επιλογής.
     Έχετε δίκιο, όσον αφορά την αγωνία με την οποία διακατέχεστε για το τι γίνεται στο Αττικό Νοσοκομείο. Θα πρέπει, όμως, να γνωρίζετε από την ενημέρωση που έγινε στην press conference που δόθηκε στο Αττικό Νοσοκομείο, το πόσο έργο παράγει αυτό το νοσοκομείο σε υψηλό επίπεδο, όταν κατηγορήθηκαν ενδεχομένως οι πελατειακές σχέσεις των βορείων προαστείων, ότι έρχονται άνθρωποι να νοσηλευτούν ή να θεραπευθούν στο νοσοκομείο εκείνο, όταν υπάρχουν αποδεικτικά στοιχεία ότι το 75% των προσερχομένων νοσηλευομένων είναι από την ευρεία περιοχή των όμορων Δήμων Περιστερίου, Χαϊδαρίου, Αγίας Βαρβάρας και της υπόλοιπης περιοχής.
     Αντιλαμβάνεσθε, λοιπόν, ότι η περιοχή αυτήν τη στιγμή παρέχει αναβαθμισμένες ποιοτικά υπηρεσίες υγείας, κάτι που ήταν σε υστέρηση όλο αυτό το χρονικό διάστημα. Ακόμα δε και ένας δείκτης που δείχνει ακριβώς την αγάπη του κόσμου προς το νοσηλευτικό αυτό ίδρυμα -η αγάπη αυτή μετουσιώνεται και σε οικονομικούς δείκτες- είναι η αύξηση κατά τετραγωνικό μέτρο των διαφόρων κτισμάτων. Υπήρξαν ειδικές αναφορές που έγιναν αποδεκτές και τώρα βέβαια όλοι οι δήμαρχοι της περιοχής αγκαλιάζουν το νοσοκομείο αυτό. Ναι, προτεραιότητά μας είναι από τις θέσεις αυτές να λειτουργήσουμε το νοσοκομείο. Το ξέρετε πολύ καλά ότι είναι και δικές σας προτεραιότητες, αλλά και δική μας προτεραιότητα.
     Όσον αφορά την ερώτηση που κάνετε εδώ για τη στατικότητα του κτηρίου, σας ενημερώνω ότι δεν υπάρχει κανένα πρόβλημα στατικότητας. Το πρόβλημα στο συγκεκριμένο σημείο των εκατόν πενήντα τετραγωνικών μέτρων στο ακτινοθεραπευτικό εργαστήριο ήταν από λαθεμένη επιχωμάτωση και από ελλιπή οπλισμό της πλάκας, όπως δόθηκε η απάντηση από το Τεχνικό Επιμελητήριο. Όλα αυτά απεκαταστάθησαν. Σας είπα ότι είμαστε σε μία διαδικασία, όπου έχουμε επιρρίψει ευθύνες στην κατασκευάστρια εταιρεία. Βρισκόμαστε σε μία συζήτηση, αλλά σας είπα ότι η δαπάνη επιβαρύνει την εταιρεία. 
     Υπάρχει και ένα άλλο πρόβλημα, που είναι η αποκατάσταση και η απορροή των ομβρίων υδάτων, που δημιούργησαν το πρόβλημα αυτό στη «στατικότητα» στο συγκεκριμένο σημείο του ακτινοθεραπευτικού εργαστηρίου. Όταν άρχισε το νοσοκομείο, δεν υπήρχε μελέτη για τα όμβρια ύδατα του περιβάλλοντος χώρου. Τώρα γίνεται η μελέτη αυτή, για να αποκατασταθεί όλο αυτό το τεχνικό έλλειμμα, ώστε να γίνεται πλέον η απορροή από τη βορειοανατολική πλευρά του νοσοκομείου, που εφάπτεται του ΚΕΒΟΠ, και να πηγαίναν ακριβώς στον κεντρικό αγωγό, για να μην έχουμε σε κάποια άλλα ακραία καιρικά φαινόμενα ένα τέτοιο παρόμοιο φαινόμενο. 
     Θα πρέπει όλοι να έχουμε εμπιστοσύνη στο «Αττικό Νοσοκομείο», ιδιαίτερα σε όλο το στελεχιακό δυναμικό, πανεπιστημιακό και μη, που υπερανθρώπως καταβάλλει προσπάθεια να καλύψει αυτά τα μεγάλα κενά στην περιοχή από πλευράς παροχής υπηρεσιών υγείας.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε τον κύριο Υφυπουργό.
     Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
     ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, εισερχόμαστε στην ημερήσια διάταξη των 
     ΕΠΕΡΩΤΗΣΕΩΝ
     Θα συζητηθεί η υπ’ αριθμόν 62/16-3-2005 επερώτηση των Βουλευτών του ΠΑΣΟΚ κ.κ. Κωνσταντίνου Ρόβλια, Παρασκευής Χριστοφιλοπούλου, Παναγιώτη Αντωνακόπουλου, Αντωνίας Αντωνίου, Χρίστου Βερελή, Πέτρου Ευθυμίου, Βασιλείου Κεγκέρογλου, Ιωάννη Μανιάτη, Χρήστου Πρωτόπαπα, Νικολάου Σαλαγιάννη, Εμμανουήλ Στρατάκη, Ελπίδας Τσουρή και Αθανασίου Τσούρα, προς τον Υπουργό Μεταφορών και Επικοινωνιών, σχετικά με την πολιτική της Κυβέρνησης σε θέματα διαδικτύου (INTERNET).
     Με επιστολή που μας έστειλε ο Γραμματέας του Προεδρείου της Κοινοβουλευτικής Ομάδας του ΠΑΣΟΚ, ορίζεται ως Κοινοβουλευτικός Εκπρόσωπος του ΠΑΣΟΚ για τη συγκεκριμένη επερώτηση η Βουλευτής κ. Χριστοφιλοπούλου.
     Επίσης από τον Πρόεδρο του Συνασπισμού Ριζοσπαστικής Αριστεράς ορίζεται ως Κοινοβουλευτικός Εκπρόσωπος του Συνασπισμού ο κ. Λεβέντης.
     Ο πρώτος επερωτών κ. Ρόβλιας έχει το λόγο για δέκα λεπτά.
     ΚΩΝΣΤΑΝΤΙΝΟΣ ΡΟΒΛΙΑΣ: Ευχαριστώ, κύριε Πρόεδρε.
     Κύριε Υπουργέ, επιτρέψτε μου κατ’ αρχήν να σας συγχαρώ. Θέλω πραγματικά να σας συγχαρώ, διότι κατορθώσατε να καταδικάσει τη χώρα μας το Ευρωπαϊκό Δικαστήριο για τη μη ενσωμάτωση των οδηγιών για τις ηλεκτρονικές επικοινωνίες. Αν δεν το γνωρίζετε, σας ενημερώνω ότι η Ελληνική Δημοκρατία καταδικάστηκε με την απόφαση του 6ου Τμήματος του Ευρωπαϊκού Δικαστηρίου που εκδόθηκε στις 14 Απριλίου 2005, διότι δεν νομοθετήσατε για τις ηλεκτρονικές επικοινωνίες. Σας συγχαίρω για το κατόρθωμα, γιατί είναι πραγματικά κατόρθωμα να καταδικαστείτε, επειδή δεν νομοθετήσατε επί δεκατέσσερις μήνες που είστε Κυβέρνηση, ενώ το νομοσχέδιο για τις ηλεκτρονικές επικοινωνίες σας το είχε παραδώσει έτοιμο και υπογεγραμμένο η προηγούμενη πολιτική ηγεσία του Υπουργείου Μεταφορών και Επικοινωνιών. 
     Θέλω επίσης να σας συγχαρώ για τη συνέντευξή σας στην εφημερίδα «ΗΜΕΡΗΣΙΑ». Την ανέγνωσα με ιδιαίτερη προσοχή. Επιτρέψτε μου να σας θυμίσω τι λέγατε: «Έτοιμο ως τις 10 Ιουλίου το νομοσχέδιο για τις ηλεκτρονικές επικοινωνίες». Αν όμως ξεχάσατε, σας υπενθυμίζω ότι η συνέντευξη δόθηκε τον Ιούνιο του 2004 και δηλώνατε ότι το νομοσχέδιο θα ήταν έτοιμο ως τις 10 Ιουλίου 2004. Δεν πέσατε και πολύ έξω, μόνο ένα χρόνο και βλέπουμε. Το νομοσχέδιο δεν είναι έτοιμο ούτε το 2005, αλλά φοβάμαι ότι, όπως πάτε, δεν θα είναι έτοιμο ούτε το 2006. 
     Στην ίδια συνέντευξη λέγατε: «Σκοπός μας είναι το νέο σχέδιο νόμου να ψηφιστεί από τη Βουλή, πριν κληθούμε να λογοδοτήσουμε στο Ευρωπαϊκό Δικαστήριο, αποτρέποντας μία καταδικαστική απόφαση, που θα έχει δυσάρεστες συνέπειες για τη χώρα μας». Αισιοδοξία που είχατε, κύριε Υπουργέ! Στο μεταξύ καταδικαστήκατε από το Ευρωπαϊκό Δικαστήριο. Βλέπατε το κακό να έρχεται, αλλά δεν μπορέσατε να το αποτρέψετε.
     Τώρα απολογηθείτε στον ελληνικό λαό για τις δυσάρεστες συνέπειες, που έχει η χώρα μας εξαιτίας σας, όπως είπατε στη συνέντευξη. Απολογηθείτε για άλλη μία φορά, γιατί η ευθύνη είναι αποκλειστικά δική σας. 
     Να σας θυμίσω και κάτι άλλο; Λέγατε στις 13 Δεκεμβρίου εδώ, στη Βουλή, για το καθυστερημένο αυτό νομοσχέδιο ότι δήθεν ήταν έτοιμο. Λέγατε μάλιστα στις 13 Δεκεμβρίου 2004: «Βρισκόμαστε στο σημείο να κάνουμε απλώς μία αντιπαραβολή των παραπομπών και των καταργούμενων διατάξεων του νομοσχεδίου». «Ευθύς μετά» -λέγατε: «θα το θέσουμε υπό δημόσιο διάλογο και διαβούλευση». 
      Το «ευθύς μετά» που είπατε, κύριε Υπουργέ, είναι έξι μήνες. Χρειαστήκατε έξι μήνες για την αντιπαραβολή των παραπομπών και των καταργούμενων διατάξεων. Αν τα ήξεραν αυτά στο Ευρωπαϊκό Δικαστήριο, μάλλον θα σας επέβαλαν μεγαλύτερη ποινή.
      Υπό την πίεση, λοιπόν, της σημερινής μας επερώτησης εμφανίσατε μόλις χθες, θα έλεγα κακήν κακώς, ένα «σχέδιο νόμου» για δημόσια διαβούλευση. Το κάνατε μόνο και μόνο, για να λέτε σήμερα ότι έχετε νομοσχέδιο. Ακούστε τώρα τι νομοσχέδιο είναι αυτό, που χρειάστηκαν δεκατέσσερις μήνες για να το ετοιμάσετε. 
      Πρώτον, το νομοσχέδιό σας αντιγράφει επί λέξει πολλά από τα άρθρα του νομοσχεδίου του ΠΑΣΟΚ. Και χρειαστήκατε δεκατέσσερις μήνες για την αντιγραφή. 
      Δεύτερον, το νομοσχέδιό σας παραλείπει να ενσωματώσει κρίσιμες διατάξεις των οδηγιών που αναφέρονται στα ραδιοτηλεοπτικά, αλλά και στη διασφάλιση της πρόσβασης των χρηστών στις υπηρεσίες των ψηφιακών ραδιοτηλεοπτικών εκπομπών. Γι’ αυτόν το λόγο, όταν και εάν ψηφίσετε αυτό το νομοσχέδιο, πάλι θα παραπεμφθείτε στο Ευρωπαϊκό Δικαστήριο για παράλειψη πλήρους ενσωμάτωσης των οδηγιών.
      Τρίτον, το νομοσχέδιό σας, όπως και η Κυβέρνησή σας, δεν αντιλαμβάνεται και δεν αντιμετωπίζει ούτε νομικά ούτε πολιτικά την τεχνολογική σύγκλιση των τηλεπικοινωνιών, της πληροφορικής και των οπτικοακουστικών μέσων.
      Τέταρτον, μετατρέπετε την Εθνική Επιτροπή Τηλεπικοινωνιών και Ταχυδρομείων από ανεξάρτητη αρχή σε αποκεντρωμένη υπηρεσία του Υπουργείου Μεταφορών και Επικοινωνιών, παραβαίνοντας και πάλι το Κοινοτικό Δίκαιο. Το πόσο σοβαρό είναι το νομοσχέδιο σας, προκύπτει από το γεγονός ότι το άρθρο που προβλέπει το ποιος διορίζει τα μέλη της Εθνικής Επιτροπής Τηλεπικοινωνιών και Ταχυδρομείων είναι κενό, δηλαδή δεν αποφασίσατε ακόμη. Ίσως δεν σας έφθασαν οι δεκατέσσερις μήνες.
      Επίσης υπάρχει κάτι ακόμα για την ανεξάρτητη αρχή, για την Εθνική Επιτροπή Τηλεπικοινωνιών και Ταχυδρομείων. Όπως θα έπρεπε να γνωρίζετε, η θητεία της λήγει στις 31 Μαΐου του 2005, δηλαδή την προσεχή Τρίτη. Θα έπρεπε ακόμα να γνωρίζετε ότι τα μέλη της ορίζονται από τη Διάσκεψη των Προέδρων της Βουλής με διακομματική συναίνεση, διότι πρόκειται περί ανεξάρτητης αρχής. Δεν έχετε κάνει τίποτα για την τοποθέτηση της νέας διοίκησης της Εθνικής Επιτροπής Τηλεπικοινωνιών και Ταχυδρομείων, η θητεία της οποίας λήγει σε τρεις εργάσιμες ημέρες. 
      Οι φήμες λένε ότι ετοιμάζεστε να καταθέσετε αιφνιδιαστική και αντικοινοτική τροπολογία, να παρακάμψετε τη Διάσκεψη των Προέδρων της Βουλής, να κομματικοποιήσετε και την Εθνική Επιτροπή Τηλεπικοινωνιών και Ταχυδρομείων και να ελέγξετε τη ρυθμιστική αρχή των τηλεπικοινωνιών μέσω κυβερνητικών φερέφωνων. Απεργάζεστε τη νέα ευρωπαϊκή γελοιοποίηση της χώρας. Αυτή η ιστορία -και θυμηθείτε με- θα είναι ο «Βασικός Μέτοχος» νούμερο 2. Θα κληθείτε και πάλι να ακυρώσετε τη ρύθμιση. Αν θέλετε, ακούστε μας, γιατί όσο δεν μας ακούτε, θα ζημιώνεστε και θα ζημιώνετε και τη χώρα.
      Κύριε Υπουργέ, δεκατέσσερις μήνες απόλυτης απραξίας είναι πάρα πολλοί. Απραξία στις νομοθετικές πρωτοβουλίες, απραξία στην προώθηση των διαγωνισμών για τα ευρυζωνικά δίκτυα, απραξία στις ηλεκτρονικές υποδομές, απραξία στα θέματα της ψηφιακής ραδιοτηλεόρασης, απραξία στα θέματα του διαδικτύου, πλήρης απουσία πολιτικής στο χώρο των τηλεπικοινωνιών. Πόσο δίκιο είχαμε, όταν σας καλούσαμε εδώ, στην προηγούμενη συνάντησή μας, να αφαιρέσετε τη λέξη «επικοινωνιών» από τον τίτλο του Υπουργείου, διότι είναι παραπλανητική! Το αποτέλεσμα της απραξίας και της αβελτηρίας σας δεν είναι απλά το μηδέν. Δυστυχώς, είναι υπό το μηδέν, είναι αρνητικό.
      Κύριε Υπουργέ, θέλω να σας συγχαρώ και για κάτι ακόμα. Κατορθώσατε επί των ημερών σας να μειωθεί στη χώρα μας το ποσοστό των χρηστών ηλεκτρονικού υπολογιστή και διαδικτύου. Αυτό είναι πράγματι επίτευγμα της Κυβέρνησης Καραμανλή, αυτής της Κυβέρνησης που έδινε αφειδώς προεκλογικές υποσχέσεις για ανάπτυξη του διαδικτύου και για παροχή δωρεάν internet σε μαθητές και σπουδαστές. 
      Κύριε Υπουργέ, έχω στα χέρια μου –δεν γνωρίζω αν την έχετε και εσείς- την έρευνα της εταιρείας VPRC, που διενεργήθηκε στα τέλη του 2004. Το ποσοστό χρηστών διαδικτύου, που αυξανόταν συνεχώς στη χώρα μας, από 10,6% το 2001 σε 19,9% το 2003, μειώθηκε σε 19,7% επί των ημερών σας. Το ποσοστό των χρηστών ηλεκτρονικού υπολογιστή, που αυξανόταν συνεχώς, από 20,8% το 2001 σε 27,1% το 2003, μειώθηκε σε 25,9% επί των ημερών σας. 
      Μόλις χθες δημοσιοποιήθηκε έρευνα του Πανεπιστημίου Αθηνών για τους νέους, από την οποία προκύπτει ότι μόλις το 47,8% των νέων στην Ελλάδα χρησιμοποιεί το διαδίκτυο. Ξέρετε ποιο είναι το αντίστοιχο ποσοστό στην Ευρώπη ως μέσος όρος; Είναι πάνω από 95%, κύριε Υπουργέ. 
      Αυτά είναι τα αποτελέσματα της απουσίας σας: η οπισθοδρόμηση, η μείωση των χρηστών του διαδικτύου και των ηλεκτρονικών υπολογιστών, φαινόμενο –πιθανολογώ- μοναδικό στον κόσμο. Βέβαια δεν ευθύνεσθε μόνο εσείς. Ευθύνεται όλη η Κυβέρνηση και ασφαλώς ο ίδιος ο Πρωθυπουργός, που μοίραζε προεκλογικές υποσχέσεις με περιτύλιγμα ωραίων λέξεων και προσχεδιασμένων χειρονομιών. 
      Μη μας πείτε ότι προχώρησε το πρόγραμμα για τη δημιουργία σημείων ασύρματης ευρυζωνικής πρόσβασης ή το πρόγραμμα για την προώθηση της ζήτησης ευρυζωνικών υπηρεσιών από τους ΟΤΑ, διότι θα σας θυμίσω ότι τα προγράμματα αυτά εκπονήθηκαν εξ ολοκλήρου και δημοπρατήθηκαν από την προηγούμενη ηγεσία του Υπουργείου Μεταφορών και Επικοινωνιών και ουδόλως σας ανήκουν. 
      Όπως, επίσης, μη μας πείτε ότι στο νέο αναπτυξιακό νόμο περιλάβατε την ευρυζωνικότητα, διότι ξέρετε πολύ καλά ότι και αυτό είχε προβλεφθεί και σχεδιαστεί από την κυβέρνηση του ΠΑΣΟΚ. Εσείς δε ανεπιτυχώς το ενσωματώσατε και τα αρνητικά αποτελέσματα θα φανούν και εδώ σύντομα.
      Κύριε Υπουργέ, δεν θα έχετε ανάπτυξη του internet, αν δεν νομοθετήσετε και δεν φτιάξετε ευρυζωνικές υποδομές. Το πράγμα είναι πολύ απλό, αλλά εσείς δεν το καταλαβαίνετε. 
      Τι λόγο έχετε και δεν προωθείτε τους τέσσερις διαγωνισμούς για τις ευρυζωνικές υποδομές όλης της χώρας, την προκήρυξη των οποίων σας την άφησε έτοιμη η προηγούμενη πολιτική ηγεσία του Υπουργείου Μεταφορών και Επικοινωνιών; Πρόκειται για πρόγραμμα συνολικής δαπάνης ύψους περίπου 200.000.000 ευρώ, συγχρηματοδοτούμενο από την Ευρωπαϊκή Ένωση. 
      Στην αρχή λέγατε ότι δεν σας έδωσε έγκριση η Ευρωπαϊκή Επιτροπή. Μετά λέγατε ότι έγιναν παρατηρήσεις. Οι επουσιώδεις παρατηρήσεις έγιναν με έγγραφο της Ευρωπαϊκής Επιτροπής στις 4 Ιουνίου του 2004. Τι κάνετε επί ένα χρόνο; Ενσωματώσατε τις παρατηρήσεις της Ευρωπαϊκής Επιτροπής; Διορθώσατε τις προκηρύξεις των διαγωνισμών, εάν αυτό απαιτείται; Φτιάξατε άλλες; Πόσο χρόνο θέλετε επιτέλους; Σε ποια εποχή ζείτε; Και μην επαναλάβετε την ανακρίβεια, ότι δήθεν η Ευρωπαϊκή Επιτροπή δεν ενέκρινε τους διαγωνισμούς. Μην την επαναλάβετε, διότι έχω πλέον στα χέρια μου την επιστολή της Ευρωπαϊκής Επιτροπής με στοιχεία 2938/4.6.2004. Είναι η γνωστή επιστολή, που αρνηθήκατε να καταθέσετε στη Βουλή το Δεκέμβριο.
      Η επιστολή αυτή σας εκθέτει, διότι αναφέρει ότι το σχέδιο διακήρυξης το δικό μας, του ΠΑΣΟΚ, της προηγούμενης πολιτικής ηγεσίας του Υπουργείου σας, είναι συμβατό -όπως λέει επί λέξει- με την κοινοτική νομοθεσία περί ανάθεσης δημοσίων συμβάσεων, αλλά –συνεχίζει η επιστολή-  τους πληροφορήσατε εσείς ότι αναθεωρείτε το πρόγραμμα των ευρυζωνικών υποδομών της χώρας μας. Και αν το αναθεωρείτε δεκατέσσερις μήνες τώρα, πείτε μας επιτέλους, πείτε στον ελληνικό λαό τι θα κάνετε, πότε θα το κάνετε, τι σκέφτεσθε και γιατί καθυστερείτε. Πείτε απλά κάτι συγκεκριμένο. Έχετε πολιτική για τις ευρυζωνικές υποδομές; Και ποια είναι αυτή; Απ’ αυτήν την πολιτική εξαρτάται η ανάπτυξη και η διείσδυση του internet, εκτός εάν δεν ενδιαφέρεσθε.
      Θα σας θυμίσω πάλι τι λέγατε το Δεκέμβριο για τα έργα αυτά. Λέγατε, επί λέξει, ότι βρίσκονται στο τελικό στάδιο της προετοιμασίας και τους επόμενους μήνες θα δοθεί για διαβούλευση η διακήρυξη του έργου των υποδομών της ευρυζωνικής πρόσβασης. Πού είναι η διακήρυξη, κύριε Υπουργέ; Πέρασαν έξι μήνες. Ακόμα είσθε στο τελικό στάδιο; Έχετε, έστω, ένα προσχέδιο να μας δώσετε; 
      Εγκαταλείψατε χωρίς λόγο ένα πρόγραμμα ύψους 200.000.000 ευρώ, που αφορά χίλιες εννιακόσιες δέκα πόλεις και κωμοπόλεις σε όλη τη χώρα. Κινδυνεύετε να χάσετε τα ευρωπαϊκά κονδύλια. Το μέγεθος της πολιτικής και της ιστορικής ευθύνης σας είναι τεράστιο. Το έχετε συνειδητοποιήσει; 
      Λέγατε επίσης το Δεκέμβριο, επί λέξει, ότι «Ετοιμάζουμε ήδη και ολοκληρώνουμε τη στρατηγική μας για την ψηφιακή ραδιοτηλεόραση. Η ολοκληρωμένη στρατηγική μας θα ανακοινωθεί, με την ολοκλήρωσή της, σε σύντομο χρονικό διάστημα». Πόσο εύκολα συνεχίζετε να δίνετε παραπλανητικές απαντήσεις και υποσχέσεις! Πού είναι η σχεδόν έτοιμη στρατηγική σας για την ψηφιακή ραδιοτηλεόραση έξι μήνες μετά; Δείξτε μας επιτέλους κάτι.
    Η προηγούμενη πολιτική ηγεσία σας παρέδωσε ένα προσχέδιο νόμου, που είχε επεξεργαστεί. Ούτε αυτό σας έκανε; Τουλάχιστον δεν το πήρατε ούτε από τα Πρακτικά της Βουλής, που το καταθέσαμε τον περασμένο Δεκέμβριο προς διευκόλυνσή σας; 
    Ακόμη και το Εθνικό Συμβούλιο Ραδιοτηλεόρασης σας εγκαλεί με προχθεσινή επιστολή του, διότι δεν νομοθετείτε για την ψηφιακή ραδιοτηλεόραση. Σας λέει ότι οι εξελίξεις τρέχουν και εμείς μένουμε πίσω. Σας λέει ότι το νομοσχέδιο που ετοιμάζετε για τα ραδιοτηλεοπτικά, θα είναι ένα νομοσχέδιο μιας χρήσης. Πάρτε από τα Πρακτικά της Βουλής στις 13 Δεκεμβρίου 2004 το προσχέδιο νόμου για την ψηφιακή ραδιοτηλεόραση, που σας καταθέσαμε. Πιστέψτε με, θα σας βοηθήσει. Επί των ημερών σας τα πάντα έχουν αδρανοποιηθεί στον τομέα των τηλεπικοινωνιών. 
    Η μέχρι στιγμής δεκατετράμηνη καθυστέρηση του νέου νόμου για τις ηλεκτρονικές επικοινωνίες έχει στοιχίσει ακριβά στη χώρα μας, εκτός από την καταδίκη του Ευρωπαϊκού Δικαστηρίου. Έχει καθυστερήσει η αδειοδότηση των κεραιών κινητής τηλεφωνίας και έχουν παγώσει οι επενδύσεις της κινητής τηλεφωνίας τρίτης γενιάς, καθώς και αυτές για την αναβάθμιση των υφιστάμενων δικτύων. Η κατάσταση επιδεινώνεται καθημερινά και θα οδηγηθεί σε πλήρες αδιέξοδο από το συνδυασμό αφ’ ενός της καθυστέρησης του νόμου και αφ’ ετέρου του διοικητικού κενού, που θα παρουσιαστεί στη διοίκηση της Εθνικής Επιτροπής Τηλεπικοινωνιών και Ταχυδρομείων, αλλά και των προβλημάτων που θα προκύψουν σε ευρωπαϊκό επίπεδο σχετικά με την κομματικοποίηση της ανεξάρτητης αρχής τηλεπικοινωνιών που απεργάζεστε. 
    Φοβάμαι ότι τα χειρότερα, εξαιτίας της αδράνειάς σας είναι μπροστά μας. Η χώρα μας θα βρεθεί σύντομα μεταξύ των τεχνολογικά υπανάπτυκτων χωρών, μακράν των προηγμένων. Θα τρέχει πίσω από τις εξελίξεις, συγκαταλεγόμενη στους αυριανούς μικρούς και αδύνατους. Και όλα αυτά από δική σας υπαιτιότητα, αδράνεια και ανυπαρξία πολιτικής. 
    Κράτησα για το τέλος τα τελευταία συγχαρητήριά μου προς το Υπουργείο σας. Και νομίζω ότι είναι τα ηχηρότερα. Το ΠΑΣΟΚ σας παρέδωσε τη χώρα μας στην τριακοστή τέταρτη θέση της παγκόσμιας κατάταξης στο δείκτη ηλεκτρονικής ετοιμότητας. Αν δεν το γνωρίζετε, σας λέω ότι ο δείκτης ηλεκτρονικής ετοιμότητας υπολογίζει το βαθμό ετοιμότητας ενός κράτους στο να συμμετέχει στις εξελίξεις των νέων τεχνολογιών και να επωφελείται από αυτές. Τις μετρήσεις τις κάνει το  Παγκόσμιο Οικονομικό Forum. Ενώ, λοιπόν, η χώρα μας κατείχε επί ΠΑΣΟΚ την τριακοστή τέταρτη θέση στην παγκόσμια κατάταξη, υπέστη πτώση στην τεσσαροκοστή δεύτερη θέση επί των ημερών της Κυβέρνησής σας. Στη θέση σας δεν θα ήμουν ευτυχής. Θα ήμουν πολύ δυστυχής. Πρόκειται για μια ακόμα μείωση της διεθνούς θέσης και εικόνας της χώρας, την οποία πέτυχε η Κυβέρνησή σας. 
    Κύριε Υπουργέ, τελειώνοντας, θέλω να σας παρακαλέσω να αποφύγετε να επιδοθείτε πάλι σε επίδειξη πνεύματος μέσω μιας ακατάσχετης φιλολογίας και ειρωνείας. Σεβαστείτε το Κοινοβούλιο και απαντήστε σε όλα όσα σας εγκαλούμε με σοβαρότητα και υπευθυνότητα. Ομολογείστε την αδράνειά σας, αλλά πείτε στον ελληνικό λαό μια δικαιολογία, μια εξήγηση. Και μην ξαναδώσετε υποσχέσεις, διότι πάλι θα εκτεθείτε. 
    Σας ευχαριστώ. 
      (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Ιωάννης Τραγάκης): Ευχαριστώ, κύριε συνάδελφε. 
     Το λόγο έχει ο κ. Βερελής. 
     ΧΡΙΣΤΟΣ ΒΕΡΕΛΗΣ: Κύριε Πρόεδρε, η ανάπτυξη ηλεκτρονικών επικοινωνιών είναι ένα εργαλείο του καιρού μας. Και όχι μόνο αυτό, έχει τη δυνατότητα μέσα σ’ αυτήν την παγκόσμια Πνύκα η οποία αναπτύσσεται, να καταφέρει να υπερβεί φραγμούς, οι οποίοι θέτουν και ζητήματα δημοκρατίας πολλές φορές, στη δυνατότητα επικοινωνίας, στη δυνατότητα μεταφοράς πληροφορίας, στην ελεύθερη γνώση. 
     Έχουμε εδώ στη χώρα μας δυο απολύτως αντικρουόμενες πρωτιές. Η μια είναι ότι είμαστε πρώτοι από το τέλος μέσα στην Ευρωπαϊκή Ένωση των δεκαπέντε –μέχρι πρόσφατα- στη διάδοση του διαδικτύου. Και αυτό έχει μια σειρά από εξηγήσεις. Η δεύτερη είναι ότι παράλληλα είμαστε η πρώτη χώρα παγκοσμίως στους ελεύθερους κόμβους, για τους οποίους θα σας καταθέσω και έναν πολύ χαρακτηριστικό πίνακα. Στους ελεύθερους κόμβους η χώρα μας έχει μια πρωτιά. Έχουμε πάνω από πέντε χιλιάδες. Αυτό δείχνει το μέτρο της απόγνωσης των χρηστών, πρώτον, γιατί  πολλοί απ’ αυτούς θεωρούν -και είναι αντικειμενικά για πολλούς απ’ αυτούς- υψηλό το κόστος ή γιατί, δεύτερον, δεν υπάρχουν οι τεχνικές δυνατότητες πρόσβασης και αναγκάζονται να έχουν πρόσβαση σε δίκτυα, τα οποία αναπτύσσονται μέσα σ’ ένα περιβάλλον από ανθρώπους, οι οποίοι με τον ερασιτεχνισμό τους, αλλά και με την προσπάθειά τους να υπερβούν αυτές τις τεχνικές δυσκολίες, φτιάχνουν ιδιωτικούς κόμβους. 
     Πριν από λίγο καιρό, κύριε Πρόεδρε, έκανα μια ερώτηση -διότι θα έρθω να σας δώσω τη δικιά μου άποψη για το τι καθυστερεί την ανάπτυξη της πρόσβασης στο διαδίκτυο- προς τα συναρμόδια Υπουργεία για το ελεύθερο λογισμικό ανοιχτού κώδικα. Είναι αυτό, το οποίο θα δώσει τη δυνατότητα τα επόμενα χρόνια να έχουμε μια εξαιρετική μείωση του κόστους, άρα να έχουμε και δυνατότητα καλύτερης πρόσβασης. Και εκεί βεβαίως πήρα απαντήσεις από τα Υπουργεία, ανάμεσα σ’ αυτά και από το δικό σας, που ήταν απολύτως απογοητευτικές. Μόνο ένα Υπουργείο, το Υπουργείο Παιδείας, δείχνει να είναι το μοναδικό, που έχει γνώση του θέματος. Και η γνώση του θέματος βεβαίως προέρχεται από τη συστηματική προσπάθεια, που είχε γίνει και στην οποία είχε συμβάλει και ο παριστάμενος εδώ τέως Υπουργός Παιδείας, ο κ. Ευθυμίου. 
     Αντί, λοιπόν, η Κυβέρνηση να ψάχνει να βρει τρόπους να μειώσει τα έξοδά της, δαπανά τεράστια ποσά, των οποίων το ύψος δεν γνωρίζει, προκειμένου να αγοράζει λογισμικό και αγνοεί ή περιφρονεί ή θεωρεί πολυτέλεια το να κάνει μια προσπάθεια, προκειμένου να αναπτύξει το ελεύθερο λογισμικό. 
     Έχουμε πραγματικά μια συνολική είσοδο στο internet, η οποία δείχνει μια χαμηλή δυνατότητα και ένα χαμηλό ρυθμό. Πού οφείλεται αυτό; Πρώτα απ’ όλα οφείλεται στο γεγονός ότι ο ΟΤΕ –και θα πω λίγες λέξεις για τον ΟΤΕ αργότερα, γιατί είναι πολύ επίκαιρο το θέμα- είχε μια αντιπαλότητα ανάμεσα στις επενδύσεις που είχε κάνει για το σύστημα ISDN και στις νέες επενδύσεις που έπρεπε να κάνει για το σύστημα ADSL. Και παρά τις προσπάθειες που έκανε η κυβέρνηση τότε, η ανταπόκριση του ΟΤΕ ήταν εξαιρετικά χαμηλή. 
     Σήμερα πιστεύω ότι η λύση είναι αυτή, την οποία είχαμε δρομολογήσει εμείς. Είναι η ανάπτυξη των ευρυζωνικών δικτύων. Και εκεί δεν μπορώ να καταλάβω γιατί, κύριε Υπουργέ, υπάρχει αυτή η στασιμότητα. Τι ψάχνετε να βρείτε; Ψάχνετε να βρείτε ένα διαφορετικό τρόπο; Ψάχνετε να βρείτε μια διαφορετική μεθοδολογία; Γιατί δεν χρησιμοποιήσατε αυτά, τα οποία ήταν ήδη έτοιμα τότε; Και πώς θα μπορέσετε, αγαπητέ κύριε Υπουργέ, σήμερα με την προοπτική που έχετε εσείς για τον ΟΤΕ, να κάνετε χρήση όλων των δυνατοτήτων που έχει αυτός ο οργανισμός; 
     Ξέρετε, εμείς είχαμε μια πολιτική στις επικοινωνίες. Απελευθερώσαμε την αγορά των τηλεπικοινωνιών το 2001 με εξαιρετική επιτυχία. Αυτό δημιούργησε, πρώτα απ’ όλα μια τεράστια οικονομία κλίμακος για τους χρήστες. Μειώθηκαν τα τιμολόγια στη σταθερή τηλεφωνία, μειώθηκαν τα τιμολόγια στην κινητή τηλεφωνία σημαντικότατα. Δημιουργήσαμε πάνω από οκτώ χιλιάδες καινούργιες θέσεις εργασίας στις νέες εταιρείες τηλεφωνίας, οι οποίες δημιουργήθηκαν. 
     Η μόνη πολιτική που έχω διαπιστώσει από εσάς, είναι είτε να προσπαθείτε να πείτε ότι δεν παραλάβατε αυτό το οποίο θα θέλατε να έχετε παραλάβει από το παρελθόν είτε να προσπαθείτε με μεθόδους, οι οποίες πραγματικά δημιουργούν εντύπωση, να δώσετε το management του ΟΤΕ σε κάποιους. Και οι «κάποιοι» αυτοί είναι σχεδόν γνωστοί. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Θα ήθελα το χρόνο από τη δευτερολογία μου, σας παρακαλώ, κύριε Πρόεδρε. 
     ΠΡΟΕΔΡΕΥΩΝ (Ιωάννης Τραγάκης): Να μη γίνει κανόνας όμως. Γιατί παρατηρείται το φαινόμενο να εξαντλείτε το χρόνο και της δευτερολογίας και μετά να μη μένει κανένας στην Αίθουσα. Θα σας δώσω ένα λεπτό από τη δευτερολογία σας. 
     ΧΡΙΣΤΟΣ ΒΕΡΕΛΗΣ: Σας ευχαριστώ πολύ. 
     Θα σας πω λοιπόν, αγαπητοί κύριοι συνάδελφοι, ότι σε ερώτηση που είχα καταθέσει στις 15 Νοεμβρίου 2004, σας ρώταγα τι σκοπεύετε να κάνετε με τον ΟΤΕ. Το μόνο που κάνετε, είναι να κομπορρημονείτε, για μια συμφωνία, η οποία επετεύχθη. Και δεν ήταν δα και τόσο δύσκολη αυτή η συμφωνία, γιατί αυτοί οι οποίοι συμφώνησαν, δεν έδωσαν αυτά τα οποία είχαν. Πήραν. Και έδωσαν αυτά τα οποία είχαν άλλοι. Άλλοι, οι οποίοι δεν ήταν στο τραπέζι. Άλλοι, οι οποίοι έρχονται. Και εμείς δεν είμαστε της λογικής ότι θα πρέπει να υπάρχουν μικροί σατράπες στις δημόσιες εταιρείες. Βεβαίως το καταδικάζουμε αυτό. Αλλά ο τρόπος με τον οποίο προσπαθείτε  να δεχθείτε τις επιταγές της ΜΑCΚΕΝΖIE και των πελατών της, οι οποίοι θέλουν να αποκτήσουν τον έλεγχο του ΟΤΕ, είναι κάτι για το οποίο ελέγχεστε. Από τις 15/11, λοιπόν, αρνείστε να απαντήσετε σ’ αυτήν την ερώτηση και κυρίως το Υπουργείο Εθνικής Οικονομίας, γιατί αυτό έχει τις μετοχές. Δεν τις έχετε εσείς. Μη σας κατηγορούμε αδίκως. 
    Αυτό το οποίο συμβαίνει αυτήν τη στιγμή, αγαπητέ κύριε Υπουργέ, με τον ΟΤΕ, είναι κάτι το οποίο θα δημιουργήσει τεράστιο πρόβλημα, διότι υπάρχει καθεστώς πλήρους αδιαφάνειας σ’ αυτό το οποίο γίνεται. Υπάρχει ένα καθεστώς, το οποίο το επόμενο διάστημα θα αναδειχθεί πλήρως. 
    Και αυτό το οποίο πρέπει να σας πω, είναι ότι η διαπραγμάτευση, η οποία έγινε, θα έρθει εδώ στη Βουλή. Διότι ξέχασε να πει, ο κύριος Πρωθυπουργός, χθες ότι το θέμα δεν έχει κλείσει. Το θέμα είναι ποιος θα πληρώσει το τεράστιο αυτό κόστος. Κι εδώ δημιουργούνται τεράστια ερωτήματα. 
    Το βασικό θέμα είναι το εξής: Ποια είναι τα ωφελήματα από αυτήν την ιστορία;
    ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε. Είστε και εκτός επερώτησης.
    ΧΡΙΣΤΟΣ ΒΕΡΕΛΗΣ: Το τελευταίο –και ολοκληρώνω με μία φράση, κύριε Πρόεδρε- και εξαιρετικά μεγάλης σημασίας θέμα, είναι εάν έχει σχέδιο ο ΟΤΕ–που δεν έχει- να υποκαταστήσει τους χιλιάδες, τους οποίους καλεί να εγκαταλείψουν τον ΟΤΕ χωρίς κανένα προγραμματισμό.
    Ευχαριστώ.
    (Χειροκροτήματα από την πτέρυγα του ΠΑΣΟΚ)
    (Στο σημείο αυτό ο Βουλευτής κ. Χρίστος Βερελής καταθέτει για τα Πρακτικά τα σχετικά έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
    ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. Ένα λεπτό έμεινε για τη δευτερολογία σας.
    Ο κ. Ευθυμίου έχει το λόγο.
    ΠΕΤΡΟΣ ΕΥΘΥΜΙΟΥ: Κυρίες και κύριοι συνάδελφοι, ο εισηγητής μας, ο κ. Ρόβλιας, όσο και ο κ. Βερελής, έδειξαν και μάλιστα χωρίς ίχνος αντιπολιτευτικής ρητορικής, δηλαδή με ακράδαντα στοιχεία, ότι ζούμε ένα οδυνηρό, παράξενο φαινόμενο, μοναδικό στην ιστορία της Μεταπολίτευσης. Τριάντα ένα χρόνια τώρα η χώρα μας δεν γνώρισε τέτοια κυβέρνηση. Δεν υπήρξε ποτέ στη σύγχρονη ιστορία κυβέρνηση, η οποία και να μην έχει πραγματώσει ένα έργο, αλλά κυρίως να ακυρώνει και ό,τι θετικό βρήκε, να το αναστρέφει και να το οδηγεί σε ακόμα χειρότερη κατάσταση.
    Όπως ανέφερε πριν λίγο και ο κ. Βερελής -αλλά δεν φαντάζομαι, ο κύριος Υπουργός, να τολμήσει να αντιτάξει κάτι- η Νέα Δημοκρατία βρήκε, στο χώρο της εκπαίδευσης, μία γιγάντιας έκτασης πραγματική εφαρμογή νέων τεχνολογιών στην εκπαίδευση. Αυτήν τη στιγμή που μιλάμε, το μεγαλύτερο δίκτυο στην Ελλάδα είναι το EDUnet, το Πανελλήνιο Σχολικό Δίκτυο, που διασυνδέει το σύνολο των σχολικών μονάδων με το διαδίκτυο και το GUnet, το αντίστοιχο δίκτυο για τα πανεπιστήμια και τα ΤΕΙ. Είναι το μεγαλύτερο δίκτυο της χώρας. 
    Ταυτόχρονα πετύχαμε –και μάλιστα νωρίτερα- τις αποφάσεις της Λισαβόνας, οι οποίες επέτασσαν το Δεκέμβριο του 2004 στα ελληνικά σχολεία να έχουμε την εξής αναλογία, μία θέση υπολογιστή ανά δεκαπέντε μαθητές. Η Νέα Δημοκρατία βρήκε στα λύκεια μία θέση προς δεκατρείς –καλύτερη, δηλαδή, επίδοση- και στα ΤΕΕ μία θέση υπολογιστή ανά εννιά μαθητές, διπλάσια σχεδόν απ’ ό,τι προέβλεπε η ευρωπαϊκή απόφαση της Λισαβόνας. Και  ταυτόχρονα βρήκε πραγματωμένο το πιο μεγάλο πρόγραμμα επιμόρφωσης στην ιστορία της χώρας, εβδομήντα πέντε χιλιάδες δασκάλους και καθηγητές να έχουν επιμορφωθεί στις νέες τεχνολογίες.
    Κι ενώ είχε μπροστά της τον προγραμματισμό με εγκεκριμένα τεχνικά δελτία, για να προχωρήσει στο δεύτερο μέρος της επιμόρφωσης των άλλων εβδομήντα πέντε χιλιάδων καθηγητών και δασκάλων, ώστε το σύνολο του εκπαιδευτικού δυναμικού της χώρας να είναι εξοικειωμένο με τις νέες τεχνολογίες, αδράνησε επί δεκαπέντε μήνες να δρομολογήσει έργα, τα οποία βρήκε εγκεκριμένα. 
    Θα μπορούσε να πει κανείς ότι αυτά οφείλονται σ’ αυτό που έχει περιγράψει ο κ. Αλογοσκούφης, στο ότι αφήσαμε τάχα άδεια ταμεία. Ναι, μεν, βρήκαν το έργο προγραμματισμένο, αλλά δεν είχαν χρήματα. Δεν θα τολμήσει, όμως, να πει τέτοια συκοφαντία και τέτοιο ψεύδος ούτε ο κ. Αλογοσκούφης ούτε ο κ. Νεράντζης, που είναι παρών. Γιατί; Διότι το Δεκέμβριο του 2003, ακριβώς τρεις μήνες πριν αναλάβετε την εξουσία, η Ευρωπαϊκή Επιτροπή έκρινε ότι το πρόγραμμα της «Κοινωνίας της Πληροφορίας» του Υπουργείου Παιδείας είναι άριστο. Και επιβράβευσε αυτό το πρόγραμμα με «μπόνους» 40.000.000 ευρώ από το Reserve Fund. Δηλαδή όχι μόνο βρήκατε όλα τα χρήματα του προγραμματισμού, αλλά βρήκατε και 40.000.000 ευρώ στο συρτάρι επί πλέον, λόγω της αριστείας που επέδειξε το πρόγραμμα, που επιβραβεύτηκε από την Ευρωπαϊκή Επιτροπή.
    Και τι ζούμε; Ζούμε κάτι, για το οποίο προσωπικά θεωρώ ότι έπρεπε το Υπουργείο να προστατεύσει τον Πρωθυπουργό, γιατί κάποτε όλα πρέπει να έχουν το μέτρο τους. Ενώ, λοιπόν, όλα αυτά τα προγράμματα ήταν εν αναστολή, ο Πρωθυπουργός, της χώρας εμφανίζεται στο Υπουργείο Παιδείας –είναι ο ίδιος Πρωθυπουργός, ο οποίος ως Αρχηγός της Αξιωματικής Αντιπολίτευσης στο Χαλάνδρι το Φεβρουάριο του 2004 είχε αναγγείλει προεκλογικά τους διακόσιους χιλιάδες υπολογιστές για όλα τα παιδιά του γυμνασίου, μαζί με τη δωρεάν πρόσβαση στο internet και των μαθητών και των φοιτητών- και ως προς μεν τη μείζονα υπόσχεση των διακοσίων χιλιάδων υπολογιστών κάνει έκπτωση στις είκοσι πέντε χιλιάδες. Λείπουν εκατόν εβδομήντα πέντε χιλιάδες από τις προεκλογικές εξαγγελίες. 
    Υπάρχει όμως και κάτι ακόμα χειρότερο. Ανακοινώνει ως νέα μέτρα τα ανασταλλέντα επί δεκαπέντε μήνες, με έτοιμη χρηματοδότηση, που αποτελούν απόδειξη της γιγάντιας πορείας της Νέας Δημοκρατίας στις νέες τεχνολογίες. Ανακοινώνει, δηλαδή, τη συνέχιση της επιμόρφωσης των εκπαιδευτικών, που ανεστάλη και ανακοινώνει τη συμπλήρωση των προγραμμάτων των υπολογιστών στα δημοτικά, που επίσης για άγνωστο και μυστηριώδη λόγο ανεστάλη.
    Αγαπητοί φίλοι, όσα επεσήμαναν ο κ. Ρόβλιας και ο κ. Βερελής και όσα όλοι οι συνάδελφοι θα αναλύσουν, δεν γεννούν μόνο ένα θέμα πολιτικής τάξεως, αλλά ένα θέμα μείζον: Δεν μπορεί αυτή η χώρα, με ευθύνη αυτής της διακυβέρνησης, σε όλους τους κρίσιμους τομείς όχι μόνο να μην προχωρά μπροστά, αλλά μέσα από ένα παράδοξο πλέγμα να καταστρέφει και ό,τι βρήκε. 
    Πηγαίνετε την Ελλάδα ολοταχώς στην Πορτογαλία του κ. Μπαρόζο και θα έχετε τα αντίστοιχα αποτελέσματα στην κρίση του ελληνικού λαού.
    (Χειροκροτήματα από την πτέρυγα του ΠΑΣΟΚ)
    ΠΡΟΕΔΡΕΥΩΝ (Ιωάννης Τραγάκης): Ο συνάδελφος κ. Στρατάκης έχει το λόγο για πέντε λεπτά.
    ΕΜΜΑΝΟΥΗΛ ΣΤΡΑΤΑΚΗΣ: Ευχαριστώ, κύριε Πρόεδρε.
    Μετά την τοποθέτηση του εισηγητή μας, που αναφέρθηκε στην ειρωνεία και τη φιλολογία του κυρίου Υφυπουργού, ήθελα να πω ότι πράγματι αυτός ο τρόπος λειτουργίας, πέραν του ότι δεν συνάδει με το θεσμό του κυβερνητικού λειτουργού, έχει να κάνει και με το ότι διαμορφώνει ένα κλίμα απαξίωσης στον τομέα που καλείται να υπηρετήσει. Και αυτό το κλίμα απαξίωσης είναι, αν  θέλετε, και το ουσιαστικό στοιχείο που συμβάλει σε αυτό που οι δημοσκοπήσεις δείχνουν. Στο ότι, δηλαδή, το 2004 στη χώρα μας η χρήση του Internet έχει μειωθεί. Είναι ένα σημαντικότατο στοιχείο το οποίο δεν το λένε μόνο οι δημοσκοπήσεις στην Ελλάδα, αλλά είναι διαμορφωμένο συνολικά και σε επίπεδο Ευρωπαϊκής Ένωσης, όπου πράγματι διαπιστώνεται –τουλάχιστον απ’ ό,τι στοιχεία έχω στη διάθεσή μου- αυτή η διαφοροποίηση σε σχέση με το τι γινόταν στο παρελθόν. 
    Το αποτέλεσμα; Ήρθε. Το είπε ο εισηγητής μας, ο κ. Ρόβλιας. Ήρθε η ποινή. Και αυτό μετά από ένα χρόνο που είχαμε τη δυνατότητα μέσα σ’ αυτόν το χρόνο να προχωρήσουμε στη διαδικασία, που προβλέπεται, για την προσαρμογή της ελληνικής νομοθεσίας στις οδηγίες της Ευρωπαϊκής Ένωσης. Δεν το κάναμε, όμως, γιατί ενδεχομένως θέλαμε να λειτουργήσουμε προς άλλη κατεύθυνση. Και αντί να δούμε τι είναι εκείνο που θα μπορούσε πράγματι να μας δώσει τη δυνατότητα να προχωρήσει η χώρα μας μπροστά και σε ό,τι αφορά το internet, αλλά κυρίως σε ό,τι αφορά το γρήγορο Internet, εντούτοις δεν έχουμε κάνει τίποτα. Προσπαθούμε να λέμε ότι κάνουμε, αλλά στην πράξη δεν κάνουμε τίποτα.
    Και βέβαια οι δεσμεύσεις και οι υποσχέσεις της Κυβέρνησης πάνε περίπατο. Διότι προεκλογικά είχε δεσμευτεί η Νέα Δημοκρατία ότι θα έδινε δωρεάν internet στους φοιτητές και μαθητές και αντ’ αυτού βλέπουμε ότι μειώνονται οι χρήστες, διότι αφ’ ενός δεν υπάρχουν τα δίκτυα που πρέπει να υπάρχουν και το κλίμα που πρέπει να διαμορφωθεί και από την άλλη το κόστος παραμένει σε πάρα πολύ υψηλό επίπεδο.
    Πρέπει, δε, να πω, μια και αναφέρομαι στο κόστος, ότι αυτήν τη στιγμή από τα ήδη υφιστάμενα δίκτυα των οπτικών ινών χρησιμοποιείται μόνο το 10% της χωρητικότητας. Αλλά πάνω σ’ αυτό το 10% της χωρητικότητας προστίθεται όλο το κόστος απόσβεσης των δικτύων, που έχουν κατασκευαστεί στη χώρα μας. Και αυτό είναι ένα ζήτημα το οποίο η Κυβέρνηση δεν το αντιμετωπίζει, ώστε να βρει έναν τρόπο πράγματι να μειώσει το κόστος που έχει σήμερα το internet στην Ελλάδα.
    Προσαρμογή στις οδηγίες, όπου μέσα απ’ αυτές τις οδηγίες εκτιμούμε ότι θα προχωρήσουμε στη δεύτερη φάση του ανταγωνισμού. Άρα, θα πετύχουμε γρηγορότερους ρυθμούς στην ανάπτυξη όλων αυτών που σήμερα λέμε με δύο λέξεις «ηλεκτρονικές επικοινωνίες». 
    Το μόνο που έγινε στην πράξη, αν το δει κανείς, είναι ότι πέρα από το ότι αναφέρθηκε για τη ΕΕΤΤ και την υποβάθμισή της, όπως πάει το νομοσχέδιο να την κάνει, είναι ουσιαστικό το ότι δεν έβαλε η νέα διακυβέρνηση για τις κεραίες την απόσταση των τριακοσίων μέτρων, όταν μάλιστα, ο κύριος Υφυπουργός, το 1999 σε ερώτησή του στη Βουλή έλεγε ότι θα έπρεπε να φύγουν εντελώς από τον ιστό των πόλεων.
      Έχω τα Πρακτικά της Βουλής εδώ, για να τα δούμε, διότι δεν μπορεί τότε ως Βουλευτής της Αξιωματικής Αντιπολίτευσης να λέει αυτά που λέει και σήμερα ως Υπουργός να λέει άλλα. Και βέβαια έχουμε και την κατάθεση για το ίδιο θέμα το 2000 σε δικαστήριο του σημερινού Υπουργού Υγείας κ. Κακλαμάνη για την επικινδυνότητα των κεραιών κινητής τηλεφωνίας. 
      Εκείνο που κάνει η Κυβέρνηση σήμερα, είναι να αλλάζει το πλαίσιο που εμείς είχαμε βάλει στο έτοιμο νομοσχέδιο, όπως είπε ο εισηγητής μας, όπου είχαμε τα τριακόσια μέτρα και μπήκε σε δημόσια διαβούλευση και έγινε απόλυτα αποδεκτό, τουλάχιστον από εκείνους που δεν είχαν συμφέροντα. Θα μας πει βέβαια ότι έβαλε άλλες διαδικασίες για τον κοινό ιστό, αλλά πρέπει να του υπενθυμίσω, πράγμα που είναι γνωστό, ότι τα δύο-τρία τελευταία χρόνια έχουν γίνει πολύ μεγάλες επενδύσεις στον κοινό ιστό. 
      Άρα, λοιπόν, δεν είναι κατόρθωμα και αποτέλεσμα της σημερινής επιλογής, που δεν ψηφίστηκε ακόμα στη Βουλή. Είναι αποτέλεσμα μιας διαδικασίας που έχει μπει, γιατί και οι εταιρείες κινητής τηλεφωνίας εκτιμούν ότι μέσα απ’ αυτήν τη διαδικασία θα έχουν οφέλη.
      Εκείνο που νομίζω ότι είναι πολύ σημαντικό και πρέπει να πούμε, είναι ότι γενικώς υπάρχει ένα «ξεχαρβάλωμα», υπάρχει μία απαξίωση του τομέα, την οποία βλέπουμε και από ένα άλλο δεδομένο. Ο HELLAS-SAT, για παράδειγμα, στους πέντε πρώτους μήνες λειτουργίας του, είχε διαθέσει το 20% της χωρητικότητάς του. Σήμερα, ένα χρόνο μετά τους πέντε μήνες, δεν έχει διαθέσει το υπόλοιπο του 20%, πέραν των όσων άλλων συμβαίνουν σ’ αυτόν το χώρο. 
      Και καλά θα κάνει να ενημερωθεί η Κυβέρνηση, γιατί πραγματικά απεμπολεί εθνικά συμφέροντα. Θα έπρεπε να το έχει υπ’ όψιν της αυτό η Κυβέρνηση. Εάν δεν το έχει, είναι πρόβλημα μεγάλο. Εάν, όμως, το έχει υπ’ όψιν της και σκόπιμα δεν επιλαμβάνεται, καταλαβαίνουμε όλοι μας ότι αυτό έχει να κάνει με άλλα πράγματα, τα οποία δεν θα ήθελα αυτήν τη στιγμή να θίξω, αλλά ο καθένας μπορεί να αντιληφθεί τι ακριβώς συμβαίνει.
      Θέλω να πω, κύριε Πρόεδρε, το εξής και να κλείσω: Μ’ αυτήν τη νοοτροπία, μ’ αυτήν την αντίληψη της ειρωνείας, της φιλολογίας, ο τομέας των τηλεπικοινωνιών δεν υπηρετείται. Ο τομέας των τηλεπικοινωνιών για να υπηρετηθεί σωστά, για να φτάσουμε στο internet που πρέπει να έχουμε στην Ελλάδα και να είμαστε στα ανάλογα επίπεδα με τις άλλες χώρες, θέλει μία σοβαρότητα, μία υπευθυνότητα και μία ουσιαστική συμμετοχή εκεί που παίρνονται οι αποφάσεις και όχι με τον τρόπο με τον οποίο αντιμετωπίζεται η όλη διαδικασία από τη σημερινή Κυβέρνηση και κυρίως από τον κύριο Υφυπουργό, ο οποίος είναι παρών, γιατί εάν συνεχίσει έτσι, πραγματικά η χώρα μας και μεγαλύτερες ποινές θα υποστεί, αλλά και θα μπούμε εντελώς στο περιθώριο.
      Ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Στρατάκη.
      Ο κ. Κεγκέρογλου έχει το λόγο για πέντε λεπτά.
      ΒΑΣΙΛΕΙΟΣ ΚΕΓΚΕΡΟΓΛΟΥ: Ευχαριστώ, κύριε Πρόεδρε.
      Κύριε Υπουργέ, οι πολίτες αυτής της χώρας εδώ και δεκατέσσερις μήνες βιώνουν κάτι πρωτόγνωρο. Βιώνουν τη λεγόμενη νέα διακυβέρνηση, με την αναντιστοιχία λόγων και έργων, με την έλλειψη σχεδίου, την έλλειψη στόχων, αλλά και –πράγμα πρωτοφανές- την έλλειψη κάθε διαχειριστικής ικανότητας για την καθημερινότητα. Και δεν μπορούσε βέβαια, μέσα σ’ αυτήν τη γενικότερη κατάσταση διακυβέρνησης, να είναι διαφορετική η πορεία των επικοινωνιών. Δεν μπορούσε να είναι διαφορετική η αντιμετώπιση των νέων τεχνολογιών και η αξιοποίησή τους προς όφελος του τόπου.
      Όλοι σήμερα γνωρίζουν, από το ένα σημείο της χώρας μέχρι το άλλο, γιατί οι πληροφορίες διαχέονται και δεν υπάρχουν όρια, ότι οι νέες τεχνολογίες πρέπει να αξιοποιούνται καθημερινά με τις ταχύτητες τις οποίες παράγονται. Οποιαδήποτε υστέρηση στην αξιοποίηση των νέων τεχνολογιών, μάς φέρνει πολλά χρόνια πίσω.
      Οι ευρυζωνικές επικοινωνίες δίνουν τη δυνατότητα σχεδόν της άμεσης μεταφοράς μεγάλου όγκου πληροφοριών από το ένα μέρος στο άλλο. Έχουν φέρει ήδη μια νέα επανάσταση. Η ψηφιακή μας ζωή αλλάζει άρδην. Η δυνατότητα της διαρκούς πρόσβασης σε πληροφορίες και δεδομένα, θα επηρεάσει όλο το φάσμα της ζωής μας, την καθημερινότητά μας, την εκπαίδευση, την υγεία, κάθε υπηρεσία, την παραγωγή, τις εμπορικές συναλλαγές, τον τουρισμό, κάθε δραστηριότητα του κοινωνικού και οικονομικού πεδίου. 
      Παράλληλα, όμως, πρέπει να επισημάνουμε –οφείλουμε να το κάνουμε εμείς, το σοσιαλιστικό κόμμα της χώρας μας- ότι είναι ορατός και υπαρκτός ο κίνδυνος της δημιουργίας χωρών πρώτης, δεύτερης ή και τρίτης ταχύτητας, της δημιουργίας πολιτών πρώτης, δεύτερης και τρίτης ταχύτητας, της δημιουργίας περιοχών εντός της χώρας μας πρώτης, δεύτερης και τρίτης ταχύτητας. Και αυτό έχει να κάνει με το χρόνο στον οποίο θα αξιοποιηθούν αυτές οι νέες τεχνολογίες και ιδιαίτερα το συζητούμενο θέμα, το διαδίκτυο, μέσω των ευρυζωνικών επικοινωνιών, πόσο γρήγορα θα εφαρμοστούν οι ευρυζωνικές επικοινωνίες στη χώρα μας.
      Η Ευρωπαϊκή Ένωση έχει εκπονήσει, όπως σας είναι γνωστό, ειδικό σχέδιο σε σχέση με το θέμα που συζητάμε, αλλά και στα πλαίσια του σχεδίου «Ηλεκτρονική Ευρώπη». Σύμφωνα με μία πρόσφατη έκθεση της Ευρωπαϊκής Επιτροπής, όλα τα κράτη-μέλη της Ευρωπαϊκής Ένωσης των δεκαπέντε, διαθέτουν ευρυζωνικές στρατηγικές και ελπίζει ότι μέχρι το τέλος του 2004 ή αρχές του 2005 θα αποκτήσουν τέτοιες στρατηγικές και τα υπόλοιπα νέα μέλη της Ευρωπαϊκής Ένωσης. Η έκθεση καταλήγει ότι οι εθνικές προσεγγίσεις πρέπει να εξακολουθήσουν να αποτελούν αντικείμενο επανεξέτασης και επικαιροποίησης κατά τη διάρκεια του 2005, για να ληφθούν υπ’ όψιν νέοι τρόποι παροχής πρόσβασης, υψηλής ταχύτητας, όσο και για να αξιοποιηθεί η εμπειρία των ορθών πρακτικών.
      Έχει τεθεί, λοιπόν, μέσω του σχεδίου e-Europe ο στόχος σε σχέση με την Ευρώπη. Αυτό συνδέεται και συνδυάζεται και με τον άλλο στόχο, που έχει τεθεί πολύ πριν από τη Λισαβόνα για την ανταγωνιστική Ευρώπη.
      Έχουμε, όμως, μία πραγματικότητα στη χώρα μας, η οποία δεν συνάδει μ’ αυτόν το σχεδιασμό. Εμείς όχι μόνο δεν υλοποιούμε το σχέδιο το οποίο έχει υποβληθεί στην Ευρωπαϊκή Ένωση, αλλά και σε καμία περίπτωση δεν συζητάμε την τροποποίησή του, σύμφωνα με την επιταγή αυτής της ευρωπαϊκής πολιτικής.
      «Όπως προκύπτει από τις εθνικές στρατηγικές πολλών χωρών, ορισμένα κράτη-μέλη διερευνούν τρόπους, που θα συμβάλλουν στην εισαγωγή των ευρυζωνικών επικοινωνιών σε απομακρυσμένες και αγροτικές περιοχές» συνεχίζει η έκθεση «συχνά υποεξυπηρετούμενες, χρησιμοποιώντας μεταξύ άλλων και τα διαρθρωτικά ταμεία της Ευρωπαϊκής Ένωσης», που σημαίνει, ότι αυτό τον κίνδυνο που επεσήμανα προηγουμένως, της υστέρησης από περιοχή σε περιοχή ή της υστέρησης κοινωνικών ομάδων πολιτών, όπως για παράδειγμα οι κάτοικοι της υπαίθρου και της περιφέρειας, τον έχουν εντοπίσει τα άλλα κράτη και έχουν ήδη προωθήσει την αξιοποίηση πόρων από διαρθρωτικά ταμεία προς αυτήν την κατεύθυνση.
      Εμείς όχι μόνο το ελληνικό σχέδιο δεν υλοποιούμε, όχι μόνο δεν το υλοποιούμε για τις αστικές περιοχές –ούτε καν βέβαια γίνεται λόγος για την περιφέρεια- αλλά δεν έχουμε καταφέρει να συγχρονιστούμε με την Ευρωπαϊκή Ένωση σε σχέση με τις πολιτικές που έχουν εκπονηθεί και τα έτοιμα σχέδια της προηγούμενης Κυβέρνησης, που παραλάβατε.
      Ευχαριστώ, κύριε Πρόεδρε.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      Ο κύριος Υφυπουργός έχει το λόγο για είκοσι πέντε λεπτά.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Ακούγοντας τον πρώτο εκ των επερωτώντων, προσπαθούσα να δω πού πρέπει να κατατάξω τη γραμμή πλεύσεώς του, σε αιφνίδια αμνησία ή σε αμνηστία; Τι άραγε επεδίωκε;
      ΕΜΜΑΝΟΥΗΛ ΣΤΡΑΤΑΚΗΣ: (Δεν ακούστηκε).
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Ηρεμήστε, κύριε Στρατάκη. Καταλαβαίνω τον πόνο σας. Εσάς προσωπικά σας καταλαβαίνω, αλλά ηρεμήστε.
      ΚΩΝΣΤΑΝΤΙΝΟΣ ΡΟΒΛΙΑΣ: Εμείς είμαστε πολύ ήρεμοι.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Αντιλαμβάνεστε ότι το θέμα της ενσωμάτωσης των οδηγιών δεν το αναφέρετε καν στην επερώτησή σας και ορθά πράττετε.
      ΚΩΝΣΤΑΝΤΙΝΟΣ ΡΟΒΛΙΑΣ: Άρα, είναι ανύπαρκτο;
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Εάν θέλετε λίγο να περιμένετε, εάν έχετε υπομονή, θα λάβετε απαντήσεις σε όλα.
      ΠΡΟΕΔΡΕΥΩΝ (Ιωάννης Τραγάκης): 	Μην απαντάτε, κύριε Υφυπουργέ, στις διακοπές.
      Συνεχίστε.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Το θέμα, λοιπόν, της ενσωμάτωσης δεν το αναφέρετε. Το αναφέρατε στην πρώτη επερώτηση. Μετά την απάντηση που πήρατε εκεί, κατόπιν ωρίμου σκέψεως, προφανώς δεν το μνημονεύσατε τώρα, όχι γιατί δεν υπάρχει, αλλά γιατί δεν σας συμφέρει. Μιας και όμως εσείς το αναφέρατε, θέλω να σας ευχαριστήσω δημόσια για την αφορμή που μου δίνετε.
      ΚΩΝΣΤΑΝΤΙΝΟΣ ΡΟΒΛΙΑΣ: Εγώ σας συνεχάρην.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Ωραία. Για να δούμε, λοιπόν, να θυμίσουμε και να θυμηθούμε: Πότε έπρεπε να έχει γίνει η ενσωμάτωση των οδηγιών στο εσωτερικό δίκαιο; 
      ΚΩΝΣΤΑΝΤΙΝΟΣ ΡΟΒΛΙΑΣ:  Τον Ιούλιο του 2003.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Τον Ιούλιο του 2003. Ποιος ήταν κυβέρνηση τον Ιούλιο 2003; Υμείς. Ποιος ήταν υπεύθυνος χειριστής του θέματος; Εσείς και ο διαμαρτυρόμενος διαρκώς συνάδελφός σας.
      ΚΩΝΣΤΑΝΤΙΝΟΣ ΡΟΒΛΙΑΣ:  Δηλαδή καθυστερήσαμε έξι μήνες. Εσείς δεκατέσσερις. 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Αφήστε, αφήστε. Δεν φέρατε το θέμα; Θα το εισπράξετε τώρα, τι να κάνουμε; Λυπάμαι. 
      Πότε φύγατε από την κυβέρνηση; Το θυμάστε ακόμη, ήταν αποφράς μέρα για εσάς: τον Μάρτιο του 2004. Από τον Ιούλιο, λοιπόν, του 2003 μέχρι τότε που αποχωρήσατε θα έπρεπε να είχατε επιχειρήσει την ενσωμάτωση. Δεν το κάνατε. Για ποιο λόγο, λοιπόν,  φορτώνετε σε εμάς την παραπομπή;
      ΚΩΝΣΤΑΝΤΙΝΟΣ ΡΟΒΛΙΑΣ:  Δεν καταδικαστήκαμε εμείς.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Σταθείτε. Άρα, λοιπόν, τα αίτια, τα οποία οδήγησαν στην παραπομπή και τη μετέπειτα καταδίκη γεννήθηκαν, ανδρώθηκαν και έφθασαν στο αποκορύφωμα επί των δικών σας ημερών. Και μην προσπαθείτε να κάνετε το άσπρο μαύρο. 
      Δεύτερη παρατήρησή σας: «Ωραία, εμείς καθυστερήσαμε. Καθυστερήσαμε όλο το διάστημα μέχρι τον Ιούλιο του 2003, καθυστερήσαμε και όλο το διάστημα, από τον Ιούλιο του 2003 μέχρι τις εκλογές το Μάρτιο του 2004». «Μα, σας αφήσαμε» λέτε «ένα ολοκληρωμένο σχέδιο». Ελάτε που δεν ήταν ολοκληρωμένο! Πού ήταν οι διελεύσεις; Πού ήταν οι συνεγκαταστάσεις; 
      ΚΩΝΣΤΑΝΤΙΝΟΣ ΡΟΒΛΙΑΣ:  Το έχετε διαβάσει; Δεν το έχετε διαβάσει.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Σταθείτε, ακούστε. Έχετε δευτερολογία. Εγώ δεν σας διέκοψα. Διαφωνούσα με όσα είπατε όλοι σας, όμως σας άκουσα με προσοχή. Έχετε λίγη υπομονή. 
      ΠΡΟΕΔΡΕΥΩΝ (Ιωάννης Τραγάκης): Ένα λεπτό, κύριε Υφυπουργέ.
      Θα ήθελα να παρακαλέσω τους κυρίους συναδέλφους, όπως εκείνοι ακούστηκαν με προσοχή χωρίς καμία διακοπή, να μη διακόπτουν τον κύριο Υφυπουργό. 
      Ευχαριστώ πολύ. 
      Συνεχίστε, κύριε Υφυπουργέ.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Άρα, λοιπόν, ποιος είναι ο υπεύθυνος, αυτός δηλαδή που προκάλεσε τα γεγονότα, τα οποία οδήγησαν εκεί που οδήγησαν; Η κυβέρνησή σας, ασφαλώς. 
      Τρίτη παρατήρηση: «Αργήσατε». Αργήσαμε, διότι έπρεπε να βάλουμε αυτά που εσείς δεν είχατε περιλάβει και σας είπα ποια είναι. 
      Τέταρτη παρατήρηση: «Μα, μας είχατε πει ότι θα γίνει το Δεκέμβρη, το Γενάρη, ότι είμαστε κοντά». Σωστά. Το είχαμε πει όντως. Μην ξεχνάτε όμως –εκτός αν δεν το ξέρετε- ότι αναμενόταν η απόφαση της ολομέλειας του Συμβουλίου Επικρατείας επί ενός καίριου θέματος, το οποίο θα έλυε διαφωνία του τετάρτου και του πέμπτου τμήματος και το οποίο θα αφορούσε το περιβόητο άρθρο 16, το δικό σας, που έχει δημιουργήσει τόσα προβλήματα, του προσχεδίου σας εννοώ. Γνωρίζετε μήπως πότε βγήκε η απόφαση αυτή; Δεν βγήκε τότε που αναμενόταν, βγήκε τον Απρίλιο του 2005, ούτε ένα μήνα πριν. 
      Η παραπομπή, λοιπόν, και τα μετέπειτα γεγονότα οφείλονται στη δική σας αβελτηρία. Η περαιτέρω «καθυστέρηση» ανάγεται μεν σε εμάς, αλλά αιτιολογείται από το γεγονός που σας ανέφερα, ότι πιάσαμε από την αρχή αυτό το σχέδιο νόμου, συμπληρώσαμε εκείνα τα κενά που είχατε και στη συνέχεια προχωρήσαμε περιμένοντας και την απόφαση του Συμβουλίου Επικρατείας. 
      Θριαμβευτικά είπατε ότι «μερικές διατάξεις είναι αντιγραφή των δικών μας». Βεβαίως. Και δεν έχω καμία δυσκολία να το πω. Εγώ δεν κάνω αντιπολίτευση για την αντιπολίτευση, όπως κάποιοι εξ υμών συνηθίζουν. Βεβαίως και τις έλαβα υπόψη. Αυτό όμως είναι αντιφατικό επιχείρημα. Διαλέξτε: Τη μια μου λέτε ότι πετάξαμε στο καλάθι των αχρήστων το δικό σας νομοσχέδιο…
      ΚΩΝΣΤΑΝΤΙΝΟΣ ΡΟΒΛΙΑΣ:  Δεν είπα έτσι.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Έτσι είπατε, ότι ενώ είχαμε έτοιμο νομοσχέδιο, δεν το προχωρήσαμε. Και την άλλη μου λέτε ότι το αντιγράψαμε. Βεβαίως υπήρχαν και θετικές διατάξεις και είναι προς τιμήν των συντακτών του και βεβαίως αυτές τις διατάξεις τις υιοθετήσαμε. Για κάποιες άλλες που είχαμε κάποιες διαφορετικές οπτικές γωνιές εφαρμόσαμε τη δική μας αντίληψη.
      Προχωρούμε παρακάτω. Μιλήσαμε και για την περαιτέρω «καθυστέρηση». Είπατε –και είναι σωστό αυτό- ότι δεν περιλαμβάνετε τα ραδιοτηλεοπτικά και αυτό δεν θα εμποδίσει την περαιτέρω δυσμενή εξέλιξη της παραπομπής. 
      ΚΩΝΣΤΑΝΤΙΝΟΣ ΡΟΒΛΙΑΣ:  Δεν έχετε νέα παραπομπή.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Σταθείτε. Η παραπομπή είναι μία. Για τη μη ενσωμάτωση. Δεν είναι νέα παραπομπή. Δεν το ξέρετε καλά το θέμα. 
      ΚΩΝΣΤΑΝΤΙΝΟΣ ΡΟΒΛΙΑΣ:  Το ξέρω καλύτερα από εσάς. 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Λοιπόν, είναι μία παραπομπή, αφού οι οδηγίες αναφέρονται στα ραδιοτηλεοπτικά και τις ηλεκτρονικές επικοινωνίες. Αυτό έγινε, διότι θα έπρεπε να γνωρίζετε ότι αρμοδιότητα για τα ραδιοτηλεοπτικά δεν έχει το δικό μας Υπουργείο. Ήδη, το αρμόδιο Υπουργείο ετοιμάζει αυτό το σχέδιο νόμου, το οποίο θα φέρει, ούτως ώστε να καλυφθεί ολόκληρο το θέμα. 
      Αλλά εκεί που συνελήφθητε εντελώς αδιάβαστοι είναι το θέμα της ΕΕΤΤ. Δεν παρακολουθείτε καθόλου; Λέτε ότι εμάς μας κάπνισε να υποτάξουμε την ΕΕΤΤ στα δικά μας μέτρα και σταθμά; 
      ΚΩΝΣΤΑΝΤΙΝΟΣ ΡΟΒΛΙΑΣ:  Ακριβώς αυτό λέω.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Δεν πήρατε είδηση τι είπε το Επιστημονικό Συμβούλιο της Βουλής; Δεν διαβάσατε τι είπε σε άλλο νομοσχέδιο νομίζω και ο κ. Κακλαμάνης που ήταν Πρόεδρος τότε της Βουλής; Ότι η επιλογή μελών κάθε ανεξάρτητης αρχής δεν είναι νόμιμο να αποφασίζεται από τη Διάσκεψη των Προέδρων της Βουλής. Δεν το ακούσατε;
      ΚΩΝΣΤΑΝΤΙΝΟΣ ΡΟΒΛΙΑΣ:  Όχι. Καταθέστε το.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Δεν το ακούσατε; Και αυτό να το καταθέσω; Μα, τελικά, με συγχωρείτε. Φροντιστήριο θα σας κάνω;
      ΚΩΝΣΤΑΝΤΙΝΟΣ ΡΟΒΛΙΑΣ:  Όχι, να το καταθέσετε για να αποδείξετε αυτά τα οποία λέτε.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Θα σας το καταθέσω και αυτό. Είναι έγγραφο της Βουλής. Μπορείτε να προστρέξετε και να το δείτε. Επ’ αυτού του εγγράφου και της νομικής γνώμης στηριζόμενοι, φέρνουμε ενιαία διάταξη. Δεν μας ξέφυγε, δεν αφήσαμε κενό, όπως είπατε «ελαφρά τη καρδία». Έρχεται τροπολογία…
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Υπουργέ, δεν έχει δημοσιοποιηθεί το έγγραφο στο οποίο αναφέρεστε.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Το έγγραφο είναι δημόσιο, κύριε Πρόεδρε, από της εκδόσεως. Πώς δεν έχει δημοσιοποιηθεί;
      ΑΠΟΣΤΟΛΟΣ ΚΑΚΛΑΜΑΝΗΣ:  Δεν έχει σε κανέναν κοινοποιηθεί τέτοιο έγγραφο.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Η κοινοποίηση είναι άλλο πράγμα από τη δημοσιοποίηση.
      ΑΠΟΣΤΟΛΟΣ ΚΑΚΛΑΜΑΝΗΣ: Επαναλαμβάνω ότι δεν έχει κοινοποιηθεί σε κανέναν ούτε στη Διάσκεψη των Προέδρων, τέτοιο έγγραφο. 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Θα μου επιτρέψετε να σας πω, κύριε Πρόεδρε, αν τελειώσατε, ότι η δημοσιοποίηση είναι άλλο πράγμα από την κοινοποίηση. 
      ΑΠΟΣΤΟΛΟΣ ΚΑΚΛΑΜΑΝΗΣ: Σας λέγω ότι δεν έχει γίνει γνωστό.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Το «δεν έχει γίνει γνωστό» είναι άλλο πράγμα. Εν πάση περιπτώσει, υπάρχει και θα το καταθέσω.
      ΑΠΟΣΤΟΛΟΣ ΚΑΚΛΑΜΑΝΗΣ: Προφανώς είναι μία διαδικασία η οποία δεν έγινε κατά ομαλό τρόπο. 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Ας μη χρονοτριβούμε. Εγώ θα το καταθέσω το έγγραφο.
      ΑΠΟΣΤΟΛΟΣ ΚΑΚΛΑΜΑΝΗΣ: Αν το γνωρίζετε εσείς και δεν το ξέρουμε εμείς, υπάρχει πρόβλημα.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Τι γνωρίζετε, κύριε Πρόεδρε, και δεν γνωρίζω εγώ; Εγώ διάβασα το κείμενο.
      ΠΡΟΕΔΡΕΥΩΝ (Ιωάννης Τραγάκης): Κύριε Πρόεδρε, ένα λεπτό. 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Εγώ έχω υπ’ όψιν μου και θα καταθέσω έγγραφο του Επιστημονικού Συμβουλίου της Βουλής. Το έγγραφο αυτό αναφέρεται στο παράνομο της επιλογής προσώπων που συγκροτούν ανεξάρτητη διοικητική αρχή πάντα από τη Διάσκεψη των Προέδρων. Εν όψει, λοιπόν, αυτού του εγγράφου η Κυβέρνηση απεφάσισε να έχει ενιαίο τρόπο διορισμού μελών στις ανεξάρτητες αρχές που δεν μνημονεύονται στο Σύνταγμα. Εν όψει, λοιπόν, αυτού, υπάρχει ήδη σχέδιο νόμου το οποίο εκκρεμεί ενώπιον της αρμοδίας Διαρκούς Επιτροπής που αφορά τον ανταγωνισμό, στο οποίο επίσης προβλέπεται παρόμοια ρύθμιση. Ο λόγος, λοιπόν, που δεν περιλαμβάνεται σ’ αυτό το νομοσχέδιο διάταξη περί του τρόπου επιλογής των μελών της ΕΕΤ είναι ότι θα υπάρχει ενιαία ρύθμιση για όλες τις αρχές. 
      Γνωρίζουμε πολύ καλά -και έχετε δίκιο σε αυτό- ότι η θητεία της επιτροπής αυτής λήγει την 30ή Μαΐου. Η τροπολογία αυτή ήδη συλλέγει και την τελευταία υπογραφή της και ίσως αύριο, μεθαύριο, σήμερα -δεν ξέρω πότε ακριβώς- κατατίθεται για να περιληφθεί στο αμέσως προσεχές νομοσχέδιο. Άρα, λοιπόν, ο λόγος για τον οποίο δεν το περιλάβαμε δεν ήταν η καθυπόταξη αυτής της αρχής, είναι η γνώμη του Επιστημονικού Συμβουλίου, η οποία δεν είναι η πρώτη φορά που εκφράζεται δημόσια. 
      ΑΠΟΣΤΟΛΟΣ ΚΑΚΛΑΜΑΝΗΣ: Θα την καταθέσετε αυτήν τη γνώμη, κύριε Υπουργέ; 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Ναι, κύριε Πρόεδρε, τώρα. Μέχρι να τελειώσει η συνεδρίαση θα είναι κατατεθειμένη.
      ΑΠΟΣΤΟΛΟΣ ΚΑΚΛΑΜΑΝΗΣ: Για την ΕΕΤΤ.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Δεν μιλάμε για την ΕΕΤΤ. Αυτό είναι εξ αφορμής. 
      ΑΠΟΣΤΟΛΟΣ ΚΑΚΛΑΜΑΝΗΣ: Αυτό δεν λέτε;
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Κύριε Πρόεδρε, πώς θα είναι για την ΕΕΤΤ, αφού πρώτη φορά έρχεται η ΕΕΤΤ εδώ τώρα;
      ΑΠΟΣΤΟΛΟΣ ΚΑΚΛΑΜΑΝΗΣ: Να το διευκρινίσετε.
      ΠΡΟΕΔΡΕΥΩΝ (Ιωάννης Τραγάκης): Κύριε Υφυπουργέ, επιτρέπετε τη διακοπή από τον κύριο Πρόεδρο;
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Από τον κύριο Πρόεδρο ασφαλώς επιτρέπω. Δεν μπορώ να κάνω κι αλλιώς.
      ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Πρόεδρε, έχετε το λόγο.
      ΑΠΟΣΤΟΛΟΣ ΚΑΚΛΑΜΑΝΗΣ: Όχι, όχι, μπορείτε να κάνετε κι αλλιώς. 
      Αγαπητέ και φίλε, κύριε Υπουργέ,  αναφέρεστε και η συζήτηση γίνεται περί της Ανεξαρτήτου Αρχής Ελέγχου Τηλεπικοινωνιών και Ταχυδρομείων. Για αυτήν μιλάμε;
      ΚΩΝΣΤΑΝΤΙΝΟΣ ΡΟΒΛΙΑΣ:  Μάλιστα.
      ΑΠΟΣΤΟΛΟΣ ΚΑΚΛΑΜΑΝΗΣ: Ωραία. Αν έχετε τέτοια γνωμοδότηση του Επιστημονικού Συμβουλίου για την Ανεξάρτητη Αρχή Ελέγχου Τηλεπικοινωνιών και Ταχυδρομείων, σας παρακαλώ να την καταθέσετε, για να λάβουμε γνώση. Δεν λέγω ότι αναφέρεστε σε κάτι που δεν υπάρχει, αλλά να λάβουμε και εμείς γνώση, για να ξέρουμε γιατί συζητάμε.
      Ευχαριστώ πολύ.
      ΠΡΟΕΔΡΕΥΩΝ (Ιωάννης Τραγάκης): Ωραία. Ετέθη, κύριε Πρόεδρε. Είπε ο κύριος Υφυπουργός ότι μέχρι το τέλος της συνεδρίασης θα έχει κατατεθεί. 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών):  Ουδέποτε είπα ότι κατετέθη αυτή η έκθεση της Επιστημονικής Επιτροπής για την ΕΕΤΤ. Σας είπα ότι αφορά όλες τις ανεξάρτητες αρχές, οι οποίες δεν κατονομάζονται ειδικά για το Σύνταγμα.
      Γράφει η έκθεση αυτής της Επιστημονικής Επιτροπής ότι ο διορισμός των μελών αυτών από τη Διάσκεψη των Προέδρων της Βουλής δεν είναι σύννομος. Δεν είπα ότι αυτό έγινε μόνο για την ΕΕΤΤ. Προφανώς ισχύει και για την ΕΕΤΤ. Και επειδή προφανώς ισχύει και για την ΕΕΤΤ υποχρεώθηκε η Κυβέρνηση να φέρει τροπολογία η οποία θα καλύπτει όλες τις ανεξάρτητες αρχές τις μη κατονομαζόμενες από το Σύνταγμα. Ελπίζω μετά απ’ αυτό να μην υπάρχει καμία παρανόηση. Και βεβαίως θα κατατεθεί μόλις μου τη φέρουν.
      ΑΠΟΣΤΟΛΟΣ ΚΑΚΛΑΜΑΝΗΣ:  Μην το κάνετε, κύριε Υπουργέ, αυτό, γιατί θα έχετε νέα ιστορία «Βασικού Μετόχου» με την Ευρωπαϊκή Ένωση. 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Αυτό είναι μία άλλη ιστορία, δεν είναι δική μου πρωτοβουλία. 
      ΑΠΟΣΤΟΛΟΣ ΚΑΚΛΑΜΑΝΗΣ: Η αρχή αυτή είναι για να προστατεύει τον ανταγωνισμό και θα έχετε τα ίδια προβλήματα με την Ευρωπαϊκή Ένωση, γιατί εάν βάλετε όλες τις υπηρεσίες σε μία ανεξάρτητη αρχή για τον έλεγχο του ανταγωνισμού στο χώρο των τηλεπικοινωνιών, πρέπει να καταλάβετε τι θα συμβεί. Θα είναι μία μικροκομματική πάλι λογική την οποία θα την πληρώσετε και εσείς και ο τόπος. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Πρόεδρε.
      Συνεχίστε, κύριε Υπουργέ.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Έκανα αυτή την παρέκβαση για να απαντήσω προοιμιακά στα όσα ο πρώτος εκ των κυρίων επερωτώντων διετύπωσε για το νομοσχέδιο. 
      Τώρα μπαίνω στο κυρίως θέμα.
      Αντί για άλλης απογραφής –ξέρω ότι βδελύσσεστε των απογραφών και είναι γνωστό το γιατί- για να θυμηθούν οι παλιοί και για να μάθουν και οι νεότεροι, θα δούμε σε δύο γραμμές τι περιελάμβανε, πώς ήταν η κατάσταση διαμορφωμένη το Μάρτιο του 2003. 
      «…Η παρούσα κατάσταση στον κλάδο των τηλεπικοινωνιών στην Ελλάδα και ειδικότερα στον τομέα της ευρυζωνικής πρόσβασης αυτόν που χαρακτηρίζατε περίπου παραδεισένιο –δική μου παρέκβαση- χαρακτηρίζεται από ιδιαίτερα χαμηλά ποσοστά διείσδυσης, περιορισμένων εναλλακτικών τρόπων πρόσβασης στον τελικό χρήστη, μη υλοποίηση της αδεσμοποίησης του τοπικού βρόγχου, ανυπαρξία εναλλακτικών υποδομών, επιγείων και εναερίων, έλλειψη επενδυτικών και φορολογικών κινήτρων και δυσχέρεια στην απορρόφηση σχετικών κονδυλίων του Γ΄ Κοινοτικού Πλαισίου». Ποιος το λέει αυτό; Στις 31.3.2004, είκοσι μέρες μετά τις εκλογές περιγράφει το κλίμα που μας αφήσατε ο Σύνδεσμος Επιχειρήσεων Πληροφοριών και Επικοινωνιών.
      ΧΡΙΣΤΟΣ ΒΕΡΕΛΗΣ: Έτσι εξηγείται. 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Άρα, λοιπόν, μην μας λέτε για παραδεισένιες συνθήκες. 
      (Θόρυβος από την πτέρυγα του ΠΑΣΟΚ)
      ΠΡΟΕΔΡΕΥΩΝ (Ιωάννης Τραγάκης): Σας παρακαλώ κύριοι συνάδελφοι. 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών):  Μη μας περιγράφετε τον παράδεισο. Γνωρίζουμε πολύ καλά τι υπήρχε.
      Εκείνο όμως, που θέλω να σας πω είναι το εξής: Ενώ το κείμενο της επερωτήσεως δεν στερείται σαφήνειας, κάθε άλλο μάλιστα, το κινήσαν την κατάθεση αυτής αίτιο, γεννά πολλές αμφιβολίες. Διερωτώμαι: Άραγε πρόκειται για έκρηξη ειλικρίνειας ή μήπως για δήλωση μετανοίας εκ μέρους σας ή τέλος, για ολίσθημα που συντελέστηκε κατά την επίτευξη του σκοπού «όλα για την αντιπολίτευση, αντιπολίτευση μέχρι τέλος»; 
      Εξηγούμαι σαφέστερα. Δεκατρείς Βουλευτές του ΠΑΣΟΚ εξαιρετικοί, εκ των οποίων τέσσερις υπεύθυνοι χειριστές τότε –δεν αναφέρω τα ονόματά τους- τρεις υπεύθυνοι χειριστές του σήμερα και τέσσερις άλλοι Υπουργοί άλλων ειδικοτήτων αλλά με λαμπρή πολιτική παρουσία και επιστημονική, τελικά δεν κάνετε τίποτα άλλο παρά να ομολογείτε πανηγυρικά την αποτυχία της πολιτικής που ακολουθήθηκε σ’ αυτόν τον τομέα. 
      Είναι δυνατόν να αποδίδετε σε μία Κυβέρνηση δεκατεσσάρων μηνών ευθύνη, εσείς που καθηλώσατε συστηματικά και για πολλά χρόνια στην τελευταία θέση τη χώρα -και θα δούμε τώρα ποια είναι τα επιχειρήματα που ο πρώτος εκ των επερωτώντων προσεκόμισε- για την κατάταξη διείσδυσης του δικτύου και της ευρυζωνικότητας; Είναι δυνατόν να σηκώνετε εσείς τη σημαία αυτή της επανάστασης; Πώς είναι δυνατόν εσείς που γίνατε αιτία να παραπεμφθούμε, αφού δεν ενσωματώσατε αυτήν την περιβόητη δέσμη των πέντε κοινοτικών οδηγιών, σήμερα να ζητάτε τα ρέστα; 
      Δεν σας κίνησε την περιέργεια, πώς άραγε κατόρθωσε η προηγούμενη κυβέρνησή σας, σε ένα μόλις έτος, μεταξύ του 2003 και του 2004, να κατρακυλήσει την Ελλάδα από την 35η θέση, στην 44 η Αντί, λοιπόν, να σιωπάτε, μας επιτίθεστε;
      Αντιμετωπίζετε, δηλαδή, ακόμα και αυτό το θέμα του διαδικτύου με μία κοντόφθαλμη μικροπολιτική αντιπαράθεση; Τολμάτε να αξιώνετε από εμάς στους δεκατέσσερις μήνες ό,τι εσείς δεν πράξατε ή απεργαστήκατε στα τόσα χρόνια που κυβερνάτε αυτόν τον τόπο; Η ευρυζωνικότητα άραγε αναπτύσσεται με λόγια, όπως συνηθίζετε, και με καλλιεπείς εκφράσεις σαν κι αυτές που περιλαμβάνονται στην επερώτησή σας; Άραγε η Δανία που είναι η πρώτη χώρα στ ην ευρυζωνικότητα, το Βέλγιο και η Ολλανδία, είναι χώρες οι οποίες πέτυχαν αυτό το θαύμα μόλις στους δεκατέσσερις μήνες που κυβερνούν; Μήπως έχετε κάνει κάποιο λάθος στο μέτρημα; 
      Μήπως ξεχνάτε ότι τον Ιούλιο του 2004, τρεις μήνες μετά τις εκλογές, το ποσοστό ήταν 0,2% –θα κατατεθεί τώρα ο πίνακας, ελπίζω να μην τον αμφισβητήσετε και αυτόν- ενώ ο ευρωπαϊκός μέσος όρος ήταν τότε 7,6%; Πώς λέτε, λοιπόν, ότι εμείς είμαστε οι δράστες, εμείς είμαστε εκείνοι οι ολετήρες οι οποίοι φέραμε αυτό το χάλι. Τον Ιούλιο του 2004 είχαμε 0,2% διείσδυση, επί των ημερών δηλαδή των δικών σας. Δρέψατε τους καρπούς αυτής της λαμπράς πολιτικής την οποία σήμερα επικαλείστε και για την οποία σήμερα επαίρεστε. 
      (Θόρυβος από την πτέρυγα του ΠΑΣΟΚ)
      ΠΡΟΕΔΡΕΥΩΝ (Ιωάννης Τραγάκης): Σας παρακαλώ, κύριοι συνάδελφοι, μη διακόπτετε.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και  Επικοινωνιών): Δεν δικαιούστε για να ομιλείτε. 
      Επικαλεστήκατε…..
      (Θόρυβος από την πτέρυγα του ΠΑΣΟΚ)
      Κύριε Γείτονα, βλέπω ήρθατε προς ενίσχυση. Χαίρομαι!
      Επικαλεστήκατε επίσης, ότι μας παραδώσατε έτοιμο σχέδιο προκήρυξης, στην Κυβέρνηση, για τη διενέργεια τεσσάρων διαγωνισμών και μας εγκαλείτε, γιατί άραγε δεν τους προχωρήσαμε. 
      Αλήθεια, θυμόσαστε πότε παραδώσατε τη μελέτη σας για την ανάπτυξη των ευρυζωνικών δικτύων; Για να βοηθήσω τη μνήμη σας σας λέγω ότι τούτο έγινε τον Ιούλιο του 2003. Το παραδώσατε στην αρμόδια επιστημονική επιτροπή η οποία τον Αύγουστο του 2003 επισημαίνει σωρεία ελλείψεων σ’ αυτήν τη μελέτη. Ποια επιτροπή; Αυτήν την οποία εσείς συστήσατε και έχει μείνει να λέγεται, «επιτροπή σοφών».
      Θέλετε να δείτε πόσες και ποιες παραλείψεις και ολισθήματα επισημαίνει αυτή η επιτροπή που συστήσατε εσείς γι’ αυτήν τη μελέτη; Μη αιτιολόγηση του διαχωρισμού σε περιοχές. Έλλειψη σαφώς αιτιολόγησης της επιλογής του συνεργατικού μοντέλου υλοποίησης των υποδομών. Παράλειψη μνείας στον τρόπο με τον οποίο θα διασφαλίζετο η παροχή προσιτών ή φθηνών υπηρεσιών. Παράλειψη ρητής αναφοράς των υποχρεώσεων των αναδόχων, όσον αφορά την παροχή υποδομών προς τους δημοσίους φορείς και τη διαστασιολόγηση των προς υλοποίηση δικτύων. Απουσία μνείας σαφούς τρόπου με τον οποίο ο φορέας θα διασφάλιζε τη διαφάνεια. Έλλειψη σαφήνειας στον τρόπο με τον οποίο θα μπορούσαν να χρησιμοποιηθούν οι υποδομές οπτικών ινών. Γι’ αυτήν την προκήρυξη διαγωνισμών μας μιλάτε; 
      ΚΩΝΣΤΑΝΤΙΝΟΣ ΡΟΒΛΙΑΣ: Όχι βέβαια.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και  Επικοινωνιών): Μισό λεπτό, θα φθάσω και σ’ αυτό. 
      Τέτοια ήταν η εμβρίθεια και η αρτιότητα των μελετών σας ώστε η δική σας επιτροπή επεσήμανε πάνω από οκτώ παραλείψεις. Μήπως εννοείτε εκείνη τη μελέτη που αποστείλατε στην Ευρωπαϊκή Ένωση στις 11.2.2004; 
      ΚΩΝΣΤΑΝΤΙΝΟΣ ΡΟΒΛΙΑΣ:  Ακριβώς. 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Θα συμφωνήσετε σε πολλά μαζί μου. 
      ΚΩΝΣΤΑΝΤΙΝΟΣ ΡΟΒΛΙΑΣ: Και έχω και το γράμμα.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Ελπίζω ότι διορθώσατε τότε εκείνες τις κραυγαλέες παραλείψεις που σας είχε επισημάνει η Επιστημονική Επιτροπή που εσείς συστήσατε.
      Το μέγεθος της αμηχανίας σας είναι το εξής: Ενώ εσείς στείλατε αυτή τη μελέτη στην αρμόδια επιτροπή –μιλάω για τη δεύτερη φορά- για να γνωμοδοτήσει εάν και κατά πόσο ήταν σύμφωνη η μελέτη αυτή με το κοινοτικό δεδομένο και ενώ ακόμη δεν είχαμε πάρει απάντηση, μας κάνατε επερώτηση. Σκεφθείτε! Τη στείλατε το Μάρτιο του 2004 και στις  27 Απριλίου μας εγκαλείτε ότι καθυστερήσαμε, ενώ δεν είχαμε πάρει ακόμα απάντηση.
      ΚΩΝΣΤΑΝΤΙΝΟΣ ΡΟΒΛΙΑΣ: Την πήρατε την απάντηση. 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Το έκανα για να σας ασκήσω στην αντοχή. 
      Χαίρομαι που επιτέλους πήρατε την απάντηση Σάτον. Και τι λέει η απάντηση για να την πληροφορηθούν και οι υπόλοιποι, οι οποίοι ενδεχομένως δεν την ξέρουν;
    «Για να επιτραπεί σε διαφορετικούς παρόχους να καταθέσουν τις προσφορές τους η προκήρυξη θα πρέπει να αποσαφηνίζει τους όρους πρόσβασης σ’ αυτά τα δίκτυα του ΟΤΕ. Και τέτοια πρόσβαση θα πρέπει να είναι χωρίς διακρίσεις». Και στη συνέχεια λέει ότι «η γενική διεύθυνση περιφερειακής πολιτικής διατηρεί τις αρχικές της επιφυλάξεις αναφορικά με την οικονομική χρησιμότητα της κρατικής επιχορηγήσεως για να εξισορροπούνται οι συνέπειες των ασυνήθιστα υψηλών τιμών στις ευρυζωνικές υπηρεσίες». Άλλος κόλαφος! 
    Ώστε, λοιπόν, αυτά είναι επουσιώδη; Αυτό μας είπατε. Δεν φτάνει, λοιπόν, που προκλήθηκε μία μεγάλη καθυστέρηση, τον Ιούνιο μας έρχεται η απάντηση. (Αυτές οι παρατηρήσεις είναι για μας ουσιαστικές και ουσιώδεις) αλλά, στη συνέχεια, μας λέτε ότι φταίμε εμείς. Μετά απ’ αυτό, εμείς αναφωνούμε «ώδινεν όρος και έτεκεν μυν». Είναι σαφέστατη πλέον η ευθύνη και το από ποια πλευρά κείται. 
    Δεν αρκούμαι όμως στο να περιγράψω το τι παραλείψατε εσείς, το τι δεν κάνατε, το τι δεν ακουμπήσατε. Δεν θα σταθώ ιδιαίτερα για να χαρακτηρίσω το γιατί και με ποια νομιμοποιητική βάση, ενώ σας βαρύνουν τόσες παραλείψεις, εμφανίζεστε σήμερα ως κατήγοροι. Θέλω να σας πω το τι κάναμε εμείς σε ένα τόσο βραχύ χρονικό διάστημα. Εδώ θέλω να κάνω μία σημειολογική παρατήρηση ότι είναι η δεύτερη επερώτηση του συγκεκριμένου χώρου που έρχεται από την Αξιωματική Αντιπολίτευση. Μάλιστα υπογράφουν οι ίδιοι Βουλευτές με εξαίρεση τον κ. Ευθυμίου που δεν ήταν στην πρώτη. Η δεύτερη επερώτηση είναι περιορισμένη σε αριθμό θεμάτων και σε περιεχόμενο. Αυτό κάτι σημαίνει. Θα το αναλύσετε εσείς και θα το βρείτε. Εγώ δίνω τη δική μου εξήγηση. 
    Στο διάστημα, λοιπόν, που εμείς είμαστε στην Κυβέρνηση οι δεκατέσσερις χιλιάδες γραμμές του ADSL που υπήρχαν το Μάρτιο του 2004, ανήλθαν σε εξήντα οκτώ χιλιάδες τον Μάρτιο του 2005 σύμφωνα με τα αναμφισβήτητα στοιχεία της ανεξάρτητης αρχής. Αρχίζοντας από το έργο για την ανάπτυξη της ευρυζωνικότητας η στρατηγική μας είναι, τελείως, διαφορετική από τη δική σας.
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
    Μπορώ να έχω κάποιο περιθώριο, κύριε Πρόεδρε;
    ΠΡΟΕΔΡΕΥΩΝ (Ιωάννης Τραγάκης): Ναι, θα κρατήσω το χρόνο από τη δευτερολογία σας. 
    ΑΠΟΣΤΟΛΟΣ ΚΑΚΛΑΜΑΝΗΣ: Να δοθεί ο χρόνος στον κύριο Υπουργό να απαντήσει, αλλά κάποια στιγμή πρέπει να σταματήσει αυτό το σύστημα να κρατείται ο χρόνος από τη δευτερολογία. 
    ΠΡΟΕΔΡΕΥΩΝ (Ιωάννης Τραγάκης): Ούτως ή άλλως έχει την ανοχή του Προεδρείου ο κύριος Υπουργός. 
    ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Εμείς, λοιπόν, στοχεύουμε στην σταδιακή ανάπτυξη της προκήρυξης, μέσω δύο μελετών, μιας στρατηγικής και μιας κοστολογικής για τον καθορισμό όλων εκείνων των παραγόντων που επηρεάζουν την προκήρυξη. Παράλληλα εγκαινιάσαμε, πυκνώσαμε και συνεχίζουμε τη συνεργασία μας με την Ευρωπαϊκή Ένωση. Στα πλαίσια αυτής της διαρκούς συνεργασίας υπήρξε συνάντηση, ακόμη και χθες 26 Μαΐου, στελεχών του Υπουργείου μας με τη διαχειριστική αρχή DGREGIO και συζητήθηκε η πρόοδος των εργασιών. 
    Προκηρύσσεται μέσω της Κοινωνίας της Πληροφορίας ΑΕ ο διαγωνισμός με τίτλο «Προσδιορισμός της ζήτησης για ευρυζωνικές υπηρεσίες και ανάπτυξη τεχνικοοικονομικού μοντέλου επένδυσης για την υλοποίηση και λειτουργία ευρυζωνικών υποδομών τοπικής πρόσβασης». Βρισκόμαστε στην αξιολόγηση των προσφορών. Για το έργο αυτό συνεργάζονται όλοι οι αρμόδιοι φορείς, το Υπουργείο Μεταφορών, το Υπουργείο Οικονομικών, η Κοινωνία της Πληροφορίας, η ΕΕΤΤ, καθώς επίσης και η ελεύθερη αγορά. Γίνονται τακτικές συναντήσεις με τη DGREGIO στις 30 Μαρτίου, στις 26 Μαΐου και προγραμματίζεται νέα συνάντηση στις 30 Ιουνίου. Στόχος του Υπουργείου μας είναι η άμεση προκήρυξη του έργου αφού πλέον έχουν εξομαλυνθεί όλες οι υπάρχουσες διαφορές. Σημαντικό ρόλο για τη βοήθεια προς αυτό το έργο θα παίξει το νομοσχέδιο περί ηλεκτρονικών επικοινωνιών το οποίο προχθές θέσαμε σε δημόσιο διάλογο. Θα μείνει εκεί μέχρι τις αρχές Ιουνίου. Από κει και πέρα αφού θα αξιολογηθούν οι παρατηρήσεις των μερών, των παρόχων, της ΕΕΤΤ, κλπ., θα προχωρήσουμε στην κανονική διαδικασία. 
    Ήδη το Υπουργείο Μεταφορών ετοιμάζεται να ανακοινώσει τον δεύτερο κύκλο προκήρυξης του έργου «Δημιουργία σημείων ασύρματης ευρυζωνικής πρόσβασης», με στόχο την αύξηση της ευρυζωνικής πρόσβασης, στο διαδίκτυο για πολίτες και επιχειρήσεις προϋπολογισμού 9,5 εκατομμυρίων ευρώ. Ο πρώτος κύκλος της προκήρυξης ολοκληρώθηκε με επιτυχία, πρόσφατα με τη συμβασιοποίηση εκατόν σαράντα οκτώ έργων συνολικού προϋπολογισμού 10.299.611 ευρώ, δηλαδή με απορροφητικότητα των κονδυλίων της Ευρωπαϊκής Ένωσης, άνω του 50%. 
    Η υλοποίηση του έργου θα οδηγήσει στη δημιουργία τετρακοσίων έντεκα wireless hotspots, δηλαδή σημείων ασύρματης ευρυζωνικής πρόσβασης, σε ολόκληρη την ελληνική επικράτεια, αριθμό υπερδιπλάσιο των αρχικών στόχων δράσης. Καθοριστικό ρόλο για την επιτυχία του πρώτου κύκλου του συγκεκριμένου έργου διαδραμάτισε η απόφασή μας να παρατείνουμε την ημερομηνία καταθέσεως προτάσεων, από της 30ης Μαΐου που είχατε ορίσει, στις 24 Σεπτεμβρίου του 2004. Στο διάστημα αυτό, σε συνεργασία με την Κοινωνία της Πληροφορίας, φροντίσαμε για την ενημέρωση των πολιτών προβάλλοντας το έργο, τόσο με την πραγματοποίηση ημερίδων, όσο και με τη διαφήμιση μέσω του τύπου. 
    Έρχομαι τώρα σε ένα θέμα, στο οποίο έχετε κάνει λάθος. Τα στοιχεία τα οποία επικαλείστε για τη δήθεν μείωση της χρήσεως των υπολογιστών δεν είναι και τα πλέον αναμφισβήτητα. Δεν φταίτε εσείς γι’ αυτό. Επικαλείστε μία μελέτη. 
    ΚΩΝΣΤΑΝΤΙΝΟΣ ΡΟΒΛΙΑΣ: Αυτό το πρόγραμμα χρηματοδοτήθηκε από την Κοινωνία της Πληροφορίας με λεφτά του Υπουργείου σας. 
    ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Δεν λέω όχι. Θα καταθέσω στα Πρακτικά μία μελέτη της DG INFOSOC της Ευρωπαϊκής Επιτροπής. Το ποσοστό αυτό φθάνει στο 33%, για το 2004. Το 2003 ήταν 27%. 
    (Στο σημείο αυτό ο Υφυπουργός Μεταφορών και Επικοινωνιών κ. Αναστάσιος Νεράντζης καταθέτει για τα Πρακτικά τα προαναφερθέντα έγγραφα , τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
    Παράλληλα και τα στοιχεία της ΕΕΤΤ, εκτός από την έκθεση αυτή που κατέθεσα τώρα, δείχνουν ότι ο αριθμός συνδέσεων της ADSL εξαπλασιάστηκε τον τελευταίο χρόνο. 
    (Στο σημείο αυτό ο Υφυπουργός Μεταφορών και Επικοινωνιών κ. Αναστάσιος Νεράντζης καταθέτει για τα Πρακτικά τα προαναφερθέντα στοιχεία, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
    Η Ελλάδα, λοιπόν, βρίσκεται ακόμη πίσω στην ανάπτυξη του διαδικτύου και στο ποσοστό χρηστών τόσο στο DIALUP, όσο και στο ADSL, αλλά αυτό οφείλειται στα λάθη, στις αβελτηρίες και στις παραλείψεις που σημειώθηκαν επί των ημερών της δικής σας κυβερνήσεως. Η τωρινή Κυβέρνηση έχει δώσει υψηλή προτεραιότητα στο ζήτημα και ήδη τα αποτελέσματα γίνονται αισθητά. 
    Απομένει το θέμα του Internet. Θα το αναπτύξω στη δευτερολογία μου. 
    ΠΡΟΕΔΡΕΥΩΝ (Ιωάννης Τραγάκης): Έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίασή μας αφού προηγουμένως ξεναγήθηκαν στην έκθεση με θέμα: « 30 χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων, τριάντα έξι μαθητές και μαθήτριες και δύο συνοδοί -δάσκαλοι από το 9ο δημοτικό σχολείο Ρεθύμνου. 
    Τους καλωσορίζουμε στο Κοινοβούλιο. 
    (Χειροκροτήματα από όλες τις πτέρυγες της Βουλής)
      Ο κ. Κακλαμάνης έχει το λόγο. 
    ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, δεν έχω την τεχνογνωσία και την ενημέρωση που έχουν οι συνάδελφοι οι οποίοι κατέθεσαν την επερώτηση. Είμαι βέβαιος ότι θα απαντήσουν στον κύριο Υπουργό με απόλυτη πληρότητα. 
    Εγώ ζήτησα το λόγο για να αναφερθώ στο θέμα το οποίο εμμέσως με ενδιαφέρει και ως μέλος της Διασκέψεως των Προέδρων. 
    (Στο σημείο αυτό την Προεδρική Έδρα  καταλαμβάνει ο Α΄ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ) 
     Επί δεκάμισι χρόνια, κύριε Υπουργέ, ως Πρόεδρος της Βουλής δεν υπέβαλα ποτέ, άμεσα ή έμμεσα, οποιαδήποτε κυβερνητική άποψη στο Επιστημονικό Συμβούλιο της Βουλής, διότι το Επιστημονικό Συμβούλιο της Βουλής είναι για να συμβουλεύει τη Βουλή. Την Κυβέρνηση συμβουλεύει το Νομικό Συμβούλιο του Κράτους και δεν πρέπει να συγχέεται ο ρόλος οργάνων των δύο διακεκριμένων κατά το Σύνταγμα εξουσιών, της εκτελεστικής και της νομοθετικής εξουσίας. 
     Είμαι βέβαιος ότι την ίδια τακτική ακολουθεί τώρα και η Πρόεδρος της Βουλής κ. Μπενάκη, γιατί γνωρίζει τις διακρίσεις και σέβεται το ρόλο της Βουλής και το ρόλο το δικό της ως Προέδρου του Σώματος. 
     Γι αυτό επιμένω και σας παρακαλώ πολύ να καταθέσετε αυτήΝ τη γνωμοδότηση που είπατε ότι έχετε για το ζήτημα της ανεξάρτητης αρχής ελέγχου τηλεπικοινωνιών και ταχυδρομείων, για να λάβουμε γνώση, διότι στη Διάσκεψη των Προέδρων δεν μας έχει δοθεί αυτή η γνωμοδότηση.
     Αλλά πέραν αυτού, θέλω να σας επισημάνω την προσοχή να μη διαπράξετε το ίδιο λάθος που διέπραξαν οι συνάδελφοί σας Υπουργοί Εσωτερικών, Δικαιοσύνης και Επικρατείας με το περίφημο νομοσχέδιο που έγινε νόμος εν συνεχεία για το «Βασικό Μέτοχο», που όπως αποδέχεται τώρα και η ίδια η Κυβέρνηση -υπαναχωρούσα από τα περί προστασίας του Συντάγματος και της ελληνικής σημαίας, υπό τας πτυχάς της οποίας έπρεπε να ταχθούμε όλοι απέναντι στην επιτιθέμενη εναντίον του Συντάγματος και της σημαίας μας Ευρωπαϊκή Ένωση- προφανώς υπάρχει θέμα, σε σχέση με τους κανόνες της ελεύθερης αγοράς και των αρχών του ανταγωνισμού, που κατισχύουν προφανώς των εσωτερικών νομοθεσιών των κρατών-μελών.
      Δεν έχει σημασία, ποια είναι η άποψη καθενός από μας και είπε και κάποια πράγματα ο ειδικός σύμβουλος του Πρωθυπουργού, καθηγητής κ. Μακρυδημήτρης. Εγώ δεν υιοθετώ τα περί τσαρλατάνων που ανέφερε. Αυτά μπορεί να αφορούν υπηρεσιακούς παράγοντες, συμβούλους κλπ. Δεν δέχομαι τέτοιους χαρακτηρισμούς για πολιτικά πρόσωπα. Τους χαρακτηρισμούς γι αυτά και τον ψόγο ή τον έπαινο πιστεύω ότι μόνο ο ελληνικός λαός μπορεί να αποδίδει.
      Θέλω, όμως, να σας πω ότι είμαστε ήδη σε μια περιπέτεια με αυτήν την υπόθεση και δεν θα συμφέρει, όχι μόνο την Κυβέρνηση -δεν ενδιαφερόμεθα εμείς για το συμφέρον της Κυβερνήσεως- αλλά δεν θα συμφέρει στον τόπο να μπούμε σε μια νέα περιπέτεια, όπως κατάλαβα από αυτά που είπατε σήμερα, σε σχέση με το ρόλο της ανεξάρτητης αρχής ελέγχου τηλεπικοινωνιών και ταχυδρομείων.
     Το θέμα μάλιστα είναι επίκαιρο, γιατί χθες ανακοινώθηκε αυτή η συμφωνία, ελπίζω στα πλαίσια της νομοθεσίας περί συλλογικών διαπραγματεύσεων. Είναι ο νόμος για τον οποίο υπερηφανεύομαι ότι είναι ο δεύτερος μετά το ν. 1264, που ως Υπουργός Εργασίας εισηγήθηκα στη Βουλή και φυσικά οι δύο αυτοί νόμοι είναι για να κατοχυρώνουν τα δικαιώματα των εργαζομένων και όχι για να ανοίγουν κερκόπορτες σε βάρος των συμφερόντων των εργαζομένων. Γιατί ανήκω σε εκείνους που πιστεύουν ότι από της επομένης της λήξεως του Β΄ Παγκοσμίου Πολέμου στη Γερμανία και σε ολόκληρη την Ευρώπη, μόνο όπου υπήρξε συζήτηση επί ίσοις όροις και με στόχευση προς το γενικό συμφέρον, τόσο των συνδικάτων, όσο και των εργοδοτών, προέκυψαν γενικότερα οφέλη, με πρώτο το θαύμα της ανοικοδόμησης της μεταπολεμικής Γερμανίας, το θαύμα του Έμπερτ και του Αντενάουερ, αλλά και των συνδικάτων και των ευφυών και όχι απλήστων, όπως απεδείχθη και μάλιστα προσκαίρως απλήστων, όπως συμβαίνει πολλές φορές με τους δικούς μας εργοδότες, Γερμανών εργοδοτών.
     Εδώ, λοιπόν, γνωρίζουμε ότι υπάρχει μεγάλη διαπάλη μεταξύ των ιδιωτικών επιχειρήσεων στο χώρο αυτό των τηλεπικοινωνιών και του ΟΤΕ. Και ο διαιτητής σε αυτήν τη διαπάλη είναι η ανεξάρτητη αυτή αρχή.
     Εγώ δεν ήρθα, προφανώς, εδώ σήμερα για να υπερασπιστώ τα συμφέροντα των ιδιωτικών εταιρειών, αν και στο βαθμό που οι ιδιωτικές επιχειρήσεις υπηρετούν, σεβόμενες τη νομοθεσία, τον ανταγωνισμό, την καλώς νοούμενη επιχειρηματικότητα, δεν θα είχα κανένα πρόβλημα να τις υπερασπιστώ απέναντι σε ένα δημόσιο, το οποίο είναι κλεισμένο στον εαυτό του και δεν αντιλαμβάνεται το γενικότερο συμφέρον του.
     Εδώ, όμως, είναι βέβαιο ότι και ο ΟΤΕ, όπως σωστά χθες ο πρώην Υπουργός κ. Βερελής κατήγγειλε ευθέως, οδηγείται σε ένα ιδιωτικό μάνατζμεντ. Αφού εκποιηθεί ένα μέρος του ποσοστού που έχει το δημόσιο εκεί, όχι για να ενισχυθεί το εν καταρρεύσει σχεδόν ασφαλιστικό ταμείο των εργαζομένων στον ΟΤΕ, στα ΕΛΤΑ -δεν αφορά μόνο τους εργαζόμενους και τους ασφαλισμένους που προέρχονται από το ΤΑΠ-ΟΤΕ- είναι προφανές και η κίνηση αυτή ήδη προεξοφλείται στο Χρηματιστήριο των Αθηνών ότι θα εκποιηθεί και άλλο μερίδιο του ΟΤΕ και θα οδηγηθούμε σε αυτό που προέβλεψε ο κ. Βερελής.
     Σας ερωτώ λοιπόν: Φαντάζεστε ότι μπορείτε να φέρετε έτσι ένα νόμο κατά τρόπο όχι ορθό; Και από πλευράς συνταγματικότητος δεν είναι δυνατόν να μου λέτε ότι το Επιστημονικό Συμβούλιο της Βουλής έχει δώσει γνώμη για το τι θα κάνετε εσείς για ένα νομοσχέδιο που δεν το έχετε καν καταθέσει στη Βουλή. Αυτά είναι ανώμαλα ρήματα, όπως λέει ο απλός πολίτης.
     Δεν είναι δυνατόν, κύριε Υπουργέ, να φέρετε στη Βουλή ένα νόμο, όταν τον φέρετε, όπως ανακοινώσατε εδώ. Μια τροπολογία είπατε ότι θα καταθέσετε σε ένα νομοσχέδιο, με την οποία τι θα κάνετε; Θα πείτε στην Ευρωπαϊκή Ένωση ότι μεταξύ ενός ΟΤΕ, που θα είναι πλέον και ιδιωτικός τομέας και των άλλων τριών, τεσσάρων ιδιωτικών επιχειρήσεων, εσείς θα έχετε μια ανεξάρτητη αρχή, η οποία όμως δεν θα είναι τόσο ανεξάρτητη, γιατί αυτή δεν θα υποδειχθεί από τη Διάσκεψη των Προέδρων, δηλαδή από την ολομέλεια, ουσιαστικά, των πολιτικών δυνάμεων του τόπου και μάλιστα με την ηυξημένη εκείνη πλειοψηφία που εξασφαλίζει ότι πρόκειται για προσωπικότητες που δεν θα πρόσκεινται στη μια ή στην άλλη πλευρά, που δεν θα υφίστανται την επιρροή της μιας ή της άλλης πλευράς, αλλά θα τη συγκροτήσετε από κάποια πρόσωπα, με κάποιες άλλες διαδικασίες, κάποιων άλλων οργάνων, κάποιων άλλων πλειοψηφιών. Μπορεί να μας πείτε  ίσως, με γνώμη της Επιτροπής Θεσμών και Διαφάνειας, γνώμη όμως που δεν θα σας υποχρεώνει. Δεν θα πείτε ασφαλώς τα 4/5 της Επιτροπής Θεσμών και Διαφάνειας. Κάτι άλλο προφανώς μεθοδεύετε.
     Αυτό είναι λάθος και θα έχετε το ίδιο πρόβλημα και θα οδηγήσετε αυτόν τον τομέα που λέμε όλοι ότι μπορεί να αποτελέσει την ατμομηχανή της ανάπτυξης       -είναι από τους τομείς της νέας οικονομίας, τηλεπικοινωνίες, πληροφορική- στο ανάλογο βάλτωμα που έχετε οδηγήσει το ραδιοτηλεοπτικό χώρο, όπου αντί να προχωρήσετε με νόμο να εφαρμόσετε το άρθρο 15 του Συντάγματος για να ρυθμίσετε αυτήν την εικόνα διάλυσης στο ραδιοτηλεοπτικό τοπίο, παίξατε και εκεί με επιχειρηματικά συμφέροντα, όπως προφανώς θα παίξετε στη συνέχεια και στο χώρο του ΟΤΕ και των άλλων επιχειρήσεων, αλλά θα βρείτε, όπως σας είπα, πάλι μπροστά σας την Ευρωπαϊκή Ένωση και αυτό είναι λάθος.
      Κύριε Πρόεδρε, κλείνω με μία παράκληση. Αισθάνομαι πολύ άσχημα, κύριε Υπουργέ, όπως θα αισθανόσασταν και εσείς στην αντίστοιχη περίπτωση. Το συνηθίζετε και κάποια στιγμή θα πρέπει να σταματήσει. Αυτή η διάταξη, που βλέπετε εδώ, είναι ένα τμήμα της νέας Βουλής. Είμαστε υπερήφανοι, ιδιαίτερα, όσοι είμαστε χρόνια εκπρόσωποι του ΠΑΣΟΚ και του λαού εδώ στο Κοινοβούλιο, αλλά δεν είναι δυνατόν κάθε νέα περίοδο της Βουλής είτε της μίας είτε της άλλης πλευράς να πρέπει συνεχίζεται πάνω σε μία λογική του «τι κάνατε εσείς, τι κάναμε εμείς». Πιστεύω ότι αυτό δεν είναι στο πνεύμα του κοινοβουλευτισμού, δεν προάγει το ρόλο του Κοινοβουλίου και δεν διευκολύνει το διάλογο. 
      Αντίθετα, μπορείτε να πείτε ότι «εσείς εκείνο φέρατε ή κάνατε» ή ότι «η προηγούμενη κυβέρνηση έφερε εκείνο ή το άλλο», διότι μπορεί εκεί να υπάρχει ευθύνη κάποιου Υπουργού ή μπορεί κάποιος συγκεκριμένος συνάδελφος να έχει μια άλλη άποψη. Νομίζω ότι αυτός ο μανιχαϊσμός που συνεχίζει να κυριαρχεί σε αυτήν την Αίθουσα ως προς αυτό το σημείο, γιατί κατά τα άλλα αναπτύσσεται ο διάλογος εδώ, πρέπει επιτέλους να σταματήσει και σας παρακαλώ, ιδιαίτερα, γι’ αυτό εσάς που είστε παλαιός κοινοβουλευτικός, που έχετε λαμπρύνει την Αίθουσα ως Κοινοβουλευτικός Εκπρόσωπος του κόμματός σας. Δεν είναι δυνατόν να συνεχίζουμε στη λογική ότι «όλοι εσείς είστε από εκεί και όλοι εμείς από εδώ». Εν τοιαύτη περιπτώσει, γιατί να παρακολουθεί ο ελληνικός λαός το διάλογο εδώ εάν βλέπει ότι δεν πρόκειται να προκύψει κάτι το καινούργιο; 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει η Κοινοβουλευτική Εκπρόσωπος του ΠΑΣΟΚ κ. Χριστοφιλοπούλου 
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κύριε Υπουργέ, πριν αρχίσω την ομιλία μου επί του θέματος, θα ήθελα να ξεκαθαρίσουμε κάτι. Μιλώντας προφανώς ως κυβερνητικό στέλεχος αναφερθήκατε στην Αξιωματική Αντιπολίτευση και μας είπατε ότι «βδελυσσόμεθα την απογραφή». 
      Θέλω, λοιπόν, να σας ξεκαθαρίσω ότι από την αρχή -και την αρχή την έκανε ο Πρόεδρός μας, ο Γιώργος Παπανδρέου, μιλώντας από το Βήμα της Βουλής και απαντώντας στον κύριο Πρωθυπουργό κατά τη συζήτηση των προγραμματικών δηλώσεων- είχαμε πει και το επανέλαβε τόσο ο Πρόεδρος όσο και πολλοί από εμάς ότι «το ΠΑΣΟΚ είναι ανοικτό σε μία απογραφή διαφανή, αντικειμενική η οποία θα σεβαστεί και τους ευρωπαϊκούς και τους ελληνικούς κανόνες και θα είναι διακομματική». 
      Αντ’  αυτού, σας θυμίζω ότι επιλέξατε να κάνετε μια απογραφή, η οποία έγινε εν κρυπτώ, με δικά σας στοιχεία του Υπουργείου Οικονομίας, τα οποία αποστείλατε στην Ευρωπαϊκή Επιτροπή με τις γνωστές, τρομερές, δυστυχώς, για τη χώρα, συνέπειες. Ήταν η μόνη φορά που η χώρα μπήκε σε επιτήρηση, που η χώρα χάνει καθημερινά το διαπραγματευτικό της κύρος στα διεθνή φόρα, στην Ευρωπαϊκή Ένωση. Τα αποτελέσματα αυτής της απογραφής τα βιώνει ο ελληνικός λαός σήμερα, αλλά τα πολιτικά αποτελέσματα φοβούμαι πολύ ότι θα τα βιώσετε εσείς στις επόμενες εκλογές. 
      Έρχομαι τώρα επί του θέματος και θέλω, πραγματικά και εγώ, όπως και ο συνάδελφός μου κ. Ρόβλιας, να σας δώσω τα θερμότατα συγχαρητήριά μου για μία επερώτηση. Διότι τι άλλο κάνετε, κύριε Υπουργέ, από μία επερώτηση προς την προηγούμενη κυβέρνηση; Σας το είπε λίγο πριν και ο πρώην Πρόεδρος της Βουλής. Αποδυθήκατε σε έναν αγώνα επί είκοσι πέντε ολόκληρα λεπτά, διότι από εκεί και πέρα, στον περαιτέρω χρόνο προσπαθήσατε να πείτε τι συσκέψεις, τι μελέτες, τι συνεργασία με την Ευρωπαϊκή Επιτροπή και άλλων δεν κάνατε, για να αποδείξετε ότι είναι απαξιωτική η πολιτική μας, ενώ ταυτόχρονα φαίνεται καθαρά ότι αυτό που κάνετε αγωνιωδώς είναι να προσπαθείτε να εφαρμόσετε, όχι όμως με επιτυχία, αλλά με τρομερές καθυστερήσεις, τις όποιες προσπάθειες είχαμε ξεκινήσει εμείς στον τομέα των τηλεπικοινωνιών. 
      Κυρίες και κύριοι συνάδελφοι, ο κύριος Υφυπουργός ειρωνεύτηκε και ρώτησε: Θα σας κάνω φροντιστήριο τώρα; Λυπάμαι γι’ αυτό και, παρ’ ότι είμαι εκπαιδευτικός, εγώ δεν θα μπω στο δίλημμα να σας κάνω ή όχι φροντιστήριο. Θα ήθελα, όμως, να πάμε λίγο πίσω τους  δείκτες του ρολογιού, αν και εσείς στην πράξη τους δείκτες του ρολογιού σε ό,τι αφορά τις τηλεπικοινωνίες τους έχετε αφήσει στις 7 Μαρτίου και αυτό φάνηκε από τα όσα μας είπατε. Ας πάω λίγο πίσω και ας επικαλεστώ δύο-τρία έγγραφα. Έχω το πρόγραμμα της Νέας Δημοκρατίας από όπου αναφέρω ενδεικτικά τα εξής: Άμεση ανάπτυξη των ευρυζωνικών τηλεπικοινωνιών. Προσπαθούμε ακόμα μήπως και κάνουμε την πρώτη προκήρυξη. Προσπαθήστε λίγο ακόμα γιατί έχουν περάσει  δεκαπέντε μήνες. 
      Ο Υπουργός Μεταφορών και Επικοινωνιών κ. Λιάπης από το Βήμα της Βουλής στις 22 Μαρτίου 2004 στις προγραμματικές του δηλώσεις έλεγε ότι «πρέπει το ταχύτερο δυνατόν να καλυφθεί το χάσμα στον τομέα των επικοινωνιών. Απόφασή μας είναι να αναδείξουμε το διαδίκτυο σε πραγματικό εργαλείο ανάπτυξης της οικονομίας μας και της ευημερίας της κοινωνίας μας, να το αξιοποιήσουμε σε κάθε πεδίο εφαρμογής του, στην εκπαίδευση, στην ιατρική ως τόπος συνάντησης εργοδοτών και εργαζομένων κλπ». Τότε ήταν 22 Μαρτίου του 2004 και είχατε αναλάβει την Κυβέρνηση. Δεκατέσσερις μήνες μετά, την 18η Μαΐου, που είναι η διεθνής ημέρα των τηλεπικοινωνιών, ο Πρωθυπουργός της χώρας Κωνσταντίνος Καραμανλής κάνει την ακόλουθη δήλωση: «Η απόσταση που πρέπει να καλύψει η Ελλάδα στον τομέα των τηλεπικοινωνιών είναι μεγάλη και πρέπει να καλυφθεί γρήγορα». Δηλαδή, δεκατέσσερις μήνες μετά είμαστε στο πρέπει. Προσέξτε τι λέει ο Πρωθυπουργός της χώρας. 
      Επίσης ο Πρωθυπουργός της χώρας προσέθεσε -και δεν αναφέρομαι στα λόγια του αυτολεξεί-  σε σχετικό δημοσίευμα της «ΕΛΕΥΘΕΡΟΤΥΠΙΑΣ», όπως γράφει η εφημερίδα, ότι πρέπει σύντομα να παρέχεται φθηνή και γρήγορη πρόσβαση στο διαδίκτυο και ειδικότερα για τη νεολαία πρέπει να υπάρχει ισότιμη πρόσβαση στα εργαλεία της γνώσης. Επίσης αναφέρω και πάλι από τα λόγια του Πρωθυπουργού τα εξής: Χρειάζεται μεγάλη προσπάθεια, αλλά είμαι αισιόδοξος. 
      Εγώ χαίρομαι γι’ αυτήν την αισιοδοξία του Πρωθυπουργού, ο οποίος, πραγματικά, συνεχίζει να λέει σήμερα όσα μας έταζε προεκλογικά. Και σε αυτόν τον τομέα ο κύριος ο Πρωθυπουργός δεν κάνει τίποτα άλλο, αν και βεβαίως δεν του έχετε επιτρέψει και ως Υπουργείο να κάνει και κάτι άλλο. 
      Πάμε στα στοιχεία λοιπόν. Αναφερθήκατε στην αύξηση των γραμμών ΑDSL και έχετε καταθέσει έγγραφο που θα το λάβουμε υπ’ όψιν μας και θα απαντήσουμε στη δευτερολογία μας. Μία πρώτη απάντηση είναι η ακόλουθη. Εγώ αναρωτιέμαι: Το να αυξάνονται οι γραμμές ADSL δεν μπορεί να γίνει μέσω της αντικατάστασης των γραμμών ISDN; Αυτό επικαλείστε και μάλιστα μας εγκαλείτε για αυτήν την μελέτη της VPRC με δεδομένο ότι αυτή η μελέτη δεν παύει να είναι μια μελέτη που, όπως σας είπε ο κ. Ρόβλιας, χρηματοδοτήθηκε από το επιχειρησιακό πρόγραμμα «Κοινωνία της Πληροφορίας»;
      ΑΠΟΣΤΟΛΟΣ ΚΑΚΛΑΜΑΝΗΣ: Είναι έρευνα πανελλαδική που έγινε επί δύο μήνες. 
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Βεβαίως, κύριε Πρόεδρε. Πρόκειται για έρευνα πανελλαδική.
      Κύριε Υφυπουργέ, για να εμπλουτίσω τη συζήτηση, γιατί εμείς δεν κάνουμε αντιπολίτευση στην αντιπολίτευση, θα μου επιτρέψετε να πω ότι δεν είναι τυχαίο ότι αυτήν τη στιγμή βγάλατε στο site εκείνο το πολύπαθο νομοσχέδιο δύο ημέρες πριν συζητηθεί η επερώτηση. Ευτυχώς που κάνουμε επερωτήσεις για να σας δείξουμε τι πρέπει να κάνετε. 
      Έρχομαι σε αυτήν την έρευνα της VPRC. Θα αναφερθώ σε δύο δείκτες εις επίρρωση των όσων είπαν προηγουμένως οι συνάδελφοί μου. Ο πρώτος δείκτης, τον οποίο επικαλούμαι από τη μελέτη, είναι οι τρόποι εκμάθησης του ηλεκτρονικού υπολογιστή κατά το διάστημα 2002-2004. Οι επιλογές ήταν: στο σπίτι μόνος μου, στη δουλειά, στο σχολείο, στο πανεπιστήμιο, στο εκπαιδευτικό σεμινάριο. Πού θα λέγατε ότι κατρακυλάει γρηγορότερα ο δείκτης των τρόπων εκμάθησης ηλεκτρονικού υπολογιστή; Κατρακυλάει σε αυτούς τους συμπολίτες μας, οι οποίοι έμαθαν ή μαθαίνουν τη χρήση του ηλεκτρονικού υπολογιστή στο σχολείο και στο πανεπιστήμιο. Είναι μια ένδειξη όχι μόνο ότι όλα όσα σας είπε, προηγουμένως, ο κ. Ευθυμίου είναι σωστά, αλλά ότι είστε μάλλον ανίκανοι να συνεχίσετε, τουλάχιστον, τις δικές μας προσπάθειες.
      Και έρχομαι τώρα στο Internet. Ποιοι είναι οι λόγοι που, τουλάχιστον, αυτοί οι συμπολίτες μας, οι χρήστες του διαδικτύου –των οποίων ο αριθμός, δυστυχώς, φθίνει, όπως είπε και ο κ. Ρόβλιας- ο μέσος Έλληνας πολίτης από αυτούς που χρησιμοποιούν το διαδίκτυο, το κάνει αυτό και πού κατρακυλάει ο δείκτης στο διάστημα αυτό; Όχι, βέβαια για όσους χειρίζονται το δίκτυο για λόγους ψυχαγωγίας, ούτε για το e-mail. Όμως, ο δείκτης των χρηστών του Internet φθίνει ακριβώς εκεί που συνδέεται με την καρδιά, με την εξυπηρέτηση του πολίτη, με την ανάπτυξη, με το εμπόριο, με τη γνώση τελικά. Γιατί τι άλλο είναι, κυρίες και κύριοι συνάδελφοι, η πρόσβαση και η χρήση του Internet, παρά μία πύλη γνώσης, μία πύλη ενημέρωσης, μια πύλη –θα έπρεπε, βεβαίως- και εξυπηρέτησης του πολίτη από το δημόσιο και μια πύλη, όπου ο πολίτης μπορεί και να εκπαιδευτεί, αλλά και να διαγνωστεί ιατρικά και πολλά άλλα. 
      Έτσι, λοιπόν, φαίνεται από αυτήν την έρευνα της VPRC ότι οι δείκτες κατρακυλούν εκεί όπου χειρίζονται το διαδίκτυο οι Έλληνες, για να ενημερωθούν για τις δημόσιες υπηρεσίες, εκεί που οι Έλληνες χειρίζονται το διαδίκτυο για να πληροφορηθούν για προϊόντα και υπηρεσίες, άρα στην καρδιά της οικονομίας, στην καρδιά αυτού που ακριβώς πρέπει να κάνει το Internet στην οικονομία και βεβαίως στην ενημέρωση, που είναι μια άλλη πηγή γνώσης. Έτσι, για να προσεγγίσουμε επί της ουσίας το ζήτημα. 
      Τώρα για ποιο λόγο διαλέξαμε να επικεντρωθούμε στο Internet νομίζω ότι σας απάντησα ήδη. Για το αν αναφερθήκαμε ή όχι στα υπόλοιπα, θέλω να πω το εξής: Γνωρίζετε, κύριε Υφυπουργέ, πάρα πολύ καλά ότι αυτό που τάξατε και που επί δεκαπέντε μήνες δεν προκηρύσσετε, την άμεση διεκπεραίωση και την υλοποίηση των υποδομών των ευρυζωνικών δικτύων δεν το κάνατε και αυτό συνδέεται με το Internet, βεβαίως. Πρέπει να σας το πούμε μέσα στην επερώτηση; Βεβαίως, ξέρω ότι η αντιπολιτευτική σας δεινότητα, την οποία επιδείξατε με περισσή προσπάθεια εδώ, σας οδηγεί στο να μας κάνετε και υποδείξεις για το πώς θα κάνουμε τις επερωτήσεις. Τις θέλετε έτσι, δεν τις θέλετε έτσι. 
      Είναι, όμως, αλήθεια, κυρίες και κύριοι συνάδελφοι, ότι όλα αυτά στα οποία υπολείπεται η Ελλάδα, όπως η διάδοση της τηλεργασίας, της τηλεκπαίδευσης, στην οποία αναφέρθηκα και πριν, ή της τηλεϊατρικής έχουν να κάνουν άμεσα με τη δυνατότητα να διαθέτει η χώρα μεγαλύτερη διείσδυση στις ευρυζωνικές συνδέσεις. Και ξανά σας ρωτώ για να μας απαντήσετε: Τι κάνατε επί δεκαπέντε μήνες; Τι κάνατε ακριβώς; Γιατί δεν μας απαντήσατε. 
      Σας προειδοποίησε πριν ο κ. Ρόβλιας και νομίζω ότι θα σας τα πει και πάλι. Μη μας αναφέρετε τα όσα είχαμε ήδη δρομολογήσει και προκηρύξει επί των ημερών μας. Αυτά τελείωσαν. Οι συσκέψεις με την Ευρωπαϊκή Ένωση είναι πάρα πολύ καλές, δεν λέω, αλλά δεν φτάνουν. 
      Και επειδή έχω καλυφθεί σε όσα ανέφερε ο κύριος Πρόεδρος της Βουλής για τις ανεξάρτητες αρχές και την ΕΕΤΤ εν προκειμένω, θα μου επιτρέψετε να κάνω μόνο ένα σχόλιο και άλλη μία ερώτηση από μέρους μας στον κύριο Υφυπουργό σε ό,τι αφορά το νομοσχέδιο, για να δούμε πόσο προετοιμάζατε κάτι επί δεκαπέντε μήνες και πόσο έτοιμο είναι αυτό το κάτι που προετοιμάζατε. Αναφέρομαι, λοιπόν, στα κρατικά δίκτυα ηλεκτρονικών επικοινωνιών και στον ορισμό τους όπου μέσα σε αυτό το νομοσχέδιο, που κρεμάστηκε για δεύτερη φορά για διαβούλευση μετά από δεκαπέντε μήνες, τα δίκτυα ηλεκτρονικών επικοινωνιών και οι μεμονωμένοι σταθμοί ραδιοεπικοινωνιών που χρησιμοποιούνται από τα Υπουργεία, τις Νομαρχιακές Αυτοδιοικήσεις, τις Ένοπλες Δυνάμεις, την Ελληνική Αστυνομία κλπ., είναι αυτά τα δίκτυα που χρησιμοποιούνται. Έτσι ορίζει αυτό το σχέδιο νόμου τα δίκτυα ηλεκτρονικών υπολογιστών, όσα δηλαδή χρησιμοποιούνται. Είναι κρατικά αυτά. 
      Τι σημαίνει αυτό; Νομίζω ότι σας βοηθάμε με αυτό. Γιατί ακριβώς δεν κάνουμε αντιπολίτευση για την αντιπολίτευση. Κάνουμε επί της ουσίας αντιπολίτευση. Δραττόμεθα της ευκαιρίας να σας υποδείξουμε κάποια πράγματα. Τι εννοείτε με αυτήν τη φράση; Δίνεται κρατική κάλυψη, μια ομπρέλα, δηλαδή, σε ιδιωτικά δίκτυα τα οποία θα μπορούν ενδεχομένως να παρανομούν ή να χρησιμοποιούν κρατικές συχνότητες και ευεργετικές  διατάξεις, τις ευεργετικές διατάξεις που γνωρίζετε πολύ καλά ότι ισχύουν για τις κρατικές υπηρεσίες; Νομίζω ότι πρέπει να το ξανασκεφτείτε το συγκεκριμένο. 
      Και δεν έκανα αυτήν την αναφορά τυχαία, κύριε Υφυπουργέ. Την έκανα ακριβώς για να σας αποδείξω του λόγου το αληθές, ότι το ΠΑΣΟΚ θα είναι εδώ, όχι μόνο για να σας θυμίζει ότι πρέπει επιτέλους να κυβερνήσετε αυτήν τη χώρα και να σταματήσετε την απέλπιδα προσπάθεια να απαξιώνετε ότι καλό έγινε στο παρελθόν, γιατί δεν έχετε κάτι καλό να δείξετε εσείς. Και επιτέλους, τουλάχιστον, σε ό,τι σας αφήσαμε, τουλάχιστον τα πράγματα που βρήκατε έτοιμα, προκηρύξεις, προσχέδια προκηρύξεων, νομοσχέδια, τουλάχιστον να τα προχωρούσατε.
      Σας τα είχαμε πει και το Δεκέμβρη. Ερχόμαστε τώρα με αφορμή το Internet, το οποίο θεωρούμε ένα πολύ σημαντικό εργαλείο γνώσης και ανάπτυξης να σας το επισημάνουμε εκ νέου. Και τι κάνετε εσείς, κύριε Υφυπουργέ; Μας εγκαλείτε και από πάνω γι’ αυτό. Λυπάμαι πάρα πολύ, αλλά θα σας καλέσω, τουλάχιστον, στη δευτερολογία σας να απαντήσετε.
       (Χειροκροτήματα από την πτέρυγα του ΠΑΣΟΚ )
       ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο Κοινοβουλευτικός Εκπρόσωπος του Συνασπισμού κ. Λεβέντης.
      ΑΘΑΝΑΣΙΟΣ ΛΕΒΕΝΤΗΣ: Κύριε Πρόεδρε, κυρίες και κύριοι συνάδελφοι, η γνώση είναι απαραίτητη προϋπόθεση οποιασδήποτε προόδου και βέβαια, για να υπάρχει γνώση, πρέπει να υπάρχουν πληροφορίες. Και ο βαθμός ανάπτυξης μιας χώρας σήμερα κρίνεται όχι τόσο από το ΑΕΠ ή από άλλους δείκτες, όσο από τη δικτύωση της χώρας με τα παγκόσμια δίκτυα πληροφοριών, με την ταχύτητα και τον πλούτο διακίνησης αυτών των πληροφοριών μέσω των διαφόρων μέσων, από τα οποία πρώτο και κύριο είναι το διαδίκτυο.
       Στη διάρκεια του Ψυχρού Πολέμου βασικό ερώτημα ήταν: Πόσο μεγάλος είναι ο πύραυλός σου; Αυτό καθόριζε την πορεία. Στην εποχή της παγκοσμιοποίησης το ερώτημα είναι: Πόσο γρήγορο είναι το modem σου; Και από αυτήν την άποψη πρέπει να ασχοληθούμε σοβαρά, να δούμε πώς η χώρα μας, η οποία δυστυχώς είναι πάρα πολύ πίσω, θα μπορούσε να καλύψει την απόσταση που τη χωρίζει από τις άλλες ανεπτυγμένες χώρες.
      Όταν, βέβαια, πρωτοξεκίνησε η μαζική χρήση του διαδικτύου πολλοί φαντάστηκαν ότι θα άλλαζε εντελώς τον κόσμο μας. Δεν είναι πανάκεια το διαδίκτυο. Παρ’ όλα αυτά, είναι βασικό στοιχείο σήμερα. Αρκετά χρόνια δε μετά από τις πολλές και αναμενόμενες αλλαγές, δεν έχει συντελεστεί ακόμα, τουλάχιστον προς την κατεύθυνση που οι πρώτοι γκουρού του Internet πίστευαν, αυτή η θεαματική μεταβολή. Για παράδειγμα, συνεχίζουμε να ψωνίζουμε στα μαγαζιά, όπως και πριν. Στο διαδίκτυο σπάνια θα καταφύγουμε, ιδιαίτερα στη χώρα μας, και για συγκεκριμένες ειδικές περιπτώσεις. 
      Ζητούμε περισσότερο, καλύτερο και φθηνότερο διαδίκτυο. Σε ορισμένα, όμως, πράγματα η εικόνα είναι ακόμα φοβερή. Καλή πρόσβαση στο διαδίκτυο οφείλουν να έχουν πρώτα απ’ όλα τα ακαδημαϊκά ιδρύματα και οι δημόσιες υπηρεσίες. Στην Ελλάδα τα πανεπιστήμια έχουν μια σχετικά καλή πρόσβαση εδώ και καιρό και από αυτά το διαδίκτυο έχει εξαπλωθεί και στην υπόλοιπη χώρα. Οι δημόσιες υπηρεσίες όμως; Οι σελίδες κάποιων Υπουργείων λειτουργούν σχετικά ικανοποιητικά μετά από αρκετά χρόνια. Της Βουλής όμως, κύριε Υπουργέ; Τι γίνεται; Δοκιμάσατε ποτέ να μπείτε στην ιστοσελίδα της Βουλής, για να κατεβάσετε τα κείμενα που θέλουμε; Αν δεν είναι Κυριακή ή μετά τα μεσάνυχτα, θα παιδευτείτε πολύ και πιθανότατα δεν θα το πετύχετε. 
      Το διαδίκτυο, βέβαια, είναι χρήσιμο. Ταυτόχρονα, μπορεί να είναι και διασκεδαστικό. Δεν είναι, όμως, και πανάκεια, όπως είπα, για όλα μας τα προβλήματα. Αν κάποιος θελήσει να ψάξει κάποιο θέμα στο διαδίκτυο, θα βρει πολλά και χρήσιμα επιστημονικά άρθρα, αρκετά από τα οποία όμως μόνο ο συνδρομητής του site μπορεί να τα διαβάσει. Θα βρει, όμως, και αρκετά σκουπίδια θα λέγαμε. Κάθε πικραμένος μπορεί να γράψει κάτι στο διαδίκτυο. Πολλοί από τους χρήστες του Ιnternet έχουν την εμπειρία και την κρίση να καταλάβουν τι είναι αυτό που δεν αξίζει και τι είναι παραφροσύνη για το «ναι» ή για το «όχι» μερικών πραγμάτων. Άλλοι, όμως, ιδίως τα νέα παιδιά, δεν έχουν τη δυνατότητα ή την ικανότητα να τα διακρίνουν.
       Το Ιnternet δεν είναι μια βιβλιοθήκη. Είναι ένας απέραντος λαβύρινθος μέσα στον οποίο υπάρχουν βιβλιοθήκες, αλλά και άνθρωποι που κυριολεκτικά δεν είναι ισορροπημένοι, ακόμη και τρόφιμοι των ψυχιατρείων. Δυστυχώς, είναι μάλλον πιο εύκολο να αποκτήσει κανείς πρόσβαση στα σκουπίδια, στην προπαγάνδα και στις παραδοξολογίες, παρά στην επιστημονική γνώση. 
      Ψάξτε, παραδείγματος χάρη, να βρείτε για ένα συγκεκριμένο θέμα. Ας πούμε ότι θέλετε «Τα Ταξίδια του Γκιούλιβερ» και να δείτε για τον Τζόναθαν Σουίφτ. Μπορεί να βρείτε μερικά εξαιρετικά άρθρα από διακεκριμένους φιλολόγους, μπορεί όμως να βρείτε επίσης και το πλήρες κείμενο. Αλλά ανάκατα με αυτά θα βρείτε και πάρα πολλά άρθρα διαφόρων συνομοσιολόγων  που υποστηρίζουν ότι ο Σουίφτ προέρχεται από τον πλανήτη Άρη. Αν ανοίξετε και την ελληνική τηλεόραση, συχνά θα δείτε τέτοια πράγματα. 
      Η Ελλάδα έχει καθυστερήσει πολύ. Και όσο περνάει ο καιρός αργεί ακόμη περισσότερο. Έχει τις χειρότερες επιδόσεις από τις είκοσι πέντε χώρες στην Ευρωπαϊκή Ένωση, παρ’ όλο που έχει αρκετούς ανθρώπους που το θέμα το γνωρίζουν καλά. Πόσοι Έλληνες άνω των πενήντα ετών γνωρίζουν να χρησιμοποιούν υπολογιστή και το διαδίκτυο και ειδικότερα, πόσες Ελληνίδες; Εδώ το ποσοστό είναι ακόμα πολύ μικρότερο. Οι νεότερες ηλικίες, ευτυχώς, έχουν εξοικειωθεί. Υπάρχει όμως έλλειψη γνώσης από πολλούς.
      Οι υποδομές καθυστερούν. Μόλις τους τελευταίους μήνες έχει διαδοθεί το ADSL στο κέντρο της Αθήνας. Προσωπικά μένω στο κέντρο της Αθήνας, αλλά μέχρι πριν τέσσερις μήνες, στο σπίτι μου δεν μπορούσα να έχω ADSL. Δηλαδή, πέρασε ενάμισι έτος αφ’ ότου άρχισε να κυκλοφορεί ευρέως το ADSL στην Ελλάδα. Τα πράγματα είναι χειρότερα προφανώς στις διάφορες γωνιές της χώρας, στις οποίες δεν νομίζω ότι προς το παρόν υπάρχει ADSL και αμφιβάλλω αν θα υπάρξει σύντομα.
      Το ADSL είναι ο πιο φθηνός και εύκολος τρόπος για τη διάδοση της ευρυζωνικότητας. Υπάρχουν βέβαια και άλλοι. Το ADSL είναι φτιαγμένο για να εξυπηρετείται ο μεμονωμένος χρήστης κατευθείαν από την εταιρεία παροχής υπηρεσιών. Κατά κάποιον τρόπο αποτελεί την αποθέωση της ελεύθερης αγοράς. Στη χώρας μας όμως εξαρτάται απόλυτα από τον ΟΤΕ. Οι παροχείς υπηρεσιών στην Ελλάδα ρωτούν τον υποψήφιο πελάτη: Ρωτήσατε τον ΟΤΕ αν μπορεί να σας το εγκαταστήσει; Γιατί αλλιώς δεν μπορούμε να κάνουμε τίποτα. 
      Σε αρχικό επίπεδο, απ’ ό,τι ξέρουμε, οι παροχείς δεν είχαν ούτε τα μηχανήματα σύνδεσης να δώσουν στους πελάτες τους και περίμεναν να τα πάρουν και αυτά από τον ΟΤΕ. Αυτό καταδεικνύει και το μέγεθος των παροχέων του Internet στην Ελλάδα. Είναι μικρές επιχειρήσεις, με σχετικά περιορισμένες δυνατότητες. Ακολουθούν σε μεγάλο βαθμό την πολιτική που χαράσσεται από τον ΟΤΕ. 
      Ο κυριότερος λόγος όμως που η ευρυζωνικότητα και το διαδίκτυο είναι ακόμα υπανάπτυκτα στην Ελλάδα είναι οι τιμές. Οι τιμές τους είναι πανάκριβες. Στη Γερμανία, τη Γαλλία, τη Βρετανία οι τιμές είναι μέχρι και το 1/3 της τιμής του ελληνικού Internet, αλλά για πολύ μεγαλύτερες ταχύτητες από τις δικές μας. Αυτό είναι παράλογο, κύριε Υπουργέ, και το ξέρετε και σεις πολύ καλά. Είπαν ότι οι τιμές θα πέσουν σιγά σιγά, αλλά κάτι τέτοιο δεν το βλέπουμε, ούτε φαίνεται να προχωρά γρήγορα, τουλάχιστον στο άμεσο μέλλον.
      Υπάρχει κανείς που να πιστεύει στα σοβαρά ότι 350 ευρώ το χρόνο είναι καλή τιμή για μία σύνδεση ADSL για 384 Kbps, τη στιγμή που στη Γερμανία για μία σύνδεση διπλάσιας ταχύτητας προσφέρεται σε λιγότερο από τη μισή τιμή; Ο Έλληνας όμως έχει να πληρώσει και τον προμηθευτή της γραμμής. Και όχι μόνο τον προμηθευτή της πρόσβασης στο διαδίκτυο, πράγμα  που κάνει το ADSL ακόμα πιο ακριβό. 
      Υπάρχουν μεγάλα πανεπιστήμια του εξωτερικού που απαιτούν πια από τους φοιτητές τους να έχουν δικό τους φορητό υπολογιστή. Εκείνα με τη σειρά τους αναλαμβάνουν να τους παρέχουν όλα όσα χρειάζονται από το διαδίκτυο  για να κάνουν τη δουλειά τους. Θα περίμενε κανείς ότι στην Ελλάδα οι φοιτητές θα είχαν πολύ περισσότερη ανάγκη το διαδίκτυο, καθώς οι βιβλιοθήκες των πανεπιστημίων είναι ελλιπέστατες. Δυστυχώς, μόνο σε κάποιες σχολές των θετικών επιστημών γίνεται κάτι αντίστοιχο εδώ, στη χώρα μας.
      Ο ίδιος ο Πρωθυπουργός έκρινε ότι η πρόσβαση στο διαδίκτυο είναι απαραίτητη για όλους τους νέους σήμερα. Εμείς θεωρούμε εξίσου σημαντική την ανάπτυξη της κρίσης των νέων, ώστε το Internet να είναι γι’ αυτούς ένα χρήσιμο εργαλείο. Πού είναι άραγε όλες οι προεκλογικές υποσχέσεις γι’ αυτά; Όχι ότι θα δώσουμε συγχωροχάρτι στην προηγούμενη κυβέρνηση. Έχει σοβαρότατες ευθύνες, γιατί είμαστε τόσο καθυστερημένοι και η προηγούμενη κυβέρνηση και όλες οι προηγούμενες κυβερνήσεις. Δική της υπαιτιότητα είναι που άργησε τόσο πολύ το internet στην Ελλάδα, που άργησε η ευρυζωνικότητα, που οι τιμές είναι τόσο φουσκωμένες. Οι υποσχέσεις για το Internet θαμπώνουν αυτούς που δεν το έχουν χρησιμοποιήσει ποτέ.
      Οι νέοι, που στην πλειοψηφία τους χρησιμοποιούν το Internet, ένα πράγμα ρωτάνε όμως: πότε θα πέσουν οι τιμές στα επίπεδα της υπόλοιπης Ευρώπης. Και όσοι ξέρουν και λίγα παραπάνω, ρωτάνε και ένα δεύτερο: τι γίνεται με τη Microsoft; Τι γίνεται με το ελεύθερο λογισμικό; Και τα δύο μεγάλα κόμματα στις διαπραγματεύσεις που έχουν γίνει στην Ευρωπαϊκή ένωση δεν έχουν διαπρέψει σε αυτό το σημείο. Αντίθετα διαπρέπουν σε αυτή τη δικομματική αντιπαράθεση. Το είδαμε και σήμερα σ’ αυτήν την Αίθουσα.
      Πιστεύουμε, λοιπόν, ότι αυτά πρέπει να ξεπεραστούν, πρέπει να δούμε συνολικά το θέμα και να δούμε κατάματα την αλήθεια. 
      Τελειώνω με μία ακόμα φράση, κύριε Πρόεδρε. Σαν νευροχειρουργός έχω μία σχετική γνώση της λειτουργίας του ανθρώπινου εγκεφάλου, που είναι το τελειότερο όργανο, ένα θαυμάσιο όργανο, ένα θαυμάσιο δημιούργημα, όπου είναι αναπτυγμένα όλα αυτά τα δίκτυα και τα διαδίκτυα, που βέβαια η σύγχρονη τεχνολογία μας δίνει, ακόμα σε πολύ φτωχή μορφή, αν και βελτιώνεται κάθε μέρα. 
      Ξέρω όμως ότι στον  ανθρώπινο εγκέφαλο χρησιμοποιείται το 2%. Το 98% μένει εφεδρία. Όταν κανένας χρησιμοποιεί το 3% είναι μεγαλοφυΐα. Δυστυχώς στη χώρα μας δεν ξέρω αν χρησιμοποιούμε και αυτό το 2%. Αλλά αυτό το 2% για να χρησιμοποιείται και ο ανθρώπινος εγκέφαλος για να λειτουργεί, χρειάζεται έχοντας το 2% του βάρους του ανθρωπίνου σώματος, να χρησιμοποιεί το 17% του αίματος και το 20% του οξυγόνου που χρησιμοποιεί συνολικά το ανθρώπινο σώμα. Αυτό το οξυγόνο το χρειάζονται αυτές οι υπηρεσίες, αυτά τα δίκτυα, αυτά τα διαδίκτυα, όταν θέλουμε να προχωρήσουμε στη γνώση, όταν θέλουμε να ξεπεράσουμε την απόσταση που μας χωρίζει από τις άλλες χώρες. Ας παραδειγματιστούμε και ας φρονιματιστούμε. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Λεβέντη.
      Ο κ. Ρόβλιας έχει το λόγο.
      ΚΩΝΣΤΑΝΤΙΝΟΣ ΡΟΒΛΙΑΣ: Κύριε Υπουργέ, επί της παρατήρησής μας ότι η Ελληνική Δημοκρατία καταδικάστηκε από το Ευρωπαϊκό Δικαστήριο για καθυστέρηση ενσωμάτωσης των οδηγιών που αφορούν τις ηλεκτρονικές επικοινωνίες,  μας απαντήσατε ότι φταίμε εμείς, φταίει δηλαδή η κυβέρνηση του ΠΑΣΟΚ. 
      Θέλω να σας ρωτήσω ειλικρινά: Θεωρείτε εύλογο χρόνο τους δεκατέσσερις μήνες που είστε Κυβέρνηση, για να διορθώσετε και να συμπληρώσετε όπως είπατε ένα νομοσχέδιο που σας παραδώσαμε έτοιμο; Δηλαδή, ακόμα και αν εμείς υποθέσουμε ότι καθυστερήσαμε πράγματι έξι μήνες, εσείς δικαιολογείστε να καθυστερήσετε δεκατέσσερις για να κάνετε διορθώσεις και συμπληρώσεις;
      Ύστερα είπατε για μία απόφαση του Συμβουλίου της Επικρατείας, η οποία σας καθυστερούσε. Πού το σκεφτήκατε αυτό, κύριε Υπουργέ; Αυτό και αν είναι επιχείρημα. Αυτή η απόφαση του Συμβουλίου Επικρατείας αφορούσε παλαιές κεραίες για τις οποίες πράγματι δεν υπήρχε μελέτη περιβαλλοντικών επιπτώσεων. Είναι ένας μικρός αριθμός. 
      Στο νομοσχέδιό σας, το οποίο αποτελείται από εβδομήντα άρθρα και εννέα παραρτήματα και είναι εκατόν εννέα πυκνογραμμένες σελίδες, το θέμα που σχετίζεται με την απόφαση του Συμβουλίου της Επικρατείας είναι μία παράγραφος στο άρθρο 31, που δίνει τη δυνατότητα να υποβληθούν εκ των υστέρων οι μελέτες περιβαλλοντικών επιπτώσεων. Αυτός είναι ο λόγος που καθυστερούσατε να καταθέσετε το νομοσχέδιο; Μα, δεν είναι ακραία αφελές αυτό σαν επιχείρημα τουλάχιστον να το απευθύνετε σε μας; Για όνομα του Θεού! 
      Επιλογή μελών Ανεξάρτητης Αρχής. Επιχειρείτε και νομίζω ότι θα προχωρήσετε, διότι δεν παραδειγματίζεσθε από τα λάθη και τα πάθη άλλων Υπουργών σας, να μετατρέψετε την Ανεξάρτητη Αρχή σε παράρτημα του Υπουργείου. Είναι βέβαιο αυτό, νομίζω ότι σχεδόν το ομολογήσατε, επικαλούμενοι μια κάποια γνωμοδότηση της Επιστημονικής Υπηρεσίας της Βουλής, την οποία σας προσκαλέσαμε να καταθέσετε.
      Εν πάση περιπτώσει, μπορεί η γνωμοδότηση αυτή να ανατρέψει αυτά τα οποία προβλέπει η ευρωπαϊκή νομοθεσία, κύριε Υπουργέ; Η ευρωπαϊκή νομοθεσία επιβάλλει, οι Ανεξάρτητες Αρχές τηλεπικοινωνιών να είναι ανεξάρτητες και όχι διοριζόμενες από τον εκάστοτε Υπουργό. Εξάλλου, πρέπει να σας θυμίσω ότι τουλάχιστον δύο μέλη της σημερινής διοίκησης της Εθνικής Επιτροπής Τηλεπικοινωνιών και Ταχυδρομείων διορίστηκαν μετά από την πρόταση της Διασκέψεως των Προέδρων της Βουλής. Τότε, πού ήταν η Επιστημονική Επιτροπή της Βουλής για να εκφράσει τις αντιρρήσεις της, εάν υπάρχουν τέτοιες αντιρρήσεις; 
      Ευρυζωνικές υποδομές. Κατ’ αρχήν, για να συνεννοηθούμε, ξέρετε γιατί πράγμα μιλάμε; Γιατί μπερδέψατε τις ευρυζωνικές υποδομές με τις συνδέσεις ADSL, διότι δεν είναι γραμμές, είναι συνδέσεις. Τις μπερδέψατε. 
Η αύξηση των αριθμών συνδέσεων ADSL δεν έχει να κάνει με τις ευρυζωνικές υποδομές. Μ’ αυτές που έχει σήμερα η χώρα μπορεί να αυξηθούν πράγματι οι συνδέσεις ADSL. Το θέμα είναι αν μπορείτε να δώσετε ADSL στην Ήπειρο, στην Κρήτη, στις Κυκλάδες, στην Καρδίτσα. Δεν μπορείτε να δώσετε γιατί δεν υπάρχει ευρυζωνική υποδομή στη χώρα μας. Ας συνεννοηθούμε, λοιπόν, σ’ αυτό. 
	Έγινε μία μεγάλη προσπάθεια από το ΠΑΣΟΚ να ετοιμαστούν διαγωνισμοί που καλύπτουν όλη τη χώρα, χίλιους εννιακόσιους δέκα δήμους και κοινότητες του προ Καποδίστρια. Σας αφήσαμε τέσσερις έτοιμες προκηρύξεις. Εσείς αναφερθήκατε στο τι παρατηρήσεις έκανε η επιτροπή σοφών τον Αύγουστο του 2003. Μα, για όνομα του Θεού. Από τότε έγιναν αλλεπάλληλες βελτιώσεις και εστάλη το τελικό κείμενο στην Ευρωπαϊκή Επιτροπή. Έρχεται η απάντηση της Ευρωπαϊκής Επιτροπής, αυτήν την οποία επιμελώς αποκρύπτετε και σας καλούμε για άλλη μία φορά να την καταθέσετε εσείς στα Πρακτικά. Εμείς την έχουμε πλέον, αλλά καταθέστε την στα Πρακτικά. Σας προκαλώ για άλλη μία φορά, όπως και το Δεκέμβριο που δεν την καταθέσατε. 
      Τι λέει η απάντηση; Λέει ότι είναι απολύτως συμβατές οι προκηρύξεις με το Κοινοτικό Δίκαιο όσον αφορά τους διαγωνισμούς και έχει δύο επουσιώδεις παρατηρήσεις. Εσείς θέλετε να τις πείτε σοβαρές; Εγώ τις λέω επουσιώδεις, ας τις πούμε και σοβαρές. Είναι για θέματα ανταγωνισμού. 
      Εδώ και δεκατέσσερις μήνες δεν μπορέσατε να διορθώσετε αυτές τις παρατηρήσεις, δεν μπορέσατε να αλλάξετε τις προκηρύξεις; Τι κάνατε εδώ και δεκατέσσερις μήνες; Σας αφήσαμε έτοιμο το σχέδιο. Έχει πάει στην Ευρωπαϊκή Επιτροπή, έχει πάρει το ok. Γιατί δε λέτε την αλήθεια, την οποία λέει η Ευρωπαϊκή Επιτροπή; 
      Τι λέει στην τελευταία παράγραφο της επιστολής της, κύριε Υπουργέ; Λέει ότι αποφασίσατε να αλλάξετε το σχεδιασμό ευρυζωνικών υποδομών της χώρας. Διερωτώμαι βέβαια πότε το αποφασίσατε. Το Μάρτιο αναλάβατε, τον Ιούνιο ήλθε η επιστολή της Επιτροπής. Αλίμονο, ποιος το αποφάσισε και είχε ή δεν είχε αρμοδιότητα; 
      Έστω, λοιπόν, ήταν δικαίωμά σας. Αποφασίζετε να αλλάξετε τον τρόπο σχεδιασμού των ευρυζωνικών υποδομών της χώρας. Ποιος είναι ο καινούργιος; Θα χαθούν 200.000.000 ευρώ. Για όνομα του Θεού! Η αγορά είναι ανάστατη. 
      Είναι αλλεπάλληλα τα δημοσιεύματα ότι το πρόγραμμα και οι διαγωνισμοί έχουν κολλήσει. Γιατί να έχουν κολλήσει, κύριε Υπουργέ; Γιατί να έχει κολλήσει ένα θέμα που είναι απολύτως σύμφυτο με την ανάπτυξη του διαδικτύου, με τη δυνατότητα να έχουν πρόσβαση όλοι οι Έλληνες σε οποιαδήποτε περιοχή στο γρήγορο Internet;
      Σας είπα να μη μας πείτε για δικά μας έργα ότι είναι δικά σας και αναφέρθηκα ακριβώς σ’ αυτά που επαναλάβατε. Ήμουν βέβαιος. Αυτά που είχατε πει το Δεκέμβριο και λέτε και σήμερα, είναι έργα που όχι μόνο σχεδιάστηκαν επί ΠΑΣΟΚ, αλλά προκηρύχθηκαν επί ΠΑΣΟΚ. Για τα wireless hot spots ξέρετε πολύ καλά ότι βρήκατε το διαγωνισμό σε εξέλιξη. 
	Η έρευνα της VPRC δείχνει ότι επί των ημερών σας υπάρχει μείωση των ποσοστών χρηστών Internet. Αφήστε το παρελθόν. Πράγματι η Ελλάδα ήταν από τις τελευταίες χώρες στη χρήση του Internet, όμως επί των ημερών σας μειώθηκαν αντί να αυξηθούν. Ήμασταν τελευταίοι, αλλά παρουσιάζαμε αλματώδη άνοδο από χρονιά σε χρονιά, όπως σας κατέθεσα στην πρωτολογία μου και αν θέλετε είναι στη διάθεσή σας η έρευνα της VPRC για να την καταθέσω, γιατί αναφέρεται και στις προηγούμενες χρονιές. 
	Έρχεται η χρονιά της Κυβέρνησής σας και πλέον έχουμε για πρώτη φορά –ίσως είναι και μοναδικό φαινόμενο παγκοσμίως- μείωση του αριθμού των χρηστών Internet και ηλεκτρονικού υπολογιστή. 
	Έρχομαι στο φθηνό Internet για σπουδαστές και φοιτητές που υποσχέθηκε ο ίδιος ο Πρωθυπουργός. Βλέπω, λοιπόν, δημοσίευμα στις 24 Ιανουαρίου, μετά την επερώτησή μας. Παρουσιάζεται κάποια κινητικότητα. Τι έγινε τότε; Ήλθε ο κ. Σιούφας στο Υπουργείο σας και συνεργαστήκατε και δηλώθηκε ότι για την υλοποίηση του φθηνού Internet -δωρεάν είχατε πει, τώρα έγινε φθηνό, δεν πειράζει, ας είναι και φθηνό- για σπουδαστές και φοιτητές –τώρα το «σπουδαστές» έφυγε, έμεινε μόνο το «φοιτητές»- συστάθηκε ομάδα εργασίας σε συνεργασία με το Υπουργείο Παιδείας, η οποία -αυτό είναι το πιο ωραίο- θα υποβάλλει τις προτάσεις της μέχρι το Μάρτιο.
	Έχετε προτάσεις, κύριε Υπουργέ, ή κοροϊδεύετε τον ελληνικό λαό; Δεκατέσσερις μήνες μετά έχετε έστω μία πρόταση, δε σας λέω για υλοποίηση, αλλά έχετε έστω μία πρόταση; Αυτή η ομάδα συστάθηκε; Ποιοι την αποτελούν; Καταθέστε μας τα ονόματα. Συνάντηση Σιούφα-Λιάπη, 24 Ιανουαρίου. 
	Κλείνοντας, σας λέω ότι δεν μας απαντήσατε σε ποιο σημείο βρίσκεται και αν έχετε κάνει οτιδήποτε σε σχέση με το νομοσχέδιο και σε σχέση με τις δοκιμαστικές εκπομπές για ψηφιακή ραδιοτηλεόραση. Δεν μας απαντήσατε γιατί σας εγκαλεί ακόμα και το Εθνικό Συμβούλιο Ραδιοτηλεόρασης. Δεν μας απαντήσατε γιατί δεν προχωράτε τους έτοιμους διαγωνισμούς που σας είχαμε αφήσει σε επίπεδο τεχνικών δελτίων, κύριε Υπουργέ, για τηλεπικοινωνιακές εφαρμογές, πρώτον για διευκόλυνση ατόμων με ειδικές ανάγκες, δεύτερον για έξυπνα κτήρια και οικισμούς με προτεραιότητα σε ορφανοτροφεία και οικοτροφεία και τρίτον για κέντρα ευρυζωνικών υπηρεσιών σε απομακρυσμένες περιοχές για να εξυπηρετούνται οι μικρομεσαίες επιχειρήσεις.
	Κύριε Υπουργέ, δυστυχώς δεκατέσσερις μήνες μετά η απορροφητικότητα του προγράμματος «Κοινωνία της Πληροφορίας» στο δικό σας Υπουργείο είναι μηδέν και ό,τι απορροφητικότητα υπάρχει, αφορά διαγωνισμούς και συμβάσεις που υπήρχαν, όταν παραλάβατε το Υπουργείο.
	Σας ευχαριστώ.
(Χειροκροτήματα από την πτέρυγα του ΠΑΣΟΚ)
	ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κ. Ρόβλια.
	Ο κ. Βερελής έχει το λόγο.
	ΧΡΙΣΤΟΣ ΒΕΡΕΛΗΣ: Κύριε Πρόεδρε, ο κ. Υπουργός έχασε μία πολύ καλή ευκαιρία σήμερα. Ήλθαμε εδώ με τη διάθεση να συζητήσουμε και να δώσουμε και την εμπειρία μας για να κάνουμε εποικοδομητικές προτάσεις. 
	Θελήσατε με το χειμαρρώδη λόγο σας να μην επιτρέψετε να γίνει ουσιαστικά συζήτηση. Δεν μας είπατε τι έχετε κάνει επί δεκατέσσερις μήνες και αυτό είναι ένα πολιτικό ολίσθημα. Μάλιστα, όταν σας ρωτήσαμε πού έχει φθάσει η διείσδυση των ευρυζωνικών, μας είπατε ότι δε δικαιούμαστε να ρωτάμε. Αν είναι δυνατόν! Δεν μας είπατε τι θα κάνετε με τη συγκεκριμένη πολιτική και τα προβλήματα που υπάρχουν.
	Εγώ σας είπα, κύριε Υπουργέ, ότι επί τέσσερα χρόνια το Υπουργείο Μεταφορών είχε συγκεκριμένη πολιτική στις επικοινωνίες. Αυξήσαμε τις θέσεις εργασίας, μειώσαμε τις τιμολογήσεις, παραδώσαμε ένα Ταχυδρομικό Ταμιευτήριο που θέλετε τώρα να πουλήσετε, το οποίο έχει κάθε χρόνο πάνω από 250.000.000 ευρώ κέρδη. Δημιουργήσαμε συνθήκες απελευθέρωσης της αγοράς, φτιάξαμε μία πολιτική για τα ευρυζωνικά, την οποία καταστρέψατε. Γιατί την καταστρέψατε; Τι σας έφταιγε αυτή η πολιτική; Θέλατε να δείξετε κάτι καινούργιο δια της αφαίρεσης; Βεβαίως, σ’ όλα αυτά κακώς κάνατε και δεν απαντήσατε. 
	Όμως, κάνατε καλό που δεν απαντήσατε στο θέμα του ΟΤΕ που σας έθιξα. Δεν απαντήσατε γιατί εσείς γνωρίζετε -είστε έμπειρος- ότι το 1992-1993, όταν η κυβέρνηση του κόμματός σας προσπάθησε να πουλήσει τότε τον ΟΤΕ έναντι 500.000.000 δολαρίων και δεν τα κατάφερε, στο διάστημα από τότε μέχρι το 2003 τα έσοδα των Ελλήνων φορολογουμένων ήταν πενταπλάσια σε τιμές του 1992-1993. Από πού; Από τα μερίσματα και από τα κέρδη. 
	Στις ημέρες που είχα την τιμή να είμαι επικεφαλής του Υπουργείου Μεταφορών είχαμε τρεις προσθήκες στην πολιτική του ΟΤΕ, την Αλβανία, τη Βουλγαρία και τα Σκόπια. Ρωτήστε πώς πάνε αυτές σήμερα. Ρωτήστε τη μεγάλη δυνατότητα που είχε ο ΟΤΕ από ένα τοπικό μονοπώλιο να γίνει μία μεγάλη εταιρεία που είχε ένα κοινό περίπου εβδομήντα πέντε εκατομμυρίων ανθρώπων. 
	Αυτή ήταν μία συγκεκριμένη πολιτική. Τι έχετε να αντιτάξετε σ’ αυτό; Το μόνο που αντιτάσσετε σ’ αυτό σήμερα ως Κυβέρνηση –επαναλαμβάνω όχι εσείς προσωπικά- είναι η διάθεσή σας με αδιαφανείς διαδικασίες να δώσετε το management. Να δούμε ποιος είναι αυτός που θα εξηγήσει στον ελληνικό λαό αυτά που πρόκειται να έλθουν.
(Χειροκροτήματα από την πτέρυγα του ΠΑΣΟΚ)
	ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κ. Βερελή.
	Κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού πρώτα ξεναγήθηκαν στην έκθεση με θέμα: «30 χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής, είκοσι οκτώ μαθητές και μαθήτριες και τρεις συνοδοί - δάσκαλοι από το 9ο Δημοτικό Σχολείο Θεστιαίου Αιτωλοακαρνανίας.
	Η Βουλή τους καλωσορίζει.
(Χειροκροτήματα από όλες τις πτέρυγες της Βουλής)
	Το λόγο έχει ο κ. Ευθυμίου.
	ΠΕΤΡΟΣ ΕΥΘΥΜΙΟΥ: Κυρίες και κύριοι συνάδελφοι, έγινε απολύτως ορατή η αδυναμία –που δεν είναι προσωπική και έχει σημασία- του κ. Νεράντζη να περάσει επί της ουσίας, γιατί είναι μεγάλο πρόβλημα ένας ικανός άνθρωπος να πρέπει να στηρίξει κάτι το ανύπαρκτο. Είναι ο ίδιος συνθλιμμένος απ’ αυτές τις αντιφάσεις. 
	Έγινε ορατό ότι πράγματι η Ελλάδα με επιλογή της Νέας Δημοκρατίας επαναλαμβάνει το πορτογαλικό σύνδρομο. Όπως ακριβώς η πορτογαλική δεξιά ήλθε στην εξουσία υποσχόμενη τα πάντα στους πάντες και επιστράτευσε το grosso colpo της απογραφής για να παρασπονδήσει σε σχέση με τις υποσχέσεις της, έτσι κι εδώ η Νέα Δημοκρατία υπεσχέθη τα πάντα στους πάντες και δεν τηρεί καμία υπόσχεση μέσω της απογραφής. 
      Κατά παράδοξο τρόπο και στην Ελλάδα, όπως και στην Πορτογαλία, επί τρία χρόνια οι συντηρητικοί Πορτογάλοι το μόνο που επαναλάμβαναν ήταν ότι για όλα ευθύνονται οι προηγούμενοι.
     Αλλά, κύριε Νεράντζη, πρέπει να δείτε τον ευρωπαϊκό τύπο ότι οι σοσιαλιστές μετά από τρία χρόνια επανήλθαν στην κυβέρνηση και διαπίστωσαν ότι άφησε τριπλάσιο έλλειμμα ο κ. Μπαρόζο και η κυβέρνησή του απ’ αυτό που υπήρχε, όταν ξεκίνησε την απογραφή. Το ίδιο συνέβη και εδώ. Και το πρόβλημά μας είναι απλό. Δεν είναι πρόβλημα της Νέας Δημοκρατίας, είναι πρόβλημα της χώρας: ότι όχι απλώς η διακυβέρνηση που ασκεί είναι κακή. Αλλά υπάρχει ένα παράδοξο. Ένα καταστροφικό σύνδρομο. Επειδή όλα τα δεινά πρέπει να αποδοθούν στο ΠΑΣΟΚ –φαντάζομαι δε ότι μ’ αυτό το ρυθμό που πάει θα ξεπεράσει την εικοσαετία του ΠΑΣΟΚ και θα φτάσει στο προπατορικό αμάρτημα για το που βρίσκονται οι ευθύνες- ακυρώνει και τις δυναμικές που βρήκε μπροστά και θα μπορούσαν να απογιώσουν τη χώρα. Και γι’ αυτό η πολιτική ευθύνη είναι ακέραια της Νέας Δημοκρατίας και οι επιπτώσεις και τα επίχειρα που θα αποδώσει ο ελληνικός λαός θα είναι στη Νέα Δημοκρατία, που και σήμερα όχι απλώς δεν μπόρεσε να εξηγήσει, αλλά εξήγησε τι δεν κάνει με πολύ συγκεκριμένο τρόπο. Και αυτό θα καταδικαστεί. 
     ΠΡΟΕΔΡΕΥΩΝ ( Σωτήρης Χατζηγάκης): Ευχαριστώ, κύριε Ευθυμίου. Ο κ. Στρατάκης έχει το λόγο. 
     ΕΜΜΑΝΟΥΗΛ ΣΤΡΑΤΑΚΗΣ: Ευχαριστώ, κύριε Πρόεδρε.
     Βέβαια, πρέπει να ομολογήσουμε ότι οι απαντήσεις που έδωσε ο κ. Υπουργός δεν ήταν αυτές που αναμέναμε γιατί δεν έδειξε την καλή πρόθεση να συνεργαστεί με την Αντιπολίτευση, προκειμένου κάποτε να μπορέσει να ξεπεραστεί αυτό το κλίμα που έχει διαμορφώσει η Κυβέρνηση με την πολιτική της. Αντί αυτού μας είπε ότι για μας η 7η Μαρτίου είναι αποφράδα μέρα. Φοβάμαι όμως, ότι θα γίνει αποφράδα ημέρα για τον ελληνικό λαό, έτσι όπως κινείται η Κυβέρνηση και αυτό οφείλει να το αντιληφθεί γρήγορα.
     Μας είπε και κάτι για το οποίο πραγματικά είναι να απορεί κανείς γιατί ήθελε να δείξει με την ομιλία του ότι δεν υπάρχει καμία σχέση των οδηγιών που θέλουμε να ψηφίσουμε εδώ ή που πρέπει να προσαρμόσουμε την ελληνική νομοθεσία σ’ αυτές, με το διαδίκτυο. Αυτό δείχνει πραγματικά ότι η Κυβέρνηση δεν έχει αντιληφθεί ακόμα το τι γίνεται και πως κάποια πράγματα υπηρετούνται. Και λυπάμαι γι’ αυτό, αλλά δείχνει τη συνολική αδιαφορία ίσως της πολιτικής ηγεσίας και συγκεκριμένα του κ. Υφυπουργού που είναι αρμόδιος στα ζητήματα που άπτονται αυτών των διαδικασιών και αυτών των προτεραιοτήτων που πρέπει να είναι προτεραιότητες για την ελληνική πολιτική. Γιατί οι τεχνολογίες πράγματι, είτε το θέλουμε είτε όχι μετά τη Λισσαβόνα είναι σε πρώτη προτεραιότητα από πλευράς Ευρωπαϊκής Ένωσης. 
     Εμείς αντίθετα κάνουμε αυτά που δεν πρέπει να κάνουμε. Εδώ και δέκα μήνες δεν υπάρχει στη μόνιμη ελληνική αντιπροσωπεία άνθρωπος να διαχειρίζεται τα θέματα που έχουν σχέση με τις τηλεπικοινωνίες, όταν ξέρουμε πάρα πολύ καλά ότι οι εξελίξεις είναι ραγδαίες, ότι θα πρέπει κάθε μέρα να είσαι εκεί, να παρακολουθείς για να ξέρεις τι ακριβώς γίνεται. Κι όμως η σημερινή ελληνική κυβέρνηση αγνοεί αυτόν τον σημαντικό παράγοντα και δεν προχωρεί στην κάλυψη της κενής θέσης που υπάρχει για να έχει τον άνθρωπό της για να παρακολουθεί τις εξελίξεις. Και αυτό το κρύβει ο κ. Υπουργός όπως μας απέκρυψε και κάτι άλλο. 
     Μας έφερε εδώ δήθεν στοιχεία, ότι υπάρχουν δήθεν αυξήσεις των χρηστών στην Ελλάδα και μας έδειξε ένα νούμερο 33%. Μα, κύριε Υφυπουργέ, νομίζετε ότι μιλάτε σε αδαείς; Μας φέρατε εδώ στοιχεία ψευδή να μας πείτε ότι το 33%, που μιλάει για τους προσωπικούς υπολογιστές, έχει σχέση με τους χρήστες του διαδικτύου; Σε ποιους μιλάτε; Σε άσχετους; Αν εσείς είστε άσχετοι να το δηλώσετε δημόσια. Δεν μπορείτε όμως να υποτιμάτε την ελληνική Βουλή και τον ελληνικό λαό, κύριε Υφυπουργέ. Να προσέχετε άλλη φορά τι στοιχεία φέρνετε εδώ, αν θέλετε να αντιπαρατεθείτε. Και όχι αυτά τα ψευδή στοιχεία που μας προσκομίζετε και τα οποία καταθέτετε μάλιστα και στα πρακτικά. 
     Θα ήθελα να πω ότι πέρα των όσων αναφέρθηκαν και από τους συναδέλφους, αλλά και από εμένα στην πρωτολογία μου, σωστά λέτε ότι έχετε και μια διαφορετική στρατηγική. Αλλά αυτή η διαφορετική, από τη δική μας, στρατηγική δεν οδηγεί πουθενά. Και αυτό είναι το μείζον ζήτημα που υπάρχει σήμερα γι’ αυτό τον πολύ σημαντικό τομέα. 
     Πέρα από το ξεπούλημα του ΟΤΕ –όπως πολύ καλά ειπώθηκε πριν- δώσατε και το management του HELLAS SAT σε άλλη χώρα, συμφωνείτε με τα συμφέροντα σε άλλες διαδικασίες και ασφαλώς τα χρήματα του Γ΄ Κοινοτικού Πλαισίου Στήριξης πάνε στις ημερίδες για τις οποίες μάλιστα είπατε ότι γίνονται αφειδώς. Δεν πάνε όμως εκεί που πρέπει. Να δημιουργηθούν στην περιφέρεια τα ευρυζωνικά, δίκτυα αν θέλουμε πράγματι το internet να έχει μεγάλη διείσδυση και να γίνει ευρύτατη χρήση από τους έλληνες πολίτες. Αυτό δεν κάνετε και αυτό είναι το οδυνηρό της πολιτικής σας, κύριε Υφυπουργέ. 
     ΠΡΟΕΔΡΕΥΩΝ ( Σωτήρης Χατζηγάκης): Ευχαριστώ, κύριε Στρατάκη. Ο κ. Κεγκέρογλου έχει το λόγο. 
     ΒΑΣΙΛΕΙΟΣ ΚΕΓΚΕΡΟΓΛΟΥ: Ευχαριστώ, κύριε Πρόεδρε. 
     Σε σχέση, κύριε Υπουργέ, με τα στοιχεία που φέρατε για το internet, θα έπρεπε να μας πείτε και άλλη μια στήλη που προϋπάρχει από το 33,9%. Και λέει αυτή η στήλη την προηγούμενη πενταετία, ποιος ήταν ο ρυθμός αύξησης των χρηστών. Λέει λοιπόν ότι ήταν 280%, ο δεύτερος, δηλαδή, σε όλη την Ευρώπη. Αυτό κάτι σημαίνει για τις πολιτικές και τις προϋποθέσεις που προϋπήρχαν τα προηγούμενα χρόνια. Ο ρυθμός, ο οποίος σήμερα υπάρχει, είναι ουσιαστικά αρνητικός. Και είναι αρνητικός γιατί αναφερθήκατε στις συνδέσεις ADSL, που αυξήθηκαν, οι οποίες μπορεί να αντικαθιστούν ήδη υπάρχουσες συνδέσεις με προηγούμενες τεχνολογίες. Και έτσι δεν είναι αυτό το συγκριτικό στοιχείο αξιόπιστο.
     Το στοιχείο δε που θέλατε να αμφισβητήσετε σε σχέση με την έρευνα της VPRC -αμφισβητώντας ουσιαστικά την εταιρεία- βλέπουμε ότι η παράταξή σας, σε άλλες περιπτώσεις που η ίδια η εταιρεία αναφέρεται σε έρευνες για ποσοστά και προθέσεις ψήφου, την θεωρεί αξιόπιστη. Εσείς σήμερα, λόγω αδυναμίας της γενικότερης πολιτικής και όχι φυσικά προσωπικής, δεν μπορέσατε να απαντήσετε και έτσι το προσπεράσατε με τον εύκολο χαρακτηρισμό της αναξιόπιστης ουσιαστικά εταιρείας. 
     Τρεις είναι κυρίως οι αιτίες της μείωσης ουσιαστικά των χρηστών. Η πρώτη αιτία είναι ότι έχει σταματήσει κάθε πρόγραμμα και κάθε επιδότηση που υπήρχε το προηγούμενο διάστημα, κάθε ενθάρρυνση για σύνδεση με το διαδίκτυο. Το «Δικτυωθείτε» είναι ένα πρόγραμμα που βοήθησε σημαντικά. 
     Η δεύτερη αιτία είναι ότι υπάρχουν στερήσεις στην εφαρμογή των νέων τεχνολογιών. Και έτσι δεν δίνεται η δυνατότητα φτηνής σύνδεσης για γρήγορες συνδέσεις. Να αναφέρω ότι η πλειοψηφία των συνδέσεων και οι κάρτες οι οποίες πωλούνται και σ’ αυτούς οι οποίοι έρχονται από το εξωτερικό δίνουν με σύνδεση με ταχύτητα 16,5 kb ουσιαστικά. Την ίδια ώρα που άλλοι έχουν διαφορετικές και τεράστιες ταχύτητες. 
     Αλλά ο σημαντικότερος παράγοντας είναι ότι έχει επιβαρυνθεί ο οικογενειακός προϋπολογισμός το τελευταίο διάστημα με κόστος ζωής πολύ μεγαλύτερο απ’ αυτό που είχε προηγούμενα και δεν προχωράει σε νέες συνδέσεις. Το ίδιο είχε συμβεί και με τις επιχειρήσεις που με πρόσθετες δυσκολίες λόγω της αύξησης ουσιαστικά της φορολογίας και άλλων παραγόντων δεν προχωρούν. 
     Να αναφέρω όμως τρία θέματα που έχουν σχέση με αυτά τα οποία είχατε τάξει προεκλογικά. Υπάρχει σίγουρα αναντιστοιχία. Υπάρχει αναίρεση των υποσχέσεών σας. Αυτά τα ωραία που είχαμε ακούσει «κάθε φοιτητής και υπολογιστής, κάθε σπουδαστής και σύνδεση, κάθε χωριό και σύνδεση με το διαδίκτυο» είχαν δώσει για σας μια καλή εικόνα προεκλογικά. Μετεκλογικά τα ξεχάσατε. 
     Σε σχέση με αυτά που ειπώθηκαν για την παιδεία. Σε αναφορά που κατέθεσα με τις προτάσεις του ΠΑΣΟΚ για την ανάπτυξη του διαδικτύου και τη χρήση του από τους φοιτητές, αυτό που μου απαντάει και το Υπουργείο Παιδείας και το δικό σας Υπουργείο είναι όλα αυτά τα οποία είχαν γίνει επί κυβερνήσεων ΠΑΣΟΚ: για τις σαράντα χιλιάδες συνδέσεις με την παλιά τεχνολογία, για την δυνατότητα των πανεπιστημίων να είναι συνδεδεμένα, των φοιτητών κλπ. Και ότι για το μέλλον έχει συσταθεί ειδική ομάδα εργασίας στην οποία μετέχει και το Υπουργείο Παιδείας, η οποία σύμφωνα με απάντησή σας στις 10 Μαΐου, δηλαδή πριν μερικές μέρες, θα ολοκληρώσει το έργο της στο τέλος Μαΐου. Στις ανακοινώσεις του ο Υπουργός τον Ιανουάριο είχε πει ότι τέλος Μάρτη θα έχει ολοκληρώσει αυτή η ειδική ομάδα τις εργασίες της. Στην γραπτή απάντηση που μου δίνετε, λέτε τέλος Μαΐου. Σήμερα δεν μας είπατε τίποτα γι’ αυτό. Ποιου μήνα τέλος θα είναι αυτό κατά το οποίο θα ανακοινωθούν αυτά τα στοιχεία και τα πορίσματα της ομάδας; 
     Και τελειώνω αναφέροντας το έγγραφο του ειδικού γραμματέα για την κοινωνία της πληροφορίας, όπου μας καλεί τον Απρίλιο του 2005 να συμβάλλουμε στην υλοποίηση του προγράμματος γιατί πρέπει να απορροφηθούν 400.000.000 ευρώ, προκειμένου να μην χαθούν πόροι από την Ευρωπαϊκή Ένωση. Και αναφέρεται σε δημοσίευμα σε αθηναϊκή εφημερίδα ότι οκτακόσιοι εβδομήντα Οργανισμοί Τοπικής Αυτοδιοίκησης έχουν πράγματι εκδηλώσει ενδιαφέρον για την υλοποίηση του προγράμματος. Εδώ και δεκατέσσερις μήνες δεν έχει υπάρξει ο σχεδιασμός προκειμένου να γίνει προκήρυξη.
    ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κύριε συνάδελφε. Σας ευχαριστώ πολύ.
    ΒΑΣΙΛΕΙΟΣ ΚΕΓΚΕΡΟΓΛΟΥ: Και αναφέρεται πάλι για το μέλλον, ότι θα προκηρυχθούν. Έτσι, όμως, δεν μπορούμε να παρακολουθήσουμε τις ταχύτητες με τις οποίες έρχονται οι εξελίξεις στην Ευρώπη και στον υπόλοιπο κόσμο.
    ΠΡΟΕΔΡΕΥΩΝ (Σωτήρης Χατζηγάκης): Ο Υφυπουργός Μεταφορών και Επικοινωνιών, κ. Νεράντζης, έχει το λόγο.
    ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Ευχαριστώ, κύριε Πρόεδρε.
    Θα απαντήσω μονολεκτικά σε δύο παρατηρήσεις των δύο τελευταίων εκ των αγορητών.
    Ο τελευταίος μίλησε για αναξιόπιστη εταιρεία. Εγώ δεν είπα ποτέ τέτοιο πράγμα. Είπα ότι τα στοιχεία της εταιρείας, την οποία επικαλείστε, ανατρέπονται από τα στοιχεία της Ευρωπαϊκής Ένωσης. Και κατέθεσα τον σχετικό πίνακα.
    Ο προ ημών ομιλητής μίλησε περί ψευδών στοιχείων. Του αρέσει η χρήση αυτού του όρου. Έκανε λάθος και σε μία ερώτησή του, τα μπέρδεψε με τα σχολειά του Ηρακλείου και στο τέλος απέδωσε σε εμάς ψεύδος. 
    ΕΜΜΑΝΟΥΗΛ ΣΤΡΑΤΑΚΗΣ: Εσείς τα μπερδέψατε.
    ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Ηρεμήστε.
    Κι όταν του υπέβαλα την έκθεση της ΕΕΤΤ, η οποία αυτή τα έλεγε, τότε σιώπησε κανονικά.
    Θέλουμε, λοιπόν, να πούμε ότι ψευδή στοιχεία δεν υπάρχουν, διότι εμείς επικαλεστήκαμε και καταθέσαμε δύο πίνακες της Ευρωπαϊκής Ένωσης.
    ΕΜΜΑΝΟΥΗΛ ΣΤΡΑΤΑΚΗΣ: Διαβάστε τι λέει.
    ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Εάν οι πίνακες της Ευρωπαϊκής Ένωσης είναι ψευδείς, τότε συμφωνούμε ότι επικαλούμεθα ψευδή στοιχεία. Πάντως, θα πρέπει να αναζητήσετε μήπως είναι ψευδής ο τρόπος με τον οποίο αναγιγνώσκετε διάφορα κείμενα, γιατί ειδικά με εσάς έχει ξανασυμβεί και άλλες φορές αυτό.
    Θέλω τώρα να κάνω δύο καίριες παρατηρήσεις.
    Παρατήρησε η αξιότιμη κυρία συνάδελφος, η οποία σήμερα έχει οριστεί να είναι Κοινοβουλευτική Εκπρόσωπος, ότι ουσιαστικά εδώ κάνουμε μία επερώτηση. 
    Θα πρέπει, λοιπόν, να σας πω πώς αντιλαμβανόμαστε εμείς τον κοινοβουλευτικό έλεγχο. Και αυτό που θα πω αποτελεί απάντηση και στον κ. Κακλαμάνη. Και λυπάμαι ειλικρινά που δεν είναι εδώ, διότι ιδιαίτερα τον τιμώ και σέβομαι και θα ήθελα την αντίκρουση που θα του κάνω στις απόψεις του, να την άκουγε ο ίδιος. Ελπίζω ότι θα την πληροφορηθεί και θα έχει και εκείνος τον αντίλογο.
    Όταν κάποιος σε κατηγορεί ότι υπέπεσες σε παραλείψεις και εσύ θεωρείς ότι οι παραλείψεις που σου αποδίδει είναι απότοκες της δικής του συμπεριφοράς, μοιραία, εννοιολογικά και πολιτικά, θα αναφερθείς στη δική του παράλειψη. Αυτό δεν είναι επερώτηση από πλευράς μας, όπως μας απέδωσε εσφαλμένα, κατά την αντίληψή μου, η κυρία Κοινοβουλευτική Εκπρόσωπός σας. 
    Ο κ. Ρόβλιας μπέρδεψε και τις ημερομηνίες. Λέει ότι εμείς καθυστερήσαμε έξι μήνες. Από τον Ιούλιο του 2003 μέχρι τον Μάρτιο του 2004 δεν είναι έξι μήνες.
    ΚΩΝΣΤΑΝΤΙΝΟΣ ΡΟΒΛΙΑΣ: Έξι είναι.
    ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Δεν είναι έξι μήνες. Για μετρήστε με τα δαχτυλάκια σας.
    ΚΩΝΣΤΑΝΤΙΝΟΣ ΡΟΒΛΙΑΣ: Ήταν έτοιμο νωρίτερα.
    ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Και το σπουδαιότερο είναι το εξής: Γιατί αρχίζετε και μετράτε από την εκπνοή της προθεσμίας και ξεχάσατε να μετρήσετε από τότε που σας παραδόθηκαν προς ενσωμάτωση οι οδηγίες; 
    Ε, λοιπόν, σας θυμίζω –ή σας γνωρίζω, αν δεν το ξέρετε- ότι οι τέσσερις -εκ των πέντε- οδηγίες σας παραδόθηκαν το Μάρτιο του 2002 και η τελευταία το Σεπτέμβριο του 2002. Άρα θα πρέπει να μετράτε την καθυστέρηση ενσωματώσεως όχι από της εκπνοής, αλλά από τότε που ενώ τις πήρατε, δεν τις προωθήσατε. Δυόμισι και τρία χρόνια, λοιπόν, τις αφήσατε έτσι και μετά προσπαθείτε να τα φορτώσετε σ’ εμάς.
    ΚΩΝΣΤΑΝΤΙΝΟΣ ΡΟΒΛΙΑΣ: Αυτή είναι αριθμητική της Νέας Δημοκρατίας.
    ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Θέλω να συνεχίσω τώρα όσον αφορά τον πρώτο εκ των κυρίων επερωτώντων.
    Σας είπα και πάλι ότι κατά τη δική σας άποψη το νομοσχέδιο ήταν έτοιμο. Εμείς το νομοσχέδιο το «πιάσαμε» εξ αρχής. Και σας είπα ποιες ήταν οι ελλείψεις του, οι οποίες ήταν θεμελιακές. Άρα, λοιπόν, μην προσπαθείτε να συγκαλύψετε τις καθυστερήσεις και τις ημερομηνίες.
    Είπατε και κάτι άλλο: Ότι μόνο μία παράγραφο αφορούσε η περιβόητη απόφαση του Συμβουλίου της Επικρατείας, την οποία εγώ επικαλέστηκα -και πράγματι την επικαλέστηκα- ως ένα πρόσθετο λόγο διαδρομής, περαιτέρω, χρόνου. Αυτό, όμως, το θέμα –και ξέρετε ποιο αναφέρει η απόφαση, το μνημονεύετε- είναι καίριο. Άλλο αν δεν το έχετε καταλάβει εσείς.
    Κοιτάξτε τι θέαμα παρουσιάζετε σήμερα. Ένας εκ των κυρίων επερωτώντων μας κατηγόρησε γιατί απαλείψαμε την απόσταση. Είναι εκείνος ο ίδιος που λέει τα πιο αντιφατικά πράγματα πάντοτε. 
    Εσείς μας κατηγορήσατε διότι καθυστερούμε τα 3G. Ερωτώ: Παντρεύονται αυτές οι δύο απόψεις; Τα 3G μπορούν να προχωρήσουν αν παρεμβάλλονται εμπόδια σαν και εκείνο που είχατε –το άρθρο 16- μέσα στο νομοσχέδιό σας; Θεωρείτε ότι ήταν εύκολο και να προβληματιστεί κανείς αποτελεσματικά, αλλά και να καταλήξει, όταν υπήρχε αυτή η άστοχη και αστόχαστη ρύθμιση με το άρθρο 16;
    Αυτά, όμως, δεν τα συζητάτε καθόλου. Θεωρείτε ότι εμείς καθυστερήσαμε δεκατέσσερις μήνες και λέτε «γιατί καθυστερήσατε;». Εσείς καθυστερήσατε τρία χρόνια και αν σας το υπομνήσουμε, μας λέτε, μας κάνετε επερώτηση.
    Άκουσα και το άλλο: «Δεν ήρθατε εδώ για να συζητήσουμε». Πρέπει να σας πω ότι είναι μέρα κοινοβουλευτικού ελέγχου. Δεν είναι μέρα για να συζητήσουμε νομοθετικά το θέμα. Αν θέλετε να συζητήσουμε νομοθετικά το θέμα, αυτό θα το κάνετε όταν οσονούπω το νομοσχέδιο έρθει προς συζήτηση. 
    Άρα, λοιπόν, μη μας λέτε ότι δεν ερχόμαστε με πρόθεση να συζητήσουμε. Αυτό θα το κάνουμε όταν συζητήσουμε επί της περιοχής της νομοθετικής.
    Θα ήθελα, λοιπόν, να απαντήσω –επανέρχομαι στον κ. Κακλαμάνη- ότι εμείς θεωρούμε πως όλες οι αναφορές και οι μνείες που κάνουμε στην προηγουμένη διαχείριση, εφόσον βρίσκονται σε εννοιολογική και τελολογική σύνδεση με όσα μας εγκαλείτε και για όσα μας αποδίδετε, ορθώς λέγονται εδώ.
    Είπε επίσης ο κ. Κακλαμάνης: «Μα, το Επιστημονικό Συμβούλιο της Βουλής συμβουλεύει τη Βουλή, όχι την Κυβέρνηση. Την Κυβέρνηση τη συμβουλεύει το Νομικό Συμβούλιο του Κράτους». Δεν έχω καμία αντίρρηση επ’ αυτού. Όταν, όμως, έχεις νομικούς κύρους, οι οποίοι μετέχουν στο Επιστημονικό Συμβούλιο της Βουλής και αποφαίνονται υπέρ μιας απόψεως, όταν δεν είναι οι μόνοι, αλλά και άλλοι νομικοί και πολιτικοί έρχονται –θα τα πούμε όταν θα έρθει η συζήτηση της τροπολογίας- και ισχυρίζονται ότι δεν είναι σύμφωνος με το Σύνταγμα ο διορισμός από τη Διάσκεψη των Προέδρων, για ποιο λόγο θα αναζητήσω ποιος συμβουλεύει, ποιον και δεν θα μπω στην ουσία; 
    Ξέχασε, όμως, ο κ. Κακλαμάνης και κάτι άλλο, ενώ ο πρώτος εκ των επερωτώντων…
    Κύριε Πρόεδρε, λυπάμαι που δεν παρακολουθήσατε…
    ΑΠΟΣΤΟΛΟΣ ΚΑΚΛΑΜΑΝΗΣ: Σας παρακολουθώ και σας ακούω και γι’ αυτό ήρθα.
    ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Χαίρομαι ιδιαίτερα, διότι έτσι με απαλλάσσετε και από τις τύψεις μου που σας κριτικάρω χωρίς να είστε παρών.
    Έλεγα λοιπόν -για να τα συνοψίσω- ότι αναφερόμαστε…
    ΑΠΟΣΤΟΛΟΣ ΚΑΚΛΑΜΑΝΗΣ: Τη γνώμη την καταθέσατε;
    ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Δεν έχω επίσημο αντίγραφο. Αφορά το πρακτικό της 24ης Ιανουαρίου του 2005. Σημειώστε το. Δεν έχω επίσημο αντίγραφο με υπογραφές και δεν μπορώ να το καταθέσω. Είναι το πρακτικό του Επιστημονικού Συμβουλίου της Βουλής, το οποίο λέει –το επαναλαμβάνω προς άρση οποιασδήποτε παρεξηγήσεως- το εξής: «Προκειμένου περί των ανεξαρτήτων αρχών, που δεν περιλαμβάνονται στο Σύνταγμα, δεν είναι σύμφωνος προς το Σύνταγμα ο διορισμός των μελών του από τη Διάσκεψη των Προέδρων». 
    ΚΩΝΣΤΑΝΤΙΝΟΣ ΡΟΒΛΙΑΣ: Μπορείτε να μας το διαβάσετε επί λέξει; 
    ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Να σας το διαβάσω.
    ΑΠΟΣΤΟΛΟΣ ΚΑΚΛΑΜΑΝΗΣ: Καταθέστε το, κύριε Υφυπουργέ.
    ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Δεν είναι επίσημο και δεν μπορώ να το καταθέσω.
    ΑΠΟΣΤΟΛΟΣ ΚΑΚΛΑΜΑΝΗΣ: Δεν είναι επίσημο έγγραφο της Βουλής;
    ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Δεν είναι με υπογραφές, κύριε Πρόεδρε, και δεν μπορώ να το καταθέσω.
    Λέει, λοιπόν, επί λέξει τα εξής: «Τα μέλη του Επιστημονικού Συμβουλίου ομόφωνα εκφέρουν τη γνώμη ότι κατά την ισχυρότερη ερμηνευτική εκδοχή δεν είναι επιτρεπτή κατά το Σύνταγμα η δια νόμου ανάθεση στη Διάσκεψη των Προέδρων της Βουλής της επιλογής των προσώπων που στελεχώνουν τις ανεξάρτητες αρχές, των οποίων η σύσταση, συγκρότηση και λειτουργία δεν προβλέπεται από το Σύνταγμα». Ακριβώς αυτό που λέω.
    ΑΠΟΣΤΟΛΟΣ ΚΑΚΛΑΜΑΝΗΣ: Κύριε Υπουργέ, μου επιτρέπετε; Και με την άδεια του Προεδρείου. Για να καταλάβω.
    ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Δεν έγινα σαφής με αυτά που είπα;
    ΑΠΟΣΤΟΛΟΣ ΚΑΚΛΑΜΑΝΗΣ: Για να καταλάβω, κύριε Υπουργέ. 
    Αν θέλετε, κρατήστε το χρόνο…
    ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Δεν με πειράζει αυτό, κύριε Πρόεδρε.
    ΑΠΟΣΤΟΛΟΣ ΚΑΚΛΑΜΑΝΗΣ: Κοιτάξτε, εγώ ξέρετε πόσο σεβασμό και εκτίμηση σας έχω.
    ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Αμοιβαίο είναι.
    ΑΠΟΣΤΟΛΟΣ ΚΑΚΛΑΜΑΝΗΣ: Θέλω να σας πω, κύριε Υπουργέ, ότι δυσκολεύομαι. Λέτε ότι από τις 24 Ιανουαρίου έχετε εσείς…
    ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Δεν το έχω από τις 24 Ιανουαρίου. Στις 24 Ιανουαρίου εξεδόθη το πρακτικό, κύριε Πρόεδρε.
    ΑΠΟΣΤΟΛΟΣ ΚΑΚΛΑΜΑΝΗΣ: Καλώς.
    ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Εγώ το πήρα χθες.
    ΑΠΟΣΤΟΛΟΣ ΚΑΚΛΑΜΑΝΗΣ: Εν πάση περιπτώσει, από 24 Ιανουαρίου υπάρχει πρακτικό του Επιστημονικού Συμβουλίου της Βουλής, το οποίο σας βεβαιώ δεν το έχουμε τα μέλη της Διασκέψεως. Και είμαι βέβαιος ότι δεν θα το έχει ούτε η ίδια η Πρόεδρος της Βουλής, διότι θα μας το ανακοίνωνε. 
    ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Αυτό δεν το ξέρω, κύριε Πρόεδρε.
    ΑΠΟΣΤΟΛΟΣ ΚΑΚΛΑΜΑΝΗΣ: Μια στιγμή.
    Αυτό, όμως, το πρακτικό –ανεπικύρωτο όπως βλέπω- προφανώς θα έρθει και επικυρωμένο. Διότι ανεπικύρωτο, εσείς ως μάχιμος δικηγόρος…
    ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Γι’ αυτό και δεν το καταθέτω, κύριε Πρόεδρε. Επειδή είναι ανεπικύρωτο.
    ΑΠΟΣΤΟΛΟΣ ΚΑΚΛΑΜΑΝΗΣ: Ναι, κύριε Υπουργέ, αλλά εσείς ως μάχιμος δικηγόρος και εγκρατέστατος εδώ πέρα –τριάντα χρόνια είστε εδώ μέσα- δεν νομίζω ότι έπρεπε… 
    ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Κύριε Πρόεδρε…
    ΑΠΟΣΤΟΛΟΣ ΚΑΚΛΑΜΑΝΗΣ: Εγώ επανειλημμένως σας παρακάλεσα να το καταθέσετε.
    ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Μα, αφού δεν μπορώ. Είναι ανεπικύρωτο.
    ΑΠΟΣΤΟΛΟΣ ΚΑΚΛΑΜΑΝΗΣ: Όχι, δεν καταλάβατε.
    Όταν ήσασταν πριν στο Βήμα, επανειλημμένως σας παρακαλούσα και είπατε ότι θα το καταθέσετε.
    ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Φανταζόμουν ότι είναι υπογεγραμμένο. Δεν είναι και δεν μπορώ να το καταθέσω.
      ΑΠΟΣΤΟΛΟΣ ΚΑΚΛΑΜΑΝΗΣ: Αντιλαμβάνομαι, αλλά εγώ πιστεύω ότι έστω και αν δεν είναι επικυρωμένο, ένα έγγραφο το οποίο κάποιος επικαλείται, θα πρέπει να είναι έστω ένα non-paper, η γνωστή ορολογία πια. 
      Πέραν αυτού, εγώ θα έλθω επί της ουσίας, εκεί που συμφωνήσατε και εσείς. Την Κυβέρνηση συμβουλεύει το Νομικό Συμβούλιο του Κράτος. Το Επιστημονικό Συμβούλιο συμβουλεύει τη Βουλή. Τη συμβουλεύει όχι επί μιας τροπολογίας που είπατε ότι πρόκειται να καταθέσετε, αλλά τουλάχιστον όταν κατατεθεί αυτή η τροπολογία και ζητηθεί η γνώμη του Συμβουλίου. 
      Εδώ πρόκειται για κάτι που μας εκθέτει όλους. Είμαι βέβαιος και το τονίζω για να είμαι εντάξει, ότι όπως επί δέκα και μισό χρόνια δεν παρενέβησα στη λειτουργία του Επιστημονικού Συμβουλίου, το ίδιο προφανώς κάνει δεκατέσσερις μήνες και η κ. Μπενάκη. Και ερωτάται: Πώς το Υπουργείο Μεταφορών και Επικοινωνιών έχει τη δυνατότητα να έχει ανεπικύρωτο έγγραφο, ένα έγγραφο που παρουσιάζει γνώμη του Επιστημονικού Συμβουλίου της Βουλής; 
      Το έχετε εσείς, που είστε μέλος της Διασκέψεως; Ρωτώ τον επί της Έδρας. Εσείς, κύριε συνάδελφε του Συνασπισμού, το έχετε;
      ΑΘΑΝΑΣΙΟΣ ΛΕΒΕΝΤΗΣ: ‘Όχι.
      ΑΠΟΣΤΟΛΟΣ ΚΑΚΛΑΜΑΝΗΣ: Δεν υπάρχει τέτοιο έγγραφο εδώ. Αλλά και αν ακόμη ως άτυπος γνώμη δόθηκε από ορισμένα μέλη του Επιστημονικού Συμβουλίου –δεν το ξέρω- δεν δεσμεύει τη Βουλή αυτό το πράγμα. 
      Εγώ κυρίως σας είπα –δεν είναι αντιπολιτευτική διάθεση αυτή, μην παρεξηγηθεί ο τόνος μου- ότι θα κάνετε λάθος. 
      Κύριε Νεράτζη, αγαπητέ φίλε, εδώ υπάρχει ο ν. 2867/2000. Ο νόμος ορίζει ότι η Διάσκεψη των Προέδρων με τα 4/5 ορίζει τα μέλη της ΕΕΤΤ. Υπάρχει γνωστή αντιδικία Υπουργείου και ΕΕΤΤ, λόγω των ποινών που επέβαλε στον ΟΤΕ εις εφαρμογήν των αρχών του ανταγωνισμού με τις ιδιωτικές εταιρείες, λόγω κατάχρησης, όπως λέει, της δεσπόζουσας θέσης του.
      Η Ευρωπαϊκή Επιτροπή, όταν θα πάει μια από αυτές τις εταιρείες και θα πει ότι αυτήν την Αρχή δεν την επιλέγει το σύνολο του πολιτικού κόσμου, αλλά η Κυβέρνηση, θα δημιουργηθεί μια νέα ιστορία «Βασικού Μετόχου». Αντιληφθείτε το αυτό το πράγμα σας παρακαλώ και μην προχωρήσετε σε αυτό το λάθος.
    ΠΡΟΕΔΡΕΥΩΝ (Σωτήρης Χατζηγάκης): Σας ευχαριστούμε, κύριε Πρόεδρε.
    Ορίστε, κύριε Υπουργέ.
    ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Το θέμα δεν αφορά στο παρόν νομοσχέδιο και νομίζω ότι κακώς κάνουμε συζήτηση περί αυτού.
    ΑΠΟΣΤΟΛΟΣ ΚΑΚΛΑΜΑΝΗΣ: Την επερώτηση την αφορά.
    ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Μα, δεν την αφορά. Αφού δεν είναι καν μέσα. Πώς την αφορά την επερώτηση;
      ΑΠΟΣΤΟΛΟΣ ΚΑΚΛΑΜΑΝΗΣ: Μα, εσείς δεν το είπατε από την Έδρα;
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Εγώ είπα ότι τα περί ΕΕΤΤ δεν αναφέρονται καθόλου στην επερώτηση, αλλά επειδή τα έθιξε….
      ΑΠΟΣΤΟΛΟΣ ΚΑΚΛΑΜΑΝΗΣ: Ναι, αλλά είπατε ότι θα καταθέσετε τροπολογία.
    ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Κύριε Πρόεδρε, με συγχωρείτε, αλλά τελικά δεν με αφήσατε να μιλήσω, διότι σεις τριτολογήσατε, χωρίς καν να πρωτολογήσω.
      ΑΠΟΣΤΟΛΟΣ ΚΑΚΛΑΜΑΝΗΣ: Έχετε δίκιο. Ζητώ συγνώμη.  Όσο γι’ αυτό έχετε δίκιο.
    ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Άρα, λοιπόν, εμείς δεν χρειαζόμασταν να προστρέξουμε στο τυπικό σημείο ποιος συμβουλεύει ποιον, για να υιοθετήσει η Κυβέρνηση μια άποψη. Αρκεί ότι οι νομικοί, όχι μόνο στα πλαίσια λειτουργίας του Επιστημονικού Συμβουλίου της Βουλής, αλλά εκείνων των και στα ελεύθερα βήματα εκφράσεως νομικών απόψεων, έχουν εκφράσει σοβαρές αντιρρήσεις περί της συνταγματικότητας του διορισμού μελών, όχι απλώς της ΕΕΤΤ, αλλά εκείνων των ανεξαρτήτων αρχών, που δεν προβλέπονται από το Σύνταγμα, να μη διορίζονται, δηλαδή από τη Διάσκεψη των Προέδρων.
    Η Κυβέρνηση, λοιπόν θεώρησε την άποψη αυτή σωστή και καταθέτει μια τροπολογία για όλες αυτές τις περιπτώσεις, η οποία θα έρθει σε τρεις μέρες. Εκεί θα γίνει συζήτηση και κατά τη συζήτηση θα μας δοθεί η ευκαιρία να πούμε τις απόψεις μας και να δούμε αν το Επιστημονικό Συμβούλιο λέει έτσι ή αλλιώς.
    ΄Ελεγα προηγουμένως, προτού έρθετε και θέλω να το επαναλάβω…
      ΑΠΟΣΤΟΛΟΣ ΚΑΚΛΑΜΑΝΗΣ: Δεν κατατέθηκε πάντως τροπολογία. Είπατε ότι κατατέθηκε, αλλά δεν έχει κατατεθεί. Μην παρασύρεστε!
    ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ!
    ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Μα, δεν είπα ότι κατατέθηκε, κύριε Πρόεδρε. 
      ΑΠΟΣΤΟΛΟΣ ΚΑΚΛΑΜΑΝΗΣ: Το είπατε μόλις τώρα.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Κατατίθεται είπα. Δεν είπα ότι κατατέθηκε. 
    ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριοι συνάδελφοι!
      ΑΠΟΣΤΟΛΟΣ ΚΑΚΛΑΜΑΝΗΣ: Καλά, κύριε Υπουργέ. Γράφονται τα Πρακτικά τώρα.
    ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Για όνομα του Θεού! Τι θέλετε να βγάλετε, κύριε Κακλαμάνη; Για πείτε μου.
      ΑΠΟΣΤΟΛΟΣ ΚΑΚΛΑΜΑΝΗΣ: Τίποτα! Είπατε ότι κατατέθηκε.
    ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Προσπαθείτε να μου πείτε ότι δεν το λέει το Επιστημονικό Συμβούλιο. Το λένε πεντακόσιοι νομικοί και εν πάση περιπτώσει είναι και δική μας νομική άποψη.
      ΑΠΟΣΤΟΛΟΣ ΚΑΚΛΑΜΑΝΗΣ: Εντάξει, κύριε Υπουργέ.
    ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Εσείς έχετε άλλη άποψη. Αυτό δεν σας το απαγορεύει κανείς. 
      ΑΠΟΣΤΟΛΟΣ ΚΑΚΛΑΜΑΝΗΣ: Είπατε ότι κατατέθηκε και εγώ θα ήθελα να τη δω.
    ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Σας λέω ότι κατατίθεται. Συλλέγει υπογραφές. Τρεις υπογραφές χρειάζονται. Οι δύο έχουν υπογράψει.
    Βιαζόμαστε, διότι, όπως σωστά παρατήρησε ο πρώτος επερωτών, στις 30 του μηνός λήγει η θητεία της σημερινής Διοικήσεως και θέλουμε να τελειώνει το θέμα. Απλό είναι. Δεν καταλαβαίνω, γιατί καθόμαστε μισή ώρα και συζητάμε για ένα θέμα που είναι έξω από αυτήν την επερώτηση.
      ΑΠΟΣΤΟΛΟΣ ΚΑΚΛΑΜΑΝΗΣ: Μα, αφού από το Γενάρη έχετε τη γνώμη αυτή.
    ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Να προχωρήσουμε λοιπόν και παρακάτω. Μας επιπλήξατε, κύριε Πρόεδρε, διότι …
      ΑΠΟΣΤΟΛΟΣ ΚΑΚΛΑΜΑΝΗΣ: ‘Όχι, δεν επιπλήττω κανέναν.
    ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Μας επιπλήξατε, διότι εγώ ως επίπληξη το αντιλαμβάνομαι, θέλετε εξ’ υπερβολικής ευαισθησίας, ή από το σεβασμό που τρέφω στο πρόσωπό σας, ότι αναφερόμαστε συχνά –και εγώ αναφέρθηκα και είναι αληθές- στο τι έκανε η άλλη πλευρά. 
    Είπα προηγουμένως εν απουσία σας και χαίρομαι που τώρα είστε εδώ ότι οι παραλείψεις που μας αποδίδονται, έχουν γενεσιουργό αιτία τις παραλείψεις που προηγήθηκαν από την άλλη διαχείριση, αποτελεί στοιχείο στοιχειώδους άμυνας, στοιχείο κλασικής διαχείρισης της επερωτήσεως, να αναφερθώ εκεί. 
    Για παράδειγμα, μου λένε ότι επί δεκατέσσερις μήνες δεν καταθέσαμε το νόμο. Και λέτε ότι αυτόν το νόμο (για τον οποίο μας εγκαλείτε ότι καθυστερήσαμε να φέρουμε δεκατέσσερις μήνες) τον είχατε έτοιμο από τον Ιούνιο και δεν τον φέρατε καθόλου. 
      ΑΠΟΣΤΟΛΟΣ ΚΑΚΛΑΜΑΝΗΣ: Τον είχε η άλλη κυβέρνηση πρέπει να λέτε. Όχι εσείς.
ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριε Πρόεδρε. 
ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Κύριε Πρόεδρε, θέλω να σας υπομνήσω ότι με διακόπτετε και τώρα χωρίς τη θέλησή μου.
ΠΡΟΕΔΡΕΥΩΝ (Σωτήρης Χατζηγάκης): Όχι άλλες διακοπές, σας παρακαλώ παρά πολύ.
ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): ΄Αρα, λοιπόν, δεν μπορείτε να θεωρείτε ότι αυτό που κάνουμε δεν είναι σωστό, όταν είναι άρρηκτες οι δύο συμπεριφορές. Η δική μας σε αυτό το σημείο -δεν λέω ότι αυτό πρέπει να είναι γενικευμένο και συμφωνώ με αυτό μαζί σας- είναι απότοκος της άλλης. 
    Για παράδειγμα -άλλη κριτική που έκανα- εστάλη από την προηγούμενη κυβέρνηση στην Ευρωπαϊκή Ένωση το σχέδιο προκηρύξεως διαγωνισμών, για να διαπιστωθεί η συμβατότητά του με το κοινοτικό δεδομένο. Δεν το στείλαμε εμείς. Το έστειλε η προηγούμενη Κυβέρνηση. Και ενώ δεν είχαμε πάρει απάντηση και εκκρεμούσε η απάντηση, εγκαλούμεθα με επερώτηση γιατί αργούμε. 
    Ε, δεν θα μνημονεύσω εγώ ποιος απέστειλε γνωμοδότηση γι’ αυτήν την έκθεση ή το σχέδιο; Αυτό σημαίνει ότι δεν λειτουργούμε σωστά; Η επερώτηση δεν μπορεί άραγε να γίνει αντικείμενο διαχειρίσεως, όταν συνδέεται με προηγούμενες συμπεριφορές;
    Και κάτι για την ΕΕΤΤ. Ξεχνάτε, κύριε Πρόεδρε, ότι η ΕΕΤΤ με την παρούσα διοίκησή της μόνο δύο μέλη της διορίστηκαν με αυτήν τη διαδικασία; Τα προηγούμενα μέλη της διορίστηκαν από τον Υπουργό. Πού είναι όλες αυτές οι αντιρρήσεις που ακούω για την καθυπόταξη της ΕΕΤΤ, για την αντισυνταγματικότητα της λύσεως που απεργάζεται η Κυβέρνηση; Πού είναι όλες οι αντιρρήσεις, που η ΕΕΤΤ λειτουργούσε με διορισμένο από τον τότε Υπουργό, Υπουργό του ΠΑΣΟΚ βέβαια, γιατί αυτή ήταν η Κυβέρνηση; 
      ΑΠΟΣΤΟΛΟΣ ΚΑΚΛΑΜΑΝΗΣ: Κακώς. Γι’ αυτό ο νόμος αυτός του 2000 το άλλαξε αυτό.
    ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Ναι, αλλά δεν άκουσα εγώ αυτό το κακώς. Γιατί δεν το άκουσα τότε; 
      ΑΠΟΣΤΟΛΟΣ ΚΑΚΛΑΜΑΝΗΣ: Εσείς αλλάζετε το νόμο, για να κάνετε το κακό που γινόταν πριν. Τι να σας πω;
    ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Κάποιος διαμαρτυρήθηκε και είπε πού ήταν το Επιστημονικό Συμβούλιο τόσα χρόνια, όταν αυτό συνέβαινε. Και εγώ διερωτώμαι πού ήταν όλες αυτές οι φωνές περί δήθεν καθυποτάξεως της ΕΕΤΤ, τόσο καιρό που λειτουργούσε η ΕΕΤΤ με συμβούλιο, με μέλη διορισμένα από τον Υπουργό;
    Αυτό είναι ένα καθαρά νομικό θέμα. Έχει και πολιτικές προεκτάσεις. Θα το συζητήσουμε εν εκτάσει μόλις έρθει, σ’ ένα από τα προσεχή νομοσχέδια, η τροπολογία και εκεί θα μας δοθεί η ευκαιρία να πούμε οτιδήποτε θέλουμε από αυτά.
      ΑΠΟΣΤΟΛΟΣ ΚΑΚΛΑΜΑΝΗΣ: Ελπίζω να μην έρθει και να μην κάνετε το λάθος να το ψηφίσετε.
    ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Αυτό είναι μια άλλη ιστορία, κύριε Πρόεδρε.
      ΑΠΟΣΤΟΛΟΣ ΚΑΚΛΑΜΑΝΗΣ: Αυτό σας λέω εγώ. Εσείς δεν με ακούτε.
    ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Και δεν υπάρχει εδώ σύζευξη αυτού του γεγονότος με το θέμα του «Βασικού Μετόχου». Εγώ προσωπικά έχω μια διαφορετική άποψη, πράγμα που δεν ενδιαφέρει την παρούσα συνεδρία.
    Δεν θέλω να πω τίποτε περισσότερο. Υπήρχαν πάρα πολλά θέματα, αλλά έχω καταναλώσει τον περισσότερο από το χρόνο μου.
    Είχα μια πρόκληση εκ μέρους του κυρίου επερωτώντος να σας αναφέρουμε ποια είναι τα μέλη αυτής της περιβόητης επιτροπής που θα εξετάσει το internet.
    Έτσι δεν μας είπατε, ή κάνω λάθος; 
    ΚΩΝΣΤΑΝΤΙΝΟΣ ΡΟΒΛΙΑΣ: Για τους νέους.
    ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Μεταξύ αυτών αναφέρω: Τσανάκας Παναγιώτης, πρόεδρος ΕΔΕΔ, καθηγητής πανεπιστημίου, Καραπάνος Ανδρέας, γενικός γραμματέας Υπουργείου Παιδείας, Ασημακόπουλος Βασίλειος, ειδικός γραμματέας κοινωνίας της πληροφορίας, Κάτσικας Σωκράτης, πρύτανης Πανεπιστημίου Αιγαίου, Χρηστάκος Στέλιος, Προϊστάμενος Διαχειριστικής Αρχής. Σας είπα μερικά από τα ονόματα αυτά.
    Ρωτήθηκα επίσης τι έγινε αυτό το πράγμα που θα τελείωνε. Το πόρισμα, όπως με πληροφορούν της επιτροπής αυτής τελείωσε και παραδόθηκε αρμοδίως, προκειμένου να γίνουν…
    ΚΩΝΣΤΑΝΤΙΝΟΣ ΡΟΒΛΙΑΣ: Πού;
    ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Αρμοδίως. Νομίζω ότι είναι ο Πρωθυπουργός αρμόδιος, αλλά δεν μπορώ να το πω μετά βεβαιότητας αυτό. Πάντως το πόρισμα έχει τελειώσει.
    Όσον αφορά τώρα στα υπόλοιπα, δεν ξέω αν έχω αφήσει κάτι αναπάντητο.
    Μας ελέγξατε, κύριε συνάδελφε, για το ότι κάνουμε τη χρήση του όρου ευρυζωνικές γραμμές.
      Σας λέω, λοιπόν, ότι έγγραφο της ΕΕΤΤ, το οποίο έχει ημερομηνία εντελώς πρόσφατη, μας αναφέρει: «Κύριε Υφυπουργέ, στις 31-3-2005 οι ευρυζωνικές γραμμές» -αυτές που δεν θέλετε εσείς να τις λέτε έτσι- «αριθμός μετάδοσης καθόδου εκατόν σαράντα τέσσερα στη χώρα μας εκτιμώνται στις 72.797». Ενδέχεται κάποιες από τις γραμμές αυτές να μην χρησιμοποιούνται για πρόσβαση στο διαδίκτυο, αλλά για λόγους δοκιμών, τηλεφωνικών υπηρεσιών κλπ. Οι χρήστες ADSL είναι το συντριπτικό ποσοστό των ευρυζωνικών χρηστών. Σε απόλυτα νούμερα είναι 71.414. Οι υπόλοιποι είναι χρήστες μέσω των τεχνολογιών σταθερής ασύρματης πρόσβασης ή και άλλων τεχνολογιών.
      ΠΡΟΕΔΡΕΥΩΝ (Σωτήριος Χατζηγάκης): Ευχαριστώ, κύριε Υπουργέ.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση με θέμα: «30 Χρόνια από το Σύνταγμα του 1975» καθώς και στους λοιπούς χώρους του Μεγάρου της Βουλής των Ελλήνων, σαράντα ένας μαθητές και μαθήτριες και τέσσερις συνοδοί -δάσκαλοι από το 2ο Δημοτικό Σχολείο Ρεθύμνου.
      Η Βουλή τους καλωσορίζει.
      (Χειροκροτήματα απ’ όλες τις πτέρυγες της Βουλής)
      Το λόγο έχει η κ. Χριστοφιλοπούλου.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Ευχαριστώ, κύριε Πρόεδρε. Δεν θα πάρω πολύ χρόνο. Μας εγκάλεσε ο κύριος Υπουργός  σχετικά με το πώς αντιλαμβανόμαστε τον κοινοβουλευτικό έλεγχο. Μας υπέδειξε κατ’ ουσίαν πώς να κάνουμε τον κοινοβουλευτικό έλεγχο.
      Κύριε Υπουργέ, έχει περάσει η 7η Μαρτίου και πια θα επιτρέψετε στην Αξιωματική Αντιπολίτευση να ασκεί τον κοινοβουλευτικό έλεγχο με όποιο τρόπο θεωρεί εκείνη πρόσφορο. Πάντως, σε καμία περίπτωση καταστραφολογώντας, σε καμία περίπτωση πηγαίνοντας πίσω στο παρελθόν, σε καμία περίπτωση ειρωνευόμενη. Για άλλη μία φορά σας άκουσα να ειρωνεύεστε έναν-έναν από εμάς και στην ουσία να μην λέτε τίποτα. Θα σας ξαναρωτήσω, αφού πρώτα όμως επισημάνω, ως οφείλω να επισημάνω ως Αξιωματική Αντιπολίτευση, τη συνεχιζόμενη ανακολουθία λόγων και έργων της Νέας Δημοκρατίας και της Κυβέρνησής της.
      Κύριε Υπουργέ, μας είπατε στην προηγούμενη επερώτηση στις 13 Δεκεμβρίου και πραγματικά διαβάζω από τα Πρακτικά της Βουλής τα λόγια σας: «Με το νέο αυτό σχέδιο νόμου, το οποίο τίθεται εντός των ημερών υπό δημόσιο διάλογο, επιχειρείται ουσιαστική αναδιάρθρωση της διαδικασίας ελέγχου». Ήταν 13 Δεκεμβρίου. Και ευτυχώς, κύριε Υπουργέ, που κάναμε την επερώτηση και δύο ημέρες πριν τρέξατε να κρεμάσετε στο internet του Υπουργείου Μεταφορών αυτό το νομοσχέδιο. Αυτή είναι η αξιοπιστία σας, αυτή είναι στην ουσία η ανακολουθία λόγων και έργων που χαρακτηρίζει την Κυβέρνησή σας, όλη την Κυβέρνηση αλλά και το συγκεκριμένο Υπουργείο. 
      Βεβαίως, για το πώς κριθήκαμε εμείς, ιδιαίτερα στον τομέα των επικοινωνιών, μπορώ να σας παραπέμψω και στους επαίνους της Ευρωπαϊκής Ένωσης κατά την Προεδρία μας. Αλλά δεν συζητάμε γι’ αυτό και το ΠΑΣΟΚ δεν κάνει επ’ αυτού κριτική. Το ΠΑΣΟΚ αυτήν τη στιγμή σας εγκαλεί γιατί επί δεκατέσσερις μήνες δεν έχετε κάνει τίποτε απολύτως για τις ευρυζωνικές διεισδύσεις και άρα είναι πολύ δύσκολο να έχουμε φθηνό και γρήγορο internet, να μπορούμε να έχουμε όλες αυτές τις υπηρεσίες που μπορεί να εξυπηρετήσει το φθηνό και γρήγορο internet.
      Πάλι μας είπατε ότι θα μας απαντήσετε για το internet στη δευτερολογία σας και δεν άκουσα τίποτε απολύτως. Μα καλά, δεν ρωτήσατε τις υπηρεσίες του Υπουργείου Μεταφορών και Επικοινωνιών ποια άποψη έχουν; Γιατί πέφτουν οι δείκτες του internet; Μήπως ρωτήσατε τον ΟΤΕ, έναν από τους σημαντικότερους παρόχους internet στη χώρα μας; Ποια είναι η άποψη της διοίκησης του ΟΤΕ αυτήν τη στιγμή; Ρωτήσατε τον ΟΤΕ; Τι άποψη έχει η διοίκηση του ΟΤΕ σήμερα για το θέμα αυτό; Έχει μετοχές το κράτος στον ΟΤΕ.
      Τέλος, θέλω να σας πω για άλλη μία φορά ότι είτε σας αρέσει είτε δεν σας αρέσει εμείς θα επανέλθουμε. Θα περιμένουμε αυτές τις περίφημες προκηρύξεις. Πάλι πριν λίγο επικαλεστήκατε ότι δεν προκηρύσσετε, γιατί υπάρχει αυτή η περίφημη επιστολή που εστάλη από την προηγούμενη kυβέρνηση. Σας είπε πριν ο κ. Ρόβλιας, σας ξαναλέω και εγώ: Καταθέστε την απάντηση. Πόσους μήνες σας πήρε πραγματικά ν’ ανταποκριθείτε στις παρατηρήσεις της Ευρωπαϊκής Επιτροπής; Έστω, σας δίνουμε ότι ήταν σοβαρές, που δεν ήταν κατά τη γνώμη μας. Πόσους μήνες σας παίρνει να ανταποκριθείτε σ’ αυτήν την επιστολή της Ευρωπαϊκής Επιτροπής, την οποία αρνείστε -αυτό δεν είναι ήθος κοινοβουλευτικό και κυβερνητικό- να καταθέσετε στη Βουλή, παρά τις επανειλημμένες αιτήσεις μας; Πόσους μήνες, λοιπόν, σας πήρε επιτέλους να ενσωματώσετε αυτές τις παρατηρήσεις; Έστω, λοιπόν, ότι εμείς στείλαμε την επιστολή. Εσείς τι κάνατε επί της απάντησης της επιστολής; 
      Λυπάμαι πάρα πολύ, κύριε Υπουργέ, αλλά σήμερα δεν μας απαντήσατε σε τίποτε απολύτως. Ελπίζω τουλάχιστον μετά από αυτήν την επερώτηση να κάνετε δύο-τρία πραγματάκια για να έλθουμε πάλι σε λίγους μήνες να σας ελέγξουμε.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, ο συνάδελφος Βουλευτής Α΄ Θεσσαλονίκης κ. Σταύρος Καλαφάτης ζητεί ολιγοήμερη άδεια απουσίας στο εξωτερικό.
      Η Βουλή εγκρίνει;
      ΠΟΛΟΙ OI ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Σωτήρης Χατζηγάκης): Η Βουλή ενέκρινε τη ζητηθείσα άδεια.
      Έχω την τιμή να ανακοινώσω στο Σώμα ότι ο Υπουργός Δικαιοσύνης διεβίβασε  στη Βουλή σύμφωνα με το άρθρο 86 του Συντάγματος και το ν. 3126/2003 «Ποινική ευθύνη των Υπουργών», μηνυτήρια αναφορά κατά των Υπουργών Υγείας και Αλληλεγγύης από το 1999 έως και σήμερα.
      Επίσης έχω την τιμή να ανακοινώσω στο Σώμα πως η Ειδική Μόνιμη Επιτροπή Κοινοβουλευτικής Δεοντολογίας καταθέτει τις εκθέσεις της στις αιτήσεις της εισαγγελικής αρχής για τις χορηγήσεις αδειών άσκησης ποινικής δίωξης κατά Βουλευτών.
      Έχουν διανεμηθεί τα Πρακτικά της συνεδρίασης της Τετάρτης 18 Μαϊου 2005 και παρακαλώ το Σώμα για την επικύρωσή τους.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς τα Πρακτικά της συνεδρίασης της Τετάρτης 18 Μαϊου 2005 επικυρώθηκαν.
      Κηρύσσεται περαιωμένη η συζήτηση επί της υπ’ αριθμόν 62/16.3.2005 επερώτησης Βουλευτών του ΠΑΣΟΚ προς τον Υπουργό Μεταφορών και Επικοινωνιών, σχετικά με την έλλειψη πολιτικής και πρωτοβουλιών για θέματα διαδικτύου (internet) και τις σχετικές αρνητικές εξελίξεις στη χώρα μας.
      Κύριοι συνάδελφοι, δέχεσθε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 14.28΄, λύεται η συνεδρίαση για την προσεχή Δευτέρα 30 Μαΐου 2005 και ώρα 18.00΄ με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερώτησης, σύμφωνα με την ημερήσια διάταξη που θα διανεμηθεί.
      Η ΠΡΟΕΔΡΟΣ                                                                   ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ ΟΛΟΜΕΛΕΙΑΣ 27-5-05		ΣΕΛ.-232-

