      ΣΥΝΕΔΡΙΑΣΗ ΙΣΤ΄
      Πέμπτη 28 Ιουλίου 2005
      ΠΙΝΑΚΑΣ ΠΕΡΙΕΧΟΜΕΝΩΝ
      ΠΕΡΙΟΔΟΣ ΙΑ΄
      ΣΥΝΟΔΟΣ Α΄
      
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      
      1. Επί Διαδικαστικού Θέματος, σελ.
      2. Επί του Κανονισμού, σελ.
      
      
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Συζήτηση επικαίρων ερωτήσεων:
      α) Προς τον Υπουργό Εθνικής Άμυνας σχετικά με την προμήθεια πολεμικών αεροσκαφών από τις ΗΠΑ κ.λπ., σελ.
      β) Προς τον Υπουργό Περιβάλλοντος, Χωροταξίας και Δημοσίων Έργων: 
      i) σχετικά με τα προβλήματα στην έκδοση των αδειών E-pass και ΤΕΟ-pass κ.λπ., σελ.
      ii) σχετικά με την τοποθέτηση φωτεινών σηματοδοτών και τον ηλεκτροφωτισμό του κόμβου Μουρνιών του Νομού Χανίων, σελ.
      iii) σχετικά με την επανεξέταση της ένταξης της Γ΄ ζώνης στη δημιουργία του Εθνικού Πάρκου στο Δέλτα των ποταμών Γαλλικού, Αξιού, Λουδία, Αλιάκμονα κ.λπ. , σελ.
      
      Γ. ΝΟΜΟΘΕΤΙΚΗ ΕΡΓΑΣΙΑ
      1. Κατάθεση ‘Εκθεσης Διαρκούς Επιτροπής:
      Η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την έκθεσή της στο σχέδιο νόμου του Υπουργείου Δημόσιας Τάξης: «Κέντρο Μελετών Ασφάλειας (ΚΕ.ΜΕ.Α.) και άλλες διατάξεις», σελ.
      2. Συζήτηση επί των άρθρων και των τροπολογιών του σχεδίου νόμου του Υπουργείου Απασχόλησης και Κοινωνικής Προστασίας: «Ρυθμίσεις για την προώθηση της απασχόλησης, την ενίσχυση της κοινωνικής συνοχής κα άλλες διατάξεις», σελ.
      3. Ονομαστική ψηφοφορία επί της αρχής του σχεδίου νόμου του Υπουργείου Απασχόλησης και Κοινωνικής Προστασίας, σελ.
      4. Αίτηση ονομαστικής ψηφοφορίας και ψηφοφορία του άρθρου 1 και 2 του σχεδίου νόμου του Υπουργείου Απασχόλησης και Κοινωνικής Προστασίας, σελ.
      
      ΟΜΙΛΗΤΕΣ
      Α. Επί Διαδικαστικού Θέματος:
      ΒΕΝΙΖΕΛΟΣ Ε., σελ.
      ΜΠΕΝΑΚΗ-ΨΑΡΟΥΔΑ Α., σελ.
      
      Β. Επί του Κανονισμού:
      ΚΑΚΛΑΜΑΝΗΣ Α., σελ.
      ΧΑΤΖΗΓΑΚΗΣ Σ., σελ.
      
      Γ. Επί των επικαίρων ερωτήσεων:
      ΚΑΛΑΝΤΖΑΚΟΥ Σ., σελ.
      ΚΑΛΟΓΙΑΝΝΗΣ Σ., σελ.
      ΞΑΝΘΟΠΟΥΛΟΣ Θ., σελ.
      ΞΗΡΟΤΥΡΗ-ΑΙΚΑΤΕΡΙΝΑΡΗ Α., σελ.
      ΣΚΟΥΛΑΚΗΣ Ε., σελ.
      ΣΠΗΛΙΟΤΟΠΟΥΛΟΣ Σ., σελ.
      ΧΟΥΡΜΟΥΖΙΑΔΗΣ Γ., σελ.
      
      Δ. Επί του σχεδίου νόμου του Υπουργείου Απασχόλησης και Κοινωνικής Προστασίας:
      ΑΓΓΕΛΟΠΟΥΛΟΣ Ν., σελ.
      ΑΓΟΡΑΣΤΟΣ Κ., σελ.
      ΒΕΝΙΖΕΛΟΣ Ε., σελ.
      ΔΡΑΓΑΣΑΚΗΣ Ι., σελ.
      ΚΑΚΛΑΜΑΝΗΣ Α., σελ.
      ΚΑΛΟΓΗΡΟΥ Χ., σελ.
      ΚΕΓΚΕΡΟΓΛΟΥ Α., σελ.
      ΚΟΝΤΟΓΙΑΝΝΗΣ Γ., σελ.
      ΚΟΥΣΕΛΑΣ Δ., σελ.
      ΚΟΥΤΣΟΥΚΟΣ Ι., σελ.
      ΛΥΚΟΥΡΕΝΤΖΟΣ Α., σελ.
      ΜΠΟΥΡΑΣ Α., σελ.
      ΝΑΣΙΩΚΑΣ Ε., σελ.
      ΟΙΚΟΝΟΜΟΥ Β., σελ.
      ΠΑΝΑΓΙΩΤΟΠΟΥΛΟΣ Π., σελ.
      ΠΑΠΑΓΕΩΡΓΙΟΥ Γ., σελ.
      ΠΑΠΑΧΡΗΣΤΟΣ Σ., σελ.
      ΣΑΛΑΓΙΑΝΝΗΣ Ν., σελ.
      ΤΣΟΧΑΤΖΟΠΟΥΛΟΣ Α., σελ.
      ΦΟΥΣΑΣ Α., σελ.
      ΧΡΙΣΤΟΦΙΛΟΠΟΥΛΟΥ Π., σελ.
    
    ΠΡΑΚΤΙΚΑ ΒΟΥΛΗΣ
    ΙΑ΄ ΠΕΡΙΟΔΟΣ
    ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
    ΣΥΝΟΔΟΣ  Α΄
    ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΤΗΣ ΒΟΥΛΗΣ
    ΘΕΡΟΥΣ 2005
    ΣΥΝΕΔΡΙΑΣΗ ΙΣΤ΄
    Πέμπτη 28 Ιουλίου 2005
    Αθήνα, σήμερα σις 28 Ιουλίου 2005, ημέρα Πέμπτη και ώρα 10.39΄ συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Α΄ σύνθεση) για να συνεδριάσει υπό την προεδρία του Γ΄ Αντιπροέδρου αυτής κ. ΙΩΑΝΝΗ ΤΡΑΓΑΚΗ.
    ΠΡΟΕΔΡΕΥΩΝ (Ιωάννης Τραγάκης):  Κυρίες και κύριοι συνάδελφοι, αρχίζει η συνεδρίαση. 
    Παρακαλείται ο κύριος Γραμματέας να ανακοινώσει τις αναφορές προς το Τμήμα.
    (Ανακοινώνονται προς το Τμήμα από τη κ. Σοφία Καλαντζάκου, Βουλευτή Μεσσηνίας, τα ακόλουθα:
    Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Χανίων κ. ΕΜΜΑΝΟΥΗΛ ΣΚΟΥΛΑΚΗΣ κατέθεσε αναφορά με την οποία ο Νομάρχης Χανίων ζητεί τη χρηματοδότηση των επισκευαστικών έργων του επαρχιακού οδικού δικτύου  του Νομού Χανίων.
2) Ο Βουλευτής Ζακύνθου κ. ΔΗΜΗΤΡΙΟΣ ΒΑΡΒΑΡΙΓΟΣ κατέθεσε αναφορά με την οποία το 3ο Γυμνάσιο Ζακύνθου ζητεί την άμεση επίλυση, του κτηριακού του προβλήματος.
3) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας στο οποίο ζητείται η στερέωση και ο καθαρισμός του ανατολικού Νεωρίου.
4) Ο Βουλευτής Ροδόπης κ. ΑΧΜΕΤ ΙΛΧΑΝ κατέθεσε αναφορά με την οποία ο Σύλλογος Δασκάλων Αποφοίτων ΕΠΑΘ Νομών Ροδόπης και Έβρου ζητεί την αύξηση των οργανικών θέσεων δασκάλων στα Μειονοτικά Σχολεία. 
5) Ο Βουλευτής Ιωαννίνων κ. ΑΝΤΩΝΙΟΣ ΦΟΥΣΑΣ κατέθεσε αναφορά με την οποία ο Πρόεδρος του Δημοτικού Διαμερίσματος Μαρμάρων του Δήμου Ιωαννιτών ζητεί να διέλθει η Ιόνια Οδός εκτός των κατοικημένων περιοχών του Λεκανοπεδίου Ιωαννίνων.
6) Οι Βουλευτές Ιωαννίνων και Β΄ Πειραιώς κύριοι ΑΝΤΩΝΙΟΣ ΦΟΥΣΑΣ και ΙΩΑΝΝΗΣ ΤΡΑΓΑΚΗΣ αντίστοιχα κατέθεσαν αναφορά με την οποία το Τμήμα Ηπείρου του Τεχνικού Επιμελητηρίου Ελλάδος ζητεί να διέλθει η Ιόνια Οδός, εκτός των κατοικημένων περιοχών του Λεκανοπεδίου Ιωαννίνων.
7) Ο Βουλευτής Αιτωλοακαρνανίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε αναφορά με την οποία ο Εμποροβιομηχανικός Σύλλογος Ι.Π. Μεσολογγίου ζητεί να επαναλειτουργήσει η υπηρεσία του Ο.Δ.Δ.Υ. στο Μεσολόγγι.
8) Η Βουλευτής Εύβοιας κ. ΑΙΚΑΤΕΡΙΝΗ ΠΕΡΛΕΠΕ-ΣΗΦΟΥΝΑΚΗ κατέθεσε αναφορά με την οποία το Σωματείο Εργατοτεχνιτών και Υπαλλήλων Συρματουργίας Χαλκίδας ζητεί την επίλυση του εργασιακού προβλήματος των μελών του.
9) Ο Βουλευτής Βοιωτίας κ. ΒΑΣΙΛΕΙΟΣ ΤΟΓΙΑΣ κατέθεσε αναφορά με την οποία ο Δήμος Θηβαίων ζητεί τη χρηματοδότηση αθλητικών εγκαταστάσεων.
10) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία η Ένωση Πληροφορικών Ελλάδος ζητεί την αναβάθμιση και αξιοποίηση των προσόντων των αποφοίτων της δευτεροβάθμιας και μεταδευτεροβάθμιας εκπαίδευσης, ως προς τη χρήση Η/Υ.
11) Οι Βουλευτές Λέσβου και Α΄ Θεσσαλονίκης κύριοι ΣΤΑΥΡΟΣ ΣΚΟΠΕΛΙΤΗΣ ΚΑΙ ΓΕΩΡΓΙΟΣ ΧΟΥΡΜΟΥΖΙΑΔΗΣ αντίστοιχα κατέθεσαν αναφορά με την οποία ο Σύλλογος Συμβασιούχων Υπαλλήλων Παν/μίου Αιγαίου ζητεί τη μετατροπή των συμβάσεων εργασίας των μελών του, σε αορίστου χρόνου κ.λπ..
12) Ο Βουλευτής Ζακύνθου κ. ΔΗΜΗΤΡΙΟΣ ΒΑΡΒΑΡΙΓΟΣ κατέθεσε αναφορά με την οποία οι κάτοικοι του Δημοτικού Διαμερίσματος Βολιμών του Δήμου Ελατίων Ζακύνθου ζητούν να κατασκευασθεί άμεσα το οδικό έργο Πρόσβασης στις δυτικές ακτές της Ζακύνθου.
13) Ο Βουλευτής Πιερίας κ. ΑΘΑΝΑΣΙΟΣ ΠΑΠΑΓΕΩΡΓΙΟΥ κατέθεσε αναφορά με την οποία ο Δήμαρχος Ελαφίνας ζητεί να ληφθούν μέτρα, για την αντιμετώπιση της ανομβρίας στη Βορειοδυτική περιοχή της Πιερίας.
14) Ο Βουλευτής Καρδίτσης κ. ΚΩΝΣΤΑΝΤΙΝΟΣ ΡΟΒΛΙΑΣ κατέθεσε δημοσίευμα εφημερίδας το οποίο αναφέρεται στην αναγκαιότητα αναβάθμισης των τηλεπικοινωνιών στη χώρα μας.
15) Ο Βουλευτής Ξάνθης κ. ΠΑΝΑΓΙΩΤΗΣ ΣΓΟΥΡΙΔΗΣ  κατέθεσε αναφορά με την οποία το Εργατοϋπαλληλικό Κέντρο Νομού Ξάνθης ζητεί τη διατήρηση και αύξηση της επιδότησης του κόστους εργασίας για τους επιχειρηματίες που δραστηριοποιούνται στο Νομό Ξάνθης.
16) Ο Βουλευτής Ιωαννίνων κ. ΑΝΤΩΝΙΟΣ ΦΟΥΣΑΣ κατέθεσε αναφορά με την οποία ο Σύνδεσμος Αποφοίτων Ζωσιμαίας Σχολής Ιωαννίνων «ΟΙ ΖΩΣΙΜΑΔΕΣ» ζητεί να ευπρεπιστεί το Ορθόδοξο Νεκροταφείο στο Λιβόρνο της Ιταλίας.   
17) Η Βουλευτής Μαγνησίας κ. ΖΕΤΤΑ ΜΑΚΡΗ κατέθεσε αναφορά με την οποία ζητεί να συνταξιοδοτούνται από τον ΟΓΑ οι αγρότες που διατηρούν μικρές ξενοδοχειακές μονάδες.
18) Η Βουλευτής Μαγνησίας κ. ΖΕΤΤΑ ΜΑΚΡΗ κατέθεσε αναφορά με την οποία ζητεί τη μείωση της τιμής των εισιτηρίων του πλοίου JET FERRY 1.
19) Η Βουλευτής Μαγνησίας κ. ΖΕΤΤΑ ΜΑΚΡΗ κατέθεσε αναφορά με την οποία ζητεί τη διαφοροποίηση των κριτηρίων επιδότησης του ελαιολάδου, για τους παραγωγούς του Δήμου Πτελεού.
20) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στην καθυστέρηση ανάρτησης των δασικών χαρτών.
21) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στην προμήθεια εποπτικών μέσων διδασκαλίας.
22) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην εναπόθεση αντικειμένων δίπλα στους κάδους απορριμμάτων της Πάτρας.
23) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται σε κύκλωμα διακίνησης πατάτας.
24) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην εικόνα που παρουσιάζουν οι παιδικές χαρές της Πάτρας.
25) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην επικινδυνότητα της παραγλαύκειας οδού στην Πάτρα.
26) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην έλλειψη κινητικότητας που παρουσιάζει η αγορά ακινήτων στην Πάτρα.
27) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσιεύματα  εφημερίδας τα οποία αναφέρονται στο αίτημα επέκτασης του φυσικού αερίου στην Πάτρα.
28) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται σε αίτημα για χορήγηση οδοιπορικών εξόδων.
29) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην επικινδυνότητας της Εθνικής Οδού Πατρών-Πύργου.
30) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στο πρόβλημα που παρουσιάζει η ακτή στα Σελιανίτικα.
31) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην μη ένταξη του Νομού Αχαΐας στη Δ΄ χρηματοδοτική ζώνη κινήτρων του νέου Αναπτυξιακού Νόμου.
32) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην απαράδεκτη εικόνα που παρουσιάζει ο οικισμός Τριάντειο του Δήμου Αιγίου.
33) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στο αίτημα του Νοσοκομείου Αιγίου, για προμήθεια νέων μηχανημάτων.
34) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία ο Δήμος Πτελεού ζητεί να διαφοροποιηθούν τα κριτήρια επιδότησης του ελαιολάδου, για τους παραγωγούς της περιοχής του.
35) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία η Κοινότητα Κιμώλου ζητεί να καταβάλλεται επί τόπου στους δικαιούχους της Κιμώλου το επίδομα Λουτροθεραπείας.
36) Η Βουλευτής Νομού Αττικής κ. ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ κατέθεσε δημοσίευμα εφημερίδας το οποίο αναφέρεται στην ελλιπή σηματοδότηση διασταύρωσης στο Πόρτο Ράφτη.
37) Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ  κατέθεσε αναφορά με την οποία η Ένωση Πληροφορικών Ελλάδος ζητεί την αναβάθμιση και αξιοποίηση των προσόντων των αποφοίτων της δευτεροβάθμιας και μεταδευτεροβάθμιας εκπαίδευσης, ως προς τη χρήση Η/Υ.
38) Ο Βουλευτής Β΄ Αθηνών κ. ΙΩΑΝΝΗΣ ΔΡΑΓΑΣΑΚΗΣ κατέθεσε αναφορά με την οποία ο Πρόεδρος του Δημοτικού Συμβουλίου του Δήμου Τεγέας, διαμαρτύρεται για τις προσλήψεις που έγιναν στο Κέντρο Εξυπηρέτησης Πολιτών του Δήμου Τεγέας.
39) Ο Βουλευτής Β΄ Αθηνών κ. ΙΩΑΝΝΗΣ ΔΡΑΓΑΣΑΚΗΣ κατέθεσε αναφορά με την οποία η Ένωση Πληροφορικών Ελλάδος ζητεί την αναβάθμιση και αξιοποίηση των προσόντων των αποφοίτων της δευτεροβάθμιας και μεταδευτεροβάθμιας εκπαίδευσης, ως προς τη χρήση Η/Υ.
40) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Σύλλογος των «ΕΝ ΑΘΗΝΑΙΣ ΚΑΙ ΠΕΙΡΑΙΕΙ ΦΘΙΩΤΩΝ» ζητεί οικονομική ενίσχυση.
41) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Δήμαρχος Υπάτης ζητεί τη χρηματοδότηση πολιτιστικών εκδηλώσεων.
42) Οι Βουλευτές Φθιώτιδος και Β΄ Πειραιώς κύριοι ΗΛΙΑΣ ΚΑΛΛΙΩΡΑΣ και ΙΩΑΝΝΗΣ ΤΡΑΓΑΚΗΣ αντίστοιχα κατέθεσαν αναφορά με την οποία ο Δήμαρχος Στυλίδας και η Συντονιστική Επιτροπή Φορέων της πόλεως, ζητούν την ολοκλήρωση του αυτοκινητόδρομου στο πέταλο του Μαλιακού και τη δημιουργία της παράκαμψης Στυλίδας.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 303/12.7.05 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. 558/15.7.05 έγγραφο από τον Υπουργό Δικαιοσύνης η ακόλουθη απάντηση:
      «Παρακαλούμε να πληροφορήσετε τον κ. Βουλευτή για τα κατωτέρω:
      Με την υπ' αριθμ. 82922/16-7-2004 Υπουργική Απόφαση (ΦΕΚ 1119 Β/23-7-04), συστήθηκε Νομοπαρασκευαστική Επιτροπή, για την εκπόνηση Πανελλαδικού Σχεδίου Χωροταξικής Κατανομής των Δικαστηρίων Παντός Βαθμού και Δικαιοδοσίας, η οποία συνεδριάζει τακτικά και προχωρά το έργο της.
      Υπενθυμίζεται ότι, το έργο της Επιτροπής είναι ιδιαίτερα ευρύ και σημαντικό, καθώς λαμβάνει υπόψη της τα αιτήματα των φορέων από όλη την Επικράτεια, αναφορικά με την ίδρυση Δικαστηρίων όλων των δικαιοδοσιών (πολιτικών - ποινικών - διοικητικών), τα οποία συσχετίζει με διάφορες άλλες παραμέτρους, όπως τα στατιστικά στοιχεία δικαστηριακής κίνησης, αλλά και με τις γεωγραφικές και πληθυσμιακές ανάγκες.
      Είναι προφανές ότι, ο όγκος των στοιχείων που επεξεργάζεται είναι τεράστιος, συνεπώς, είναι λογικό να μην έχει ολοκληρώσει ακόμη το έργο της, το οποίο εκτιμάται ότι πάντως δεν θα έχει περατωθεί προ της παρέλευσης εξαμήνου από σήμερα.
      Αντίθετα λοιπόν, με τα διαλαμβανόμενα στην ερώτηση, το Υπουργείο Δικαιοσύνης δεν κωλυσιεργεί, ούτε αποφεύγει να απαντήσει επί της ουσίας, αλλά αντιμετωπίζει το ζήτημα της ίδρυσης νέων Δικαστηρίων με την αρμόζουσα σοβαρότητα και σύνεση, χωρίς να επιθυμεί να προκαταλάβει το πόρισμα της Επιτροπής.
      Ο Υπουργός
      ΑΝΑΣΤΑΣΗΣ ΠΑΠΑΛΗΓΟΥΡΑΣ»
      2. Στην με αριθμό 313/12.7.05 ερώτηση του Βουλευτή κ. Αθανασίου Λεβέντη δόθηκε με το υπ’ αριθμ. ΥΠΠΟ/ΓΡ.ΥΦΥΠ.ΚΕ/22/26/7/2005 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 313/12-7-05 ερώτησης του Βουλευτή κ. Αθ. Λεβέντη, σχετικά με την ρύπανση του «Ποταμού» στην Κέρκυρα και την προστασία των τεσσάρων παλαιών γεφυριών, σας πληροφορούμε τα εξής:
      Τα γεφύρια χαρακτηρίσθηκαν ως μνημεία στις 17-6-2004 από το Υπουργείο Πολιτισμού, δηλαδή πριν από ένα χρόνο ακριβώς.
      Η αρμόδια υπηρεσία του ΥΠΠΟ προσπάθησε να σταματήσει την απόρριψη σκουπιδιών με την αποστολή εγγράφων προ το Δήμο Παρελίων καθώς και στο Αστυνομικό τμήμα Kέρκυρας, έτσι ώστε να αποκατασταθεί η όχθη στην προτέρα της μορφή και κατάσταση.
      Ταυτόχρονα γίνονται προσπάθειες να εξασφαλισθούν οι απαιτούμενες πιστώσεις για να μπορέσει η αρμόδια Υπηρεσία του ΥΠΠΟ να προβεί στην αποκατάσταση των εν λόγω παλαιών γεφυριών.
      Ο Υφυπουργός
      ΠΕΤΡΟΣ ΤΑΤΟΥΛΗΣ»
      3. Στην με αριθμό 301/12.7.05 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. 45/27.7.05 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Σας διαβιβάζουμε συνημμένα το με αριθμ. πρωτ. 2747/26-7-2005 έγγραφο του Ειδικού Γραμματέα του Γ' ΚΠΣ σε απάντηση της ανωτέρω ερώτησης του Βουλευτή κ. Γεωργίoυ.
      Ο Υπουργός
      Ε. ΜΠΑΣΙΑΚΟΣ»
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)
      4. Στην με αριθμό 297/12.7.05 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. Φ900α/4693/8087/28.7.05 έγγραφο από τον Υφυπουργό Εθνικής Άμυνας η ακόλουθη απάντηση:
      «Σε απάντηση της υπ' αριθμ. 297/12-7-20 ερώτησης που κατέθεσε ο Βουλευτής κ. Γεώργιος Παπαγεωργίου, με θέμα την Καταβολή Αποζημίωσης Απαλλοτρίωσης στη Νήσο Σκύρο για τις Ανάγκες τις Πολεμικής Αεροπορίας, σας γνωρίζουμε τα ακόλουθα:
      Η κήρυξη της απαλλοτρίωσης της αναφερόμενης έκτασης 128.730 τ.μ. στον «'Όρμο Καρτσινούδι» της Νήσου Σκύρου, για τις ανάγκες της Πολεμικής Αεροπορίας, έγινε με την ΚΥΑ 1071529/7702/0010/25-8-99 των Υπουργών Εθνικής Άμυνας και Οικονομικών (ΦΕΚ 714τΔ' /29-9-1999).
      Με την υπ' αριθμ. 2753/2001 Απόφαση του Εφετείου Αθηνών καθορίστηκε η αποζημίωση των δικαιούχων για την παραπάνω απαλλοτρίωση. Σημειώνεται, ότι η εν λόγω απόφαση ουδέποτε κοινοποιήθηκε στο ΥΠΕΘΑ.
      Κατόπιν αυτού, και σε εκτέλεση της ως άνω απόφασης, η Κτηματική Υπηρεσία του Νομού Ευβοίας κατέθεσε στο Ταμείο Παρακαταθηκών και Δανείων το καθορισθέν ποσό αποζημίωσης, λόγω απαλλοτρίωσης, με το υπ' αριθμ. 7422/27-12-01 γραμμάτιο σύστασης παρακαταθήκης, παράλληλα δε ειδοποίησε σχετικά τους δικαιούχους με την υπ' αριθμ. 6311/73/25-2-2002 Ανακοίνωση (ΦΕΚ 184τΔ'/8-3-2002).
      Βάσει των κείμενων διατάξεων, η διαδικασία για την υλοποίηση των αλλοτριώσεων που γίνονται για τις ανάγκες της Πολεμικής Αεροπορίας, ανήκει εξ ολοκλήρου στην αρμοδιότητα του Υπουργείου Οικονομικών και ειδικότερα στις κατά τόπους Κτηματικές Υπηρεσίες των Νομών.
      Συνεπώς, το ΥΠΕΘΑ δεν έχει καμία αρμοδιότητα σε θέματα που αποτελούν μέρος της όλης διαδικασίας για την απαλλοτρίωση της αναφερόμενης έκτασης στον Όρμο Καρτσινούδι Νομού Σκύρου, και πιο συγκεκριμένα με την παρακατάθεση ή καταβολή αποζημίωσης και την επιδικασθείσα δικηγορική αμοιβή του δικηγόρου κ. Γεωργίου Παπαγεωργίου, βάσει της υπ' αριθμ. 2753/2001 Απόφασης του Εφετείου Αθηνών, καθόσον αρμόδια προς τούτο είναι η Κτηματική Υπηρεσία Νομού Ευβοίας.
      Ο Υφυπουργός
      ΙΩΑΝΝΗΣ Δ. ΛΑΜΠΡΟΠΟΥΛΟΣ»
      5. Στην με αριθμό 286/12.7.05 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 43/27.7.05 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Σας διαβιβάζουμε συνημμένα το με αριθμ. πρωτ. 2745/26-7-2005 έγγραφο του Ειδικού Γραμματέα του Γ' ΚΠΣ σε απάντηση της ανωτέρω ερώτησης του Βουλευτή κ. Μ. Καρχιμάκη.
      Ο Υπουργός
      Ε. ΜΠΑΣΙΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)
      6. Στην με αριθμό 282/12.7.05 ερώτηση του Βουλευτή κ. Ηλία Καλλιώρα δόθηκε με το υπ’ αριθμ. 42/27.7.05 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Σας διαβιβάζουμε συνημμένα τα με αριθμ. πρωτ. 54476/19-7-2005 και 2749/26-7-2005 έγγραφα του Προέδρου του ΟΠΕΚΕΠΕ και του Ειδικού Γραμματέα του Γ΄ Κ.Π.Σ. αντίστοιχα σε απάντηση της ανωτέρω ερώτησης του Βουλευτή κ. Η. Καλλιώρα.
      Ο Υπουργός
      Ε. ΜΠΑΣΙΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)
      7. Στην με αριθμό 258/11.7.05 ερώτηση της Βουλευτού κ. Αντωνίας Αντωνίου δόθηκε με το υπ’ αριθμ. 2553/25.7.05 έγγραφο από τον Υπουργό Δικαιοσύνης η ακόλουθη απάντηση:
      Παρακαλούμε να ενημερώσετε την κ. Βουλευτή ότι η ανέγερση του Νέου Δικαστικού Μεγάρου Λαμίας ανήκει στην κατηγορία των μεγάλων έργων, για τα οποία δεν υπάρχει δυνατότητα εκπόνησης ακριβούς χρονοδιαγράμματος αποπεράτωσης, καθώς κάτι τέτοιο προϋποθέτει μακροχρόνια δέσμευση συγκεκριμένης χρηματοδότησης, η οποία δεν είναι εφικτή, καθόσον ο προϋπολογισμός, που χρηματοδοτεί τα εν λόγω έργα, συντάσσεται και ψηφίζεταί κάθε χρόνο.
      Πάντως, δυνάμει της από 6-7-2005 Απόφασής μου (ΦΕΚ 932/6-7-2005) ανατέθηκε στη «ΘΕΜΙΣ ΚΑΤΑΣΚΕΥΑΣΤΙΚΗ» η εκτέλεση του έργου και άμεσα -όπως με ενημέρωσε η διοίκησή της- πρόκειται να δημοπρατηθεί η Α' φάση της κατασκευής του φέροντος οργανισμού του κτιρίου.
      Ο Υπουργός
      ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
      8. Στην με αριθμό 167/7.7.05 ερώτηση των Βουλευτών κυρίων Αντωνίας Αντωνίου, Χάρη Τσιόκα, Απόστολου Κατσιφάρα, Χρύσας Αράπογλου, Χρήστου Αηδόνη και Θεοδώρας Τζάκρη δόθηκε με το υπ’ αριθμ. Β13-407/28.7.05 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην με αριθμ. πρωτοκόλλου 167/7-7-05, ερώτηση που κατέθεσε στη Βουλή των Ελλήνων οι Βουλευτές κ.κ. Τ. Αντωνίου, Χ. Τσιόκας, Απ. Κατσιφάρας, Χρ. Αράπογλου, Χρ. Αηδόνης, Θ. Τζάκρη με θέμα «Προστασία της φέτας», και κατά το μέρος που τα διαλαμβανόμενα σε αυτή εμπίπτουν στις αρμοδιότητες της Γ. Γ. Εμπορίου Γ. Γ. Καταναλωτή του Υπουργείου Ανάπτυξης σας επισυνάπτουμε το με αριθμ. πρωτ. 11637/19-7-2005 έγγραφο του Ενιαίου Φορέα Ελέγχου Τροφίμων (Ε.Φ.Ε.Τ.) καθώς και το Δελτίου Τύπου της 28-6-2005 του Φορέα που αφορά το ίδιο θέμα.
      Κατά το λοιπά αρμόδια για απάντηση είναι τα συνημμένα Υπουργεία. 
Ο Υφυπουργός
ΓΙΑΝΝΗΣ ΠΑΠΑΘΑΝΑΣΙΟΥ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).)
    ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, εισερχόμαστε στη συζήτηση των
    ΕΠΙΚΑΙΡΩΝ ΕΡΩΤΗΣΕΩΝ
     Πρώτα θα συζητηθεί η τέταρτη με αριθμό 45/25.7.2005 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη -Αικατερινάρη προς τον Υπουργό Εθνικής Άμυνας, σχετικά με την προμήθεια πολεμικών αεροσκαφών από τις ΗΠΑ κλπ.
     Η επίκαιρη ερώτηση της κυρίας συναδέλφου έχει ως εξής: 
     «Την ώρα που πιεστικά οικονομικά και κοινωνικά προβλήματα βρίσκονται στο προσκήνιο, την ώρα που η χώρα βρίσκεται υπό ευρωπαϊκή δημοσιονομική επιτήρηση και η Κυβέρνηση κινδυνολογεί για τα ελλείμματα της ελληνικής οικονομίας για να τα φορτώσει με μια σειρά αντιλαϊκών μέτρων στους εργαζόμενους, την ώρα που η ανεργία και η νέα φτώχεια μεγαλώνουν, το ΚΥΣΕΑ, η Κυβέρνηση δηλαδή, αποφάσισε να προμηθευτεί με διαδικασίες εξπρές, απευθείας ανάθεση, σαράντα πολεμικά αεροσκάφη από τις ΗΠΑ, δαπάνης 1.1 δισεκατομμυρίου ευρώ. Ο ατλαντισμός και πάλι κυρίαρχος στις προμήθειες των Ενόπλων Δυνάμεων. 
     Πριν δέκα μήνες από τη ΔΕΘ ο Πρωθυπουργός μιλούσε για μείωση των εξοπλιστικών δαπανών αναδεικνύοντας την ελληνοτουρκική προσέγγιση και τη βούληση για την αμοιβαία και ισόρροπη μείωση των εξοπλισμών. Μόλις πριν πέντε μήνες, μέλος και εγώ της Εξεταστικής Επιτροπής, διαφωνήσαμε σε πολλά, αλλά ηχηρά και ομόφωνα προτείναμε -και το αποδέχθηκε η Ολομέλεια- ότι κάθε νέο αμυντικό πρόγραμμα, όπως και για τον τρόπο προμήθειας αυτού (με σοβαρότατες ενστάσεις στις απευθείας αναθέσεις) ο ρόλος της Βουλής (αρμόδιας επιτροπής και Ολομέλειας) πρέπει να είναι καθοριστικός. 
     Η Κυβέρνηση, επανειλημμένα ο Υπουργός Άμυνας απαντούσε ότι θα αλλάξει το σύστημα των προμηθειών, αλλά πριν στεγνώσει το μελάνι οι υποσχέσεις αθετούνται. Για όλα τα παραπάνω και επειδή έχει αγνοηθεί τελείως ο ρόλος της Βουλής για την πολυδάπανη και με απευθείας ανάθεση προμήθεια των F-16, ερωτάται ο κύριος Υπουργός:
     Ποιοι λόγοι οδήγησαν στην πολυδάπανη αυτή προμήθεια, σε μια εποχή οξείας δημοσιονομικής κρίσης αλλά και εκπεφρασμένης βούλησης της Κυβέρνησης για μείωση των εξοπλισμών, στα πλαίσια και της ενίσχυσης της ελληνοτουρκικής προσέγγισης;
     Γιατί παρά τη σφοδρότατη κριτική προς το ΠΑΣΟΚ και τις ομόφωνες προτάσεις της Εξεταστικής Επιτροπής δεν ενημέρωσε την αρμόδια επιτροπή της Βουλής και μάλιστα όταν επιλέγεται η απευθείας ανάθεση;
     Θα παγώσει τη διαδικασία της εν λόγω προμήθειας προκειμένου να συζητηθεί αυτή στη Βουλή;»
     Ο Υπουργός Εθνικής Άμυνας κ. Σπηλιωτόπουλος έχει το λόγο για τρία λεπτά.
     ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Ευχαριστώ, κύριε Πρόεδρε.
     Κύριοι συνάδελφοι, σύμφωνα με το ν. 2292, «Οργάνωση και λειτουργία Υπουργείου Εθνικής Άμυνας - Διοίκηση και Έλεγχος των Ενόπλων Δυνάμεων», η ευθύνη για την άμυνα της χώρας ανήκει στην Κυβέρνηση, η οποία καθορίζει την πολιτική εθνικής άμυνας και ασκεί τη διοίκηση των Ενόπλων Δυνάμεων. Κύριο όργανο για τη λήψη αποφάσεων σε ζητήματα που αφορούν την άσκηση της παραπάνω πολιτικής και γενικά την εθνική άμυνα της χώρας είναι το Κυβερνητικό Συμβούλιο Εξωτερικών και Άμυνας.
     Πριν, λοιπόν, το Κυβερνητικό Συμβούλιο Εξωτερικών και Άμυνας αποφασίσει στα παραπάνω θέματα -και συγκεκριμένα για τη νέα δομή διοίκησης και τη νέα δομή δυνάμεων- ενημερώθηκε, βάσει αυτού του νόμου, στις 10 Μαρτίου η Επιτροπή Εξωτερικών και Άμυνας για το πλήρες περιεχόμενο και για όλες τις απαιτήσεις σε εξοπλιστικά προγράμματα, τα οποία προβλέπονται στη νέα δομή δυνάμεων και στη νέα δομή διοίκησης, όπως αυτή εγκρίθηκε από το Συμβούλιο Άμυνας μετά από εισήγηση του Συμβουλίου Αρχηγών Γενικών Επιτελείων και όπως προβλέπουν όλες οι πάγιες διαταγές του Υπουργείου Εθνικής Άμυνας, που υλοποιούν την απαίτηση του νόμου που προηγουμένως σας διάβασα, ενημερώθηκε η Επιτροπή  Εξωτερικών και Άμυνας. Δεν ήσασταν εσείς τότε, από ό,τι είδαμε στα Πρακτικά. Επανήλθαμε στις 29 Ιουνίου για να κάνουμε μία διόρθωση στη δομή διοίκησης για τυπικούς λόγους, εφόσον κάτι άλλαξε από την πρώτη ενημέρωση της επιτροπής. Ούτε εκεί, όπως είδαμε στα Πρακτικά, παρίστασθο. Επομένως το ερώτημά σας, γιατί αγνοείται η αρμόδια επιτροπή της Βουλής, δεν στέκει. Εμείς ενημερώσαμε, όπως ο νόμος ορίζει. Και μάλιστα, χωρίς να το ορίζει κανένας νόμος, από δική μας πρωτοβουλία, κάναμε άλλες δύο συνεδριάσεις και ενημέρωσα τα μέλη της επιτροπής για όλες τις εξοπλιστικές συμβάσεις, τις οποίες εμείς πρόκειται να υπογράψουμε σύντομα. Έγινε μια πολύ μεγάλη συζήτηση και η επιτροπή είναι πλήρως ενήμερη, γιατί και εμείς, όσον αφορά τα χρήματα τα οποία πηγαίνουν στα εξοπλιστικά προγράμματα και είναι από τον ιδρώτα των Ελλήνων πολιτών, θέλουμε να ξέρει ο ελληνικός λαός ότι τα διαχειριζόμαστε με διαφάνεια και σύμφωνα με τους νόμους του κράτους.
    Επομένως το ερώτημά σας, στο οποίο αναφέρεται ότι δεν ενημερώσαμε την αρμόδια επιτροπή της Βουλής, δεν στέκει. 
    (Στο σημείο αυτό την Προεδρική Έδρα καταλαμβάνει ο  Β’ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
    Όσον αφορά το θέμα της απευθείας ανάθεσης που επικαλείσθε, θέλω να σας πω ότι η σύμβαση αυτή ακόμα δεν έχει υλοποιηθεί. Και δεν πρόκειται για μια απλή σύμβαση με απευθείας ανάθεση αλλά για διακρατική συμφωνία, που είναι τελείως διαφορετικό πράγμα. Και σύμφωνα με τις εξαγγελίες του Πρωθυπουργού και την δέσμευση της Κυβέρνησης για την προμήθεια μείζονος εξοπλισμού, εμείς θα πηγαίνουμε μέσω ή διακρατικών συμφωνιών ή διεθνών διαγωνισμών. Η συγκεκριμένη περίπτωση, όπως θα αναλύσω στην δευτερολογία μου, αφορά ένα συγκεκριμένο τύπο αεροσκάφους που μπορούσε να αποκτηθεί μόνο μέσω διακρατικής συμφωνίας, μία συμφωνία όπου αποκλείονται οι μεσάζοντες, όπου όλα είναι ανοικτά και καθαρά, όπου υπάρχουν υπηρεσίες ελέγχου, και στις δύο πλευρές, και όπου τα πάντα παρακολουθούνται. Επομένως δεν τίθεται θέμα αδιαφάνειας ούτε θέμα παραβιάσεως νομίμων διαδικασιών ή υπηρεσιακών διαταγών. Όλα έγιναν σύμφωνα με τις προβλέψεις του νόμου και των διαταγών με πλήρη διαφάνεια και με πλήρη ενημέρωση της επιτροπής της Βουλής.
    Σας ευχαριστώ.
    ΠΡΟΕΔΡΕΥΩΝ (Γεώργιος Σούρλας): Η κ. Ξηροτύρη έχει το λόγο.
    ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Λυπάμαι, κύριε Υπουργέ, αλλά δεν είναι έτσι τα πράγματα. Εγώ είμαι Βουλευτής σε αυτήν την περίοδο και κάνω την επίκαιρη ερώτηση αλλά την επιτροπή, όπως ο ίδιος είπατε, την ενημερώσατε για το γενικότερο προγραμματισμό. Εμείς, όμως, πέντε μήνες που συζητάγαμε στην Εξεταστική Επιτροπή –με δική σας πρωτοβουλία έγινε η Εξεταστική Επιτροπή- συζητάγαμε για το κάθε αμυντικό σύστημα και είχαμε ομοφωνήσει λέγοντας ότι το κάθε σύστημα, αυτό εδώ το συγκεκριμένο που σας ρωτώ τώρα, αυτό θα πρέπει να συζητείται: Και η σκοπιμότητα της προμήθειάς του και ο τρόπος προμήθειας και τα στοιχεία τα οποία το συνδέουν αυτό το σύστημα, προκειμένου να το προμηθευτείτε και προκειμένου και εμείς να ενημερώσουμε τον ελληνικό λαό γιατί κάνατε αυτήν την προμήθεια. Αυτή η διαδικασία δεν έγινε. 
    Το Μάρτιο συζητήσατε γενικά στη Βουλή. Και θέλετε να σας πω τι λέγατε εσείς τον ίδιο μήνα, τότε που συζητάγαμε στην Ολομέλεια το πόρισμα; Λέγατε ότι: «Για να θωρακίσουμε το δημόσιο συμφέρον, όπως και εσείς, κύριοι συνάδελφοι –απευθυνόμενος σ’ όλους εμάς- καταρτίσαμε ένα νέο σχέδιο νόμου για τις προμήθειες των Ενόπλων Δυνάμεων. Μετά από δημόσια διαβούλευση με τα κόμματα και τους εμπλεκόμενους φορείς, θα κατατεθεί προς ψήφιση στη Βουλή, ούτως ώστε να αποκοπούν οριστικά τα πλοκάμια της διαπλοκής και να διασφαλιστεί η διαφάνεια». Εσείς εδώ μου εξήρατε τον προηγούμενο νόμο και βάσει αυτού λέτε ότι πήρατε τις αποφάσεις. Τζάμπα δηλαδή επτά-οκτώ μήνες τώρα συζητάμε, κύριε Υπουργέ. Και δεν ήταν τίποτα, πριν πάρετε αυτήν την απόφαση να έρθετε στην επιτροπή της Βουλής, να έρθει το θέμα και στο Τμήμα, και να μας συζητήσετε αυτήν τη λήψη απόφασης.
    Διότι έχουμε ενστάσεις. Οι απευθείας αναθέσεις συζητήθηκαν πολύ στην Εξεταστική Επιτροπή, έχουν προβλήματα. Παρ’ όλο που είχαμε διακρατική συμφωνία –και το ξέρετε πολύ καλά- και για τους TOR-M1 υπήρχαν προβλήματα. 
      Και σας ερωτώ: Καθορίσατε με τη διακρατική συμφωνία και διασφαλίσατε τα αντισταθμιστικά ωφελήματα; Εγώ απ’ ό,τι βλέπω στα δημοσιεύματα του Τύπου δεν τα διασφαλίζετε. Είναι ομόφωνες όλες οι επιτροπές μέχρι να φτάσετε στο ΚΥΣΕΑ και στην απευθείας ανάθεση ότι αυτά τα F16 είναι κατάλληλα; Εγώ απ’ ό,τι βλέπω στα δημοσιεύματα –γιατί δεν μας ενημερώσατε γι’ αυτά- υπάρχουν προβλήματα και σε αυτά τα αεροσκάφη.
      Το μεγάλο ερώτημα το οποίο σας θέτω είναι ότι σε μία περίοδο τεράστιων δημοσιονομικών προβλημάτων που τα βάρη φορτώνονται στους εργαζόμενους, που ο Πρωθυπουργός διακηρύσσει συνεχώς ότι θα μειώσει τις εξοπλιστικές δαπάνες και κάνει προσπάθειες για την ελληνοτουρκική προσέγγιση, ως προς τι αυτή η νατοϊκή προμήθεια, ως προς τι η αναβάθμιση και πάλι των εξοπλιστικών προγραμμάτων από τις ΗΠΑ;
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      ΠΡΟΕΔΡΕΥΩΝ (Γεώργιος Σούρλας): Κυρία Ξηροτύρη, παρακαλώ ολοκληρώστε. 
      ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ: Και μετά, προκειμένου να έχουμε οφέλη από την Ευρωπαϊκή Ένωση και από το Δ΄ Κοινοτικό Πλαίσιο Στήριξης, θα πάμε στα «EURO FIGHTER» της Ευρωπαϊκής Ένωσης κ.ο.κ..
      ΠΡΟΕΔΡΕΥΩΝ (Γεώργιος Σούρλας): Κυρία Ξηροτύρη, ολοκληρώστε.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κύριε Υπουργέ, φέρτε το νόμο με τις αλλαγές και ανοίξτε το ζήτημα στη Βουλή για να συζητήσουμε αυτά τα θέματα.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ο κύριος Υπουργός έχει το λόγο.
      ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Κυρία συνάδελφε, κατ’ αρχήν υπάρχει μία σύγχυση. Ο νόμος που αναφέρθηκα προηγουμένως είναι ο ν. 2292 περί οργάνωσης και λειτουργίας του Υπουργείου Εθνικής Άμυνας. Βάσει του άρθρου 45 του Συντάγματος η Κυβέρνησης διοικεί τις Ένοπλες Δυνάμεις, όπως νόμος ορίζει. Ο νόμος είναι αυτός. Δεν έχει σχέση με το νόμο περί προμηθειών, τον οποίο εμείς αλλάζουμε και μάλιστα μέχρι σήμερα οι προμήθειες γίνονται με προεδρικό διάταγμα το π.δ. 264/89. 
      Εμείς έχουμε έτοιμο το νομοσχέδιο...
      ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ: Μα, οι προμήθειες...
      ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Περιμένετε.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Τι να περιμένω; Αφού τις έχετε κάνει; Μετά;
      ΠΡΟΕΔΡΕΥΩΝ (Γεώργιος Σούρλας): Παρακαλώ μη διακόπτετε!
      ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Έγινε διαβούλευση με τους εμπλεκόμενους φορείς, θα έλθει στη Βουλή να συζητηθεί και με τα κόμματα για να γίνει νόμος του κράτους. Εκεί λοιπόν τα πράγματα έχουν ξεκαθαριστεί, όπως τα είπαμε στη Βουλή. 
      Βάσει αυτών των αρχών και εμείς συνεχίζουμε, διότι η διακρατική, η  «government to government» συμφωνία –ούτε καν σύμβαση, προσέξτε, είναι συμφωνία- είναι η πιο καθαρή και η πιο ασφαλής περίπτωση για όλους μας.
      Το θέμα βεβαίως, όπως πολύ καλά παρατηρήσατε για τους TOR-M1, είναι αν η Κυβέρνηση κάνει τη σωστή συμφωνία. Όμως εμείς, προσέξτε, επειδή είπατε ότι δεν είδατε τι έγινε, επαναδιαπραγματευτήκαμε για τα ΑΩ των TOR, τα διασφαλίσαμε πλήρως με τραπεζική εγγύηση, κάτι το οποίο δεν είχε γίνει πριν. Είναι και στην κάθε κυβέρνηση το πώς διαπραγματεύεται, κυρία συνάδελφε.
      Όσον αφορά αυτά που είπατε περί εξοπλισμών, δεν προσθέσαμε τίποτα παραπάνω. Απλούστατα, η αναγκαιότητα αυτή έχει ζητηθεί από την Πολεμική Αεροπορία, από το 2003 έχουν αρχίσει οι μελέτες. Και επειδή μέχρι το 2010 αποσύρονται εκατό παλιά αεροσκάφη, έχουμε έναν αρνητικότατο συσχετισμό δυνάμεων. 
      Παρακαλώ πολύ να πάρετε επισήμως και ευθέως θέση. Δεν θέλετε να έχουμε το συσχετισμό εκείνον που εξασφαλίζει τα συμφέροντα άμυνας και ασφάλειας των Ελλήνων πολιτών και ειδικά με αυτά που γίνονται στο Αιγαίο; Δηλαδή θα αποσύρουμε συνεχώς παλιό υλικό και δεν θα κάνουμε τίποτα; Εάν αυτή είναι η θέση σας, πείτε μας εδώ στο ελληνικό Κοινοβούλιο ότι κοιτάξτε, καταργείστε τους εξοπλισμούς, μην αγοράζετε τίποτα και αφήστε τους άλλους να αλωνίζουν στο Αιγαίο.
      Η Κυβέρνηση βάσει του Συντάγματος και του νόμου έχει την ευθύνη της άμυνας της χώρας και κρίνει ότι ο συσχετισμός των δυνάμεων στη συγκεκριμένη περίπτωση πρέπει να διατηρηθεί και θα διατηρηθεί αποσύροντας παλαιούς τύπους αεροσκάφων και αναπληρώνοντάς τους σε ένα ποσοστό –γιατί το δημοσιονομικό πρόβλημα είναι πάντοτε μεγάλο- με αεροσκάφη τα οποία ζητά η Πολεμική Αεροπορία. Σας πληροφορώ ότι από τις λύσεις που ψάχνουμε στην αγορά αυτή είναι η πιο συμφέρουσα.
      Και ένα τελευταίο. Βεβαίως και θα ενημερώσουμε την επιτροπή της Βουλής, διότι αυτό το οποίο αποφασίσαμε στο ΚΥΣΕΑ τι είναι; Είναι να γίνει μια επιστολή προς την αμερικανική κυβέρνηση για να αποσταλεί μία πρόταση, η οποία θα τύχει μεγάλης διαπραγμάτευσης εκ μέρους της ελληνικής πλευράς. Θα ζητηθούν τα αντισταθμιστικά ωφελήματα, θα συζητηθούν οι τιμές, θα συζητηθούν τα πάντα και όταν ετοιμαστούμε από πλευράς διαπραγματεύσεων, όπως κάνουμε και σε όλες τις άλλες συμβάσεις μέχρι σήμερα, θα το φέρουμε στην επιτροπή της Βουλής να σας ενημερώσουμε και να προχωρήσουμε.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, ολοκληρώστε παρακαλώ. Είναι ένα σοβαρό θέμα, αλλά πρέπει να ολοκληρώσετε.
      ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Δεν νομίζω ότι αυτό που κάνει η Κυβέρνηση είναι εκτός των νομίμων διαδικασιών ή εκτός της μεγάλης ανάγκης για να διασφαλιστεί η άμυνα και η ασφάλεια της χώρας σε ένα ρευστό γεωπολιτικό περιβάλλον και με προβλήματα άμυνας και ασφάλειας στο Αιγαίο. Αυτή είναι όλη η ιστορία.
      Σας ευχαριστώ πολύ.
    ΠΡΟΕΔΡΕΥΩΝ (Γεώργιος Σούρλας): Εισερχόμαστε στη συζήτηση της πρώτης επίκαιρης ερώτησης με αριθμό 43/25.7.2005 της Βουλευτού της Νέας Δημοκρατίας κ. Σοφίας Καλαντζάκου προς τους Υπουργούς Εσωτερικών, Δημόσιας Διοίκησης και Αποκέντρωσης και Περιβάλλοντος, Χωροταξίας και Δημοσίων Έργων, σχετικά με τα προβλήματα στην έκδοση των αδειών E-pass και TEO-pass κλπ..
      Ειδικότερα η επίκαιρη ερώτηση της κ. Καλαντζάκου έχει ως εξής:
      «Εκπεφρασμένος στόχος της Κυβέρνησης είναι η πάταξη της γραφειοκρατίας, ώστε ο πολίτης να εξυπηρετείται γρήγορα και αποτελεσματικά αλλά και να επενδύει στην ελληνική οικονομία. Τη γραφειοκρατία τη συναντούμε συνήθως στο δημόσιο τομέα. Όμως είναι απορίας άξιο πώς και ιδιωτικές εταιρείες, που θα περιμέναμε να προσπαθούν να διευκολύνουν την πρόσβαση των πολιτών στις υπηρεσίες τους, αναπαράγουν το μοντέλο που θέλουμε να εξαλειφθεί. 
      Συγκεκριμένα, για να αγοράσει κάποιος E-pass για την Αττική Οδό ή TEO-pass για τους εθνικούς δρόμους, χρειάζεται να παραχωρήσει τις παρακάτω πληροφορίες: ταυτότητα, άδεια κυκλοφορίας αυτοκινήτου, λογαριασμό ΟΤΕ, ΔΕΗ ή ΕΥΔΑΠ και ΑΦΜ. Σημειωτέον, για την απόκτηση του αντίστοιχου E-pass στις ΗΠΑ και στην Ιρλανδία χρειάζονται μόνο τα στοιχεία του αυτοκινήτου, τα στοιχεία του ενδιαφερομένου (απλά διεύθυνση κατοικίας, τηλέφωνα επικοινωνίας, ηλεκτρονική διεύθυνση) και μία πιστωτική κάρτα, ενώ στην Αγγλία χρειάζονται μόνο τα στοιχεία του ενδιαφερόμενου και μία πιστωτική κάρτα.
      Ερωτώνται οι κύριοι Υπουργοί: 
      1. Γιατί είναι αναγκαία η προσκόμιση όλων αυτών των δικαιολογητικών; Γιατί χρειάζεται η εταιρεία των διοδίων να γνωρίζει το ΑΦΜ του κάθε πολίτη για την έκδοση μιας απλής απόδειξης;
      2. Πώς δικαιολογείται η εγγύηση για το κόστος του μηχανήματος να είναι 20 ευρώ για το E-pass και 25 ευρώ για το TEO-pass, ενώ στις ΗΠΑ είναι 10 δολάρια και στην Ιρλανδία 15 ευρώ;»
      Στην επίκαιρη ερώτηση της κ. Καλαντζάκου θα απαντήσει ο Υφυπουργός Περιβάλλοντος, Χωροταξίας και Δημοσίων Έργων κ. Ξανθόπουλος.
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε.
      Πρέπει να ομολογήσω ευθέως ότι η κ. Καλαντζάκου, η οποία εκφράζει μία νέα γενιά Βουλευτών, αγανακτεί –και δικαίως- γιατί πράγματι η γραφειοκρατία, την οποία όλοι προσπαθούμε να μειώσουμε, είναι «Λερναία Ύδρα» και δεν μειώνεται με τίποτα. Η προσπάθεια όμως, γίνεται και γίνεται συστηματικά. 
      Σας δίνω, λοιπόν, μία εικόνα του πράγματος για να καταλάβετε τι ακριβώς συμβαίνει και στη συνέχεια θα πούμε τι θα μπορούσαμε να κάνουμε.
      Πράγματι, όπως σωστά είπατε, η «Αττική Οδός Α.Ε.» για την εμφάνιση εισπράξεων της εισόδου από τα E-pass, βάσει του Κώδικα Βιβλίων και Στοιχείων που έχει υποχρέωση να τηρεί από τους σχετικούς νόμους του Υπουργείου Οικονομίας και Οικονομικών, οφείλει να περιλαμβάνει όλες τις συναλλαγές που πραγματοποιεί ο  συνδρομητής και οι οποίες καταγράφονται με ηλεκτρονικό τρόπο και επιπλέον να εκδίδει μηνιαίως λογαριασμούς διελεύσεων των συνδρομητών.
      Για να γίνουν όλα αυτά τα πράγματα, δυστυχώς, ο υπ’ όψιν Κώδικας –που στηρίζεται σε νόμους του 1998 και του 2001- επιβάλλει ορισμένα πράγματα. Παραδείγματος χάρη, το ονοματεπώνυμο –προφανές είναι αυτό- που λαμβάνεται όμως μόνο με την επίδειξη της αστυνομικής ταυτότητος και τίποτα παραπάνω. Το ΑΦΜ και η ΔΟY επίσης, που είναι κάτι που φαίνεται ανόητο –δεν θα πω αν είναι ή όχι, αλλά πάντως φαίνεται οπωσδήποτε ανόητο- απλώς καλύπτεται από την επίδειξη ενός λογαριασμού της ΔΕΗ, ή από την επίδειξη μιας απόδειξης πληρωμής των τελών κυκλοφορίας ή του εκκαθαριστικού της εφορίας.
      Τέλος, όσον αφορά το κόστος αυτής της κάρτας, που είναι επίσης ένα σημαντικό στοιχείο, θέλω να σας πω ότι ο συνδρομητής πληρώνει το πραγματικό κόστος της κάρτας αυτής –που είναι πράγματι αυτά τα ευρώ- το οποίο αποσβένεται γρήγορα και το οποίο παίρνει πίσω, όταν για οποιονδήποτε λόγο διακόψει την κάρτα. 
      Η τιμή είναι πράγματι υψηλότερη από τις αντίστοιχες τιμές στις ευρωπαϊκές χώρες. Η απάντηση που πήραμε –και η οποία είναι τεκμηριωμένη- είναι ότι η κάρτα αυτή είναι ακριβότερη από τις άλλες γιατί έχει πληρέστερη ενημέρωση και παροχή στοιχείων, που πάλι απαιτεί ο Κώδικας Βιβλίων και Στοιχείων του Υπουργείου Οικονομίας και Οικονομικών.
      Στα ΤΕΟ είναι ανάλογη η εικόνα. Κι εκεί πράγματι, σύμφωνα με κάποια άλλη απόφαση του 1998 του Υπουργείου Οικονομίας και Οικονομικών, είναι υποχρεωτική η αναγραφή του ΑΦΜ, της άδειας οδήγησης και άδειας κυκλοφορίας παντός είδους οχήματος για να μην μπορεί όποιος περνά από τα διόδια –πράγμα το οποίο, δυστυχώς, γίνεται και παρανόμως μερικές φορές απ’ ό,τι ξέρουμε- να περνά με οχήματα μεγαλυτέρου κόστους διέλευσης απ’ αυτό το οποίο δικαιούται. Περνάνε φορτηγά και βυτιοφόρα πολλές φορές με E-pass, το οποίο έχει εκδοθεί για Ι.Χ. Γίνονται και αυτά. Συνεπώς, κι εκεί υπάρχει μία πίεση της υπάρχουσας νομοθεσίας γι’ αυτήν την αναγκαστική γραφειοκρατία. 
      Με την ευκαιρία, λοιπόν, της ερώτησής σας επιχειρείται τώρα, σε συνεννόηση με τις οικονομικές υπηρεσίες των δύο αυτών οργανισμών Αττικής Οδού και ΤΕΟ, να καλυφθεί το όλο θέμα με κάποια εισήγηση προς το Υπουργείο Οικονομίας και Οικονομικών για απλοποίηση των διαδικασιών.
      ΠΡΟΕΔΡΕΥΩΝ (Γεώργιος Σούρλας): Η κ. Καλαντζάκου έχει το λόγο.
      ΣΟΦΙΑ ΚΑΛΑΝΤΖΑΚΟΥ: Κύριε Υπουργέ, κατ’ αρχήν, χαίρομαι πολύ που ένα τέτοιο πρακτικό θέμα, που ίσως για κάποιους να φαντάζει μικρό, το αντιμετωπίζετε με ενδιαφέρον, με σοβαρότητα και με πρακτικό πνεύμα, ώστε να το λύσουμε. 
      Θα σας πω χαρακτηριστικά ότι μπορώ να σας δώσω –δεν ξέρω αν χρειάζεται να τα καταθέσω στη Βουλή- τη διαδικασία που ακολουθείται στις άλλες χώρες που ανέφερα. Ζητούν τον αριθμό κυκλοφορίας των αυτοκινήτων και για λόγους ασφάλειας. Αυτό που είπατε ότι μπορεί κάποιος με διαφορετικό είδος αυτοκινήτου να περάσει, δηλαδή να περάσει φορτηγό με φθηνότερο E-pass για ΙΧ, ομολογώ ότι δεν το είχα σκεφθεί. Ο λόγος που νόμιζα ότι καταγράφεται ο αριθμός αυτοκινήτου ήταν η ασφάλεια, για να ξέρουμε στην περίπτωση εγκλήματος κλπ.. 
      Θα πω όμως το εξής. Ακόμα και αυτό δείχνει πως το σύστημα δεν λειτουργεί. Δηλαδή, αυτό το μηχανάκι μπορείς να το αλλάξεις από το ένα Ι.Χ. στο άλλο. Συνεπώς εκεί δημιουργείται το πρώτο πρόβλημα. Η τιμή εν τω μεταξύ είναι και τόσο απαγορευτική, ώστε οι περισσότεροι Έλληνες, που έχουν ΙΧ, δεν θα καθίσουν να πληρώσουν την εγγύηση για περισσότερα από ένα αυτοκίνητα. Άρα, το θέμα του κόστους παίζει και ένα πρακτικό ρόλο στην επιλογή του καταναλωτή.
      Το δεύτερο που θέλω να πω είναι ότι εγώ θεωρώ ότι το ΑΦΜ δεν είναι κάτι που το βλέπουν και μετά στο δίνουν πίσω και δεν το κρατούν στους υπολογιστές τους. Το ΑΦΜ πιστεύω ότι είναι προσωπικό δεδομένο. Δεν μπορούν αυτές οι εταιρείες, όταν εκδίδουν μια απλή απόδειξη, να γνωρίζουν το ΑΦΜ του κάθε πολίτη, διότι σε μια εποχή ηλεκτρονική μπορεί αυτό το στοιχείο κάποιος επιτήδειος να το εκμεταλλευθεί. Θεωρώ ότι σοβαρά προσωπικά στοιχεία, που αφορούν την οικονομική εικόνα του καθενός από εμάς, δεν είναι δυνατόν να δίνονται με τόσο απλό τρόπο στον ένα και στον άλλον.
      Ελπίζω πραγματικά να προχωρήσουμε γρήγορα, διότι ειλικρινά πιστεύω, επειδή μιλάμε πάρα πολύ για την ανταγωνιστικότητα της οικονομίας και επειδή γίνεται πολύ μεγάλη συζήτηση μέσα σ’ αυτήν Αίθουσα για το αν είναι μόνο το θέμα του κόστους εργασίας, ότι αυτό ακριβώς το παράδειγμα δείχνει ότι δεν έχουμε προσαρμοστεί στις επιταγές του 21ου αιώνα. Διότι και ο καταναλωτής θα μπορούσε να επωφεληθεί μιας μεγαλύτερης έκπτωσης που υπάρχει με βάση αυτά τα ηλεκτρονικά συστήματα και η εταιρεία θα μπορούσε να αποκτήσει πολύ περισσότερους συνδρομητές και χρήστες, αφού θα πέφτει το κόστος και το κράτος θα πρέπει να καταλάβει ότι πρέπει να λειτουργήσουμε σε ένα περιβάλλον, όπου είναι εύκολη η πρόσβαση στις υπηρεσίες και στην κατανάλωση. Όχι όλα να λειτουργούν με επιτροπές, νόμους και παρανόμους, που δυσχεραίνουν τη λειτουργία και την πρόσβαση των πολιτών.
      Πάντως, σας ευχαριστώ πολύ, που θέλετε να δώσετε λύση.
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, πριν πάρετε το λόγο, να προσθέσω και μια προσωπική εμπειρία που έχει σχέση με την προσπάθεια βελτίωσης της καταστάσεως. Αν περάσει κανείς με το αυτοκίνητό του με E-pass και έχει υποστεί ζημιά ο μηχανισμός, πρέπει να πληρώσεις διόδια στον υπάλληλο δίπλα, ο οποίος διαπιστώνει ότι δεν λειτουργεί το E-pass. Αυτό είναι άδικο.
      Κύριε Υπουργέ, έχετε το λόγο.
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Θα είμαι πολύ σύντομος. Κατ’ αρχήν πρέπει να πούμε ότι ο Κώδικας Στοιχείων και Βιβλίων της εφορίας είναι του ’92 και θέλει πράγματι μια αναμόρφωση. Δεν υπάρχει καμία αμφιβολία. Αυτό το ξέρει και ήδη εργάζεται γι’ αυτό συστηματικά το Υπουργείο Οικονομίας και Οικονομικών.
      Το άλλο στοιχείο είναι ότι, ανεξάρτητα από οποιαδήποτε άλλη διαδικασία που πρέπει πράγματι να απλοποιηθεί, δυστυχώς ή ευτυχώς το ΑΦΜ αποτελεί στοιχείο που και άλλες χώρες ζητάνε, αλλά χωρίς αυτό να σημαίνει και πρόσβαση στα υπόλοιπα δεδομένα. Είναι ένας απλός αριθμός, που, αν θέλετε, συνδέει έναν πελάτη με ένα σύστημα στο οποίο είναι υπόλογος αλλά με στοιχεία τα οποία δεν ανακοινώνονται στον ελέγχοντα τη στιγμή εκείνη τον πελάτη, που είναι μια ιδιωτική εταιρεία. 
      Παρά ταύτα, καταλαβαίνω την ευαισθησία σας και πιστεύω ότι ίσως είναι υπερβολικό και αυτό. Δεν προσθέτει τίποτα, παρ’ ότι με τις τελευταίες προσπάθειες, που γίνονται για λόγους ασφάλειας, τρομοκρατίας κλπ., πολύ φοβάμαι ότι αυτά τα πράγματα μπορεί να επιδεινωθούν. Εύχομαι να μη γίνει, γιατί εγώ δεν πιστεύω ότι πατάσσεται έτσι η τρομοκρατία. Αυτό όμως είναι η προσωπική μου άποψη.
      Τέλος, θέλω να σας πω ότι στο πλαίσιο αυτής της προσπάθειας γενικότερα επιχειρείται, όπως είπε και ο κύριος Πρόεδρος, μερικά προφανή και βλακώδη να μη γίνονται. Πράγματι, επειδή μια φορά το έπαθα και εγώ αυτό που έπαθε και ο Πρόεδρος, αν περάσετε ξανά τώρα, δεν θα σας ζητήσουνε να πληρώσετε. Θα χτυπήσουν κάτι στο κομπιουτεράκι και θα περάσετε έτσι. 
      Ευχαριστώ πολύ. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ. 
      Εισερχόμαστε στη δεύτερη με αριθμό 48/25-7-2005 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Εμμανουήλ Σκουλάκη προς τον Υπουργό Περιβάλλοντος, Χωροταξίας και Δημοσίων Έργων, σχετικά με την τοποθέτηση φωτεινών σηματοδοτών και τον ηλεκτροφωτισμό του κόμβου Μουρνιών του Νομού Χανίων. 
      Η επίκαιρη ερώτηση του κ. Σκουλάκη αναλυτικότερα έχει ως εξής: 
      «Κύριε Υπουργέ, μετά από πολύχρονες προσπάθειες του Δήμου Ελευθέριου Βενιζέλου Νομού Χανίων, της Νομαρχιακής Αυτοδιοίκησης Χανίων και της Περιφέρειας Κρήτης, κατασκευάστηκε ένα έργο ανάσας για το Νομό Χανίων ο συνδετήριος δρόμος (κόμβος Μουρνιών) που συνδέει το βόρειο οδικό άξονα Κρήτης με το νέο Νοσοκομείο Χανίων. Το βασικό έργο ολοκληρώθηκε, όμως υπολείπονται δύο βασικές παράμετροί του για την ασφαλή και γρήγορη προσπέλαση των κυκλοφορούντων αυτοκινήτων και κυρίως των ασθενοφόρων προς το νοσοκομείο. Επιβάλλεται να τοποθετηθούν κατεπειγόντως φωτεινοί σηματοδότες (φανάρια), να ηλεκτροφωτιστεί ο συνδετήριος δρόμος και να διαμορφωθεί ο περιβάλλων χώρος. 
      Κύριε Υπουργέ, επειδή παρά τις προσπάθειες της Τροχαίας Χανίων πολύ συχνά συμβαίνουν τροχαία ατυχήματα και τα τοπικά ΜΜΕ κατ’ επανάληψη αναφέρονται «στο φόβο και τον τρόμο» του κόμβου Μουρνιών, (επισυνάπτεται σχετικό δημοσιεύμα),
      Επειδή οι πιστώσεις του έργου δεν έχουν απορροφηθεί και η απαράδεκτη καθυστέρηση για τις παραπάνω παρεμβάσεις οφείλεται σε γραφειοκρατικές καθυστερήσεις και μόνον
      Ερωτάσθε αν θα δώσετε εντολή να υλοποιηθούν οι παραπάνω παρεμβάσεις άμεσα για να μη διακινδυνεύσουν ζωές».
      Στην επίκαιρη ερώτηση του κ. Σκουλάκη θα απαντήσει ο Υφυπουργός Περιβάλλοντος, Χωροταξίας και Δημοσίων Έργων κ. Ξανθόπουλος. 
      Ορίστε, κύριε Υπουργέ, έχετε το λόγο. 
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε. 
      Κύριε Βουλευτά, πράγματι θίγετε ένα θέμα που είναι υπαρκτό και θα σας απαντήσω επί της ουσίας σε λίγο. Για να ευλογήσουμε, όμως, λίγο και τα γένια του ΥΠΕΧΩΔΕ –και δη της προηγούμενης διοίκησης και πολιτικής ηγεσίας- να πούμε ότι με δική του πρωτοβουλία εδώ και επτά χρόνια περίπου διέγνωσε την ανάγκη σύνδεσης του Γενικού Νοσοκομείου Χανίων με τον ανισόπεδο κόμβο Μουρνιών. 
      Έγιναν σχετικές μελέτες από εμάς και μετά απ’ αυτό προχώρησε η όλη αυτή διαδικασία δημοπράτησης του έργου, η οποία –μετά την τελευταία επικαιροποίηση της μελέτης του 2002- οδήγησε σε μία πίστωση που εγκρίθηκε, ύψους περίπου 3,5 εκατομμυρίων ευρώ και, με τη διευθύνουσα υπηρεσία και το ΥΠΕΧΩΔΕ, υπεγράφη μία σύμβαση προς το τέλος του 2003. 
      Αυτό είναι το ιστορικό. 
      Πράγματι, όπως σωστά επισημαίνετε, έχει περαιωθεί σήμερα η συνδετήρια οδός με το νοσοκομείο και τον κόμβο και κυκλοφορείται κανονικά. Επιπλέον, έχει κατασκευαστεί και το σύστημα του ηλεκτροφωτισμού –αυτό είναι το πρώτο το οποίο θέτετε- σε όλο το μήκος και απαιτείται σύνδεση με τη ΔΕΗ. 
      Αρχίζει τώρα και εδώ η γραφειοκρατία που είπα προηγουμένως. Πρέπει να γίνει μια διαδικασία με την αρμόδια πολεοδομική υπηρεσία, η οποία πρέπει εγγράφως να πει, αν είναι δυνατόν, ότι πρέπει αυτό το έργο να ηλεκτροδοτηθεί, να το πάρει το έγγραφο η ΔΕΗ και να ξεκινήσει τις διαδικασίες της.
      Επειδή πράγματι είναι μείζον το θέμα, με προσωπική μου παρέμβαση σήμερα –που θα συνεχιστεί και στην πορεία- ελπίζω να πάνε αυτά χέρι με χέρι, να λήξει αυτή η ιστορία επιτέλους και να γίνει η σύνδεση που δεν είναι τίποτα σπουδαίο, για να μπορέσει να φωτιστεί το σύστημα. 
      Το δεύτερο θέμα είναι η φωτεινή σηματοδότηση. Ήδη, αυτήν τη στιγμή στον κόμβο λειτουργεί η σηματοδότηση, αλλά δεν είναι το ίδιο στα άλλα δύο σημεία που είναι καίρια για την όλη κυκλοφορία. Εκεί υπάρχει μια εγκριτική απόφαση και η πίστωση έχει εγκριθεί, επίσης, από μία πρόσφατη απόφαση δική μας της 17 ης Ιουνίου 2005. 
      Έχει κατασκευαστεί η σχετική υποδομή και ελπίζουμε σύντομα να μπορέσει να γίνει και εκεί η σύνδεση και ο ηλεκτροφωτισμός. Η υποδομή πάντως έχει κατασκευαστεί. Θα πιέσουμε όσο μπορούμε τώρα, ώστε να ολοκληρωθεί και η διαδικασία σύνδεσης και εκεί. Δεν είναι τελείως έτοιμο το θέμα, μου είπαν πάντως ότι ολοκληρώνεται μέσα στις προσεχείς ημέρες. Θα το δω και προσωπικά. 
      Τρίτον, μείζονος σημασίας θέμα, αλλά όχι τόσο πιεστικό όσο τα άλλα, είναι ο περιβάλλων χώρος. Εκεί, δεν έχει γίνει απολύτως τίποτα μέχρι στιγμής. Για τον περιβάλλοντα χώρο που είναι πράγματι άθλιος σε μερικά σημεία, απ’ ό,τι μου είπαν, εγκρίθηκε μία πίστωση 1,5 εκατομμυρίου ευρώ από το υπηρεσιακό πρόγραμμα του ΟΑΛΑ, με τίτλο «Εργασίες Πρασίνου στα τμήματα από κόμβο Σούδας μέχρι κόμβο Μουρνιών - Ταυρωνίτης, Κολυμπάρι, Καστέλι κλπ.».
	Ελπίζουμε το έργο αυτό να δημοπρατηθεί σύντομα τους επόμενους δύο μήνες και να ολοκληρωθεί μέσα σε ενάμιση χρόνο, ώστε να φτιαχτεί όλη αυτή η περιοχή, μέρος της οποίας είναι και το κομμάτι εκείνο το οποίο πράγματι είναι όπως είπατε σωστά, κακής εμφάνισης και δεν συνάδει με όλη την ποιότητα της περιοχής. 
Ευχαριστώ.
	ΠΡΟΕΔΡΕΥΩΝ (Γεώργιος Σούρλας): Ο ερωτών συνάδελφος κ. Σκουλάκης έχει το λόγο.
	ΕΜΜΑΝΟΥΗΛ ΣΚΟΥΛΑΚΗΣ: Κύριε Πρόεδρε, απαντώντας στην επίκαιρη ερώτησή μου ο κύριος Υφυπουργός απέδειξε για άλλη μια φορά ότι έσκυψε πάνω στο πρόβλημα. Το Υπουργείο κατανοεί την ανάγκη επείγουσας τοποθέτησης φαναριών, αυτό είναι το κυρίαρχο, στην περιοχή.
	Θα σας πω μόνο, κύριε Υφυπουργέ, ότι συναντώνται εκεί οκτώ δρόμοι: Διπλός, από και προς νοσοκομείο, διπλός από και προς Μουρνιές, διπλός από και προς Χανιά, διπλός από και προς Κίσσαμο. Και πιο κάτω, διπλός από και προς Αποκόρωνα. 
	Πράγματι, το έργο πέρασε μια μεγάλη δυσκολία, γι’ αυτό καθυστέρησε τόσα χρόνια. Υπήρχαν προβλήματα απαλλοτριώσεων, υπήρχαν διαφορές με το δήμο, υπήρχαν τεράστια προβλήματα. Τελικά όμως, παρά τα προβλήματα, εγώ μάλιστα είχα την ευκαιρία σαν αρμόδιος Υφυπουργός Υγείας τότε, να ξεκινήσω τη διαδικασία, εντάσσοντάς το στα παράλληλα έργα του νοσοκομείου και σε συνεργασία με την περιφέρεια, εντάξαμε το έργο –ενετάχθη από το ΥΠΕΧΩΔΕ- στο ΠΕΠ με προϋπολογισμό 1,3 δισεκατομμύρια περίπου. Κατασκευάστηκε, παραδόθηκε στην κυκλοφορία εδώ και ένα χρόνο. Όμως υπήρξε μία καθυστέρηση και να σας πω πού ευθύνεται το Υπουργείο. Καθυστέρησε να δεχτεί τροποποίηση που υπέβαλε η περιφέρεια όσον αφορά την περιοχή εκεί. Καθυστέρησε, πέρασαν πάνω από έξι μήνες. 
	Εν πάση περιπτώσει, υπάρχει κίνδυνος, κύριε Υφυπουργέ, να γίνουν τροχαία ατυχήματα και να διακινδυνέψουν ζωές. Χαίρομαι που παρενέβητε προσωπικά. Αυτό είναι, να το παρακολουθήσετε από κοντά, να συντονιστούν όλες οι υπηρεσίες έτσι ώστε να γίνει τοποθέτηση, όπως είπατε, πολύ γρήγορα. 
	Εγώ θα καταθέσω και ένα έγγραφο του δημάρχου, ο οποίος αδυνατεί να παρέμβει, γιατί δεν έχει και αρμοδιότητα, αλλά απ’ ό,τι φαίνεται δεν έχει και χρήματα. Επίσης, καταθέτω μία φωτογραφία –νίπτω τας χείρας μου- για να δείτε την κυκλοφοριακή πραγματικότητα στην περιοχή και να σας παρακαλέσω και κάτι άλλο: Δεν κατάλαβα καλά, ίσως το είπατε, εκεί πρέπει να υπάρχει ένα λάθος. Όσον αφορά την κατεύθυνση των δύο ρευμάτων προς Κίσσαμο και προς Αποκόρωνα, είναι ανάποδα η ροή των αυτοκινήτων. Ανεξάρτητα από την τοποθέτηση των φαναριών, του φωτισμού και του περιβάλλοντος χώρου που βλέπω ότι δρομολογούνται, παρακαλώ πολύ από Σεπτέμβρη και μετά, με δική σας πρωτοβουλία, ίσως της περιφέρειας, να γίνει μία σύσκεψη, να δούμε μήπως μπορεί να γίνει κάποια αλλαγή χωρίς κόστος, να αλλάξει η ροή των αυτοκινήτων. Γιατί γίνεται η ροή των αυτοκινήτων ανάποδα προς την κατεύθυνση των δύο επαρχιών.
	(Στο σημείο αυτό ο Βουλευτής κ. Εμμανουήλ Σκουλάκης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
	ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Σκουλάκη. 
	Κύριε Υπουργέ, έχετε το λόγο.
	ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε.
	Πράγματι θα δω και αυτό που έθεσε ο κύριος Βουλευτής για τα δύο ρεύματα στη συνέχεια, να δούμε αν πράγματι υπάρχει αυτό το πρόβλημα με τη σύσκεψη που είπε. 
	Να επισημάνω μόνο και να κλείσω ότι οι καθυστερήσεις αυτές οφείλονται στο ότι στην αρχική σύμβαση που υπέγραψε η περιφέρεια, μετά την ένταξη του έργου, δεν υπήρχε δυστυχώς μέσα το κομμάτι «ηλεκτροφωτισμός». Και βέβαια η διαδικασία μετά ήταν λίγο δύσκαμπτη για να μπει. 
	Εν πάση περιπτώσει, τα λάθη του παρελθόντος και οι καθυστερήσεις ας μη μας απασχολήσουν πάλι και σήμερα. Σήμερα πιστεύω, όπως είπατε και σεις, ότι είμαστε σε θέση να επιταχύνουμε τα πράγματα και να λύσουμε τα πράγματα του μεν ηλεκτροφωτισμού άμεσα, μέσα στις επόμενες μια-δυο μέρες ελπίζω, της δε σηματοδότησης επίσης μέσα στην επόμενη εβδομάδα ή τις επόμενες δέκα ημέρες
	Θα παρακαλέσω επίσης να υπάρξει, μια και έχετε την ευαισθησία αυτή, την οποία και εκτιμώ ιδιαίτερα και μία περαιτέρω, αν θέλετε, κάλυψη του ΟΑΛΑ για την αναγκαιότητα αυτής της περιβαλλοντικής αναβάθμισης του έργου που είπαμε.
Η περιφέρεια ας πει μερικά πράγματα παραπάνω, γιατί μέσα στην πίεση και στις περικοπές που γίνονται μπορεί αυτό τελικώς να μην προχωρήσει. Πρέπει να έχουμε και τη δική σας βοήθεια, ώστε πράγματι και το άλλο έργο, που είναι ένα μεγάλο κομμάτι, να αναβαθμιστεί περιβαλλοντικά. Ας έχετε υπ’ όψιν ότι σύντομα θα ολοκληρωθεί, τα επόμενα ένα-δύο χρόνια, όπως ξέρω. 
      Σας ευχαριστώ. 
      ΕΜΜΑΝΟΥΗΛ ΣΚΟΥΛΑΚΗΣ: Ας προσέξουμε τα φανάρια, κύριε Υπουργέ, για να μη διακινδυνεύσουν ζωές.
      ΠΡΟΕΔΡΕΥΩΝ (Γεώργιος Σούρλας): Κύριε Σκουλάκη, εδώ φαίνεται η αποτελεσματικότητα του κοινοβουλευτικού ελέγχου.
    Έχω την τιμή να ανακοινώσω στο Τμήμα ότι η Διαρκής Επιτροπής Δημόσιας Διοίκησης, Δημόσιας Τάξης και Δικαιοσύνης καταθέτει την έκθεσή της στο σχέδιο νόμου του Υπουργείου Δημόσιας Τάξης «Κέντρο Μελετών Ασφάλειας (ΚΕ.ΜΕ.Α) και άλλες διατάξεις». 
      Θα συζητηθεί η Τρίτη με αριθμό 46/25.7.2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Γεωργίου Χουρμουζιάδη προς τους Υπουργούς Περιβάλλοντος, Χωροταξίας και Δημοσίων Έργων και Αγροτικής Ανάπτυξης και Τροφίμων, σχετικά με την επανεξέταση της ένταξης της Γ΄ ζώνης στη δημιουργία του Εθνικού Πάρκου στο Δέλτα των ποταμών Γαλλικού, Αξιού, Λουδία, Αλιάκμονα κλπ.
      Η επίκαιρη ερώτηση του κυρίου συναδέλφου έχει ως εξής:
      «Το Μάιο του 1999 επί κυβέρνησης ΠΑΣΟΚ δημοσιοποιήθηκε η εισηγητική έκθεση σχεδίου προεδρικού διατάγματος όπου προτεινόταν η δημιουργία Εθνικού Πάρκου, στο οποίο όμως εκτός των υγροτόπων των Δέλτα των ποταμών Γαλλικού, Αξιού, Λουδία και Αλιάκμονα, της Αλυκής Κίτρους και της λιμνοθάλασσας Καλοχωρίου συμπεριλαμβανόταν και η Ενδοχώρα, έκταση περίπου τριακοσίων χιλιάδων στρεμμάτων καλλιεργήσιμης γης. Αυτό είχε σαν αποτέλεσμα την έντονη αντίδραση των κατοίκων και των φορέων της περιοχής, αφού η υλοποίηση του συγκεκριμένου προεδρικού διατάγματος θα σήμαινε τη σταδιακή απομάκρυνση των παραγωγών από τη γη τους και την παράδοσή της σε μεγαλοεπιχειρηματίες για οικοτουριστική ανάπτυξη. Τότε και η Νέα Δημοκρατία ως Αξιωματική Αντιπολίτευση ήταν αντίθετη στη υλοποίηση του συγκεκριμένου προεδρικού διατάγματος. Σήμερα, η Κυβέρνηση της Νέας Δημοκρατίας προωθεί την ίδια απόφαση εντάσσοντας όλη τη Γ΄ Ζώνη στο Εθνικό Πάρκο με τους περιοριστικούς όρους που προβλέπονται, παρά τις αντιδράσεις των κατοίκων και των φορέων της περιοχής.
      Ερωτώνται οι κύριοι Υπουργοί εάν προτίθεται να επανεξετάσουν την απόφασή τους και να εξαιρέσουν τη Γ΄ Ζώνη από την κοινή υπουργική απόφαση, όπως απαιτούν οι φορείς της περιοχής (νομαρχία, δήμοι, αγροτικοί σύλλογοι και συνεταιρισμοί κλπ.) αλλά και χιλιάδες κάτοικοι της περιοχής.»
      Θα απαντήσει ο Υφυπουργός Περιβάλλοντος, Χωροταξίας και Δημοσίων Έργων κ. Καλογιάννης.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Εργων): Ευχαριστώ, κύριε Πρόεδρε.
    Αναφορικά με το θέμα της προωθούμενης κοινής υπουργικής απόφασης για την ίδρυση Εθνικού Πάρκου στην προστατευόμενη περιοχή των εκβολών των ποταμών Λουδία, Αξιού, Αλιάκμονα και Γαλλικού, θα ήθελα να σας ενημερώσω για τα εξής: Η συγκεκριμένη περιοχή αποτελεί ένα οικοσύστημα πολύ μεγάλης σημασίας για τη διατήρηση της οικολογικής ισορροπίας και τη διαφύλαξη της βιοποικιλότητας ως βιότοπος, με βάση τόσο την εθνική όσο και την κοινοτική νομοθεσία και τις διεθνείς συμβάσεις που έχουν κυρωθεί από τη χώρα μας. Αναφέρω για παράδειγμα τη σύμβαση Ραμσάρ, τη σύμβαση της Βαρκελώνης, την οδηγία 92/43 κλπ. 
      Στο πλαίσιο του προγράμματος αντιμετώπισης ειδικών περιβαλλοντικών προβλημάτων της προστατευόμενης περιοχής των εκβολών των ποταμών και της ευρύτερης περιοχής τους, που είχε ανατεθεί από το ΥΠΕΧΩΔΕ και χρηματοδοτήθηκε από το Β΄ ΕΠΠΕΡ, καταρτίστηκε ειδική περιβαλλοντική μελέτη. Όλες οι φάσεις της εκπόνησης της μελέτης ακολούθησαν τη διαδικασία δημοσιοποίησης που προβλέπεται από την κείμενη περιβαλλοντική νομοθεσία και κάθε φορά εζητείτο η γνώμη και η άποψη τόσο της Τοπικής Αυτοδιοίκησης όσο και των παραγωγικών τάξεων και φορέων, καθώς και των οικολογικών οργανώσεων.
      Κατά τη διάρκεια της υλοποίησης του προγράμματος πραγματοποιήθηκαν τροποποιήσεις στο αρχικό σχέδιο της κοινής υπουργικής απόφασης με βάση τις έγγραφες αλλά και τις προφορικές παρατηρήσεις των φορέων. Οι τροποποιήσεις αυτές είχαν ως κύριο σκοπό την κατά το δυνατό μείωση των κοινωνικών και οικονομικών επιπτώσεων που προκαλούνται με τη θεσμοθέτηση των προτεινόμενων χρήσεων γης και όρων δόμησης στην περιοχή. Όσες ενδεχομένως αρνητικές κοινωνικές ή οικονομικές επιπτώσεις εντοπίστηκαν, αξιολογήθηκαν από το ΥΠΕΧΩΔΕ και αντιμετωπίστηκαν επίσης από το ΥΠΕΧΩΔΕ.
    Οι τροποποιήσεις αυτές στόχο είχαν να εξασφαλίσουν την όσο το δυνατόν μεγαλύτερη κοινωνική συναίνεση για να προχωρήσει το θέμα. Η ειδική περιβαλλοντική μελέτη έχει εγκριθεί από το 2002, έγιναν οι τροποποιήσεις τις οποίες προανέφερα και έχει προχωρήσει το σχέδιο της Κοινής Υπουργικής Απόφασης προς υπογραφή από συναρμόδιους υπουργούς. Εξετάζουμε στο στάδιο στο οποίο βρισκόμαστε σήμερα, κύριε συνάδελφε, και το θέμα το οποίο έχει τεθεί από τους τοπικούς φορείς. 
    Θέλω επίσης να πω ότι στο πάρκο έχουν χαρακτηριστεί περιοχές απόλυτης προστασίας της φύσης, περιοχές προστασίας της φύσης, περιοχές γεωργικών καλλιεργειών και μια συγκεκριμένη περιοχή όπου επιτρέπεται η ελεγχόμενη οικιστική ανάπτυξη. Αναφέρομαι στις αλυκές Κίτρους. 
    Ειδικότερα για τις αρδευόμενες εκτάσεις θέλω να κάνω μια αναφορά και να πω ότι πρόκειται για γεωργικές εκτάσεις που χρησιμοποιούνται κυρίως για τη ρυζοκαλλιέργεια και οι περιοδικά κατακλυζόμενες αυτές εκτάσεις ρυζοκαλλιέργειας θεωρούνται ως συμπληρωματικό στοιχείο, ως επέκταση αν θέλετε, των γειτονικών υγροτοπικών οικοσυστημάτων. Με το σχέδιο της ΚΥΑ ουσιαστικά επιδιώκεται η διασφάλιση της φυσιογνωμίας και του τοπίου της περιοχής ως αγροτικής και η προστασία της γεωργικής γης, η οποία βεβαίως χαρακτηρίζεται ως γη υψηλής παραγωγικότητας. 
    Ευχαριστώ πολύ, κύριε Πρόεδρε.
     ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ. Το λόγο έχει ο ερωτών συνάδελφος κ. Χουρμουζιάδης. 
     ΓΕΩΡΓΙΟΣ ΧΟΥΡΜΟΥΖΙΑΔΗΣ: Οι οικονομικές και κοινωνικές επιπτώσεις είναι όπως τις είπατε, κύριε Υπουργέ. Είναι τρομερές. Είναι σημαντικές γιατί τριακόσιες χιλιάδες στρέμματα θα απομακρυνθούν από την παραγωγή και όπως καταλαβαίνετε οι γεωργοί και οι κτηνοτρόφοι κάποια στιγμή θα πρέπει να αλλάξουν επάγγελμα, να επιβαρύνουν δηλαδή τα κοινωνικά προβλήματα της περιοχής ακόμη περισσότερο. Αλλά εκείνο που έχει σημασία -και θα πρέπει να το αναφέρω- είναι το πολιτικό στοιχείο που προκύπτει από την απάντηση του κυρίου Υπουργού. 
     Θα διαβάσατε πώς απάντησε η κ. Ροδούλα Ζήση στην προηγούμενή μας ερώτηση. Ενώ τότε η Νέα Δημοκρατία επέκρινε αυτές τις ρυθμίσεις και ήταν εναντίον της δημιουργίας του πάρκου το οποίο θα είχε επιπτώσεις αρνητικές για την παραγωγική δραστηριότητα του χώρου,  περίπου και εσείς επιμείνατε στο ότι το πάρκο αυτό θα γίνει σύμφωνα με τις διεθνείς συμφωνίες και σύμφωνα με τους νόμους και τους όρους που τελικά ορίζουν τη δημιουργία ενός πάρκου. Αλλά τελικά η απάντησή σας δεν μπορεί να καθησυχάσει τον κόσμο ότι πραγματικά τριακόσιες χιλιάδες στρέμματα θα απομακρυνθούν από την παραγωγική δραστηριότητα του κόσμου με τις επιπτώσεις που πολύ καλά εσείς, αν δεν τις αναφέρατε με λεπτομέρειες, τις υπαινιχθήκατε. 
     Φοβούμαι λοιπόν, κύριε Πρόεδρε, ότι πρέπει να επανεξετάσετε το θέμα με βάση τις επικρίσεις που είχατε διατυπώσει ως αξιωματική αντιπολίτευση. 
     Ευχαριστώ.
     ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Χουρμουζιάδη. Το λόγο έχει ο κύριος Υπουργός. 
    ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε. 
    Κατ’ αρχήν, κύριε συνάδελφε, δεν κατάλαβα ποια είναι η προσωπική σας άποψη. Είστε εναντίον της θεσμοθέτησης της περιοχής ως προστατευόμενης; Αυτό προκύπτει, όπως ανέφερα στην πρωτομιλία μου, από τις διεθνείς συμβάσεις που έχουμε υπογράψει και οφείλουμε να το προωθήσουμε. Ο διάλογος ο οποίος έχει γίνει με τους τοπικούς φορείς είναι υπαρκτός και θα έλεγα σε μερικές περιπτώσεις εξαντλητικός. Και βεβαίως ανέφερα ότι έχουν γίνει πάρα πολλές τροποποιήσεις στο τελικό σχέδιο της κοινής υπουργικής απόφασης σε σχέση με το αρχικό. Το τελικό σχέδιο ΚΥΑ προωθείται προς συνυπογραφή. Και εμείς παίρνουμε τα μηνύματα, βλέπουμε ποιες είναι οι επιπτώσεις και σας είπα ότι στο στάδιο της τελικής υπογραφής επανεξετάζεται το θέμα. 
    Επιτρέψτε μου να πω ότι το Υπουργείο Περιβάλλοντος, Χωροταξίας και Δημοσίων Έργων προωθεί τη θεσμοθέτηση των προστατευόμενων περιοχών όλης της χώρας σε στενή συνεργασία τόσο με την Τοπική Αυτοδιοίκηση Α΄ και Β΄ βαθμού όσο και με τους παραγωγικούς φορείς κάθε περιοχής και τις περιβαλλοντικές οργανώσεις. Ως Υπουργείο Περιβάλλοντος, Χωροταξίας και Δημοσίων Έργων, δε, έχουμε διασφαλίσει τη χρηματοδότηση των φορέων διαχείρισης όλων των προστατευόμενων περιοχών της χώρας μέχρι και το 2008.
    Ευχαριστώ, κύριε Πρόεδρε. 
     ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, ολοκληρώθηκε η συζήτηση των επικαίρων ερωτήσεων. 
     Διακόπτουμε για δέκα λεπτά. 
     (ΔΙΑΚΟΠΗ)
    (ΜΕΤΑ ΤΗ ΔΙΑΚΟΠΗ)
    ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, επαναλαμβάνεται η διακοπείσα συνεδρίαση.
    Εισερχόμαστε στην ημερήσια διάταξη της
    ΝΟΜΟΘΕΤΙΚΗΣ ΕΡΓΑΣΙΑΣ
    Συνέχιση της συζήτησης επί της αρχής, των άρθρων και του συνόλου του σχεδίου νόμου του Υπουργείου Απασχόλησης και Κοινωνικής Προστασίας: «Ρυθμίσεις για την προώθηση της απασχόλησης, την ενίσχυση της κοινωνικής συνοχής και άλλες διατάξεις».
    Εκκρεμεί και θα διεξαχθεί ονομαστική ψηφοφορία επί της αρχής του νομοσχεδίου.
    Οι αποδεχόμενοι την αρχή του νομοσχεδίου λέγουν «ΝΑΙ».
    Οι μη αποδεχόμενοι την αρχή του νομοσχεδίου λέγουν «ΟΧΙ».
    Οι αρνούμενοι ψήφο λέγουν «ΠΑΡΩΝ».
    Καλούνται επί του καταλόγου οι Βουλευτές κύριοι Κωνσταντίνος Γκιουλέκας από τη Νέα Δημοκρατία και Έκτορας Νασιώκας από το ΠΑΣΟΚ.
    Παρακαλώ να αρχίσει η ανάγνωση του καταλόγου.
    (ΨΗΦΟΦΟΡΙΑ)
      (Κατά τη διάρκεια της ψηφοφορίας την Προεδρική Έδρα καταλαμβάνει η Πρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ)
      
      (ΜΕΤΑ ΚΑΙ ΤΗ ΔΕΥΤΕΡΗ ΑΝΑΓΝΩΣΗ ΤΟΥ ΚΑΤΑΛΟΓΟΥ)
      ΠΡΟΕΔΡΟΣ (Άννα Μπενάκη-Ψαρούδα): Υπάρχει  συνάδελφος ο οποίος δεν άκουσε το όνομά του; Κανείς.
      Κηρύσσεται περαιωμένη η ψηφοφορία και παρακαλώ τους κύριους ψηφολέκτες να προβούν στην καταμέτρηση των ψήφων και την εξαγωγή του αποτελέσματος.
      (ΚΑΤΑΜΕΤΡΗΣΗ)
      
      (ΜΕΤΑ ΤΗΝ ΚΑΤΑΜΕΤΡΗΣΗ)
      ΠΡΟΕΔΡΟΣ (Άννα Μπενάκη-Ψαρούδα): Κύριοι συνάδελφοι, έχω την τιμή να σας ανακοινώσω το αποτέλεσμα της διεξαχθείσας ονομαστικής ψηφοφορίας.
      Ψήφισαν συνολικά 96 Βουλευτές.
      Υπέρ της αρχής του νομοσχεδίου, δηλαδή «ΝΑΙ», ψήφισαν 55 Βουλευτές.
      Κατά της αρχής του νομοσχεδίου, δηλαδή «ΟΧΙ», ψήφισαν 41 Βουλευτές., σύμφωνα με το παρακάτω πρωτόκολλο ονομαστικής ψηφοφορίας:
«Ονομαστική ψηφοφορία επί της αρχής:
Από τη Νέα Δημοκρατία
						ΝΑΙ		ΟΧΙ
Αγγελής Ανέστης				+
Αγοραστός Κωνσταντίνος			+
Βασιλείου Θεόφιλος				+
Γκιουλέκας Κωνσταντίνος			+
Δαβάκης Αθανάσιος				+
Δαϊλάκης Σταύρος				+
Δεικτάκης Γεώργιος				+
Δένδιας Νικόλαος				+
Ζαγορίτης Ελευθέριος 			+
Ζώης Χρήστος				+
Καλαντζάκου Σοφία				+
Καλαντζής Γεώργιος			+
Καλαφάτης Σταύρος			+
Καλογήρου Χριστιάνα			+
Καραγκούνης Ανδρέας			+
Καραμπίνας Κωνσταντίνος			+
Καρασμάνης Γεώργιος			+
Καρράς Κωνσταντίνος (Κώστας)		+
Κατσιγιάννης Αθανάσιος			+
Κεδίκογλου Συμεών (Σίμος)			+
Κιλτίδης Κωνσταντίνος			+
Κόλλια – Τσαρουχά Μαρία			+
Κοντογιάννης Γεώργιος			+
Κορτσάρης Νικόλαος			+
Κουράκος Ιωάννης				+
Κωνσταντάρας Δημήτριος			+
Μπούρας Αθανάσιος			+
Λυκουρέντζος Ανδρέας			+
Μαγγίνας Βασίλειος				+
Μαντούβαλος Πέτρος			+
Μεϊμαράκης Ευάγγελος			+
Μελάς Παναγιώτης				+
Μπαντουβάς Κωνσταντίνος		+
Μπέζας Αντώνιος				+
Μπεκίρης Μιχαήλ				+
Μπενάκη – Ψαρούδα Άννα			+
Νικηφοράκης Στυλιανός			+
Νικολόπουλος Νικόλαος			+
Παπαδημητρίου Ελισάβετ (Έλσα)		+
Παπακώστα – Σιδηροπούλου Αικατερίνη	+
Πάππας Βασίλειος 				+
Πολύδωρας Βύρων				+
Πολύζος Ευάγγελος				+
Ράπτη Ελένη					+
Σπηλιόπουλος Αναστάσιος			+
Σπηλιωτόπουλος Αριστόβουλος (Άρης)	+
Τζαμτζής Ιορδάνης				+
Τσαλίδης Φίλιππος				+
Τσιπλάκης Κωνσταντίνος			+
Φουντουκίδου-Θεοδωρίδου Παρθένα	+
Φούσας Αντώνιος				+
Χαλκίδης Μιχαήλ				+
Χατζηγάκης Σωτήριος			+
Χριστοφιλογάννης Δημήτριος		+
Χωματάς Ιωάννης				+

Από το Πανελλήνιο Σοσιαλιστικό Κίνημα
Ανωμερίτης Γεώργιος					+
Κατσιλιέρη Πέτρος						+
Βρεττός Κωνσταντίνος (Ντίνος)				+
Δαμανάκη Μαρία						+
Δημαράς Ιωάννης						+
Διαμαντοπούλου Άννα					+
Ευθυμίου Πέτρος						+
Ζήση Ροδούλα						+
Καρχιμάκης Μιχαήλ						+
Κεγκέρογλου Βασίλειος					+
Κολιοπάνος Θεόδωρος					+
Κοσμίδης Σωκράτης						+
Κουσελάς Δημήτριος					+
Κουτσούκος Ιωάννης					+
Λιντζέρης Δημήτριος					+
Λωτίδης Λάζαρος						+
Ματζαπετάκης Στυλιανός					+
Βενιζέλος Ευάγγελος					+
Νασιώκας Έκτορας						+
Νιώτης Γρηγόριος						+
ΟικονόμουΒασίλειος					+
Παντούλας Μιχαήλ						+
Παπαγεωργίου Αθανάσιος					+
Παπαγεωργίου Γεώργιος					+
Παπαδήμας Λάμπρος					+
Παπαϊωάννου Μιλτιάδης					+
Παπαχρήστος Ευάγγελος					+
Παπουτσής Χρήστος					+
Παρασκευάς Ιωάννης					+
Ρέππας Δημήτριος						+
Σαλαγιάννης Νικόλαος					+
Σιδηρόπουλος Αναστάσιος					+
Σκουλάκης Εμμανουήλ					+
Στρατάκης Εμμανουήλ					+
Τόγιας Βασίλειος						+
Τσοχατζόπουλος Απόστολος – Αθανάσιος		+
Φλωρίδης Γεώργιος						+
Χριστοφιλοπούλου Παρασκευή (Εύη)			+
Από το Κομμουνιστικό Κόμμα Ελλάδας
Γκατζής Νικόλαος 						-
Παντελάκη Ελπίδα 						-
Χουρμουζιάδης Γεώργιος					-
Τσιόγκας Δημήτριος						-

Από το Συνασπισμό Ριζοσπαστικής Αριστεράς 
Δραγασάκης Ιωάννης					+
Ξηροτύρη – Αικατερινάρη Ασημίνα			+

Από τους Ανεξάρτητους
Ανδριανόπουλος Ανδρέας					+
    «ΝΑΙ» 55
    «ΟΧΙ» 41
    ΣΥΝΟΛΟ ΨΗΦΙΣΑΝΤΩΝ: 96
    
    Η ΠΡΟΕΔΡΟΣ                        ΟΙ ΓΡΑΜΜΑΤΕΙΣ»
      
      ΠΡΟΕΔΡΟΣ (Άννα Μπενάκη – Ψαρούδα): Συνεπώς το νομοσχέδιο του Υπουργείου Απασχόλησης και Κοινωνικής Προστασίας: «Ρυθμίσεις για την προώθηση της απασχόλησης, την ενίσχυση της κοινωνικής συνοχής και άλλες διατάξεις» έγινε δεκτό επί της αρχής κατά πλειοψηφία.
      Κυρίες και κύριοι συνάδελφοι, εισερχόμαστε στη συζήτηση των άρθρων.
      Σύμφωνα με την απόφαση της Βουλής, τα άρθρα θα συζητηθούν όλα μαζί σε μία ενότητα και η συζήτηση θα περαιωθεί, σε όποιο σημείο και αν βρίσκεται, στις 15.00΄, μετά από την οποία θα γίνει η ψηφοφορία επί των άρθρων.
      Ο κ. Βενιζέλος θέλει να παρατηρήσει κάτι.
      ΕΥΑΓΓΕΛΟΣ ΒΕΝΙΖΕΛΟΣ: Κυρία Πρόεδρε, έχουμε συμφωνήσει όπως λέτε να γίνει μια ενιαία συζήτηση για όλα τα άρθρα, όμως θα πρέπει να αποσαφηνίσουμε πότε θα συζητηθούν οι τροπολογίες που έχουν υποβάλει οι Βουλευτές του ΠΑΣΟΚ, έτσι ώστε μέσα στο χρόνο που έχουμε συμφωνήσει για τη λήξη της συζήτησης να έχει εξοικονομηθεί και ο χρόνος που απαιτείται για τις ομαδικές τροπολογίες των Βουλευτών του ΠΑΣΟΚ.
      ΠΡΟΕΔΡΟΣ (Άννα Μπενάκη - Ψαρούδα): Θέλετε η συζήτηση των τροπολογιών να γίνει πριν από τις 15.00’;
      ΕΥΑΓΓΕΛΟΣ ΒΕΝΙΖΕΛΟΣ: Ναι.
      ΠΡΟΕΔΡΟΣ (Άννα Μπενάκη - Ψαρούδα): Δηλαδή να περαιωθεί η συζήτηση επί των άρθρων του νομοσχεδίου, να γίνει συζήτηση επί των τροπολογιών και μετά να ακολουθήσει η ψηφοφορία επί των άρθρων;
      ΕΥΑΓΓΕΛΟΣ ΒΕΝΙΖΕΛΟΣ: Όχι. Θα μπορούσαμε να κάνουμε ενιαία τη συζήτηση και να μην κηρυχθεί περαιωμένη η συζήτηση επί των άρθρων, αλλά να έχει διασφαλιστεί και ο χρόνος για να θέσουμε το θέμα των τροπολογιών.
      ΠΡΟΕΔΡΟΣ (Άννα Μπενάκη - Ψαρούδα): Συνεπώς, λίγο πριν από τις 15.00΄, ας πούμε στις 14.30΄, να σταματήσουμε τη συζήτηση και να βάλουμε μισή ώρα για τις τροπολογίες;
      ΕΥΑΓΓΕΛΟΣ ΒΕΝΙΖΕΛΟΣ: Μάλιστα. 
      ΠΡΟΕΔΡΟΣ (Άννα Μπενάκη - Ψαρούδα): Και στις 15.00΄ να γίνει η ψηφοφορία. 
      ΕΥΑΓΓΕΛΟΣ ΒΕΝΙΖΕΛΟΣ: Μάλιστα. Στις 15.00’ να κηρυχθεί περαιωμένη η συζήτηση.
      ΠΡΟΕΔΡΟΣ (Άννα Μπενάκη - Ψαρούδα): Ναι.
      Η Νέα Δημοκρατία; Ο κύριος Υπουργός έχει κάποια παρατήρηση;
      ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Κυρία Πρόεδρε, κυρίες και κύριοι συνάδελφοι, είχαμε δηλώσει κατά τη συζήτηση στην αρμόδια Επιτροπή Κοινωνικών Υποθέσεων της Βουλής ότι θέση της Κυβέρνησης είναι ότι δεν θα δεχθούμε τροπολογίες επί του νομοσχεδίου.
      Υπάρχουν πολλά αιτήματα και από συναδέλφους της Συμπολίτευσης και από συναδέλφους της Αντιπολίτευσης, διότι το νομοσχέδιο, ιδιαίτερα στη δεύτερη ενότητά του, η οποία αφορά ζητήματα κοινωνικής συνοχής, έρχεται να θεραπεύσει προβλήματα δεκαετιών. Κοντά, ας πούμε, στο πρόβλημα των εργαζομένων των λιπασμάτων της Δραπετσώνας, που τους λύνουμε ένα χρόνιο ζήτημα και προεκτείνουμε ακριβώς στο χρόνο την επιδότησή τους, έχουμε και άλλα ζητήματα, τα οποία επίσης αντιμετωπίζουμε. Στο νομοθέτημα που ετοιμάζουμε, στο σχέδιο νόμου που θα έρθει στη Βουλή στο Γ΄ Θερινό Τμήμα, θα επιχειρήσουμε να τα εντάξουμε και αυτά και να δώσουμε λύσεις, να αντιμετωπίσουμε και αυτές τις εκκρεμότητες.
      ΠΡΟΕΔΡΟΣ (Άννα Μπενάκη - Ψαρούδα): Ναι, κύριε Υπουργέ, το αντιλαμβάνομαι, αλλά, εφόσον είναι εμπρόθεσμες οι τροπολογίες των συναδέλφων, η συζήτηση θα γίνει.
      ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Είπα ότι δεν θα τις δεχθούμε, δεν είπα ότι δεν θα τις συζητήσουμε. 
      ΠΡΟΕΔΡΟΣ (Άννα Μπενάκη - Ψαρούδα): Εσείς καλώς κάνετε και λέτε από τώρα ότι δεν τις δέχεστε, για να το εκμεταλλευτούν οι συνάδελφοι κατά τις ομιλίες που θα κάνουν.
      Συνεπώς συμφωνήσαμε να συζητήσουμε μέχρι τις 14.30΄ τα άρθρα, μισή ώρα οι τροπολογίες και στις 15.00΄ ώρα να γίνει ψηφοφορία επί των άρθρων.
      Το λόγο έχει ο εισηγητής της Νέας Δημοκρατίας κ. Μπούρας.
      ΑΘΑΝΑΣΙΟΣ ΜΠΟΥΡΑΣ: Ευχαριστώ, κυρία Πρόεδρε.
      Κυρίες και κύριοι συνάδελφοι, μετά από αρκετές μέρες και από αναλυτική συζήτηση, τόσο στην επιτροπή όσο και εδώ, ήρθε η τελική στιγμή όπου πρέπει να βάλουμε όλοι τον δάκτυλον επί τον τύπον των ήλων και να αποκαλύψουμε στον ελληνικό λαό ποιος λέει ψέματα και ποιος λέει την αλήθεια.
      Πριν ξεκινήσω την ανάλυση των άρθρων, θέλω να παρουσιάσω στο Τμήμα σήμερα το αποκλειστικό δημοσίευμα της εφημερίδας «ΑΠΟΓΕΥΜΑΤΙΝΗ», όπου ενώ οι συνάδελφοι του ΠΑΣΟΚ κόπτονται όλες αυτές τις ημέρες για τις υπερωρίες και για τα συμφέροντα των εργαζομένων, η εφημερίδα αναφέρει ότι η πρώην εργαζόμενη Μάρθα Παγιάτη στο ΠΑΣΟΚ μαζί με την πρόεδρο της Ομοσπονδίας Ιδιωτικών Υπαλλήλων Ελλάδος Μεταξία Στεκουλέα, προσέφυγαν στα δικαστήρια πλέον για απλήρωτες υπερωρίες. 
      Καταθέτω για τα Πρακτικά τόσο το πρωτοσέλιδο όσο και το ολοσέλιδο-ανάλυση της εφημερίδας «ΑΠΟΓΕΥΜΑΤΙΝΗ».
      (Στο σημείο αυτό ο Βουλευτής κ. Αθανάσιος Μπούρας καταθέτει για τα Πρακτικά τα προαναφερθέντα δημοσιεύματα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Έρχομαι στο προκείμενο. Όπως είπα και εγώ, όλοι οι συνάδελφοι από τη Νέα Δημοκρατία και ο Υπουργός και οι Υφυπουργοί έχουμε έναν τριπλό στόχο: Την ανταγωνιστικότητα, την ανάπτυξη και την κοινωνική συνοχή. Αυτόν το στόχο υπηρετούμε. Βεβαίως η Κυβέρνηση ακούει τις απόψεις των μεν, των δε και διαμορφώνει την τελική της θέση. 
      Πιστεύουμε ότι μέσα από την αρμονική σχέση εργαζομένων και εργοδοτών μπορεί να παραχθεί το καλύτερο αποτέλεσμα. Και στο σημείο αυτό επικαλούμαι μία παροιμία που λένε οι Κινέζοι ότι «όταν ο χοντρός αδυνατίζει ο αδύνατος πεθαίνει». Σε ελεύθερη μεταφορά αυτό σημαίνει ότι εμείς θέλουμε δυνατές ανταγωνιστικές επιχειρήσεις μέσα σε αυτό το δύσκολο διεθνές περιβάλλον προκειμένου και εργασία να βρίσκουν οι άνεργοι και οι εργαζόμενοι να αμείβονται καλύτερα.
      Κυρίες και κύριοι συνάδελφοι, στο άρθρο 1 θεσπίζεται, ή για να είμαστε απόλυτα εντάξει, επαναφέρεται ο θεσμός της υπερεργασίας και ορθολογικοποιείται η αμοιβή της, όπως και η αμοιβή των υπερωριών. 
      Εμείς πιστεύουμε ότι μέσα από αυτήν τη ρύθμιση ο εργαζόμενος πλέον θα πληρώνεται το 125% του ωρομισθίου του πλέον, ενώ με την προηγούμενη ρύθμιση δεν πληρωνόταν αυτά τα πράγματα. Και δείγμα είναι αυτό που σας κατέθεσα πριν από λίγο, που αφορά το δικό σας κόμμα. Εξάλλου η τεσσαρακοστή τρίτη, η τεσσαρακοστή τετάρτη και η τεσσαρακοστή πέμπτη ώρα είχε συμφωνηθεί από τους κοινωνικούς εταίρους και σήμερα η Κυβέρνηση έρχεται και κάνει πράξη αυτήν την κοινή συμφωνία. Οι πέραν του σαρανταπενταώρου ή σαρανταοκταώρου απασχόληση θεωρείται υπερωρία. Μέχρι τις εκατόν είκοσι ώρες, για να λέμε τα πράγματα με το όνομά τους και όχι με αοριστίες που συνηθίζετε –και εγώ σας προκαλώ όταν θα πάρετε το λόγο να μας πείτε ακριβώς αυτά τα πράγματα για τα οποία ενίστασθε- οι υπερωρίες αμείβονται με το 50% επιπλέον, όσο δηλαδή ίσχυε. Ενώ οι παραπάνω από τις εκατόν είκοσι ώρες αμείβονται με το 75% ως ίσχυε. 
      Όσο βέβαια για την παράνομη υπερωρία, την οποία εμείς ονομάζουμε διαφορετικά, ό,τι δικαιώματα είχε ο εργαζόμενος γι’ αυτήν την περίπτωση, εξακολουθεί να τα έχει και έχει και πληρωμή 100% επιπλέον του κανονικού ωρομισθίου.
      Εξάλλου, κυρίες και κύριοι συνάδελφοι, όπως είπα και στην πρωτολογία μου και στη δευτερολογία μου χθες, το 1/10 των επιχειρήσεων κατέφευγε στις υπερωρίες. Με την παρούσα, λοιπόν, ρύθμιση του άρθρου 1 θα υπάρχει η δυνατότητα να γίνονται νόμιμα και οι υπερωρίες, να αυξηθεί το εισόδημα των εργαζομένων και να μειώσουμε την ανεργία αυξάνοντας την απασχόληση.
      Με τη ρύθμιση του άρθρου 2 για τη διευθέτηση του χρόνου εργασίας εμείς προβλέπουμε τη δυνατότητα διευθέτησης σε τετράμηνη ή σε ετήσια βάση. Πρέπει να υπάρχει απόλυτα συμφωνία εργαζομένων και εργοδοτών και αν υπάρχει διαφωνία πάει σε μια επιτροπή αποκεντρωμένη, λειτουργική και αντιπροσωπευτική. 
      Και επειδή το πρωί είχα με το συνάδελφό μου κ. Παπαχρήστο μία από ραδιοφώνου συνομιλία πρέπει να του πω ότι ο ΟΜΕΔ είναι ένα κεντρικό όργανο και αυτός ο οργανισμός έχει έναν άνθρωπο που αποφασίζει για όλα. Δηλαδή, ο ΟΜΕΔ από την Αθήνα θα πει αν στην Τρίπολη πρέπει να γίνει μια διευθέτηση. Δεν θα το πει καλύτερα η πενταμελής επιτροπή τοπικού χαρακτήρα με κοινωνική ευθύνη στον τόπο που δραστηριοποιείται; Δηλαδή το Εργατικό Κέντρο της Τρίπολης, αφού είπα το παράδειγμα, η εργοδοσία εκεί και ο επόπτης εργασίας στην Τρίπολη, οι άνθρωποι δηλαδή, που ζουν και δραστηριοποιούνται, κρίνονται και επικρίνονται ή επιβραβεύονται μέσα σ’ αυτές τις κλειστές κοινωνίες.
      Εμείς πιστεύουμε ότι η διευθέτηση δίνει τη δυνατότητα σε επιχειρήσεις εποχικής αιχμής να μπορούν να λειτουργούν κατά τον καλύτερο δυνατό τρόπο, έτσι ώστε και οι εργαζόμενοι να εξυπηρετούνται μέσα στην τετράμηνη διευθέτηση και οι εργοδότες να ανταποκρίνονται για το οικονομικό όφελος που επιδιώκουν, προκειμένου και τις θέσεις εργασίας να διατηρήσουν και να αυξήσουν και την οικονομία να ενισχύσουν.
      Από εκεί και πέρα για την ετήσια διευθέτηση αν υπάρχει άρνηση των εργαζομένων τελεία και παύλα. Εκεί σταματάει το πρόβλημα. Πού είναι λοιπόν η κινδυνολογία, πού είναι η κατάργηση του οκταώρου, πείτε το να το διαβάσουμε και εμείς και όλα αυτά που επικαλείσθε με αόριστες εκφράσεις. Φτάνουν πια τα δάκρυα και οι οιμωγές, εδώ έχουν τελειώσει τα πάντα. Ο ελληνικός λαός είδε, μας παρακολούθησε, μας κρίνει και μας συγκρίνει.
      Από εκεί και πέρα αυτό που εσείς δεν κάνατε επί χρόνια, εμείς ερχόμαστε να ενισχύσουμε τους ελεγκτικούς μηχανισμούς του κράτους και γι’ αυτό θεσμοθετούμε αυστηρότατους όρους και κανόνες και τιμωρίες για τους παραβάτες εργοδότες αυτών των ρυθμίσεων.
      Τριπλασιάζουμε τα πρόστιμα και διπλασιάζουμε τις διοικητικές ποινές από 500 σε 1.000 ευρώ. Διπλασιάζουμε το κατώτατο όριο της ποινής φυλάκισης από τρεις μήνες σε έξι μήνες, έτσι ώστε το κράτος από εδώ και πέρα να λειτουργεί για να μπορέσουμε, όπως είπα, αυτό που αποκαλείται από την έκθεση Επιθεωρητών Εργασίας την τελευταία του 2004, «ζούγκλα εργασίας» να κάνουμε, αν ήταν δυνατό, έναν «παράδεισο εργασίας», από τον οποίο θα ωφεληθεί και η εθνική μας οικονομία και το κράτος και οι εργαζόμενοι και οι μικρομεσαίες επιχειρήσεις κυρίως.
      Κυρία Πρόεδρε, από εκεί και πέρα υπάρχουν αυτά που αποσιωπούνται -ίσως σκόπιμα - από τους συναδέλφους - και θα μιλήσω όταν συζητηθούν οι τροπολογίες - οι οποίες έρχονται τώρα να ζητήσουν, λες και δεν καταλαβαίνει ο ελληνικός λαός, αυτά που αρνούντο επί χρόνια.
      Χθες κατέθεσε συνάδελφός μου και το είπε και ο Υπουργός κ. Παναγιωτόπουλος ότι τα θέματα που εμείς ρυθμίζουμε αφορούν μεγάλες κοινωνικές ομάδες, όπως οι χήροι ή οι χήρες και αυτοί που έχουν συμπληρώσει και τους έλειπαν από ένα έως εκατόν πενήντα ένσημα, τα άτομα με ειδικές ανάγκες, οι εργαζόμενοι στο Πέραμα και οι αγροτικοί συνεταιρισμοί και οι πλημμυροπαθείς.
      Ερχόμαστε σε αυτές τις ρυθμίσεις που είχατε αρνηθεί χρόνια και μας απαντούσατε «όχι» σε επανειλημμένες ερωτήσεις. Έρχεστε τώρα εκ των υστέρων και εκ του ασφαλούς να τις προτείνετε και μάλιστα, όλως περιέργως, όταν με όλες τις διευκρινίσεις που έδωσε ο Υπουργός από την επιτροπή κιόλας, συμπληρώθηκαν και οι όποιες τελευταίες ενστάσεις, απορίες, αμφιβολίες, με συνέπεια το νομοθέτημα που ολοκληρώνεται σήμερα να είναι ένα νομοθέτημα το οποίο οδηγεί σίγουρα μπροστά την ελληνική κοινωνία. Ωφελεί το σύνολο των πολιτών. Δεν γυρίζει πίσω στο παρελθόν. Εμείς σχεδιάζουμε, προγραμματίζουμε και ενεργούμε για το μέλλον. Για το μέλλον του ελληνικού λαού. 
      Σας ευχαριστώ πολύ. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΟΣ (Άννα Μπενάκη - Ψαρούδα): Το λόγο έχει ο εισηγητής του ΠΑΣΟΚ κ. Παπαχρήστος, στον οποίο, επίσης, θα επιδειχθεί όμοια ανοχή. Όμως, από εκεί και πέρα στους συναδέλφους δεν θα επιδειχθεί ανοχή, για να μην αποκλείσουμε στις δυόμισι η ώρα εγγεγραμμένους συναδέλφους. 
      ΕΥΑΓΓΕΛΟΣ ΠΑΠΑΧΡΗΣΤΟΣ: Ευχαριστώ, κυρία Πρόεδρε. 
      Κύριοι συνάδελφοι, ο κ. Μπούρας, για να δικαιολογήσει αυτό το κατάπτυστο, ταξικά κυνικό νομοσχέδιο που έφερε, μίλησε για τη ζούγκλα της αγοράς εργασίας. Σε αυτήν τη ζούγκλα της αγοράς εργασίας η Νέα Δημοκρατία άκουσε τα τύμπανα και ενεργοποιήθηκαν από το DNA της τα αντεργατικά της σύνδρομα. Γιατί πρόκειται για ένα νομοσχέδιο μονομερές, ταξικό, φιλικό μόνο προς τους εργοδότες, αρνητικό απέναντι στα δικαιώματα των εργαζομένων. Πρόκειται για ένα νομοσχέδιο κοινωνικά άδικο, ένα νομοσχέδιο που αποπνέει αυταρχισμό, ένα νομοσχέδιο που είναι κοινωνικά και οικονομικά αναποτελεσματικό. 
      Το όλο νομοσχέδιο είναι δύο άρθρα: το άρθρο 1 και το άρθρο 2. Τα υπόλοιπα είναι ένα περιτύλιγμα που δεν φθάνουν να χρυσώσουν κανένα χάπι. 
      Αγαπητοί συνάδελφοι, με το πρώτο άρθρο τι κάνει η Κυβέρνηση; Επαναφέρει το θεσμό της υπερεργασίας που αποτελούσε και αποτελεί ελληνική πρωτοτυπία. Μόνο στην Ελλάδα έχουμε αυτόν τον περιβόητο θεσμό. Και όταν κάναμε ένα βήμα να ξεφύγουμε από το παρελθόν, να πάμε στην κατεύθυνση του πολιτισμένου κόσμου, η Νέα Δημοκρατία ακούγοντας τα τύμπανα της ζούγκλας θέλει να μας ξαναγυρίσει πάλι πίσω. Η επιστροφή στο παρελθόν φαίνεται ή διακηρύσσεται ότι είναι και πρόοδος. 
      Με το άρθρο 1 τι κάνετε; Επεκτείνετε την υπερεργασία του εργαζόμενου και του αφαιρείτε αμοιβή. Τα πράγματα είναι πάρα πολύ απλά. Παίρνουμε από τον εργαζόμενο, δίνουμε στον εργοδότη. Ο εργαζόμενος δουλεύει περισσότερο και αμείβεται λιγότερο. Δεν θέλει φιοριτούρες, κύριε Υπουργέ και κύριε Μπούρα, για να το καταλάβετε!
       Καταργείτε τον όρο «παράνομη υπερωρία». Γιατί; Γιατί πρέπει να προβλέπονται νομικές και διοικητικές κυρώσεις. Τι γίνεται με αυτές; Πάνε περίπατο και αυτές. Θα φύγουν στην επόμενη φάση. 
      Το τρίτο ζήτημα είναι ουσιαστικό, σε σχέση με τον τρόπο που εισάγετε και αυτόν το θεσμό της υπερεργασίας και φαίνεται και ο τρόπος με τον οποίο νομοθετείτε. 
      Τι είναι υπερεργασία; Για τις επιχειρήσεις, λέει, που έχουν συμβατικό ωράριο μέχρι σαράντα ώρες, είναι η τεσσαρακοστή πρώτη, η τεσσαρακοστή δεύτερη, η τεσσαρακοστή τρίτη, η τεσσαρακοστή τέταρτη και η τεσσαρακοστή πέμπτη ώρα. Δηλαδή, στις επιχειρήσεις που από τις συλλογικές τους συμβάσεις έχουν συμβατικό ωράριο τριάντα επτά ώρες, όπως είναι οι τράπεζες, τι θα συμβαίνει τώρα; Θα πληρώνονται από τριάντα επτά μέχρι σαράντα ώρες με απλό ωρομίσθιο, χωρίς καμία προσαύξηση και μετά για την τεσσαρακοστή πρώτη, τεσσαρακοστή δεύτερη, τεσσαρακοστή τρίτη, τεσσαρακοστή τέταρτη και τεσσαρακοστή πέμπτη ώρα θα πληρώνονται με προσαύξηση 25%.
      Φαίνεται καλά, κύριε Υπουργέ, κύριε Παναγιωτόπουλε, ότι νομοθετείτε για τις τράπεζες. Είναι καθαρό. Από τις τριάντα επτά ώρες θα πάνε στις σαράντα πέντε ώρες. Τους δίνετε χάρισμα οκτώ ώρες της εβδομάδας. Εάν αυτές οι οκτώ ώρες δεν είναι κατάργηση του ωραρίου, τι είναι;
      Κύριε Υπουργέ, δεν φτάνετε μόνο εκεί. Κλιμακώνετε την επίθεσή σας, με τη διευθέτηση του χρόνου εργασίας. Είναι γνωστό σε όλους ότι η διευθέτηση αναστατώνει τη ζωή των εργαζόμενων. Είναι ένα μέτρο βαρύ για τους εργαζόμενους. Πώς μπορούσε να γίνει αποδεκτό; Μόνο με εγγυήσεις ότι θα προκύπτει από τη συλλογική τους σύμβαση, από συμφωνία δικιά τους και ότι θα πάρουν ανταλλάγματα.
      Εσείς ο ίδιος προσωπικά και ο κ. Γιακουμάτος δεν είχατε ψηφίσει την προηγούμενη ρύθμιση για τη διευθέτηση του χρόνου εργασίας, γιατί λέγατε ότι δεν έχουν συμφωνήσει οι κοινωνικοί εταίροι και γιατί το αντάλλαγμα που παίρνουν είναι μικρό, είναι μόνο τριάντα οκτώ ώρες και όχι τριάντα πέντε, που ήθελε ο «κόκκινος Πάνος».
      Αλλά ο «κόκκινος Πάνος» ξεφλουδίζει και φέρνει ένα νομοσχέδιο, στο οποίο τι κάνει; Παίρνει πίσω την εγγύηση ότι θα προκύπτει μέσα από συμφωνία των εργαζόμενων και μόνο τότε θα προχωρά και ότι αν δεν υπάρχει συμφωνία, θα πάμε σε ένα θεσμό, ο οποίος είχε γίνει αποδεκτός από όλα τα κόμματα, από τη Δεξιά μέχρι την Αριστερά, το θεσμό του ΟΜΕΔ.
      Εσείς όμως και αυτό το θεσμό υπονομεύετε. Και τι κάνετε; Οπλίζετε για μια ακόμα φορά με αυταρχικό τρόπο τους εργοδότες, να προχωρήσουν σε τι; Και προσέξτε τη διατύπωση. Γιατί στην αρχή φαινόταν ότι απευθύνεται στις επιχειρήσεις που έχουν κάτω από είκοσι άτομα, αλλά προστίθεται δίπλα «και για οποιονδήποτε άλλο λόγο», άρα ισχύει σε όλες τις επιχειρήσεις.
      Και τι θα μπορεί να κάνει ο εργοδότης; Να παίρνει ένα χαρτί, να βάζει πέντε ονόματα στο χαρτί και μετά να πλησιάζει έναν-έναν τους εργαζόμενους, δηλαδή σε ατομική, προσωπική βάση να διαπραγματεύεται την υπογραφή. Και θα ξέρει ο εργαζόμενος, στη «ζούγκλα» του κ. Μπούρα, ότι δεν θα μπορεί να μην υπογράψει, γιατί αλλιώς θα απολυθεί.
      Αν αυτό δεν είναι υπονόμευση της συλλογικής αυτονομίας, της συλλογικής έκφρασης, τότε τι είναι; Και τι άλλο πρόκειται να δούμε; Έχουμε εισαγωγή της ατομικής διαπραγμάτευσης και έχουμε την αποθέωση του επαχθέστατου, όπως μας λέει ο κ. Γιακουμάτος, διευθυντικού δικαιώματος.
Αυτή είναι η Νέα Δημοκρατία. Και αυτό είναι ένα νομοσχέδιο υποκρισίας, είναι ένα νομοσχέδιο ταξικό, είναι ένα νομοσχέδιο κοινωνικά άδικο. 
      Αλλά να πάρουμε και το σημείο που πήγαν να χρυσώσουν το χάπι, στις συντάξεις θανάτου. Τι έκαναν; Στην αρχή μας έφεραν μια διατύπωση με την οποία μείωναν τη σύνταξη, για τους πάνω από τα εξήντα πέντε χρόνια, από το 70% στο 50%. Δήθεν θα έδιναν κάτι και από την άλλη θα μάζευαν. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 
      Δεύτερη λαθροχειρία που έκαναν και χθες πήγαν να τη διορθώσουν. Καταργούσαν την πρώτη τριετία που έπαιρνε, όποιος εδικαιούτο σύνταξη, πλήρη σύνταξη. Αυτό τι θα σήμαινε; Θα σήμαινε για πεντακόσιους, επτακόσιους ανθρώπους 15.000 και 20.000. Θα έχαναν για τρία χρόνια τη μισή τους σύνταξη. Αυτά σύμφωνα με τα δικά μας στοιχεία. Προκαλώ τον Υπουργό να φέρει τα στοιχεία από τα ταμεία σε σχέση με το ποιους αφορά αυτή η διάταξη και τότε θα δούμε. Και εκεί χρειάστηκε η δική μας παρέμβαση για να μπορέσει να αρθεί αυτή η μεγάλη αδικία, η μεγάλη πίεση και να….
      ΝΙΚΟΛΑΟΣ ΑΓΓΕΛΟΠΟΥΛΟΣ (Υφυπουργός Απασχόλησης και Κοινωνικής Προστασίας): Το έχει αναφέρει κάποιος από εσάς αυτές τις τρεις μέρες; 
      ΕΥΑΓΓΕΛΟΣ ΠΑΠΑΧΡΗΣΤΟΣ: Το αναφέρω εγώ. 
    ΝΙΚΟΛΑΟΣ ΑΓΓΕΛΟΠΟΥΛΟΣ (Υφυπουργός Απασχόλησης και Κοινωνικής Προστασίας): Τώρα εκ των υστέρων. 
      ΠΡΟΕΔΡΟΣ (Άννα Μπενάκη - Ψαρούδα): Παρακαλώ, κύριε Υπουργέ. Αν θέλετε, μπορείτε να παρέμβετε, όχι έτσι. 
      ΕΥΑΓΓΕΛΟΣ ΠΑΠΑΧΡΗΣΤΟΣ: Βγήκαν στις τηλεοράσεις. Ο κόσμος το έχει τούμπανο και εσείς κρυφό καμάρι. 
      Και όσον αφορά το επόμενο άρθρο για την εξασφάλιση αυτών των εκατόν πενήντα ενσήμων, το κάνετε, αλλά δεν το κάνετε για τους πολλούς. Κάνετε για λίγους. Για τους πολλούς έχει ρυθμιστεί από την εποχή του ΠΑΣΟΚ. Εκεί που θα έπρεπε, δηλαδή στις γυναίκες, εμείς σας το επισημάναμε και ευτυχώς το προσθέσατε. Αλλά αφήνετε απέξω χωρίς ρύθμιση δύο μεγάλα θέματα, τους αυτοαπασχολούμενους που είναι μια μεγάλη μερίδα και τα βαρέα και ανθυγιεινά. 
      ΠΡΟΕΔΡΟΣ (Άννα Μπενάκη - Ψαρούδα): Παρακαλώ, ολοκληρώστε, κύριε συνάδελφε. 
      ΕΥΑΓΓΕΛΟΣ ΠΑΠΑΧΡΗΣΤΟΣ: Δεν πρόκειται με αυτό το νομοσχέδιο να πετύχετε τίποτα. Αυτό το νομοσχέδιο θα αναιρεθεί στην πράξη από τους εργαζόμενους και το ΠΑΣΟΚ, όταν γίνει κυβέρνηση, θα το πάρει πίσω. Είναι ένα κατάπτυστο νομοσχέδιο, ένα ταξικά κυνικό νομοσχέδιο και θα σας κατατρέχει σε όλη σας τη ζωή, κύριε Παναγιωτόπουλε. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΟΣ (Άννα Μπενάκη - Ψαρούδα): Ευχαριστούμε πολύ τον κύριο εισηγητή. 
      Το λόγο έχει ο κ. Κουσελάς. 
      ΔΗΜΗΤΡΙΟΣ ΚΟΥΣΕΛΑΣ: Ευχαριστώ, κυρία Πρόεδρε. 
      Κυρίες και κύριοι συνάδελφοι, ενώ η Κυβέρνηση ισχυρίζεται ότι δεν υπάρχει διευθυντικό δικαίωμα, εν τούτοις στα άρθρα 1 και 2 αυτό φαίνεται περίτρανα. 
      Στο άρθρο 1 επεκτείνεται το διευθυντικό δικαίωμα σε ό,τι αφορά την υπερεργασία από τρεις σε πέντε ώρες την εβδομάδα. Ενώ δηλαδή είχαμε εκατόν πενήντα έξι ώρες υπερεργασίας το χρόνο με το ν. 2874, τώρα οι ώρες υπερεργασίας γίνονται διακόσιες εξήντα. Στην αρχή του άρθρου 1 λέει συγκεκριμένα ότι οι ώρες υπερεργασίας θα είναι πέντε την εβδομάδα. Στη συνέχεια αναφέρει συγκεκριμένα την τεσσαρακοστή πρώτη, την τεσσαρακοστή δεύτερη, την τεσσαρακοστή τρίτη, την τεσσαρακοστή τέταρτη και την τεσσαρακοστή πέμπτη σαν ώρες υπερεργασίας. 
      ΑΘΑΝΑΣΙΟΣ ΜΠΟΥΡΑΣ: Το ίδιο έλεγε και ο ν. 2874.
      ΔΗΜΗΤΡΙΟΣ ΚΟΥΣΕΛΑΣ: Και εδώ το μεγάλο ερώτημα, το οποίο γεννιέται είναι το εξής: Επειδή αλλάζει το εδάφιο εφαρμογής του συγκεκριμένου νόμου, δεν λέει για τις επιχειρήσεις εκείνες που έχουν συμβατικό ωράριο σαράντα ωρών, αλλά μέχρι σαράντα ώρες. 
      Κύριε Υπουργέ, σας ερωτώ συγκεκριμένα: Με τις επιχειρήσεις που δεν έχουν συμβατικό ωράριο σαράντα ωρών, αλλά που έχουν συμβατικό ωράριο τριάντα επτά ωρών, όπως είναι οι τράπεζες για παράδειγμα, που το εβδομαδιαίο ωράριό τους είναι οι τριάντα επτά ώρες, αλλά και μια σειρά από ανώνυμες επιχειρήσεις και ΕΠΕ, οι τρεις ώρες της διαφοράς από τις τριάντα επτά μέχρι τις σαράντα ώρες είναι; 
      Είναι ώρες υπερεργασίας; Είναι ώρες οι οποίες θα πληρωθούν με το απλό ωρομίσθιο; Αν είναι έτσι, τότε έχουμε κατάργηση των συλλογικών συμβάσεων εργασίας στο σημείο εκείνο, σε ό,τι αφορά το ωράριό τους. 
      Ένα τρίτο ζήτημα, πάρα πολύ σημαντικό: Μειώνετε την αποζημίωση στην υπερεργασία από 50% σε 25%, ενώ όπως είπαμε, αυξάνεται η υπερεργασία. Αυξάνετε τις ώρες διευθέτησης, συνολικότερα, από εκατόν τριάντα οκτώ σε διακόσιες πενήντα έξι το χρόνο και από τρεις που ήταν την εβδομάδα μέχρι και δέκα, με τις τροποποιήσεις του ν. 2874 που κάνετε. Και δίνετε τη δυνατότητα χρησιμοποίησης της υπερεργασίας και στις περιπτώσεις της διευθέτησης. Αυτό από τον προηγούμενο νόμο, το ν. 2874, ρητώς απαγορευόταν.
      Μέσα, λοιπόν, απ’ όλα αυτά ένα είναι γεγονός ότι μειώνετε το κόστος εργασίας. Δίνεται δηλαδή η δυνατότητα στους εργοδότες να χρησιμοποιούν φθηνό εργατικό δυναμικό. Και το ερώτημα είναι: Πώς από τη στιγμή που τους δίνετε αυτή τη δυνατότητα, που με όλους τους τρόπους μειώνετε το κόστος εργασίας, από την άλλη πλευρά ισχυρίζεστε στο νομοσχέδιο –και μάλιστα στην επικεφαλίδα του ίδιου του νομοσχεδίου- ότι θα δημιουργηθούν νέες θέσεις απασχόλησης; Αυτό στην κοινή λογική, τουλάχιστον, δεν χωράει. Εξηγήστε το. Για να μη μιλάμε για την «18η Μπριμέρ του Λουδοβίκου» και δεν ξέρω για τι άλλο σ’ αυτή την Αίθουσα, ή να μην πηγαίνουμε στο παρελθόν. Εξηγήστε μας, λοιπόν, προκειμένου να σας κρίνουμε. 
      Λέτε ότι θα βελτιωθεί η ανταγωνιστικότητα και θα δημιουργηθούν θέσεις απασχόλησης. Εμείς δεν βλέπουμε έστω και μία παράγραφο, όχι άρθρο, που να αναφέρεται στους ανέργους. Πώς, στην προκειμένη περίπτωση, θα ενισχυθούν οι άνεργοι; Πώς θα αντιμετωπιστεί η ανεργία; Έχετε κάνει κάποια μελέτη μέσα από αυτά, που δεν τα χωράει η δική μας λογική, για το πόσες θα είναι οι θέσεις εργασίας οι οποίες θα δημιουργηθούν και πόσο θα καταπολεμηθεί η ανεργία;
      Οι ερωτήσεις μου είναι ρητορικές και δεν περιμένω να μας δώσετε απαντήσεις, γιατί απαντήσεις δεν υπάρχουν. Γιατί αυτό που γίνεται μέσα από τα συγκεκριμένα άρθρα είναι μεταφορά εισοδήματος, μέσα από μια αναδιανομή η οποία επιχειρείται, από τους εργαζόμενους στους εργοδότες και μάλιστα σε λίγους, κρατικοδίαιτους ως επί το πλείστον εργοδότες, οι οποίοι τα θέλουν όλα, χωρίς να δίνουν τίποτα. 
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Καταργείτε στο άρθρο 2 την παράνομη υπερωρία και αντικαθιστάτε τον όρο της «παράνομης υπερωρίας» με τον πρωτοφανή όρο της «κατ’ εξαίρεση υπερωρίας». Ξέρετε πραγματικά τι σημαίνει αυτό το πράγμα; Η απάλειψη της έννοιας της «παράνομης υπερωρίας» και του παράνομου χαρακτήρα των υπερωριών και η εισαγωγή της έννοιας της «κατ’ εξαίρεση» υπερωρίας στοχεύει ουσιαστικά στην απαλλαγή των εργοδοτών από ποινικές και διοικητικές ευθύνες, αφού περιορίζει την ευθύνη τους στην καταβολή της προσαύξησης και μόνον, που μάλιστα περιορίζεται από 150% σε 100%.
      ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Λάθος! Η αλλαγή του όρου δεν απαλλάσσει τον εργοδότη από καμιά κύρωση. Οι κυρώσεις ισχύουν μέχρι κεραίας και θα επιβάλλονται.
      ΔΗΜΗΤΡΙΟΣ ΚΟΥΣΕΛΑΣ: Θα μου απαντήσετε, κύριε Υπουργέ, και θα σας ακούσω μετά χαράς.
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, θα απαντήσετε μετά.
      ΔΗΜΗΤΡΙΟΣ ΚΟΥΣΕΛΑΣ: Επομένως και αυτό είναι μια σημαντική απόδειξη του πώς η ίδια η πολιτεία έρχεται να νομιμοποιήσει και να επιβραβεύσει την παρανομία σε βάρος χιλιάδων μισθωτών. Εξωραΐζονται οι μέχρι σήμερα παρανομίες των εργοδοτών, δηλαδή οι απλήρωτες και παράνομες, οι ανεξέλεγκτες υπερωρίες και ουσιαστικά ενθαρρύνονται, μέσα από τις αντίστοιχες διατάξεις του σχεδίου νόμου, να κάνουν και άλλες, χωρίς να κινδυνεύουν ούτε με διοικητικές ποινές, με πρόστιμα δηλαδή, ούτε με ποινικές διώξεις. Άρα τα αυξημένα πρόστιμα, για τα οποία ακούσαμε απ’ όλους όσους μιλήσατε από την πλευρά της Κυβέρνησης γι’ αυτό το ζήτημα, δεν αφορούν ουσιαστικά αυτούς στους οποίους υποτίθεται ότι θα επιβληθούν. 
      Εισάγετε από την άλλη πλευρά προσχηματικούς θεσμούς, γιατί είναι όντως προσχηματικός ο θεσμός της υποχρεωτικής διαιτησίας. Είναι ένας θεσμός ο οποίος ομόφωνα και από το δικό σας το κόμμα το 1990 καταργήθηκε, αφού είχε συμπληρώσει σαράντα πέντε περίπου χρόνια ζωής.
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      Ο θεσμός της υποχρεωτικής διαιτησίας καταργήθηκε το 1990 και τότε είχατε ψηφίσει την αντικατάσταση του ν. 3239 από το ν. 1876, ο οποίος κρίθηκε και στα δικαστήρια και βγήκε ότι ο θεσμός της διαιτησίας μεσολάβησης –και ολοκληρώνω, κύριε Πρόεδρε- ο οποίος ιδρύθηκε με το ν. 1876 ήταν απόλυτα συνταγματικός.
      Εσείς πέραν τούτων, έρχεστε να παραβιάσετε κατάφωρα το άρθρο 22 παράγραφος 2 του Συντάγματος, το οποίο ορίζει σαφέστατα πώς αντιμετωπίζονται τα ζητήματα που έχουν σχέση με τις αποδοχές και με τους όρους εργασίας των εργαζομένων, από το νόμο δηλαδή και από τις συλλογικές συμβάσεις εργασίας.
      Τέλος –και κλείνω με αυτό- θα ήθελα να αναφερθώ στη ρύθμιση, την οποία καταθέσατε στην επιτροπή, για τις επιχειρήσεις κάτω των είκοσι ατόμων. Βέβαια, δεν είναι μόνο οι επιχειρήσεις κάτω των είκοσι ατόμων. Υπάρχει και μια σειρά από μεγάλες επιχειρήσεις –και ο κ. Δραγασάκης χθες σας ανέφερε συγκεκριμένα παραδείγματα- που δεν έχουν σωματεία. Αυτή η ρύθμιση εισάγει ουσιαστικά, όχι από το παράθυρο, αλλά από την πόρτα, την έννοια και το περιεχόμενο της ατομικής διαπραγμάτευσης, υπονομεύει όχι μόνο τα συνδικάτα αλλά τις συλλογικές συμβάσεις και τις συλλογικές διαπραγματεύσεις.
      Για όλους αυτούς τους λόγους, όπως καταλαβαίνετε, όχι μόνο είναι αδύνατο να ψηφίσουμε αυτό το νομοσχέδιο –και όπως είπαν και ο Πρόεδρός μας και άλλοι συνάδελφοι το καταψηφίζουμε και θα το καταργήσουμε- αλλά είναι αδιανόητο και απαράδεκτο από την πλευρά σας να ζητάτε συνενόχους σε αυτές σας τις επιλογές.
      Ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Κουσελά.
    Για να τηρηθούν τα συμφωνηθέντα ως προς το χρόνο λήξης της συνεδρίασης στις 15.00΄ βάσει των εγγεγραμμένων, θα παρακαλούσα θερμά να μην υπερβείτε το οκτάλεπτο. Θα υποχρεωθούμε να περιορίσουμε και άλλο το χρόνο και θα είναι εις βάρος σας. Θα σας παρακαλούσα, λοιπόν, να μην υπερβαίνετε το χρόνο.
      Κύριε Νασιώκα, έχετε το λόγο.
      ΕΚΤΟΡΑΣ ΝΑΣΙΩΚΑΣ: Κυρίες και κύριοι συνάδελφοι, είναι φυσικό στη συζήτηση επί των άρθρων το ενδιαφέρον των Βουλευτών να το μονοπωλήσει το άρθρο 1 και το άρθρο 2 που είναι και η ουσία του νομοσχεδίου. Πρόκειται για δύο άρθρα που δίνουν και τον τόνο, την ιδεολογική γραμμή και την κατεύθυνση της Κυβέρνησης, αλλά και που δείχνουν με ποιους είναι, τι σκέφτεται και πού θέλει να πάει την εργατική τάξη και γενικότερα την οικονομία.
    Γι’ αυτό εναντιώθηκαν με αυτόν τον τρόπο όλα –μα, όλα- τα πολιτικά κόμματα ή με αποχωρήσεις ή με ονομαστικές ψηφοφορίες, γι’ αυτό οι εργαζόμενοι βγήκαν στους δρόμους και διαδηλώνουν. Γιατί πράγματι με το άρθρο 1 και με το άρθρο 2 η Κυβέρνηση επιφέρει ή επιχειρεί να επιφέρει –μπορεί το αποτέλεσμα να είναι τελείως διαφορετικό, γιατί το εργατικό κίνημα μπορεί να συσπειρωθεί και να αναγεννηθεί απ’ αυτό- ένα πολύ σημαντικό, ένα τεράστιο πλήγμα στο εργατικό κίνημα.
      Τι κάνει στην ουσία η Κυβέρνηση; Καταργεί τη συλλογική διαπραγμάτευση. Δεν επιδιώκει την κοινωνική συμφωνία. Εκτός του ότι παρεμβαίνει άμεσα με τη συλλογική διαπραγμάτευση για τη διευθέτηση, παρεμβαίνει και έμμεσα στην οργάνωση των εργαζομένων με το ότι δεν δέχεται την κοινωνική συμφωνία. Στην πράξη δηλαδή, παρεμβαίνει στο διάλογο μεταξύ των κοινωνικών εταίρων και παίρνει το μέρος του ενός, της εργοδοσίας μόνο. 
      Δεν επικυρώνει ακόμα και συμφωνηθέντα μεταξύ των κοινωνικών εταίρων. Δεν έφερε στη Βουλή, δεν επικύρωσε τη γενική συλλογική σύμβαση εργασίας και κυρίως το άρθρο 6 που έδινε μια δική του ρύθμιση κοινά συμφωνημένη για τις υπερωρίες μεταξύ της εργοδοσίας και των εργαζομένων. 
      Έτσι διακόπηκε ο διάλογος. Δεν βλέπουμε πότε και πώς μπορεί να συνεχιστεί και δεν έχει κανένα λόγο η εργοδοσία να συζητήσει, όταν βλέπει πράξεις από μια κυβέρνηση που την έχει υπερκεράσει σε αιτήματα και μόνο για την τιμή των όπλων θέτει κάποια αιτήματα ακόμα πιο ακραία.
     Άρα αυτή η επιλογή είναι ακριβώς αντίθετη με το τι πρέπει να συμβαίνει τώρα, με το πώς πάει η πορεία των πραγμάτων. Είναι δυνατόν να προχωρήσει χωρίς κοινωνική συμφωνία, συναίνεση και ειρήνη η ανάπτυξη στον τόπο; 
     Αλλά ας πάμε και στο επίπεδο μιας επιχείρησης μικρής, μεσαίας ή και μεγάλης. Μα, δεν ξέρετε ότι αυτό που προέχει είναι η συμμετοχή των εργαζομένων στη διαμόρφωση, στο πλάνο της επιχείρησης ακόμη και στα κέρδη με κοινή συναίνεση και υπερπροσπάθεια, για να πετύχουμε αύξηση και της παραγωγικότητας και της ανταγωνιστικότητας της ίδιας της επιχείρησης και της οικονομίας; Κόντρα, λοιπόν, στους εργαζόμενους θα το πετύχουμε αυτό; Με τη διευθέτηση και τη μείωση του κόστους των υπερωριών; 
     Και το πετυχαίνετε αυτό, κύριε Υπουργέ, διά νόμου και στην ουσία θεσπίζοντας το «απόλυτο» διευθυντικό δικαίωμα με διεύρυνση της δυνατότητας των διευθυντών στις υπερωρίες και με διοικητική παρέμβαση. Δηλαδή, πάλι υποχρεωτική διαιτησία στη διευθέτηση του χρόνου. Και με τα δυο μαζί και με τη δυνατότητα την υπερεργασία να τη συμπεριλάβουμε και στη διευθέτηση, τι κάνετε; Πολύ περισσότερες ώρες για τους εργαζόμενους και δυσκολότερα ωράρια. Για φανταστείτε δέκα ώρες εργασίας σε μια πολύ βαριά επιχείρηση με ακατάλληλες συνθήκες, με θερμοκρασίες 45 ή και 50 βαθμούς ή και παραπάνω, χωρίς ουσιαστική προστασία της υγείας των εργαζομένων, πόσο δύσκολο πράγμα είναι.
     Κι ενώ κάνετε αυτή τη ρύθμιση εις βάρος των εργαζομένων, καταλήγετε και επί της ουσίας σε μείωση του εισοδήματός τους, ενώ ό,τι χάνουν οι εργαζόμενοι το μεταφέρετε στην εργοδοσία. Πετυχαίνετε, λοιπόν, μια ανακατανομή εισοδήματος και παράλληλα τι κάνετε; Αυξάνετε την ανεργία. Από κανένα σημείο δεν φαίνεται ότι η ανεργία θα πέσει. Θα αυξηθεί, αφού θα εκμεταλλευθείτε με δυναμικότερο τρόπο τους ήδη υπάρχοντες εργαζομένους. 
     Είστε, λοιπόν, μια κυβέρνηση που πήρατε την πλευρά της εργοδοσίας, τη στηρίζετε και είστε μια κυβέρνηση που όσα νομοθετήματα κι αν φέρατε το τελευταίο διάστημα στη Βουλή στην ουσία νομοθετείτε υπέρ της ισχυρής πλευράς, υπέρ των τραπεζιτών και όχι των εργαζομένων, υπέρ των επιχειρήσεων και του ΣΕΒ και όχι των εργαζομένων στον ιδιωτικό τομέα, εναντίον των πολιτών με το φορολογικό σας νομοσχέδιο, εναντίον των μικρών και μεσαίων επιχειρήσεων και καταστημάτων με την απελευθέρωση του ωραρίου. Φέρατε τους πολίτες σε μια φάση απαισιοδοξίας και απόγνωσης και σκέφτονται: Αυτή η Κυβέρνηση ήρθε μόνο για να κατεδαφίσει κάθε δικαίωμα που έχουν οι εργαζόμενοι; 
     Επικαλείστε βεβαίως το ότι η οικονομία μας πρέπει να πάει γρηγορότερα –και αυτό είναι αλήθεια- πρέπει να γίνουν αλλαγές –και αυτό επίσης είναι αλήθεια- και ότι οι αλλαγές αυτές πρέπει να αποδώσουν γρήγορα σ’ ένα διεθνές περιβάλλον, που αλλάζει και γρήγορα και πολλές φορές επικίνδυνα για την οικονομία μας, αν δεν προσαρμοστούμε. Αλλά κάνετε τις αλλαγές ανάποδα. Πάτε προς τα πίσω, δεν πάτε προς τα μπρος. Δεν έχετε καμιά διάταξη που να δείχνει γιατί δεν έκαναν επενδύσεις οι επιχειρήσεις μέχρι σήμερα και πώς θα κάνουν από εδώ και πέρα. 
     Τίθεται κι ένα θέμα αξιοπιστίας για την Κυβέρνηση. Τι έλεγε, δηλαδή, η Κυβέρνηση όλα τα χρόνια που ήταν στην Αντιπολίτευση και όταν στο τέλος έκανε το πρόγραμμά της και ζήτησε την ψήφο του ελληνικού λαού για να το επικυρώσει και ο ελληνικός λαός άκουσε την τότε Αντιπολίτευση και τώρα Κυβέρνηση, την τότε μειοψηφία τώρα πλειοψηφία, την ψήφισε και περίμενε να απολαύει των καρπών που έταξε αυτή η Κυβέρνηση. 
     Είναι, όμως, και θέμα αξιοπιστίας των προσώπων. Τι λέγατε, παραδείγματος χάρη, για την εργατική τάξη; Ότι θα κατοχυρώσετε τα δικαιώματα και θα αυξήσετε και μισθούς και συντάξεις και ότι η διευθέτηση –αν γίνει και όπου γίνει- είναι ένα εργαλείο. Είναι ένα εργαλείο που υπάρχει νομοθετικά από δεκαπενταετίας και στη δική μας χώρα, ένα εργαλείο που πέρασε σε όλο τον κόσμο, ένα μέσο ελαστικοποίησης των εργασιακών σχέσεων και γίνεται –λέγατε- πάντοτε με συμφωνία των εταίρων και με παραχωρήσεις προς τους εργαζομένους. 
Το τριανταοκτάωρο, σαν παραχώρηση από το σαραντάωρο που προέβλεπε ο προηγούμενος νόμος, σας φαινόταν λίγο και θέλατε τριανταπεντάωρο και οι δεκαπέντε ώρες επιπλέον άδεια σας φαινόταν λίγο. 
      Τώρα, εγκαταλείπετε τα πάντα. Αυτά λέγατε τότε. Λέγατε και άλλα πολλά, κύριε Υπουργέ και εσείς προσωπικά, εισηγούμενος μάλιστα εκ μέρους της Νέας Δημοκρατίας –ως Αντιπολίτευση τότε- για το ελάχιστο εγγυημένο εισόδημα και την κοινωνική συνοχή, για τη στήριξη των χαμηλοσυνταξιούχων και χαμηλόμισθων. 
      Ακόμα σας θυμάμαι λάβρο απ’ αυτό το Βήμα της Βουλής να τονίζετε αυτό τόσο έντονα που πείσατε τους πολίτες. Τους ξεγελάσατε όμως. Βρήκατε άλλη οικονομία, όπως λέτε; 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κλείνω, κύριε Πρόεδρε.
      Μιλάτε για την οικονομία σήμερα. Την οικονομία σήμερα την περιγράφετε με μελανά χρώματα και έτσι είναι. Όμως, η οικονομία σήμερα βρίσκεται πολύ χειρότερα από την οικονομία πριν δεκαεπτά μήνες. Μιλάμε για εκείνη την οικονομία που έτρεχε με ρυθμό ανάπτυξης 4,5% και πάνω, εκείνη την οικονομία που έδινε άλλη αίγλη στην Ελλάδα και άλλη δυναμική.
      Πράγματι, με τις πράξεις σας καταστρέψατε εκείνη την οικονομία. Τη στρέψατε προς λάθος κατεύθυνση και είναι ώρα να αλλάξετε και την οικονομία, αλλά και την πρόθεσή σας να νομοθετήσετε εναντίον της εργατικής τάξης. Πάρτε πίσω τα δύο άρθρα ή τροποποιήστε τα, καλέστε τους εργαζόμενους να τα συζητήσετε και φέρτε τα να τα ψηφίσουμε. Αλλιώς, η εργατική τάξη θα στραφεί εναντίον σας και ο λαός θα σας τιμωρήσει γι’ αυτό.
      Ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Νασιώκα.
      Το λόγο έχει ο Κοινοβουλευτικός Εκπρόσωπος του Συνασπισμού κ. Δραγασάκης.
      ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, θα περιοριστώ σε ορισμένες παρατηρήσεις, διότι τις γενικές θέσεις τις έχουμε διατυπώσει. Το μόνο που θα ήθελα να πω επί του γενικού είναι ότι η συζήτηση αυτού του νομοσχεδίου, κατά τη γνώμη μας, έδειξε ότι αυτή η Κυβέρνηση στερείται θετικών στόχων. Ό,τι συζητούμε σ’ αυτήν την Αίθουσα εδώ και καιρό είναι αρνητικά μέτρα και απλά η συζήτηση αναφέρεται στο πόσο αρνητικά είναι αυτά τα μέτρα.
      Για παράδειγμα, ο στόχος για σύγκλιση του βιοτικού επιπέδου, των μισθών και των συντάξεων με την υπόλοιπη Ευρωπαϊκή Ένωση, που είχε υποσχεθεί προεκλογικά η Κυβέρνηση, είναι στόχος που –για να το πω ήπια- βρίσκεται υπό αναστολή, έχει ξεχαστεί. Αντίθετα έχουμε προσπάθειες σύγκλισης προς τα κάτω. 
      Σε ό,τι αφορά και στο νομοσχέδιο, μετά και την ψηφοφορία που έγινε και δεδομένο το συσχετισμό της Βουλής, είναι προφανές ότι η Κυβέρνηση θα προχωρήσει επιδιώκοντας την ψήφισή του. Απ’ αυτήν την άποψη, λοιπόν, εμάς μας ενδιαφέρουν και κάποια θέματα τώρα, με δεδομένη την ψήφιση αυτού του νόμου.
      Είπα και χθες δύο τέτοια προβλήματα, τα οποία επαναλαμβάνω εν συντομία. Το πρώτο πρόβλημα είναι τι γίνεται με τη διευθέτηση του χρόνου εργασίας σε επιχειρήσεις όπου δεν υπάρχει σωματείο. Αυτό το πρόβλημα δεν αφορά μόνο τις μικρές επιχειρήσεις, που έχουν κάτω από είκοσι εργαζόμενους -και, άρα, δεν υπάρχει η νομική προϋπόθεση για σύσταση σωματείου- αλλά αφορά και μεγάλες επιχειρήσεις που για διάφορους λόγους δεν υπάρχει συνδικαλιστική εκπροσώπηση.
      Υπάρχουν μεγάλες επιχειρήσεις, όπου η εργοδοσία συστηματικά και επίμονα παρεμποδίζει τους εργαζόμενους να συγκροτήσουν σωματεία. Αναφέρθηκα χθες σε συγκεκριμένα παραδείγματα και αυτά είναι άπειρα.
      Η γνώμη μας είναι ότι αυτό το πρόβλημα η Κυβέρνηση πρέπει να το αντιμετωπίσει, να μην το αφήσει ανοιχτό, γιατί στο κάτω-κάτω θα βρεθεί η ίδια μπροστά σε προβλήματα και αδιέξοδα στο μέλλον.
      Σ’ αυτές τις περιπτώσεις, -μία απλή λύση είναι αυτή- η διευθέτηση του χρόνου εργασίας προϋποθέτει συλλογική έκφραση των εργαζομένων. Επομένως, αν κάποιος εργοδότης θέλει να συζητήσει διευθέτηση του χρόνου εργασίας, πρέπει να διευκολύνει και να μην εμποδίσει τους εργαζόμενους να αποκτήσουν συλλογική έκφραση, είτε με τη μορφή σωματείου είτε με τη μορφή εργασιακού συμβουλίου ή έστω και με μία απλή επιτροπή, η οποία, όμως, θα είναι αποτέλεσμα ψηφοφορίας των ίδιων των εργατών και των εργαζομένων σε μία επιχείρηση.
      Η δεύτερη λύση είναι το υπερκείμενο σωματείο, δηλαδή είτε το κλαδικό σωματείο, αν υπάρχει, είτε το εργατικό κέντρο, το οποίο να μπορεί να τους εκπροσωπήσει, αν οι εργαζόμενοι θέλουν.
      Το δεύτερο πρόβλημα το οποίο έθεσα και χθες είναι τα άτομα με ειδικές ανάγκες. Ο Υπουργός είπε ότι καλύπτεται από το νομοσχέδιο.  Οι ενδιαφερόμενοι ισχυρίζονται ότι δεν καλύπτονται. Και επειδή το θέμα είναι εξαιρετικά ευαίσθητο, γι’ αυτό επανέρχομαι σ’ αυτό το θέμα.
      Κύριε Πρόεδρε, μιλάμε για άτομα που έχουν αναπηρία πάνω από 67% είτε κινητικά προβλήματα είτε άλλα προβλήματα. Ήδη το επτάωρο ή το οκτάωρο τους είναι βαρύ και, επομένως, αυτοί οι άνθρωποι, αν δεν εξαιρεθούν από προγράμματα διευθέτησης του χρόνου εργασίας χωρίς συνέπειες –μισθολογικές ή άλλες- θα αντιμετωπίσουν ακόμα και άμεσα προβλήματα υγείας.
      Η Εθνική Ομοσπονδία Κινητικά Αναπήρων έχει στείλει σε πολλούς Βουλευτές ένα υπόμνημα. Εγώ θα το καταθέσω στα Πρακτικά της Βουλής, ούτως ώστε να μπορέσει η Κυβέρνηση να το μελετήσει. Κάνει και συγκεκριμένες προτάσεις, και αν μπορέσει να υπάρξει σχετική τροποποίηση.
    Η τρίτη παρατήρηση είναι ότι κατά τη γνώμη μας η Κυβέρνηση αυτή έχει μία  μειωμένη αίσθηση των κοινωνικών ισορροπιών. Εμείς μπορούμε να κατανοήσουμε ακόμα και το γεγονός ότι μία Κυβέρνηση πιέζεται από την εργοδοσία, πιέζεται από συμφέροντα και κάνει κάποια μέτρα φιλοεργοδοτικά. 
    Εκείνο το οποίο δεν μπορούμε να κατανοήσουμε είναι γιατί αυτά τα μέτρα να είναι τόσο μονόπλευρα. Η Κυβέρνηση έκανε μία προσπάθεια σ’ αυτό το νομοσχέδιο, έβαλε κάποια άρθρα, ακριβώς για να δημιουργήσει μία αίσθηση ισορροπίας. Αλλά είναι τόσο ετεροβαρής αυτή η σχέση που, κακά τα  ψέματα, ακόμα και κυβερνητικοί Βουλευτές περισσότερο με τα δύο πρώτα άρθρα ασχολήθηκαν. Εγώ θα ήθελα, λοιπόν, επ’ αυτών να πω τα εξής: Υπάρχουν αρκετά προβλήματα συσσωρευμένα, που, κατά τη γνώμη μας μπορούν να αντιμετωπιστούν από την Κυβέρνηση αυτή. Αναφέρομαι σ’ αυτήν την Κυβέρνηση. Παραδείγματος χάριν είναι η μεγάλη διαφορά που υπάρχει στην αποζημίωση μεταξύ εργάτη και υπαλλήλου. Μπορεί εδώ να υπάρξει μία εξίσωση των όρων αποζημίωσης των εργατών με εκείνους τους υπαλλήλους.
    Δεύτερον, υπάρχει το θέμα το οποίο έχω πει άπειρες φορές εδώ στη Βουλή, υπάρχει ένα επίδομα για τους μακροχρονίως ανέργους, 200 ευρώ αν θυμάμαι καλά. Όμως, ούτε το επίδομα αυτό καταβάλλεται, διότι με βάση την υπάρχουσα νομοθεσία απαιτείται η οικογένεια του ανέργου να έχει ετήσιο εισόδημα κάτω από 5.000 ευρώ. Αυτό πρακτικά οδηγεί στο εξής: Κανείς ή σχεδόν κανείς δεν παίρνει το επίδομα. Από τις διακόσιες πενήντα χιλιάδες των ανέργων μόλις τρεις χιλιάδες – τέσσερις χιλιάδες το παίρνουν. Γιατί; Διότι εάν, ας πούμε, είναι ένα ζευγάρι και ο ένας κάνει δεκαπέντε ή είκοσι μεροκάματα το μήνα, αθροιζόμενα φτάνουν ένα ετήσιο εισόδημα 5.000 ευρώ και άρα εξαιρούνται από το επίδομα μακροχρόνιας ανεργίας. Η Κυβέρνηση θα μπορούσε να αλλάξει, να τροποποιήσει αυτό το νόμο και να επιτρέψει το επίδομα αυτό να το παίρνει κάθε μακροχρόνια άνεργος. Διότι αφού είναι μακροχρόνια άνεργος, είναι άνεργος, έχει ανάγκη από στήριξη.
    Το ίδιο μεγάλο πρόβλημα υπάρχει με τα γραφεία ενοικίασης εργαζομένων. Η Εθνική Επιτροπή για τα ανθρώπινα δικαιώματα που υπάρχει στη χώρα μας, νομίζω υπό την προεδρία της κ. Μαραγκοπούλου, έχει αποφανθεί τεκμηριωμένα ότι με τα γραφεία αυτά παραβιάζονται θεμελιώδη ανθρώπινα δικαιώματα. Παραβιάζεται το δικαίωμα της εκπροσώπησης, δεν μπορεί ο εργαζόμενος να διεκδικήσει τα δικαιώματά του. Τα γραφεία, λοιπόν, αυτά πρέπει να καταργηθούν. Εάν η Κυβέρνηση δεν θέλει να τα καταργήσει, πρέπει να κάνει ένα σύστημα εποπτείας και ελέγχου πριν αποκαλυφθούν τεράστια προβλήματα και τεράστια σκάνδαλα. 
    (Στο σημείο αυτό την Προεδρική ΄Εδρα  καταλαμβάνει ο  Γ΄ Αντιπρόεδρος της Βουλής κ.  ΙΩΑΝΝΗΣ ΤΡΑΓΑΚΗΣ)
    Τα αναφέρω, λοιπόν, αυτά ως παραδείγματα επιμέρους ρυθμίσεων, «ασπιρινών» να το πω έτσι, που εν πάση περιπτώσει εμείς πάντως αποδίδουμε σημασία και στην αντιμετώπιση τέτοιων επιμέρους προβλημάτων. 
    Τελειώνω με ένα θέμα το οποίο συζητήσαμε και στην επιτροπή, αλλά δεν είδα κάποια ανταπόκριση. Υπάρχουν διάφορα άρθρα που ρυθμίζουν χρέη προς τους ασφαλιστικούς οργανισμούς. 
    Κυρίες και κύριοι συνάδελφοι, το θέμα αυτό, χρέη προς ασφαλιστικούς οργανισμούς και χρέη προς το κράτος, προς την εφορία, που πάλι εκεί ρυθμίζονται κάθε τόσο, αποτελούν μία μάστιγα για το πολιτικό μας σύστημα. Πρέπει κάποτε να μπει τέλος στις ειδικές ρυθμίσεις. Και εν πάση περιπτώσει διατυπώσαμε το εξής αίτημα. Εφόσον η Κυβέρνηση επιμένει να κάνει τέτοιες ρυθμίσεις, ειδικά σε θέματα εκδοτών και σε θέματα συνεταιρισμών, ας καταθέσει εδώ στη Βουλή, να τους δούμε ποιοι είναι υπόχρεοι, ένα κατάλογο υποχρέων. Έχουμε όλοι κρίση και γνώμη να αξιολογήσουμε ότι αν σε κάποια περίπτωση η υποχρέωση οφείλεται σε ανώτατη βία ή υπέρτερη ανάγκη, μπορούμε να το εκτιμήσουμε αυτό. Και αν πρόκειται, όμως, για συστηματικές τακτικές εργοδοτών ή για σκανδαλώδεις διαχειρίσεις συνεταιρισμών και αυτό πρέπει η Αντιπροσωπεία να το γνωρίζει. 
    Ευχαριστώ.
    (Στο σημείο αυτό ο Βουλευτής κ. Ιωάννης Δραγασάκης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής) 
    ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
    Ο συνάδελφος κ. Κουτσούκος έχει το λόγο.
    ΓΙΑΝΝΗΣ ΚΟΥΤΣΟΥΚΟΣ: Ευχαριστώ, κύριε Πρόεδρε. 
    Νομίζω ότι έχει γίνει φανερό από τη συζήτηση αυτές τις δύο μέρες ότι πρόκειται για μια βαθιά αναμέτρηση της συντήρησης με την πρόοδο. Και θέλω να το εξηγήσω αυτό. Γιατί ακούσαμε και τον Υπουργό κ. Παναγιωτόπουλο και τον Υφυπουργό κ. Γιακουμάτο να προσπαθούν με έναν εντελώς λαϊκίστικο τρόπο να παρουσιάσουν ότι είναι κοντά στον εργάτη, ότι είναι κοντά στον άνεργο, ότι είναι κοντά σε αυτόν που πασχίζει με τον ιδρώτα του να βγάλει το ψωμί του, ενώ συμβαίνει το εντελώς αντίθετο.
      Ποια ήταν η σημαντική πρόοδος που υπήρξε τα τελευταία χρόνια, όχι μόνο στην Ελλάδα, αλλά και στον κόσμο όλο; Ήταν η διαδικασία που κατέκτησε το συνδικαλιστικό κίνημα, της συμμετοχής, της διαπραγμάτευσης και της διαβούλευσης, η δυνατότητά της δηλαδή μέσα από τις οργανωμένες του δυνάμεις και εκφράσεις να διαπραγματεύεται με την εργοδοσία, να συμφωνεί, να υπογράφει συλλογικές διαπραγματεύσεις και μέσα από αυτήν τη διαδικασία να ρυθμίζει τους όρους αμοιβής, απασχόλησης και τη διευθέτηση του χρόνου εργασίας. 
      Αυτήν τη σημαντική κατάκτηση με την οποία οι εργαζόμενοι στη χώρα μας κέρδισαν πάρα πολλά και η οποία κατοχυρώθηκε με ομόφωνη απόφαση της Βουλής έρχεται σήμερα η Κυβέρνηση ουσιαστικά να την καταργήσει. Και γιατί το κάνει; Το κάνει, διότι έχει άλλους βαθύτερους στόχους. Ο βαθύτερος στόχος είναι η υπονόμευση του οκταώρου και η υπονόμευση των δυνατοτήτων, που έχουν οι συνδικαλιστικές οργανώσεις να παρεμβαίνουν στις εξελίξεις. Μέσα από την καταστρατήγηση του οκταώρου είναι σίγουρο ότι ενισχύεται το διευθυντικό δικαίωμα και ότι ενισχύεται μονομερώς με την υπερεργασία και μέσα από τη μονομερή διευθέτηση είναι σίγουρο ότι οι εργαζόμενοι γίνονται υποχείρια του εργοδότη. 
      Και βέβαια το συνδικαλιστικό κίνημα τίθεται στο στόχαστρο της Κυβέρνησης, αυτό το συνδικαλιστικό κίνημα που, όταν η Νέα Δημοκρατία ήταν στην Αντιπολίτευση, το «χάιδευε» και υποτίθεται ότι υιοθετούσε τις θέσεις του. Τώρα που είναι καθαρό –γιατί τα πράγματα έχουν μπει στη θέση τους- ποιος είναι με ποιον, η Κυβέρνηση έχει κάθε λόγο να το υπονομεύσει. Και το υπονομεύει, γιατί θέλει να εξυπηρετήσει ορισμένα συμφέροντα -και το συνδικαλιστικό κίνημα είναι υποχρεωμένο να υπερασπίσει τους εργαζόμενους από τη μία πλευρά- και γιατί ξέρει ότι θα της αντισταθεί στις επιλογές, που θα κάνει στην επόμενη φάση και οι οποίες θα είναι πάρα πολύ δυσμενείς για τους εργαζόμενους. 
      Αυτό, βέβαια, είναι φυσικό για μία συντηρητική παράταξη. Γιατί η παράταξη που εκπροσωπεί εδώ ο κ. Παναγιωτόπουλος ως Υπουργός Απασχόλησης –όχι Εργασίας, το σημειώνω- ουδέποτε είχε σχέση με τους εργαζόμενους και τα συνδικάτα. Τα συνδικάτα σε συνεργασία με τις προοδευτικές δυνάμεις προχώρησαν σε σημαντικές κατακτήσεις που οι συντηρητικές παρατάξεις και στην Ευρώπη και στην Ελλάδα, είτε τις υπονόμευσαν είτε τις πολέμησαν και σε τελική ανάλυση, ανάλογα με τις συνθήκες, απλώς τις ανέχτηκαν. Η παράταξη που κυβερνά σήμερα δεν μπορεί να τις ανεχτεί.
      Θα σας φέρω ένα παράδειγμα για το ποια σχέση έχει η συγκεκριμένη παράταξη με το συνδικαλισμό. Είναι το παράδειγμα ενός κρατικού αξιωματούχου, γενικού γραμματέα περιφέρειας, ο οποίος μπήκε στο ψηφοδέλτιο στις εκλογές των εκπαιδευτικών, για να ενισχύσει την παράταξή του. Έχουμε, δηλαδή, μία πλήρη σύμφυση του κράτους με το συνδικάτο. Δεν έχουμε καμία άποψη και καμία αντίληψη για την αυτονομία των συλλογικών φορέων της κοινωνίας και εν προκειμένω των συνδικαλιστικών οργανώσεων να εκφράζουν τους εργαζόμενους, να διεκδικούν, να διαπραγματεύονται και να συμφωνούν, γιατί αυτή είναι η ουσία της προόδου, που έχει γίνει στη χώρα μας. Και μέσα από αυτήν τη διαδικασία της προόδου και μέσα από τη συλλογική διαπραγμάτευση οι εργαζόμενοι είχαν τη δυνατότητα στη διευθέτηση του χρόνου να κερδίσουν είτε ημέρες άδειας παραπάνω είτε μείωση χρόνου εργασίας με το τριανταοκτάωρο.
      Σήμερα η Κυβέρνηση διά του κυρίου Υπουργού και του κυρίου Υφυπουργού –δεν ξέρω, αν τους είχα δει στο παρελθόν και σε κάποια διαδήλωση, αλλά δεν αποκλείεται, έτσι όπως είχαν γίνει τα πράγματα στον τόπο μας, να ήταν μπροστά- οι οποίοι εδώ στην Αίθουσα του Κοινοβουλίου υποστήριζαν το τριανταπεντάωρο, καταργούν και αυτήν τη δυνατότητα, που είχε το συνδικαλιστικό κίνημα μέσα από τη διαπραγμάτευση της διευθέτησης του χρόνου εργασίας, να κερδίσει το τριανταοκτάωρο. Αυτή είναι η πραγματικότητα. 
      Και προσπαθεί εδώ ο Υπουργός και ο Υφυπουργός. Και μερικές φορές παρεξηγείται που αναφερόμαστε και προσωπικά, αλλά -με συγχωρείτε- δεν έχουμε τίποτε με εσάς, κύριε Παναγιωτόπουλε. Εσείς τα καθαρίσατε τα πράγματα. Είπατε ότι υλοποιείτε την πολιτική Καραμανλή. Γιατί μέχρι τώρα φαινόταν μία διάσταση απόψεων, ότι είχαμε τη συντηρητική πλευρά που την εξέφραζε ο κ. Αλογοσκούφης και είχαμε και εσάς, ο οποίος, εν πάση περιπτώσει, προσπαθούσατε με διάφορους τρόπους να κρατήσετε κάποιες ισορροπίες.
	Σήμερα, λοιπόν, υλοποιείτε την πολιτική Καραμανλή. Προσπαθήσατε να την επικαλύψετε εδώ με διάφορες ρητορείες, αλλά αυτό είναι φανερό ότι δεν μπορεί να κοροϊδέψει κανέναν και ιδίως δεν μπορεί να κοροϊδέψει αυτούς για τους οποίους υποτίθεται ότι ενδιαφέρεστε. 
      Μας λέγατε εδώ χθες για τους ανέργους που δε θα εγκαταλείψετε, για τον άνθρωπο που βγάζει με τον ιδρώτα του το ψωμί του, τον οποίο δε θα εγκαταλείψετε, αλλά να είστε σίγουροι ότι αυτοί θα δουν τα αποτελέσματα της πολιτικής σας. Θα τα δουν πολύ σύντομα, γιατί θα υποστούν την πίεση του εργοδότη να δουλέψουν περισσότερες ώρες με λιγότερη αμοιβή με την υπερεργασία, διότι θα υποστούν την πίεση του εργοδότη να υπογράψουν μία λευκή κόλλα χαρτί για τη διευθέτηση και τότε να μου πείτε πώς θα τους προστατέψετε. 
      Ξέρετε, κύριε Υπουργέ, ότι με τον τρόπο με τον οποίο σήμερα νομοθετείτε θα είναι εντελώς απροστάτευτοι, διότι όταν θα πάει το ΣΕΠΕ μετά από δύο μέρες να κάνει έλεγχο, θα του πει ο εργοδότης: «Προχθές υπέγραψα και δεν έχω κοινοποιήσει ακόμα τη διευθέτηση». Θα το δουν αυτοί οι εργαζόμενοι που θα είναι εντελώς απροστάτευτοι και κάτω από τη δαμόκλειο σπάθη της ανεργίας και των απειλών της εργοδοσίας θα αναγκαστούν να υπογράψουν μία διευθέτηση, η οποία θα είναι σε βάρος του οικογενειακού τους προγραμματισμού και των αναγκών των οικογενειών τους. Θα δούμε τότε τι θα απαντήσετε στην εργαζόμενη μητέρα που δεν θα μπορεί να πάρει το παιδί της από το σχολείο και στον εργαζόμενο πατέρα που δεν θα μπορεί να συντονίσει το ωράριο της απασχόλησής του με τις ανάγκες της οικογένειάς του. Αυτούς, λοιπόν, δεν πρόκειται να τους κοροϊδέψετε. Η ρητορεία σας είναι για τα τηλεοπτικά μέσα και για τις εντυπώσεις της στιγμής.
	Οι μεθοδεύσεις σας, λοιπόν, έχουν αποκαλυφθεί. Λέγατε ότι σέβεστε το συνδικαλιστικό κίνημα και ότι θα κάνετε διάλογο. Διάλογο δεν κάνατε, τον γράψατε στα παλαιότερα των υποδημάτων σας. Είπα προχθές εδώ στον κ. Αγγελόπουλο -το λέω και σε σας- ότι δεν είχατε την ευγένεια να στείλετε μ’ έναν κλητήρα το νομοσχέδιο στη ΓΣΕΕ. Ούτε καν αυτό δεν κάνατε. Την ΟΚΕ επίσης τη γράψατε στα παλαιότερα των υποδημάτων σας. Το στείλατε στις 15 του μήνα και δεν της δώσατε τη δυνατότητα να διαβουλευτεί. Επειδή είστε Υπουργός Απασχόλησης, θέλω να πάτε να δείτε στα αρχεία της ΟΚΕ πόσες ομόφωνες γνώμες έχει βγάλει επειδή της δόθηκε ο χρόνος να διαβουλευτεί. 
      Βεβαίως, βάλατε ένα «περιτύλιγμα» γύρω από τις ρυθμίσεις για τις συντάξεις στις χήρες και στα ορφανά που αποκαλύψαμε ότι οδηγούσαν σε μείωση και αναγκαστήκατε να κάνετε τις βελτιώσεις, διότι θα έπαιρναν 35% σύνταξη. Βάλατε τη βελτίωση μέχρι τα εξήντα πέντε και βάλατε και στο τέλος τη ρήτρα ότι ισχύουν τυχόν ευνοϊκότερες ρυθμίσεις. Αν, δηλαδή, δεν σας είχαμε καταγγείλει ότι κάνετε λαθροχειρία για να μειώσετε συντάξεις, θα είχαν μείνει αυτές οι ρυθμίσεις. 
	Κύριε Πρόεδρε, κύριοι συνάδελφοι, κύριε Υπουργέ, πιστεύω ότι υπάρχει ένα μεγάλο πολιτικό πρόβλημα. Το πολιτικό πρόβλημα είναι ότι η Κυβέρνηση επιχειρεί με παλιά «εργαλεία» να αντιμετωπίσει σύγχρονα προβλήματα. Αλλάζει ο κόσμος της μισθωτής εργασίας, επειδή αλλάζουν οι τεχνολογίες, επειδή αλλάζει η παραγωγική διαδικασία. Η σύγχρονη διαδικασία, το σύγχρονο «εργαλείο» είναι η διαβούλευση και η διαπραγμάτευση. Εσείς θέλετε με «εργαλεία» της εποχής του 1950 να λύσουμε αυτά τα σύγχρονα προβλήματα. Αυτό, όμως, δεν θα το πληρώσουν μόνο οι εργαζόμενοι, θα το πληρώσει και η ίδια η χώρα, διότι με αυτές σας τις ρυθμίσεις μας οδηγείτε σε κοινωνικές συγκρούσεις και καμία κοινωνία δεν προόδευσε όταν υπήρχαν κοινωνικές συγκρούσεις. 
	(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Βεβαίως, κατηγορείτε το συνδικαλιστικό κίνημα και καταγγέλλετε και προσωπικά τον Πρόεδρο της ΓΣΕΕ κ. Πολυζωγόπουλο, επειδή λέει ότι θα υπερασπιστεί τις κατακτήσεις των εργαζομένων. Τι, δηλαδή, πρέπει να κάνει το συνδικαλιστικό κίνημα; Να παραδοθεί αμαχητί; Δεν έχει εμπειρία το συνδικαλιστικό κίνημα που κατήργησε στην πράξη αντεργατικές ρυθμίσεις και διατάξεις; Έτσι έχει γίνει πάρα πολλές φορές. 
      Σας το είπα προχθές, σας το λέω και τώρα: Όταν πρωτομπήκα στο συνδικαλισμό τη δεκαετία του ’70, τα πανό έλεγαν: «Κάτω ο 3239, κάτω η υποχρεωτική διαιτησία». 
      ΠΡΟΕΔΡΕΥΩΝ (Ιωάννης Τραγάκης): Κύριε συνάδελφε, ολοκληρώστε, σας παρακαλώ.
      ΓΙΑΝΝΗΣ ΚΟΥΤΣΟΥΚΟΣ: Επαναφέρετε, λοιπόν, το συνδικαλιστικό κίνημα σ’ αυτήν την εποχή. Να είστε βέβαιοι ότι με τους αγώνες του θα καταργήσει τις αντεργατικές ρυθμίσεις και βεβαίως με την ωρίμανση των πολιτικών συνθηκών και την αλλαγή του πολιτικού σκηνικού, όπως έγινε και στο παρελθόν, θα ικανοποιηθούν αυτά τα αιτήματα. Να είστε σίγουροι ότι αυτά που γράφετε είναι νόμοι μίας χρήσης.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Ιωάννης Τραγάκης): Ο κ. Κεγκέρογλου έχει το λόγο.
      ΒΑΣΙΛΕΙΟΣ ΚΕΓΚΕΡΟΓΛΟΥ: Κύριε Υπουργέ, κυρίες και κύριοι συνάδελφοι της Συμπολίτευσης, κατά το πρώτο διάστημα της κυβερνητικής σας θητείας λόγω της απραξίας σας λέγατε ό,τι θέλατε, όπως θέλατε και για ό,τι θέλατε. 
        Σήμερα όμως, δεκαέξι μήνες μετά την ανάληψη της διακυβέρνησης της χώρας, η αθέτηση όλων των προεκλογικών σας δεσμεύσεων είναι γεγονός. Κάθε δέσμευση του Πρωθυπουργού που περιείχε έστω στοιχειώδη μέτρα για τους εργαζόμενους, για τους συνταξιούχους, για τους αγρότες και για τους ανέργους έχει αναιρεθεί. Αντί αυτών η Νέα Δημοκρατία ξεκίνησε κυρίως μέσα στο 2005 την υλοποίηση της κρυφής ατζέντας. 
        Είδαμε να ξεδιπλώνεται το κρυφό πρόγραμμα το οποίο περιλαμβάνει την υλοποίηση των δεσμεύσεων που υιοθετεί όλα τα αιτήματα των οικονομικά ισχυρών, του μεγάλου εισαγωγικού κεφαλαίου, των μεγαλοβιομήχανων, που προστατεύουν τα υπερκέρδη των τραπεζών. Κύριος στόχος όλων αυτών είναι η άμεση μεταφορά του εισοδήματος από τους εργαζόμενους, από τους χαμηλόμισθους προς τους οικονομικά ισχυρούς. 
        Η απελευθέρωση του ωραρίου που νομοθετήσατε την προηγούμενη εβδομάδα, η απελευθέρωση ίδρυσης των πολυκαταστημάτων και η ενίσχυση των μεγάλων αλυσίδων, η απορύθμιση των εργασιακών σχέσεων και όλα αυτά που περιλαμβάνει το νομοσχέδιο είναι πολιτικές που ενισχύουν μονομερώς την ανταγωνιστικότητα των μεγάλων επιχειρήσεων εις βάρος των μικρομεσαίων, εις βάρος των εργαζομένων. 
        Επικαλείστε για να δικαιολογήσετε αυτά τα αντικοινωνικά και αντιλαϊκά μέτρα την ανταγωνιστικότητα. Ποια ανταγωνιστικότητα όμως; Τη νεοαυταρχική; Μια ανταγωνιστικότητα η οποία ταυτίζει το συμφέρον της εθνικής οικονομίας με τα υπερκέρδη των μεγαλοβιομήχανων και του μεγάλου εισαγωγικού κεφαλαίου; Μια ανταγωνιστικότητα η οποία ερμηνεύει το σύνθημα ανάπτυξη παντού και ευημερία για όλους ως δουλειά από όλους με μείωση του εισοδήματος και ευημερία για τους λίγους; Ε, όχι, κύριε Υπουργέ. 
        Εμείς είμαστε αντίθετοι σ’ αυτήν την ανταγωνιστικότητα και το λέμε ευθέως. Εμείς πιστεύουμε σε μια άλλη ανταγωνιστικότητα. Την κοινωνικά υπεύθυνη ανταγωνιστικότητα. Με επίκεντρο τον άνθρωπο, μια ανταγωνιστικότητα η οποία δίνει όφελος για όλη την κοινωνία. Μια ανταγωνιστικότητα η οποία φροντίζει να αναδιανέμει τον εθνικό πλούτο, που θα παράγεται με τη συμβολή όλων, για τη βελτίωση του βιοτικού επιπέδου των πολιτών και τη δημιουργία νέων θέσεων εργασίας. Μια ανταγωνιστικότητα που θα είναι αποτέλεσμα κοινωνικής συμφωνίας, που θα αξιοποιεί όλες τις παραγωγικές και δημιουργικές δυνάμεις του τόπου. 
        Αυτό είναι αποτέλεσμα του ότι έχουμε διαφορετική φιλοσοφία. Ξεκινούμε από διαφορετικές αφετηρίες, από διαφορετικούς δρόμους και πρεσβεύουμε διαφορετικές κοινωνίες και διαφορετικές πολιτικές. Είναι φυσιολογικό. Πολλές φορές εσείς προσπαθείτε να μπερδέψετε και να ψαρέψετε στα θολά νερά με επικοινωνιακά τρικ, τα οποία όμως τώρα δεν έχουν πέραση. Τελείωσε το διάστημα εκείνο στο οποίο επαναλαμβάνετε κάθε φορά τις προεκλογικές ή τις προγραμματικές σας δεσμεύσεις. Τώρα ήρθε η ώρα της πράξης και από την πράξη τα πράγματα τοποθετούνται στη θέση τους. Συστοιχίζονται οι πολιτικές δυνάμεις με τα κοινωνικά στρώματα και τις τάξεις που στηρίζουν. Και εσείς φαίνεται καθαρά με ποιους επιλέξατε να συστοιχιθείτε. 
        Με τις ρυθμίσεις αυτού του νομοσχεδίου με την υπερεργασία, με τις υπερωρίες, με τη διευθέτηση, όπως την κάνετε, δεν έχετε κανένα μέτρο προς όφελος της εθνικής οικονομίας και των εργαζομένων. Κανένα μέτρο προς όφελος του κοινωνικού συνόλου. Όλα στοχεύουν στη βελτίωση της νεοαυταρχικής ανταγωνιστικότητας που ταυτίζεται με τα υπερκέρδη των οικονομικά ισχυρών. 
        Όλα τα θετικά, το όποια θετικά, υπήρχαν σε προηγούμενες ρυθμίσεις, που αφορούσαν στη διευθέτηση, που επικαλείστε ότι προϋπήρχε, όλα πήγαν στην άκρη. Και σήμερα πραγματικά παίρνετε μια ξεκάθαρη θέση. Και είναι προς τιμήν σας πια που αρχίζετε να υλοποιείτε την πραγματική πολιτική, την οποία πρεσβεύετε. Μέχρι τώρα κλέβατε θεωρίες εκφράζατε και εκφωνούσατε πολιτικές που δεν πιστεύατε και στην πράξη δεν κάνατε τίποτα. Σήμερα και από τώρα και στο εξής θα κριθείτε με βάση το αποτέλεσμα. 
        Θα αναφέρω μερικά παραδείγματα γιατί πολλές φορές η πολιτική σας συνδυάζεται με θεωρίες και με δανεικές απόψεις οι οποίες εκφράζονται από στελέχη της Κυβέρνησης ή από τον ίδιο τον Πρωθυπουργό.
      Να θυμίσω ότι μετά τη θεωρία του κοινωνικού κέντρου και του μεσαίου χώρου ήρθε η αδιαφανής απογραφή, ήρθε η επιτήρηση από την Ευρωπαϊκή Ένωση, ήρθε η απαξίωση της θέσης μας στην Ευρωπαϊκή Ένωση και η αθέτηση όλων των προεκλογικών σας υποσχέσεων.
      Μετά τη θεωρία της ήπιας προσαρμογής ήρθε η βίαιη προσαγωγή στη λιτότητα. 
      Μετά την κήρυξη του πολέμου κατά της διαπλοκής με εκείνα τα ηχηρά συνθήματα, μετά το άδοξο τέλος αυτού του πολέμου, ήρθε η συνθηκολόγηση με τους διαπλεκόμενους. 
      Μετά την επίσκεψη Καραμανλή στα Χανιά και την εκφώνηση του λόγου για το Βενιζέλο ήρθαν τα σκληρά, φοροεισπρακτικά, άδικα και αντιαναπτυξιακά μέτρα της αύξησης των έμμεσων φόρων, της αύξησης του ΦΠΑ.
      Μετά την επίσκεψη Καραμανλή στον Αη Στράτη και τις σχετικές δηλώσεις για την Εθνική Αντίσταση ήρθαν τα αντικοινωνικά και αντιλαϊκά μέτρα για την απελευθέρωση του ωραρίου, για την απελευθέρωση της ίδρυσης των πολυκαταστημάτων, για την απορύθμιση των εργασιακών σχέσεων και την επιστροφή στον εργασιακό Μεσαίωνα. 
      Τώρα, κυρίες και κύριοι συνάδελφοι, ξέρουμε. Τώρα οι πολίτες γνωρίζουν και δεν μπορούν να παραπλανηθούν από τα επικοινωνιακά σας τερτίπια. Κάθε φορά που ο Πρωθυπουργός και τα κυβερνητικά στελέχη θα εκφωνούν ένα λόγο με δανεισμένη προοδευτική ρητορεία, θα ακολουθούν αντιλαϊκά μέτρα και οπισθοδρομικές ρυθμίσεις για το σύνολο της κοινωνίας. 
      Οι πολίτες, όμως, σας περιμένουν. Η ετυμηγορία τους, που δεν θα αργήσει ασφαλώς να έρθει, θα είναι δίκαιη σε σχέση με αυτή την πολιτική σας και θα σας καταδικάζει.
      Γι’ όλα αυτά δεν ψηφίζουμε το νομοσχέδιο σήμερα.
      Ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. 
      Ο συνάδελφος κ. Σαλαγιάννης έχει το λόγο.
      ΝΙΚΟΛΑΟΣ ΣΑΛΑΓΙΑΝΝΗΣ: Κύριε Πρόεδρε, ο κ. Παναγιωτόπουλος δεν πρέπει να έχει καμία αμφιβολία ότι με τα άρθρα 1 και 2 σηματοδοτεί μία πολιτική που θα θεωρηθεί ότι είναι το ιουλιανό πραξικόπημα της Κυβέρνησης ενάντια σε κατακτήσεις των εργαζομένων. Διότι με τα άρθρα 1 και 2 δεν είναι μόνο ότι παίρνουν από την τσέπη των εργαζομένων και τα δίνουν στον μπεζαχτά των βιομηχάνων, αλλά κάνουν κάτι πολύ πιο σοβαρό και πολύ πιο σκληρό: Αμφισβητούν κυριολεκτικά κατακτήσεις, αγώνες, που θεωρούσαν ότι από εδώ και πέρα η ζωή πρέπει να πάει προς το καλύτερο, πρέπει να κάνει πρόοδο. Ε, μα δεν ξέραμε ότι θα μας φέρουν πίσω.
      Οκτάωρο; Δεν υπάρχει οκτάωρο. Έχει πεθάνει με τον τρόπο που η Κυβέρνηση νομοθετεί στα άρθρα 1 και 2. 
      Συλλογικές διαπραγματεύσεις; Πώς θα προχωρήσει μία κοινωνία χωρίς τη μεγάλη κατάκτηση ότι, συζητάμε, βρε αδερφέ,  κουβεντιάζουμε μεταξύ μας και οι εργοδότες και οι εργαζόμενοι, βλέπουμε τα προβλήματα; Κι έχουμε κι ένα κίνημα συνδικαλιστικό, που έχει αποδείξει όλη αυτή την περίοδο –τα τελευταία δέκα χρόνια τουλάχιστον- ότι ξέρει να συμβιβάζεται, όπου χρειάζεται, να κάνει παραχωρήσεις, να παίρνει αντισταθμίσματα. Έχουμε διεθνείς συλλογικές συμβάσεις πάρα πολύ θετικές και με την Κυβέρνηση της Νέας Δημοκρατίας και με τις κυβερνήσεις τις δικές μας. Δεν έχουμε ένα κίνημα συνδικαλιστικό, που να έχει αποδείξει ότι δεν ξέρει να συζητάει, που δεν ξέρει ποια είναι τα προβλήματα, που δεν ξέρει να κάνει βήματα μπροστά. 
      Αυτά, λοιπόν, αμφισβητούνται. 
      Η Κυβέρνηση έως τώρα, κύριε Πρόεδρε, λειτουργούσε με ψευδώνυμα. 
      Λείπει ο κ. Παναγιωτόπουλος. Είναι πρωταγωνιστής σε αυτό ο κ. Παναγιωτόπουλος. Εγώ τον εκτιμώ προσωπικά, αλλά τώρα τον κρίνω πολιτικά. Θα ήταν ένας πολύ καλός Υπουργός προπαγάνδας μιας καραμπινάτης δεξιάς κυβέρνησης. 
      Ο ίδιος έκανε ένα λάθος: Νόμισε ότι ισχύει και στην πολιτική αυτό που έχει πει ο Τσαρούχης, ότι στην Ελλάδα είσαι ό,τι δηλώσεις. 
      Εάν αυτό, λοιπόν, ισχύει για το κοσμοπολίτικο περιβάλλον στο οποίο κινείται ο κ. Παναγιωτόπουλος, δεν ισχύει στην πολιτική. Είναι πολύ σκληρό πράγμα η πολιτική για να ισχύει αυτό. Διότι εδώ παίρνεις αποφάσεις, που αφορούν τη ζωή του άλλου, αφορούν το μέλλον του, την προοπτική του τόπου, τα παιδιά του. Με τις αποφάσεις του ο κ. Παναγιωτόπουλος τώρα πια, που ήρθαν οι μεγάλες «μεταρρυθμίσεις» της Κυβέρνησης, πήρε θέση. Και αυτός και η Κυβέρνησή του.
      Η θέση είναι βαθιά συντηρητική. Δεν είναι νεοφιλελεύθερη με την έννοια που μπορεί να είναι στη Γαλλία, στη Γερμανία, στην Ολλανδία και στην Αγγλία. Είναι πολύ πίσω. Είναι μια αναχρονιστική πολιτική και θα εξηγήσω το γιατί, όπως το έχω ξαναπεί. Είναι δυνατόν να μιλάει κάποιος για μεταρρυθμίσεις, τις οποίες πραγματικά έχει ανάγκη ο τόπος, και σε αυτές να έχει την κοινωνία απέξω; Τι μεταρρύθμιση είναι αυτή για την οποία δεν εμπνέεσαι από την κοινωνία, δεν την κινητοποιείς, δεν βάζεις κάποιους στόχους συγκεκριμένους, ένα σχέδιο συγκεκριμένο για το πού πάει ο τόπος σου, προς τα πού θέλεις να αναπτυχθεί, ποια είναι τα προβλήματα, ποια είναι η χώρα και η θέση της στον περίγυρο της, στην Ευρώπη, για τα οποία πρέπει να κινητοποιήσεις παραγωγικές και εργατικές δυνάμεις;
      Τι είναι αυτή η μεταρρύθμιση, τέλος πάντων, που μας έρχεται από τη μεγάλη έμπνευση του κ. Παναγιωτόπουλου, του κ. Αλογοσκούφη ή του κ. Καραμανλή; Είναι δυνατόν να μιλάμε για μεταρρυθμίσεις που βλέπουν το μέλλον με αυτόν τον τρόπο; Είναι αυτές μεταρρυθμίσεις; Είναι αυτή πρόοδος; Και βαυκαλίζεστε ότι είστε οι άνθρωποι που φέρουν το μέλλον; Το μέλλον που προδιαγράφεται για την κοινωνία μας, όπως προδιαγράφεται στα άρθρα 1 και 2, είναι το παρελθόν σας και μάλιστα από τα πιο σκληρά παρελθόντα που έχετε.
      Και εδώ με ψευδώνυμα λειτουργείτε. Λέτε, για παράδειγμα: «Μα, μίλησε κανένας για διευθυντικό δικαίωμα;» Ε, όχι, δεν μίλησε, αλλά τα δίνετε σχεδόν όλα στον εργοδότη. Να φωνάξει αύριο τον εργαζόμενο και να του πει: «Δεν θα δουλέψεις οκτώ ώρες σήμερα, θα δουλέψεις δέκα ώρες. Και ξέρεις, έχω και μια πρόσθετη δουλειά και θα δουλέψεις και λίγο παραπάνω, δύο ώρες υπερεργασία. Και θα σε πληρώσω και ελάχιστα». Δηλαδή, πότε θα δουλεύεις και πότε θα κάθεσαι; Καλά είπε κάποιος: «Καλά, τι είναι οι εργαζόμενοι; Αρκούδες; Να έχουν χειμερία νάρκη και να έχουν και περιόδους που δουλεύουν πολύ;»
      Διευθυντικό δικαίωμα: Ούτε μία συζήτηση με ένα σωματείο, ούτε με το κλαδικό σωματείο. Και εσείς λέτε ότι δεν είναι διευθυντικό δικαίωμα. Λέτε: «Μα, εμείς δεν ακουμπάμε την ανταγωνιστικότητα στη μείωση του κόστους εργασίας». Όχι, αλλά τους παίρνετε τις υπερωρίες, τους παίρνετε ένα μεγάλο μέρος του εισοδήματός τους. Και ξέρετε, υπάρχουν εκατοντάδες χιλιάδες εργαζόμενοι, που κάθε μήνα τα βγάζουν τσίμα-τσίμα και οι υπερωρίες είναι αυτές που συμπληρώνουν αυτό το τσίμα-τσίμα, ώστε να τους φτάσουν τα λεφτά. Τους αφαιρείτε, λοιπόν, αυτές τις υπερωρίες. Αφαιρείτε 15% με 20% από το εισόδημά τους. Θεωρείτε ότι είναι δευτερεύον, ότι δεν είναι μείζον θέμα; Είναι και παραείναι. 
      Λέτε ότι χτυπάτε την παρανομία. Και πώς χτυπάτε την παρανομία; Αλλάζετε το όνομα. Δεν ονοματίζετε ως παράνομες τις υπερωρίες, αλλά τις ονοματίζετε ως κατ΄ εξαίρεση υπερωρίες. Μάλιστα! Κατ’ εξαίρεση υπερωρίες που μπορώ να σε βάλω να δουλεύεις όσες ώρες θέλω, αφού μπορώ να σε πληρώσω συν ένα μεροκάματο. «Με τον παρά μου και την κυρά μου», όπως λέει και η παροιμία. Αυτό είναι. 
      Και αν όλα αυτά μπορούν να έχουν ένα κοινωνικό πρόσωπο, ας δούμε πού είναι αυτό. Στους ΑΜΕΑ, που είπε ο κ. Δραγασάκης, στις νέες γυναίκες που έχουν μικρά παιδιά και γυρίζουν στις πέντε το απόγευμα στο σπίτι. Να γυρίζουν στις επτά; Να γυρίζουν στις οκτώ; Να γυρίζουν στις εννιά; Αυτό είναι το μέλλον που μας ετοιμάζετε; Για αυτό το μέλλον μιλάτε; Για αυτή την προοπτική μιλάτε; Για τι πράγμα μιλάτε και λέτε ότι κάνετε μεταρρυθμίσεις; Ποιο είναι το σχέδιο σας για τις μεταρρυθμίσεις; 
      Είναι δυνατόν να παίρνετε τα αιτήματα των βιομηχάνων, επίμονα αιτήματα χρόνια τώρα –μάλιστα έχουν «ξεκαβαλικέψει» λίγο τώρα οι βιομήχανοι- να τα φέρνετε εδώ και να τα κάνετε νόμο του κράτους; Τι δίνετε στους εργαζόμενους για αυτά που τους παίρνετε; Ποιο είναι το αντιστάθμισμα; Ποια είναι η ισορροπία που τηρείτε; Τι κάνετε για τους εργαζόμενους; Είστε μια Κυβέρνηση που μπορεί κυριολεκτικά να χαρακτηριστεί με αυτό το νομοσχέδιο «Κυβέρνηση των βιομηχάνων». Αυτό είστε!
      Και αν αυτό ήταν ένα συνολικό σχέδιο που έχετε, θα έλεγα «Βρε, αδελφέ, θα το αντιπαλέψουμε, είναι ένα σχέδιο που έχουν». Αλλά δεν έχετε καν σχέδιο. Κάνετε πολιτική, αλλά χωρίς σχέδιο. Χτυπάτε αλύπητα. Δεν θα έχετε κανένα αποτέλεσμα. Μιλάτε στους εργαζόμενους και τους τσακίζετε, μιλάτε για τους ανέργους, ενώ ξέρετε ότι αυτός που είναι εργοδότης και μπορεί να πιέζει τον άλλο να κάνει και υπερεργασία και διευθέτηση του χρόνου, γιατί να πάρει άλλον εργαζόμενο; «Θάβετε» τους ανέργους. Δεν τους υπερασπίζεστε.
      Αυτός, λοιπόν, ο Ιούλιος είναι ο Ιούλιος που η Κυβέρνηση έδειξε το πραγματικό της πρόσωπο: μια καραμπινάτη Δεξιά, με αναχρονιστικές  μεθόδους και λειτουργίες!
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Το λόγο έχει η συνάδελφος κ. Χριστοφιλοπούλου.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ:  Ευχαριστώ, κύριε Πρόεδρε.
      Κύριε Υπουργέ, κατά τη συζήτηση επί της αρχής εχθές, φοβούμαι πολύ ότι δεν δόθηκαν απαντήσεις. Δεν δόθηκαν απαντήσεις επί των γενικότερων πολιτικών ερωτημάτων που θέσαμε για την ανάπτυξη, σε σχέση με την ευελιξία, την ανταγωνιστικότητα και την κοινωνική συνοχή. Δεν δόθηκαν όμως και απαντήσεις επί των συγκεκριμένων επισημάνσεων που έγιναν από πάρα πολλούς συναδέλφους της Αντιπολίτευσης πάνω στην πρώτη ενότητα των άρθρων, για την οποία θέλω να μιλήσω.
      Κύριε Υπουργέ, εχθές αναδείχθηκε περίτρανα ότι έχετε μία σαφέστατη φιλολαϊκή ρητορεία, η οποία συνοδεύεται από μία βαθιά δεξιά συντηρητική πράξη, μια συντηρητική πράξη, η οποία σηματοδοτείται από δύο κυρίως άξονες. Ο πρώτος είναι: «Πίσω στην αγορά. Όλα για την απορύθμιση». Νεοφιλελεύθερα μέτρα. Και θα εξηγήσω γιατί, σε σχέση με τα άρθρα. Ο δεύτερος άξονας είναι το αυταρχικό κράτος-ρυθμιστής που παρεμβαίνει. Αυτό είναι το μίγμα της δεξιάς επανόδου. Αυτό είναι το μίγμα του αυταρχισμού και ταυτόχρονα του άγριου νεοφιλελευθερισμού των επιλογών σας. Αλλά δεν είναι μόνο πολιτικά καταγγελτέο αυτό το μίγμα. Είναι και βαθύτατα αντιαναπτυξιακό, διότι ούτε καν τη μονομερή ανάπτυξη του δικού σας τύπου, αυτού που τα θέλει όλα για τον επιχειρηματία, δεν μπορείτε να προάγετε. Ούτε καν αυτή η ανάπτυξη δεν μπορεί να προαχθεί, με δεδομένο ότι έρχεται το κράτος-πελατειακός μηχανισμός-ρυθμιστής του επιχειρείν και στρεβλώνει, όπως σας είπα, ακόμα και τη δική σας άγριου και νεοφιλελεύθερου τύπου ανάπτυξη.
      Έχω τρία ερωτήματα σε σχέση με τα πρώτα άρθρα και σε σχέση με τον τίτλο. Τι έχουν να πουν αυτά τα άρθρα στον άνεργο; Έχουν να του πουν ότι εμείς, μέσα από την ανταγωνιστικότητα, την οποία θα προάγουμε, χαρίζοντάς τα όλα –φθηνές υπερωρίες, εξοικονόμηση εργατικού δυναμικού- στους εργοδότες, θα δημιουργήσουμε νέες θέσεις εργασίας. Μα, πώς; Χωρίς καμία δέσμευση των εργοδοτών για τίποτα. Μα, πώς; Χωρίς καμία προηγούμενη εθνική κοινωνική συμφωνία.
      Θα μπορούσατε και με ευελιξία μαζί με κοινωνική συνοχή και απασχόληση να είχατε πετύχει, αν ξέρατε και αν θέλατε να κάνετε σοβαρό κοινωνικό διάλογο, ο οποίος θα οδηγούσε σε μια εθνική κοινωνική συμφωνία, όπου εργοδότες, εργαζόμενοι και άνεργοι θα είχαν να κερδίσουν. Όχι όμως. Όχι μόνο γιατί δεν μπορείτε, αλλά και δεν θέλετε να κάνετε διάλογο, αλλά είστε και ανίκανοι να τους βάλετε όλους μαζί στο τραπέζι και οιονεί να είναι και ο απών στο τραπέζι, που ο απών και η απούσα είναι οι άνεργοι.
      Με μια εθνική κοινωνική συμφωνία, λοιπόν -και επί του συγκεκριμένου σας ερωτώ, κύριε Υπουργέ- θα μπορούσατε να είχατε πετύχει και ανάπτυξη και οφέλη για τους ανέργους, την ίδια στιγμή που δεν έχετε παρουσιάσει επί δεκαέξι ολόκληρους μήνες ούτε ένα νέο μέτρο για την απασχόληση, ούτε μία καινούργια -προσέξτε- ενεργητική πολιτική για την απασχόληση, για να συνοδεύσει αυτές τις επαχθέστατες, τόσο για τους ανέργους όσο και τους εργαζομένους, ρυθμίσεις που σήμερα μας παρουσιάζετε. 
      Οι άνεργοι, όμως, δεν έχουν να κερδίσουν, παρ’ ότι –και λυπάμαι πάρα πολύ- επαίρεστε που μειώσατε, λέει, το δείκτη της ανεργίας. Τώρα, πώς ακριβώς μειώσατε την ανεργία δεν θα σας το πω εγώ, γιατί θα πείτε: «Η Χριστοφιλοπούλου και οι συνάδελφοί της είναι ΠΑΣΟΚ, αυτά λένε». Θα σας τα πω διά των λόγων ενός δημοσιογράφου που μάλλον είναι στο χώρο σας, του κ. Κύρτσου, ο οποίος σήμερα το πρωί αναρωτιόταν, όπως έχουμε αναρωτηθεί πάρα πολλοί συνάδελφοι από όλους τους χώρους της Αντιπολίτευσης εδώ στη Βουλή, πώς μειώθηκε η ανεργία, όταν επιβραδύνεται η ανάπτυξη, δεν γίνονται νέες επενδύσεις και δεν λειτουργεί ο αναπτυξιακός νόμος, υπάρχει τεράστια δυσπραγία στην αγορά και κλείνουν οι επιχειρήσεις. Και είπε ότι δύο τρόποι υπάρχουν: Ή το στατιστικό μαγείρεμα -που το απευχόμαστε, αλλά το υποπτευόμαστε- ή οι μαζικές προσλήψεις στο δημόσιο, καλή ώρα με την Αγροφυλακή, που έρχεται και αυτή να προστεθεί.
    Στα νοσοκομεία θυμίζω δεν έχετε προσθέσει ένα γιατρό και ένα νοσηλευτή, εκεί που πραγματικά χρειάζεται να γίνουν προσλήψεις. 
    Άρα δεν έχετε τίποτε απολύτως να πείτε στον άνεργο με αυτό το νομοσχέδιο. 
    Τι λέτε, όμως, στον εργαζόμενο; Του λέτε πολύ απλά ότι θα δουλεύεις περισσότερο, θα πληρώνεσαι λιγότερο και θα μπορεί ο εργοδότης κυριολεκτικά να σε κάνει λάστιχο. Γιατί; Γιατί δεν με ενδιαφέρουν ούτε οι συμφωνίες, που μπορεί να έχεις συνάψει σε επίπεδο επιχείρησης. Παραδείγματος χάρη μία επιχείρηση που λειτουργεί σε τριανταεπτάωρο με αυτή την ονομασία των ωρών της υπερεργασίας, της σαρακοστής πρώτης, τεσσαρακοστής δεύτερης,, τεσαρακοστής τρίτης που βάλατε, μήπως είναι μία μέθοδος από το παράθυρο, ώστε αυθαίρετα να επεκτείνεται το συμφωνημένο τριανταεπτάωρο σε σαραντάωρο; Θα ήθελα μία απάντηση επ’ αυτού. Τι άλλο μπορεί να κάνει ο εργαζόμενος παρά να δεχθεί; Και μιλάτε για δεκάωρο. Όταν υπάρχει το δεκάωρο εντός της διευθέτησης που θεσμοθετείτε, δεν μπορεί ο εργαζόμενος να του επιβληθεί υπερεργασία και να πάει και δωδεκάωρο; Απαντήστε μου.
    Τι μπορεί να γίνει, λοιπόν, εκτός από λάστιχο ένας εργαζόμενος και μία εργαζόμενη όταν μάλιστα σε μια οικογένεια δουλεύουν και οι δυο γονείς και έχουν και οι δυο υποχρεώσεις στα παιδιά ή στους ηλικιωμένους; Λέτε στον εργαζόμενο πολύ απλά ότι θα πρέπει να υπακούς προς τας υποδείξεις. 
    Χθες κάποιοι συνάδελφοι είπαν ότι κάνατε παρέλαση. Εγώ δεν ξέρω εάν κάνατε παρέλαση, ξέρω ένα μόνο: Παρέλαση θα κάνουν οι εργαζόμενοι. Μία επιβεβλημένη παρέλαση από το γραφείο του εργοδότη για να υπογράψουν ένας-ένας τη λίστα συμμόρφωσης για τη διευθέτηση. 
    Σας τα είπαν πολλοί συνάδελφοι χθες, σας τα λέω και εγώ. Δεν είναι μόνο οι μικρές επιχειρήσεις, αλλά σε πολλές επιχειρήσεις δεν λειτουργούν σωματεία. Και θέλετε να παραγνωρίσετε την ύπαρξη κλαδικών σωματείων. Θέλετε να αγνοήσετε και να καταστρέψετε κάθε έννοια συνδικαλισμού. 
    (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
    Λέτε, λοιπόν, στον εργαζόμενο, δεν θα συνδικαλίζεσαι, δεν θα δρας συλλογικά, δεν θα διεκδικείς συλλογικά, θα πληρώνεσαι λιγότερο και θα δουλεύεις περισσότερο. Αυτή είναι η πρότασή σας προς τον εργαζόμενο. Αυτή είναι η αναπτυξιακή σας λύση.
    Τελειώνω λέγοντας τι έχετε να πείτε στον επιχειρηματία. Γιατί, όπως είπα πριν, στον επιχειρηματία τα έχετε δώσει όλα. Και εμείς είμαστε υπέρ του επιχειρείν, να δώσεις και κίνητρα στον επιχειρηματία. Θα του τα δώσεις όλα όμως, χωρίς να έχεις συμφωνήσει μαζί του τίποτα; Ούτε για την αδήλωτη εργασία, ούτε για νέες θέσεις εργασίας, ούτε για κάποια επένδυση μελλοντική; Απ’ όλα αυτά που κερδίζει ο επιχειρηματίας αυτή είναι η ανάπτυξη που προωθείτε; Και όχι μόνο, τους τα δίνετε όλα, χωρίς να ζητάτε και να δεσμεύεστε απ’ αυτούς για τίποτε, αλλά επιπλέον τι κάνετε; Οριοθετείτε μία ανάπτυξη η οποία δεν δίνει καμία διέξοδο στον επιχειρηματία που πραγματικά θέλει να δημιουργήσει νέες θέσεις εργασίας, γιατί όπως είπα φοροαπαλλαγές και κέρδος απ’ αυτές τις χαμηλές υπερωρίες και τη διευθέτηση έχει μόνο να πάρει ο επιχειρηματίας. 
    ΠΡΟΕΔΡΕΥΩΝ (Ιωάννης Τραγάκης): Ολοκληρώστε παρακαλώ.
    ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Τελειώνω, κύριε Πρόεδρε.
    Δεν αφήνετε και το επιχειρείν ελεύθερο μέσω των κοινωνικών διαβουλεύσεων να δράσει. Βάζετε δεσμό και στο επιχειρείν γιατί παρεμβαίνετε ως κράτος υποχρεωτικός διαιτητής και διευθετείτε. Λέτε, εμείς, το κράτος -η παλιά δεξιά, όσο δεξιότερα, τόσο και καλύτερα- θα παρεμβαίνουμε. 
    Δεν μας νοιάζει, κύριε Υφυπουργέ, εάν είναι κομματικά στελέχη. Αυτό που μας νοιάζει είναι ότι είναι κρατικοί υπάλληλοι και θα παρεμβαίνουν εν είδει πελατειακού μηχανισμού στις εργασιακές διαφορές και στο επιχειρείν. Άρα είναι χαμένα όλα. Χαμένα για την επιχειρηματικότητα και χαμένα κυρίως για την κοινωνική συνοχή και την απασχόληση. 
    (Χειροκροτήματα από την πτέρυγα του ΠΑΣΟΚ)
    ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κυρία συνάδελφε.
    Ο συνάδελφος κ. Λυκουρέντζος έχει το λόγο.
    ΑΝΔΡΕΑΣ ΛΥΚΟΥΡΕΝΤΖΟΣ: Κύριε Πρόεδρε, κύριοι Υπουργοί, κυρίες και κύριοι συνάδελφοι, αυτό που απασχολεί τη νέα διακυβέρνηση, τη Νέα Δημοκρατία, είναι η προοπτική της χώρας, ποια χώρα θα έχουμε στο μέλλον, με τι οικονομικές δυνατότητες. Πώς πραγματικά θα αγκαλιάζει όλα της τα παιδιά, πώς θα προσφέρει αισιοδοξία, ελπίδα, η οποία δεν μπορεί να προέλθει από τίποτε άλλο, αλλά από την απασχόληση, η οποία επιτρέπει την κατάκτηση των ονείρων, της ευτυχίας και της προκοπής που κάθε παιδί ονειρεύεται. 
      Αυτή, λοιπόν, την προοπτική εμείς την υπηρετούμε με τη φιλελεύθερη επιλογή. Προτείνουμε την απελευθέρωση της οικονομίας, το άνοιγμα των αγορών, τη διευθέτηση των εργασιακών σχέσεων. Θέλουμε να δημιουργήσουμε ένα άλλο πλέγμα οικονομικών και κοινωνικών σχέσεων στη χώρα μας, που να εξυπηρετεί το μεγάλο στρατηγικό στόχο της ανάπτυξης.
      Σεις, κύριοι συνάδελφοι της Αντιπολίτευσης, προβαίνετε σε ένα πολιτικό ατόπημα χωρίς να τολμάτε να ισχυριστείτε ότι έχετε κάποια άλλη εναλλακτική πρόταση για την υπόθεση της ανάπτυξης, για την προοπτική της οικονομίας. Επιστρέφετε στο προσφιλές σας παρελθόν. Ορολογία παλαιομοδίτικη, δεξιά, ταξικές διακρίσεις. Επιστρέφετε σε ένα ιδεολογικό και πολιτικό οπλοστάσιο, άγονο, ανίκανο να υπηρετήσει το παρόν, ανίκανο να συνεισφέρει στην προοπτική του μέλλοντος. Γιατί ακολουθείτε αυτήν την πρακτική; Τι περιμένετε με αυτήν τη ρητορική, μ’ αυτήν τη συμμαχία, με τη συνδικαλιστική γραφειοκρατία; Τι περιμένετε με το να υιοθετείτε θέσεις και επιχειρήματα τα οποία έχουν καταδικαστεί από τις ίδιες τις οικονομικές εξελίξεις; Περιμένετε έτσι να υποστηρίξετε την πολιτική ζωή της πατρίδας, το μέλλον της; Άραγε μας προτείνετε εκ νέου τις κρατικοποιήσεις; Μας προτείνετε τις κοινωνικοποιήσεις; Δεν το άκουσα από κανένα συνάδελφο στην Αίθουσα. 
      Αλλά ας ασχοληθούμε λίγο με τη θεωρητική πλευρά της πρότασης της Αξιωματικής Αντιπολίτευσης. Εδώ οι σύγχρονοι θεωρητικοί της σοσιαλδημοκρατίας μεταξύ των οποίων ο εμπνευστής του τρίτου δρόμου του Τόνι Μπλερ, ο Άντωνι Γκίτενς αναφέρεται καθαρά στην κοινωνική συμμαχία, στη συμφωνία επιχειρηματιών και εργαζομένων με μία και μόνη επιδίωξη, την επιτυχία των επιχειρήσεων, την αύξηση των κερδών, την αύξηση των μεριδίων στους εργαζομένους.  Πού επενδύετε; Επενδύετε στη σύγκρουση επιχειρηματιών και εργαζομένων; Λάθος κάνετε. Η εργατική τάξη σας έχει ξεπεράσει γιατί οι εργαζόμενοι αντιλήφθηκαν ότι μπορεί να είναι μέτοχοι των επιχειρήσεων στις οποίες εργάζονται. Αποκτούν μετοχές και νοιάζονται να αυξηθούν τα κέρδη των επιχειρήσεων. Θέλουν μερίσματα, θέλουν να καρπωθούν τα επιτεύγματα της οικονομίας της αγοράς.  Σφάλλετε όταν δεν μπορείτε να κάνετε αυτήν την ανάλυση και να αντιληφθείτε ότι το πραγματικό συμφέρον των εργαζομένων –γιατί επιμένετε σε μια παλαιομοδίτικη ανάλυση, επιμένετε να χρησιμοποιείτε μαρξιστικούς όρους ανάλυσης της οικονομίας και της παραγωγής σε μία άλλη εποχή, την εποχή της κοινωνίας, της πληροφορίας, στην εποχή της κοινωνίας της γνώσης, του ανταγωνισμού, της απασχόλησης, της κοινωνικής συνοχής- ευρίσκεται στην παραγωγή και την αύξηση του πλούτου. 
      Επί του συγκεκριμένου νομοσχεδίου τώρα. Αποσιωπάτε τον κοινωνικό του χαρακτήρα. Δεν αναφέρεστε στα άρθρα που φορτώνουν κατόπιν συνειδητής επιλογής της Κυβέρνησης βάρη στον προϋπολογισμό σε μια δύσκολη εποχή, αυτήν που μας κληρονομήσατε, για να υπηρετήσουμε κοινωνικές προτεραιότητες, για να στηρίξουμε τους αδυνάτους. Σε όλα αυτά σιωπάτε. Δεν είναι αυτό υποκρισία, κύριε Υπουργέ; Αποδεικνύει κάποια ευθύτητα από την πλευρά της Αντιπολίτευσης στην αξιολόγηση του νομοσχεδίου; Τέτοιος ορυμαγδός αντιδράσεων, διαστρέβλωσης της ουσίας του νομοσχεδίου και προπαγάνδα, τολμώ να πω προς την κοινωνία, με ανυπόστατα επιχειρήματα πρώτη φορά γίνεται. Ξέρετε γιατί γίνεται; Γιατί δεν αντέχουν να δουν μια Ελλάδα διαφορετική, δεν αντέχουν να δουν την Ελλάδα της νέας εποχής, την Ελλάδα της πραγματικής ανάπτυξης, της απασχόλησης, της κοινωνικής συνοχής, μια Ελλάδα που θα στέκεται ισότιμα στην Ευρωπαϊκή Ένωση.
      Μας είπατε Κυβέρνηση των βιομηχάνων. Ομιλούν συνάδελφοι της Αντιπολίτευσης μ’ αυτά τα επιχειρήματα εναντίον της Κυβέρνησης εκ του ασφαλούς. Έχουν δώσει δείγματα γραφής σ’ αυτούς που λένε ότι εξυπηρετούμε. Είναι αυτοί που με τον καλύτερο τρόπο υπηρέτησαν τα οργανωμένα συμφέροντα, τους λίγους σε βάρος των πολλών. Είναι αυτοί οι οποίοι ευθύνονται για το σκάνδαλο του Χρηματιστηρίου. Είναι αυτοί που πέτυχαν με την ανοχή τους τη μεγαλύτερη αφαίμαξη πλούτου από τα νοικοκυριά υπέρ των ολίγων καταστρέφοντας την εμπιστοσύνη των Ελλήνων μικροεπενδυτών στον κορυφαίο θεσμό της αγοράς.
      Δεύτερο επιχείρημα: Η καραμπινάτη Δεξιά. Πρώτα απ’ όλα, θέλω να συστήσω στους συναδέλφους ότι εάν αναπολούν τη δόξα του παρελθόντος, που σπίλωσαν τη δημοκρατική και φιλελεύθερη παράταξή μας με τον όρο «Δεξιά», στην πραγματικότητα σήμερα μας βοηθούν. 
      Κατ’ αρχάς, οι ηλικίες στις οποίες έχουν επενδύσει με τη σπίλωση της Δεξιάς αποχωρούν από την ενεργό δράση. Μάλλον σε μειοψηφίες αναφέρονται. Η νέα γενιά της πατρίδος γνωρίζει πάρα πολύ καλά ποιοι ευθύνονται για τα σημερινά αποτελέσματα και εάν κάποια παράταξη βρίσκεται σπιλωμένη στη συνείδηση της νέας γενιάς, αυτή είναι η παράταξη του ΠΑΣΟΚ. Αυτοί είναι εκείνοι οι οποίοι καπηλεύτηκαν τα όνειρα, τα οράματα, τις ελπίδες και τις προσδοκίες της νέας γενιάς της πατρίδας μας. Στην πραγματικότητα –επαναλαμβάνω- μας βοηθούν με όσα λένε. 
      Θα καταλήξω με το εξής. Θεωρώ ότι πρέπει να απαντήσω σ’ αυτό το περιβόητο επιχείρημα περί νεοφιλελευθερισμού. Τι λέει ο νεοφιλελευθερισμός; 
      ΝΙΚΟΛΑΟΣ ΑΓΓΕΛΟΠΟΥΛΟΣ  (Υφυπουργός Απασχόλησης και Κοινωνικής Προστασίας): Ο κ. Παπανδρέου, όμως, χθες μας είπε «κρατιστές». 
      ΑΝΔΡΕΑΣ ΛΥΚΟΥΡΕΝΤΖΟΣ: Θα απαντήσω, κύριε Υπουργέ. 
      Τι λέει ο νεοφιλελευθερισμός; Λιγότερο κράτος. Όχι κράτος - επιχειρηματίας. Όπως σωστά λέτε, τα είπε και ο Αρχηγός του ΠΑΣΟΚ χθες και σε κάθε ευκαιρία τα επαναλαμβάνουμε. Υπάρχει κάποιος από το ΠΑΣΟΚ που διαφωνεί για το λιγότερο κράτος; Ή υπάρχει κάποιος που μας συστήνει να επανιδρύσουμε το κράτος-επιχειρηματία στην Ελλάδα; Όχι. 
      Χάγιεκ, κορυφαίος φιλελεύθερος διανοητής. Στο πόνημά του «Το Σύνταγμα της Ελευθερίας» αναφέρεται σε μεταφορά αρμοδιοτήτων από το κράτος στην κοινωνία. Αναφέρεται στον ενδιάμεσο τομέα που δεν είναι ούτε το κράτος ούτε η οικονομία της αγοράς, η ιδιωτική πρωτοβουλία, αλλά είναι οι κοινωνικές οργανώσεις, οι μη κυβερνητικές οργανώσεις, οι εθελοντικές οργανώσεις. Υπάρχει κάποιος από το ΠΑΣΟΚ που να μας πει ότι διαφωνεί με τον ενδιάμεσο τομέα της οικονομίας, της κοινωνίας; Αντίθετα, πρωταγωνιστούν για τις μη κυβερνητικές οργανώσεις. Πολύ σωστά επαινούν τις εθελοντικές οργανώσεις και πολύ σωστά συμφωνούμε όλοι. 
      Τέταρτο σημείο του νεοφιλελευθερισμού. Ελεύθερος ανταγωνισμός. Διαφωνείτε με τον ελεύθερο ανταγωνισμό στην ανοιχτή οικονομία της αγοράς ή πιστεύετε ότι πρέπει να νοθεύουμε τον ανταγωνισμό στην ελληνική οικονομία; Ούτε σ’ αυτό διαφωνείτε. 
      Απελευθέρωση των αγορών. Νεοφιλελεύθερη θέση και αυτή. Διαφωνείτε; Ούτε μ’ αυτό διαφωνείτε. Γιατί απλούστατα συμβάλατε κατά πολύ –και καλά κάνατε- στην απελευθέρωση της αγοράς των τηλεπικοινωνιών, στην απελευθέρωση της αγοράς της ενέργειας, στην απελευθέρωση και πολλών άλλων αγορών. Πού διαφωνείτε, λοιπόν; Ή πού βρίσκετε την ενοχή γι’ αυτό το οποίο υπερασπιζόμαστε εμείς, την οικονομία της αγοράς, την απελευθέρωση της ελληνικής οικονομίας από τα βάρη του παρελθόντος; Έχετε ατυχήσει και σ’ αυτό το επιχείρημα. 
      Επειδή δεν διαθέτετε άλλα πολιτικά επιχειρήματα για να αντιπαρατεθείτε απέναντί μας, θα προβαίνετε πάντοτε σε ατυχείς επιλογές. Αν δεν επιδιώξετε με σοβαρό τρόπο να επανακτήσετε τη χαμένη τιμή της αξιοπιστίας σας, θα χρησιμοποιείτε λάθος πολιτικό λόγο και δεν θα οδηγηθείτε σε θετικά αποτελέσματα για το κόμμα σας. 
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε. 
      Η συνάδελφος, κ. Καλογήρου έχει το λόγο. 
      ΧΡΙΣΤΙΑΝΑ ΚΑΛΟΓΗΡΟΥ: Ευχαριστώ, κύριε Πρόεδρε. 
      Άρθρο 1, λοιπόν. Χρονικά Όρια Εργασίας. Έγινε μια εξαιρετικά μεγάλη προσπάθεια τις τελευταίες μέρες για παραπληροφόρηση, πολλοί μύθοι και κυρίως δημαγωγία. 
      Ακούσαμε λίγο πριν τους συναδέλφους της Αξιωματικής Αντιπολίτευσης, οι οποίοι μίλησαν για ένα άρθρο που είναι εναντίον του εργαζόμενου, ένα άρθρο που  και δημιουργεί τεράστια προβλήματα στους εργαζομένους και είναι εις βάρος των εργαζομένων. 
      Τέλος πάντων, κυρίες και κύριοι συνάδελφοι, μέσα σ’ αυτήν την Αίθουσα νομίζω ότι θα πρέπει, επιτέλους, να κατανοήσουμε ένα πράγμα, ότι στη σύγχρονη Ελλάδα δεν υπάρχουν αντικρουόμενα συμφέροντα, δεν υπάρχουν αντικρουόμενες θέσεις και δεν είναι από τη μία ο εργαζόμενος και από την άλλη ο εργοδότης. Ένα είναι το κοινό συμφέρον και το όφελος όλων. Να πάνε καλά οι επιχειρήσεις, να είναι ανταγωνιστικές, να δημιουργηθούν θέσεις απασχόλησης, για να μπορέσει η Ελλάδα να προοδεύσει και για να μπορέσουμε να κτίσουμε την Ελλάδα της ευημερίας. Και αυτό σας διαβεβαιώ ότι οι απλοί εργαζόμενοι το έχουν καταλάβει πρώτοι.
      Δεν έχουμε από τη μία τον εργοδότη και από την άλλη τον εργαζόμενο. Και οι δύο μαζί είναι. Το συμφέρον είναι κοινό. Όταν πάει η επιχείρηση καλά, και οι εργαζόμενοι θα έχουν δουλειά και η επιχείρηση δεν θα κλείσει. Και ας μου πει εμένα ένας εργαζόμενος που να θέλει να χάσει τη δουλειά του ή επιχειρηματίας να κλείσει την επιχείρησή του. Το συμφέρον, επομένως, είναι κοινό.
      Μιλάτε για το θεσμό της υπερεργασίας. Ο θεσμός της υπερεργασίας δεν είναι κάτι καινοφανές. Λειτούργησε επί ένα τέταρτο του αιώνα, από το 1975 μέχρι το 2000 επιτυχώς στην Ελλάδα, οπότε με το νόμο Γιαννίτση, το ν. 2874, καταργήθηκε.
      Και έρχομαι τώρα στο άρθρο 2 «Διευθέτηση του χρόνου εργασίας». Μύθος. Ποιος είναι ο μύθος που προσπάθησε να περάσει το ΠΑΣΟΚ; Ότι καταργείται το οκτάωρο, ότι καθιερώνεται δωδεκάωρο, ότι δεν θα μπορούν οι μητέρες να γυρίζουν στα σπίτια τους, για να φροντίζουν τα παιδιά τους κλπ. Πανικός! Σπέκουλα στις πλάτες του εργαζόμενου. Δημαγωγία.
      Τώρα, κυρίες και κύριοι συνάδελφοι του ΠΑΣΟΚ, ανακαλύψατε το θέμα; Ο ν. 2639/1998, στο άρθρο 3, τι έλεγε; Και το 1998 βέβαια κυβέρνηση δεν ήταν η Νέα Δημοκρατία, ήταν το ΠΑΣΟΚ. Τι έχει να μας πει ο κ. Πολυζωγόπουλος για το άρθρο 3 του ν. 2639/1998; Και να το διαβάσουμε κιόλας, για να μείνει και στα Πρακτικά.
      Αυτό το άρθρο λέει κατά λέξη τα εξής: «Και σε περιπτώσεις που συντρέχουν λόγοι αντικειμενικοί ή τεχνικοί ή λόγοι οργάνωσης της εργασίας για διάστημα μέχρι έξι μήνες, μπορεί να έχουμε αυξημένο ωράριο εργασίας κατά δύο ώρες πλέον του συμβατικού και μέχρι δέκα ώρες ημερησίως» κλπ. Αυτό ήταν το 1998, σε νόμο του ΠΑΣΟΚ.
      Έρχομαι, λοιπόν, στο άρθρο 3, γιατί όταν εμείς λέμε ότι είναι υπέρ των εργαζόμενων, κάποιοι γελάνε περίεργα. Το άρθρο 3, στην παράγραφο 1 ορίζει ρητά ότι σε περίπτωση που έχουμε αλλαγή ή τροποποίηση του ωραρίου της οργάνωσης του χρόνου εργασίας, ο εργοδότης υποχρεούται να καταθέτει με οποιονδήποτε τρόπο -δηλαδή και με ένα απλό φαξ, για να διευκολύνεται κιόλας- συμπληρωματικούς πίνακες προσωπικού, μόνο ως προς τις μεταβολές αυτές, το αργότερο δύο μέρες πριν από τη μεταβολή.
      Για πρώτη φορά, δηλαδή, έρχεται νόμος, ο οποίος υποχρεώνει την επιχείρηση να έχει δηλώσει από πριν τις μεταβολές. Τέλος στα δεκαήμερα και δεκαπενθήμερα, τα οποία ήταν ένα άλλοθι για κάποιους. Καθαρά πράγματα. Έλα εδώ επιχείρηση, δήλωσε με οποιονδήποτε τρόπο, με ένα απλό φαξ, ότι αλλάζεις το ωράριο. Και να δούμε μετά ποιος μπορεί αυτό να το καταστρατηγήσει.
      Μίλησε ο συνάδελφος κ. Κεγκέρογλου πριν για το ότι έχουμε μια βαθιά αναμέτρηση ανάμεσα στη συντήρηση και στην πρόοδο. Έχουμε βαθιές αναμετρήσεις. Όντως εδώ αυτές τις μέρες συγκρούονται δύο νοοτροπίες. Συγκρούονται από τη μια η νοοτροπία του δήθεν κεκτημένου με τη νοοτροπία της δουλειάς, της απασχόλησης, της ανταγωνιστικότητας, της προόδου. Συγκρούεται η νοοτροπία των φημολογιών με τη νοοτροπία των ξεκάθαρων λόγων. Συγκρούεται η νοοτροπία της προσκόλλησης στο χθες με την απογείωση προς το αύριο – αυτό που χρειάζεται η Ελλάδα.
      Και τελικά, συγκρούονται, κυρίες και κύριοι συνάδελφοι, δύο πολιτικές. Είναι η πολιτική του μικροκομματισμού από τη μία, με την πολιτική της ενίσχυσης της ανταγωνιστικότητας από την άλλη. Είναι η πολιτική της υπεράσπισης συντεχνιακών συμφερόντων από τη μία και της προώθησης της απασχόλησης και των καθαρών συμφερόντων των εργαζομένων από την άλλη. Είναι η πολιτική της δημαγωγίας από τη μία, με τον καθαρό πολιτικό λόγο που έχει μαζί και πολιτική ευθύνη.
      Και στο σημείο αυτό θα ήθελα να επαναλάβω αυτό που είπα και στην ομιλία μου επί της αρχής, ότι είμαι πραγματικά εξαιρετικά χαρούμενη και εξαιρετικά ικανοποιημένη για το ότι μετέχω σ’ αυτήν την κοινοβουλευτική σύνθεση, μπορώ να μιλήσω υπέρ αυτού του νομοσχεδίου και μπορώ να ψηφίσω υπέρ των άρθρων αυτού του νομοσχεδίου, το οποίο θεωρώ εξαιρετικά σημαντικό μέσα στο γενικότερο μεταρρυθμιστικό έργο της Κυβέρνησης.
      Κυρίες και κύριοι συνάδελφοι, ο κ. Κεγκέρογλου είπε πριν ότι μετά τον Άη-Στράτη έρχεται το παρόν νομοσχέδιο, το οποίο είναι εναντίον των εργαζόμενων, το οποίο είναι δεινό νομοσχέδιο. Ναι, κύριε Κεγκέρογλου, μετά τον Άη-Στράτη έρχεται ένα νομοσχέδιο, το οποίο εξασφαλίζει την ανάπτυξη χωρίς να θίγει συμφέροντα εργαζόμενων.
	Έρχεται ένα νομοσχέδιο το οποίο είναι και υπέρ του εργαζόμενου και υπέρ των επιχειρήσεων. Είναι ένα νομοσχέδιο το οποίο εγγυάται επενδύσεις, ανάπτυξη, απασχόληση. Είναι, πραγματικά, αυτό που έπρεπε να ακολουθεί στον Αη-Στράτη. Ο Αη-Στράτης ένωσε τους Έλληνες πολίτες και το παρόν νομοσχέδιο ενώνει εργοδότες και εργαζόμενους. Και γι’ αυτό ακριβώς είμαστε πολύ περήφανοι όλοι εμείς μέσα στη Νέα Δημοκρατία.
      Τελειώνοντας, λέω ότι υπερψηφίζω όλα τα άρθρα του νομοσχεδίου γιατί λέω όχι στη στασιμότητα, γιατί λέω όχι στην οπισθοδρόμηση, γιατί λέω όχι στις πολιτικές αγκυλώσεις, γιατί λέω όχι στις μικροκομματικές επιδιώξεις. Υπερψηφίζω αυτό το νομοσχέδιο, κύριε Πρόεδρε, κυρίες και κύριοι συνάδελφοι, γιατί λέω ναι στην εξέλιξη, γιατί όλοι οι Έλληνες λέμε ναι στην πρόοδο, στην κοινωνική συνοχή -και είναι ένα νομοσχέδιο κοινωνικής συνοχής- και στα τολμηρά βήματα.
      Συγχαρητήρια, κύριε Υπουργέ.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ο συνάδελφος κ. Κοντογιάννης έχει το λόγο.
      ΓΕΩΡΓΙΟΣ ΚΟΝΤΟΓΙΑΝΝΗΣ: Κύριε Πρόεδρε, φαίνεται ότι η προσπάθεια του ΠΑΣΟΚ να υψώσει και πάλι διαχωριστικά τείχη στην ελληνική κοινωνία είναι συνειδητή πολιτική επιλογή, αφού μόνο έτσι πιστεύει ο σκληρός πυρήνας του ΠΑΣΟΚ, συμπαρασύροντας αν θέλετε και τους εκσυγχρονιστές, ότι μπορεί να βρει επαφή με την ελληνική κοινωνία. Από τη μια, λοιπόν, η κακή αναχρονιστική Δεξιά και από την άλλη το καλό και προοδευτικό ΠΑΣΟΚ Τα αντιδεξιά σύνδρομα όμως τα έχει ξεπεράσει η ίδια η ζωή. 
      Ακούσαμε πολλά τις τελευταίες μέρες. Ακούσαμε ότι το νομοσχέδιο είναι ταξικά κυνικό. Μιλήσατε για αντεργατικά σύνδρομα που βρίσκονται στο DNA της Νέας Δημοκρατίας. Οι συνάδελφοι του ΠΑΣΟΚ μίλησαν για Δεξιά που ακούει τα τύμπανα της ζούγκλας, για τη ζούγκλα του Μπούρα, για τη ζούγκλα του «κόκκινου Πάνου». Αυτό ακούστηκε από τον εισηγητή σας τώρα στα άρθρα. Τόσες κραυγές πια; Και ο Ταρζάν πού είναι; 
    Τώρα όμως ενδιαφέρεσθε για τους εργαζόμενους; Πού ήσασταν τόσο καιρό, όταν έκλειναν επιχειρήσεις, όταν έφευγαν επιχειρήσεις από την Ελλάδα, όταν εργαζόμενοι έχαναν τη δουλειά τους, όταν χάναμε μαζί με τις επιχειρήσεις και τις επιδοτήσεις; Τη ζούγκλα όμως η δική σας πολιτική τη δημιούργησε, είτε με παραλείψεις είτε με αλχημείες στην οικονομία είτε με αλχημείες στη διοίκηση του κράτους, όπως αυτές που διαπιστώσαμε και μάθαμε χθες στον τομέα της υγείας.
    Μην περιμένετε όμως να βγούμε από τη ζούγκλα χωρίς κοινή προσπάθεια. Και στην προσπάθεια αυτή βλέπετε ότι ο λαός, που βιώνει τις συνέπειες της δικής σας πολιτικής, είναι πρωτοπόρος, είναι έτοιμος να συμβάλει για να βγούμε από την κρίση. Το ίδιο πρέπει να κάνουν και τα κόμματα, το ίδιο πρέπει να κάνουν και οι εργοδότες.
    Μιλάμε για τις υπερωρίες. Το ότι η παράνομη υπερωρία ονομάζεται πλέον κατ’ εξαίρεση υπερωρία δεν μεταβάλλει το χαρακτήρα της ως παρανόμου εργασίας, για την οποία μάλιστα απειλούνται διοικητικές κυρώσεις πολύ πιο αυστηρές από το παρελθόν. Συνεπώς δεν πρέπει να δίνουμε τόση σημασία στην αλλαγή της ονομασίας, αλλά στα δεδομένα. 
    Το άρθρο 2 αναφέρεται στο ανώτατο όριο εργασίας. Είναι σαφές. Μιλάει για δέκα ώρες, με υποχρέωση αντίστοιχης μείωσης του χρόνου εργασίας. Να σας θυμίσω ότι ο ν. 2874 έδινε τη δυνατότητα δωδεκάωρης ημερήσιας απασχόλησης; Οι δώδεκα ώρες προέκυπταν από το άρθρο 3 του π.δ. 8899, το οποίο ανέφερε ότι η ημερήσια ανάπαυση πρέπει να είναι δώδεκα ώρες. Δείτε το αυτό, είκοσι τέσσερις μείον δώδεκα, μας μένουν δώδεκα.
    Στο νομοσχέδιο τα άρθρα 4 και 5 παρουσιάζουν ιδιαίτερο ενδιαφέρον. Οι ασφαλιστικές ρυθμίσεις, οι οποίες δεν μπορούν παρά να διακριθούν για τον έντονα κοινωνικό τους χαρακτήρα, αναφέρουν ότι όσοι ασφαλισμένοι έχουν συμπληρώσει το εξηκοστό πέμπτο έτος και δεν μπορούν να συνταξιοδοτηθούν, επειδή τους λείπουν ένσημα μέχρι και εκατόν πενήντα ημερών ασφάλισης, μπορούν να αναγνωρίζουν το χρόνο αυτό προκειμένου να πάρουν σύνταξη κύρια ή επικουρική. Σε ό,τι αφορά τις αναπηρικές συντάξεις με 67% δίνεται η δυνατότητα αναγνώρισης μέχρι πενήντα ημερών ασφάλισης για τη συμπλήρωση των προϋποθέσεων.
      Ο κοινωνικός χαρακτήρας του νομοσχεδίου, κυρίες και κύριοι, επεκτείνεται και στους ελεύθερους επαγγελματίες. Οι συμψηφιστικές δόσεις συντάξεων από καθυστερούμενες εισφορές διπλασιάζονται από είκοσι σε σαράντα παρέχοντας έτσι την ευκαιρία σε πολλούς ασφαλισμένους να συνταξιοδοτηθούν κάνοντας ένα λογικό διακανονισμό. 
      Το ίδιο κοινωνικό πνεύμα χαρακτηρίζει τη ρύθμιση οφειλόμενων εισφορών σε πλημμυροπαθείς οι οποίοι επλήγησαν από τις πλημμύρες του Κηφισού το καλοκαίρι του 2002 και τον Ιανουάριο του 2003. 
      Στο άρθρο 9 προβλέπεται για τους εργαζόμενους στη ναυπηγοεπισκευαστική ζώνη του Περάματος η δυνατότητα αναγνώρισης του χρόνου απασχόλησης στη ζώνη αναδρομικά πριν από το 1983 ως χρόνου που διανύθηκε σε βαρέα και ανθυγιεινά. Αυτή η διάταξη είναι εξαιρετικά δίκαιη, επειδή δεν ήταν δυνατή έως τώρα η απόδειξη της ειδικότητας με την οποία ασχολήθηκαν είτε γιατί ορισμένες επιχειρήσεις έκλεισαν είτε γιατί απλώς ορισμένοι εργοδότες στις τηρούμενες καταστάσεις δεν ανέγραφαν την ακριβή ειδικότητα.
      ΠΡΟΕΔΡΕΥΩΝ (Ιωάννης Τραγάκης): Συναινεί και το Προεδρείο δυναμικά και δυνατά σε αυτήν τη ρύθμιση, κύριε συνάδελφε!
      ΓΕΩΡΓΙΟΣ ΚΟΝΤΟΓΙΑΝΝΗΣ: Και λόγω εκλογικής περιφέρειας; 
      Το νομοσχέδιο έχει και άλλες ευεργετικές διατάξεις, όπως η ρύθμιση για τις γεωργικές συνεταιριστικές οργανώσεις, όπως επίσης και για τις χήρες που κάποιοι φρόντισαν να λοιδορήσουν τη διάταξη αυτή. 
      Κυρίες και κύριοι, το νομοσχέδιο είναι αποτέλεσμα των νέων κοινωνικών αναγκών και των προκλήσεων των καιρών. Θεσμοθετεί μια σειρά από τολμηρά μέτρα τα οποία θα βγάλουν πολλούς ασφαλισμένους από την απόγνωση και αποδεικνύει ότι το κράτος δεν παραμένει άκαμπτο και ασυγκίνητο σε σοβαρά προβλήματα.
      Στην προσπάθεια για ανάκαμψη της οικονομίας έχουμε χρέος να συμβάλλουμε όλοι, Κυβέρνηση, Αντιπολίτευση, κόμματα, συνδικαλιστικοί φορείς, εργαζόμενοι, αλλά -και το επισημαίνω- και οι εργοδότες, οι οποίοι, τουλάχιστον, στην τελευταία οκταετία του ΠΑΣΟΚ έδρασαν στο πιο ευνοϊκό πολιτικό περιβάλλον που θα μπορούσε να δράσει ποτέ εργοδότης.
      Το νομοσχέδιο αποτελεί τμήμα της συνολικής πολιτικής της Κυβέρνησης που νομοθετεί και φέρνει μέτρα για την ανάπτυξη, μειώνει τη φορολογία στις επιχειρήσεις, ενισχύει την ανταγωνιστικότητα, τολμά να θίξει εκείνα τα ζητήματα τα οποία οι προηγούμενες κυβερνήσεις άφησαν να σέρνονται βαλτώνοντας την οικονομία μας. Γι αυτό το λόγο ζητώ την υπερψήφισή του.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ο συνάδελφος κ. Οικονόμου έχει το λόγο.
      ΒΑΣΙΛΕΙΟΣ ΟΙΚΟΝΟΜΟΥ: Άκουσα με προσοχή τους συναδέλφους προηγούμενα στο λόγο τους, οι οποίοι δεν βρήκαν κανένα πρόβλημα στο νομοσχέδιο και πιστεύουν ότι διαμορφώνει το ειδυλλιακό τοπίο στο οποίο θα αναπτυχθούν οι εργασιακές σχέσεις και τα δικαιώματα των εργαζομένων.
      Πολύ φοβούμαι ότι από το Σεπτέμβριο και μετά, αφού κάνουν και μια βόλτα στις εκλογικές τους περιφέρειες και στις επιχειρήσεις και στους ανθρώπους της εργασίας που είναι εκεί, θα πάρουν τελείως διαφορετικά μηνύματα και τότε ερχόμενοι ξανά πίσω θα συμφωνήσουν με τη ρητορική και με την επιχειρηματολογία την οποία αναπτύσσουμε που δεν είναι στείρα αντιπολιτευτική, αλλά είναι ουσιαστικά πολιτική και ιδεολογική. 
      Όταν μιλάμε για αντιπαράθεση ιδεών και απόψεων, δεν ομιλούμε σε μια αντίληψη συνθημάτων ή θέσεων, οι οποίες έχουν απλά ένα ιδεολογικό περίγραμμα και περίβλημα, αλλά μιλάμε για την ουσία της πολιτικής αντιπαράθεσης, η οποία είναι ποιος επιμερίζεται το βάρος, ποια κοινωνική ομάδα αναλαμβάνει το βάρος και πώς το κράτος, η πολιτεία και η πολιτική εξουσία έρχεται αυτό να το επιμερίσει.
      Εδώ, σ’ αυτό το θέμα είναι η δική μας προσέγγιση και η δική μας κατηγορία πάνω σε σας, ότι εσείς ως συντηρητική παράταξη –και εκεί είναι το συντηρητικό, κύριε Λυκουρέντζο- αυτόν τον επιμερισμό και αυτήν την εναπόθεση των βαρών την κάνετε μονομερώς και μονοδιάστατα υπέρ της εργοδοσίας, των συμφερόντων, του κεφαλαίου και των οικονομικών σχημάτων τα οποία θέλετε να εξυπηρετήσετε και θέλετε να λειτουργήσουν με μια ασύδοτη, ανεξέλεγκτη πορεία.
      Προεκλογικά είχατε πει έντονα -και ήταν μια από τις βασικές σας κατηγορίες απέναντι στην κυβέρνηση του ΠΑΣΟΚ τότε- ότι δεν είχαν έρθει οι ιδιωτικές επενδύσεις στη χώρα, ότι δεν είχε αναπτυχθεί η ανταγωνιστικότητα και ότι ήταν και αυτό μια από τις αιτίες που είχαν δημιουργήσει το πρόβλημα της ανεργίας, όπως καταγραφόταν κατά τη δική σας άποψη μέχρι το Μάρτη του 2004.
     Σε συζήτηση που γινόταν, μάλιστα, με πολλά δικά σας στελέχη τα οποία έλεγαν, ψηφίστε τη Νέα Δημοκρατία για να φέρει επενδύσεις στη χώρα μας, πολλοί από εμάς προσπαθώντας να αποκρυπτογραφήσουμε τη λογική και τη συνθηματολογία σας και προσπαθώντας μάλιστα να καταλάβουμε αν πίσω απ’ αυτήν, υπήρχε ένας λαϊκισμός ή υπήρχε μία ουσιαστική πολιτική πρόταση, έλεγαν ότι προφανώς υπονοούσατε ότι η έλλειψη ιδιωτικών επενδύσεων ειδικά από το εξωτερικό, που θα βελτίωνε τους δείκτες για την ανεργία και την ανταγωνιστικότητα, είχε να κάνει και με τα εργασιακά δικαιώματα τα οποία ήταν ένα από τα ζητήματα της διαμόρφωσης του κόστους της εργασίας. Στο πως, δηλαδή, μπορεί να γίνει μια καλύτερη παραγωγική επένδυση σε επίπεδο χώρας από το εξωτερικό ειδικά. 
     Όταν, λοιπόν, εσείς λέγατε ότι από το εξωτερικό δεν έχουμε επενδύσεις και συγχρόνως σήμερα στο νομοσχέδιο χρησιμοποιείτε το πρόβλημα και τον κίνδυνο από τα κράτη του βορρά, ειδικά από την Βουλγαρία και τη Ρουμανία, πάρα πολλοί από εμάς λέγαμε ότι εμείς δεν θέλουμε ο εργαζόμενος να μπει σε μια αντίστοιχη λειτουργία και οικονομική κατάσταση με τον εργαζόμενο της Βουλγαρίας, της Ρουμανίας, της Αλβανίας και της Τουρκίας. Δηλαδή, χώρες οι οποίες είναι υπό ανάπτυξη και οι οποίες δεν έχουν διαμορφώσει εργασιακό καθεστώς προστασίας τέτοιο ώστε να μπορούν οι εργαζόμενοι να λειτουργήσουν ως πρόσωπα, τα οποία έχουν τη δικιά τους οντότητα και έχουν αυτό το οικονομικό και βιοτικό επίπεδο που θα μπορέσει να τους δώσει το επιθυμητό αποτέλεσμα στη ζωή τους. Όλη αυτή, λοιπόν, η συνθηματολογία υπέκρυπτε αυτήν την πορεία που σήμερα εκδηλώθηκε μ’ αυτό το νομοσχέδιο. Ότι, δηλαδή, με το φθηνό εργατικό δυναμικό, με την πτώση του κόστους της εργατικής δύναμης προσπαθείτε να δώσετε μια επίπλαστη ανταγωνιστικότητα στην οικονομία, στην επιχειρηματικότητα χωρίς όμως να δίνετε μια αντίστοιχη δυνατότητα στην επιχειρηματικότητα να βρει η ίδια τους τρόπους για να μπορέσει να αναπτυχθεί. 
     Όταν ο επιμερισμός του κόστους γίνεται μόνο με την πτώση της αξίας αυτής της εργατικής δύναμης μπαίνει το συντηρητικό στοιχείο, μπαίνει η οπισθοδρόμηση. Είναι η πολιτική αντιπαράθεση ότι τον επιμερισμό του βάρους τον πληρώνει μόνο ο εργαζόμενος, οι λαϊκές τάξεις, οι αδύναμοι. Η εργοδοσία, ο οικονομικά ισχυρός αυτήν τη στιγμή μένει αλώβητος. 
     Αυτό το ζήτημα είναι βαθύτατα πολιτικό και η δικιά μας διαφωνία με τον κ. Παναγιωτόπουλο, με την ηγεσία του Υπουργείου Εργασίας και με την Κυβέρνηση βέβαια της Νέας Δημοκρατίας είναι πολιτική πρώτα απ’ όλα, διότι έρχεται με εργαλείο αυτό το νομοσχέδιο και παίρνει μια σειρά από μέτρα προς την κατεύθυνση που σας ανέφερα.
     Πρέπει να σημειώσουμε ότι είναι το τρίτο ουσιαστικά βήμα σ’ αυτό που λέγεται οικονομική πολιτική και αναπτυξιακό μοντέλο της Κυβέρνησης Καραμανλή που σιγά - σιγά αρχίζει να αναπτύσσεται. Θυμίζω ότι το πρώτο βήμα ήταν το φορολογικό νομοσχέδιο με την ελάφρυνση της φορολογίας για τις ανώνυμες επιχειρήσεις, ο αναπτυξιακός νόμος, οι μικρομεσαίες επιχειρήσεις και το ωράριο στη συνέχεια και το τρίτο βήμα είναι το εργασιακό. 
     Αυτό το πλέγμα, λοιπόν, των πρωτοβουλιών της Κυβέρνησης διαμορφώνει το θολό ακόμη τοπίο για το αναπτυξιακό μοντέλο της Κυβέρνησης. Βέβαια στην τελευταία κυβερνητική επιτροπή ο κ. Καραμανλής προσπαθεί να αναζητά ακόμη το δρόμο, που ίσως και να οδηγεί μέσω Δανίας σ’ ένα νέο αναπτυξιακό μοντέλο. Αλλά κάνοντας αυτές τις κινήσεις μέσα από τις νομοθετικές πρωτοβουλίες, μας δίνει ένα περίγραμμα για το πώς βλέπει την αναπτυξιακή της πορεία στο μέλλον. Είναι μια πορεία η οποία στηρίζεται στη μονοδιάστατη μονομέρεια και στην αντιλαϊκή αντίληψη ότι το βάρος αυτής της ανταγωνιστικότητας θα την πληρώσουν οι εργαζόμενοι. 
     Εμείς πιστεύουμε ότι αυτό δεν μπορεί να υπάρξει και γι’ αυτό άλλωστε υπήρξε και η δέσμευση του Προέδρου του ΠΑΣΟΚ του κ. Παπανδρέου ότι όταν το ΠΑΣΟΚ αναλάβει τη διακυβέρνηση αυτό το νόμο θα τον καταργήσει όχι γιατί ο ένας πρέπει να καταργεί τις νομοθετικές πρωτοβουλίες του άλλου, αλλά γιατί δεν συμφωνούμε σε αυτήν την πορεία ανάπτυξης του τόπου, όπως εσείς την καταθέτετε. 
     Αυτές τις δυο μέρες έχει γίνει μεγάλη συζήτηση με το θέμα του διευθυντικού δικαιώματος και τη διευθέτηση της εργασίας. Εγώ απλά θέλω να πω κάτι στη συνάδελφο την κ. Καλογήρου. Είπε ότι δεν έχουμε τη σύγκρουση μεταξύ Δεξιάς και Αριστεράς, παλιού και νέου, αλλά έχουμε μεταξύ της δουλειάς -της προκοπής, θα ήθελε να πει προφανώς- και των ανθρώπων οι οποίοι απλά κάνουν τα ρουσφέτια και μιλάνε μέσα από έναν κομματισμό.
      Εγώ θέλω να της πω ότι αν αλλάξεις τον τονισμό της λέξεως «δουλειά» και μεταφέρεις τον τόνο λίγο προς τα πίσω, τότε πάμε στη λέξη «δουλεία». 
      Και είναι δουλεία, κύριε Υπουργέ, κάποιος να δουλεύει από το χάραμα μέχρι το σούρουπο, γιατί έτσι χρειάζεται η επιχείρηση στη διευθέτησή της στο τετράμηνο.
      Άρα, λοιπόν, τα δωδεκάωρα που δεν τα βλέπουν οι συνάδελφοι της Νέας Δημοκρατίας, είναι μπροστά μας και θα τα δούνε κάνοντας τις περιοδείες τους και τις βόλτες τους στις περιφέρειές τους. Τότε, θα καταλάβουν ότι αυτό το νομοσχέδιο είναι αντιλαϊκό, αντιπαραγωγικό για τους εργαζόμενους. Και, βέβαια, όταν δουλεύεις δώδεκα, δεκατρείς και δεκατέσσερις ώρες, δεν βοηθάει σε τίποτα να αναπτυχθούν ούτε καν οι οικογενειακές σχέσεις, για να το πούμε έτσι.
      Ευχαριστώ πολύ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Κύριε Υπουργέ, έχετε το λόγο.
      ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Κύριε Πρόεδρε, κυρίες και κύριοι συνάδελφοι, εισερχόμαστε, πλέον, στο τελευταίο τμήμα της συζήτησης ενώπιον του Εθνικού Κοινοβουλίου ενός πολύ σημαντικού νομοσχεδίου, το οποίο κατά την κρίση της Κυβέρνησης συνιστά καθοριστικής σημασίας διαρθρωτική αλλαγή.
      Δεν λέμε ότι μόνο αυτό το νομοσχέδιο, από τη στιγμή, βεβαίως, που θα ψηφιστεί από την Εθνική Αντιπροσωπεία και θα γίνει νόμος του ελληνικού κράτους, είναι πανάκεια και θα λύσουμε τα πάρα πολλά προβλήματα που μας κληροδότησαν οι κυβερνήσεις του ΠΑΣΟΚ. Λέμε, όμως, ότι στην κοινή προσπάθεια, είναι μια πολύ ισχυρή συμβολή που από κοινού με μέτρα φορολογικής και αναπτυξιακής πολιτικής, περιστολής της γραφειοκρατίας αρχίζουν να αποδίδουν. Θα αποδώσουν στον άμεσα ορατό χρόνο αυτά τα οποία προσδοκά ο ελληνικός λαός από την Κυβέρνηση Καραμανλή, αυτά για τα οποία εμπιστεύεται και θα εμπιστεύεται την Κυβέρνηση Καραμανλή.
      Ας ξεκαθαρίσουμε ορισμένα πράγματα και πάλι, γιατί ακούσθηκαν πολλές υπερβολές, ανακρίβειες και μου προκαλεί εντύπωση να ακούω και να βλέπω έναν πολύ άξιο συνάδελφο, όπως ο κ. Οικονόμου -οποίος έχει και αυτός τη δική του διαδρομή, στα συλλογικά όργανα, στις κομματικές οργανώσεις σήμερα στη Βουλή και, θα έλεγα, ότι υπόσχεται πολλά με την παρουσία του και τη δραστηριότητά του- να λέει: «να δουλεύει ο εργαζόμενος δεκατέσσερις, δεκαπέντε ώρες».
      Μα αυτά είναι σενάρια κατά φαντασίαν του 18ου αιώνα. Δεν θα επιστρέψουμε στον 18ο αιώνα. Βαδίζουμε στον 21ο αιώνα και επιχειρούμε και θα πετύχουμε να αντιμετωπίσουμε τα μεγάλα ζητούμενα αυτού του αιώνα, τα δεδομένα και τις μεγάλες προκλήσεις που δημιουργεί η κινητικότητα σε παγκόσμιο επίπεδο και του κεφαλαίου και των ανθρωπίνων πόρων. 
      Θα πετύχουμε να τα αντιμετωπίσουμε με τον καλύτερο δυνατό τρόπο, για να προωθήσουμε την απασχόληση στη χώρα μας, να κάνουμε μία Ελλάδα ισχυρή, ανταγωνιστική στην Ευρώπη, ανταγωνιστική σε όλη τη γεωπολιτική ενότητα στην οποία ανήκει, μία Ελλάδα με πολύ μικρότερη ανεργία που είναι το υπ’ αριθμόν ένα πρόβλημα της ελληνικής κοινωνίας, με ισχυρή οικονομία, με ισχυρό λόγο στο καθημερινό γίγνεσθαι στην ευρύτερη περιοχή της.
      Μα είναι δυνατόν να λέγονται αυτά για τη διευθέτηση, όταν εδώ έχω μπροστά μου σωρεία αποσπασμάτων κορυφαίων ηγετικών στελεχών των κυβερνήσεων του ΠΑΣΟΚ;
      Σας διαβάζω:
      Δημήτρης Ρέππας: «Νομίζω ότι δεν μας λείπει το θεσμικό πλαίσιο προκειμένου να βοηθήσουμε τις επιχειρήσεις να λειτουργήσουν καλύτερα, αποτελεσματικότερα. Όταν έχουν πιεστικές ανάγκες στην αγορά όπου λειτουργούν…» -προσέξτε- «…να έχουν στη διάθεσή τους προσωπικό για περισσότερες ώρες και όταν η περίοδος είναι τέτοια που τους επιτρέπει, να δώσουν τη δυνατότητα στους εργαζόμενους να μην εργάζονται εκείνην την περίοδο».
      Ο κ. Ρέππας, κορυφαίο στέλεχος του ΠΑΣΟΚ
      Ομιλία του Υπουργού Εργασίας και Κοινωνικών Ασφαλίσεων: «Στηρίζουμε την επιχειρηματικότητα, συμβάλλουμε στην ανάπτυξη και την απασχόληση». 
      Ο κ. Ρέππας αξιολογεί κατά τον καλύτερο δυνατό τρόπο το θεσμό της διευθέτησης του χρόνου εργασίας.
      Τώρα θα επιστρέψω στη διευθέτηση και θα ήθελα να κάνω δύο τρεις διευκρινίσεις επί των άρθρων.
      Υπερωρίες. θα παρακαλέσω να μην επαναληφθεί σ’ αυτήν την Αίθουσα αυτό που επαναλήφθηκε για την αλλαγή του όρου «μη νόμιμη υπερωρία» και την εγγραφή στο νομοθέτημα του όρου «κατ’ εξαίρεσιν». Αποτελούσε προσβολή για την ελληνική έννομο τάξη, για τους νομοθέτες στη χώρα μας, τους εθνικούς νομοθέτες, να δημιουργούν νόμους στους οποίους να καθορίζουν το οποιοδήποτε καθεστώς προσδιορίζοντάς το ως μη νόμιμο, παράνομο δηλαδή. 
      Εμείς, λοιπόν, το προσδιορίζουμε ως κατ’ εξαίρεσιν, δείχνουμε την απαρέσκεια του νομοθέτη προς  αυτό το καθεστώς και διατηρούμε στο ακέραιο όλο το πλέγμα των κάθε λογής ελέγχων και κυρώσεων που προβλέπονται από τις κείμενες διατάξεις. 
      Και όχι μόνο αυτό. Ερχόμαστε να αυστηροποιήσουμε τις ποινές που θα έχουν από εδώ και πέρα να αντιμετωπίσουν όλοι εκείνοι οι εργοδότες που δεν σέβονται την εργατική νομοθεσία, δεν σέβονται τα εργασιακά και ασφαλιστικά δικαιώματα των εργαζομένων. Το είπα και κατά την πορεία της συζήτησης και το επαναλαμβάνω ότι ο κακός εργοδότης θα έχει απέναντί του την ελληνική πολιτεία. Θα έχουμε πόλεμο με τον κακό εργοδότη. Ο καλός εργοδότης, που παράγει απασχόληση, που υπερασπίζεται τις θέσεις εργασίας, που δημιουργεί νέες θέσεις εργασίας, που συμβάλλει στην αύξηση του ακαθάριστου εγχωρίου προϊόντος, όχι μόνο δεν έχει να φοβηθεί τίποτα, αλλά η πολιτεία τον θεωρεί, όπως άλλωστε και τον εργαζόμενο, συμμάχους της τους θεωρεί σ’ αυτήν την κοινή προσπάθεια να πάει ο τόπος μπροστά. 
      Τώρα να ξεκαθαρίσουμε κάτι που έθεσε ο κ. Κουσελάς. 
      Κύριε Κουσελά, για τους εργασιακούς χώρους που έχουν με συμβάσεις κατοχυρώσει ωράριο τριάντα επτάμισι ωρών μεταξύ των τριάντα επτά και των σαράντα δεν αλλάζει απολύτως τίποτα. Θα πληρώνονται όπως πληρώνονται μέχρι σήμερα, με βάση το νόμο Γιαννίτση. Δεν μπόρεσε το ΠΑΣΟΚ να απαντήσει σ’ ένα καταλυτικό ερώτημα νομίζω, ένα ερώτημα που αγγίζει τον κεντρικό πυρήνα της συνέπειας και της αξιοπιστίας που οφείλουμε όλοι να έχουμε στην πολιτική ζωή και στο δημόσιο λόγο. Διότι, δυστυχώς, δεν έχει προβλεφθεί καμία χρονοχρέωση, δεν υπάρχει κανένα κοντέρ για τα λόγια που λένε οι πολιτικοί από χρόνο σε χρόνο και από περίοδο σε περίοδο. Γι’ αυτό, λοιπόν, ο καθένας λέει αυτά που πιστεύει σε κάθε στιγμή ότι είναι συμβατά με τις σκοπιμότητες. Εδώ, λοιπόν, πρέπει να ξεκαθαρίσουμε ότι η αξιοπιστία των λόγων και η σοβαρότητα των λόγων που λέγονται σήμερα, αποδεικνύονται από την πορεία του καθενός και στο χθες. 
      Εξαπολύετε μύδρους κατά της επαναφοράς του θεσμού της υπερεργασίας. Σας καλέσαμε να πείτε όταν εφαρμοζόταν ο ίδιος ακριβώς θεσμός, το ίδιο καθεστώς αμοιβής των υπερωριών, οι ίδιες διαδικασίες από το 1975 μέχρι το 2000 και μάλιστα επί κυβερνήσεων ΠΑΣΟΚ, Ανδρέα Παπανδρέου και Κώστα Σημίτη μέχρι το 2000 αν όντως διεπράττετο αυτό για το οποίο μας κατηγορείτε σήμερα, αν όντως υπήρχε η καταλήστευση του εισοδήματος των πολλών εργαζομένων υπέρ των ολίγων εργοδοτών. Όχι μόνο δεν απαντήσατε, διότι η αναξιοπιστία που προκύπτει είναι κραυγαλέα, η ασυνέπεια είναι προφανής, αλλά εκτραπήκατε σε εκτιμήσεις αν μπορεί κανείς να κάνει, λέει, αναφορά στον Ανδρέα Παπανδρέου. Ο Ανδρέας Παπανδρέου, ο Κωνσταντίνος Καραμανλής, είναι προσωπικότητες που ανήκουν στην ιστορία του ελληνικού έθνους. Ανήκουν σ’ όλους τους Έλληνες και σ’ όλες τις Ελληνίδες. Και το έργο αποτιμάται και οι αναφορές στο έργο είναι ελεύθερες και δεν λογοκρίνονται. 
      Από εκεί και πέρα, ξέρετε η ζωή εκδικείται, η ίδια η ζωή εκδικείται. 
      Και καλά θα κάνετε να διαβάσετε σήμερα την εφημερίδα «ΑΠΟΓΕΥΜΑΤΙΝΗ», για να το δείτε με απόλυτα τεκμήρια και ντοκουμέντα και μάλιστα με καταγγελίες, που έχουν συνυπογραφεί από ένα κορυφαίο σκληρό διεκδικητικό συνδικαλιστικό στέλεχος του ΠΑΣΟΚ. Την έχουμε μονίμως στο Υπουργείο να διαμαρτύρεται για διάφορα θέματα. Είναι η κ. Μεταξία Σπεκουλέα, στέλεχος της ΠΑΣΚΕ, η οποία συνυπέγραψε καταγγελία εργαζομένης στο ΠΑΣΟΚ, σύμφωνα με την οποία το ΠΑΣΟΚ αφήνει απλήρωτες τις υπερωρίες και υπερακοντίζει σε διευθυντικό δικαίωμα. Η απόλυσή της -λέει η καταγγελία της κ. Παγιάτη, την οποία συνυπογράφει η κ. Σπεκουλέα, διακεκριμένο στέλεχος του συνδικαλιστικού τμήματος του ΠΑΣΟΚ,- ήταν εκτός και των ορίων του διευθυντικού δικαιώματος. Δηλαδή, και τις υπερωρίες δεν πληρώνατε ως εργοδότες, αλλά και υπερακοντίσατε και το διευθυντικό δικαίωμα που σας δίνουν οι κείμενες διατάξεις των νόμων του ΠΑΣΟΚ. Ο θυμόσοφος λαός λέει: «Δάσκαλε που δίδασκες και νόμο δεν εκράτεις».
      Θα μου πείτε. Από μια μεμονωμένη περίπτωση; Μα εδώ σας φέραμε σωρεία, μνημείο ασυνεπειών, μνημείο ανακριβειών, μνημείο επιλεκτικής μνήμης και αναφοράς. Έχω να σας διαβάσω σωρεία δηλώσεων υπουργών των κυβερνήσεων του ΠΑΣΟΚ που, όπως είπα και χθες, αναπέμπουν ύμνους στην ευελιξία της αγοράς και στην ανάγκη αλλαγής των εργασιακών σχέσεων επί το πλέον ευέλικτο.
      Τώρα όσον αφορά το θέμα της προστασίας των αναπήρων, πήραμε χθες το υπόμνημα της Εθνικής Συνομοσπονδίας. Εξακολουθούν να ισχύουν όλες οι προστατευτικές διατάξεις. Το σχέδιο νόμου, το οποίο είναι υπό συζήτηση σήμερα στην Εθνική Αντιπροσωπεία, ψηφίστηκε ήδη επί της αρχής και είναι σχέδιο νόμου που προστατεύει ακόμη περισσότερο τον εργαζόμενο και την εργαζόμενη, ενισχύει και αυξάνει το νομικό πλέγμα προστασίας τους και αυτό πρέπει να γίνει σαφές προς κάθε κατεύθυνση, βεβαίως και των αναπήρων. 
      Δεν άκουσα όμως το ενδιαφέρον σας για τους αναπήρους. Δεν άκουσα να σχολιάζετε το γεγονός ότι με τη δεύτερη ενότητα του νομοσχεδίου με τις ασφαλιστικές διατάξεις δεν δίνουμε μόνο τη δυνατότητα στον συμπολίτη μας, που έχει συμπληρώσει τα εξήντα πέντε και δεν είχε τη δυνατότητα να βγει στη σύνταξη, να αγοράσει ασφαλιστικά ένσημα. Δίνουμε τη δυνατότητα και στον ανάπηρο, στον οποίο λείπουν από ένα ως πενήντα ένσημα, για να συμπληρώσει τα χίλια πεντακόσια. Δίνουμε τη δυνατότητα και στους κατιόντες. Δίνουμε τη δυνατότητα και στη γυναίκα που έχει χάσει τον άντρα της -άλλη κατηγορία αυτή- και δεν είχε συμπληρώσει ο απελθών τα απαραίτητα ένσημα και του έλειπαν ένσημα, να πάει τώρα να τα εξαγοράσει. Δεν είδα εκεί να σέβεστε την αναπηρία. Δεν είδα εκεί να ανησυχείτε για την αναπηρία. 
      Και αν όλα αυτά που κάνουμε σε μια γενναία προσπάθεια ενίσχυσης της κοινωνικής συνοχής μέσα σ’ αυτό το νομοσχέδιο θέλετε να τα επικαλύψετε, επειδή τα θεωρείτε ψίχουλα ή οι διατάξεις άνευ σημασίας, γιατί αυτά τα «ψίχουλα», κυρίες και κύριοι συνάδελφοι, δεν λέγατε να τα δώσουν οι δικές σας κυβερνήσεις τόσο καιρό; Και έρχεστε τώρα και υπερακοντίζετε: «Κάντε την ίδια ρύθμιση και για τους αυτοαπασχολουμένους». Μάλιστα, εμείς θα προχωρήσουμε και θα το κάνουμε και αυτό μ’ ένα επόμενο νομοθέτημα. Επί είκοσι χρόνια όμως γιατί δεν κάνατε πράξη και εσείς αυτό που πασχίζετε να μας υποδείξετε; Μέχρι το Μάρτιο του 2004 η κυβέρνηση του ΠΑΣΟΚ κυβερνούσε, αν δεν κάνω λάθος.
      Τώρα, επειδή εθίγη, για τις επιχειρήσεις στις οποίες δεν υπάρχει σωματείο και οι εργαζόμενοι είναι πάνω από τους είκοσι -και μάλιστα ο κ. Δραγασάκης έκανε αναφορά σε συγκεκριμένη επιχείρηση- επιτρέψτε μου να σας πω το εξής και θέλω να κάνω μια κατηγορηματική δήλωση στη Βουλή, για να ακουστεί προς πάσα κατεύθυνση και να εκπέμψω ένα μήνυμα από εδώ, ο Υπουργός Απασχόλησης της Κυβέρνησης Καραμανλή. Όχι μόνο δεν είμαστε κατά των συλλογικών διαδικασιών εκπροσώπησης των εργαζομένων, αλλά παροτρύνουμε και προτρέπουμε ως Κυβέρνηση δημόσια, απόλυτα και κατηγορηματικά όλους τους εργαζομένους της χώρας να οργανωθούν κατά τον καλύτερο και πιο άμεσο τρόπο στα συλλογικά όργανα που τους προσφέρει ο Αστικός Κώδικας και ο ν. 1264, ναι ο νόμος του ΠΑΣΟΚ.
	Από κει και πέρα, θέλετε να ανοίξουμε το κεφάλαιο και να δούμε τα ζητήματα αξιοπιστίας που αντιμετωπίζουν σήμερα μία μερίδα του συνδικαλιστικού κινήματος και μία μερίδα της συνδικαλιστικής γραφειοκρατίας; Θέλετε να δούμε γιατί σε μεγάλες επιχειρήσεις δεν υπάρχουν σωματεία; 
      Ο κ. Δραγασάκης ανέφερε μία συγκεκριμένη επιχείρηση. Να ρωτήσω. Υπάρχει η πλειοψηφία της ΓΣΕΕ, η οποία ελέγχεται από την ΠΑΣΚΕ και της οποίας ο Πρόεδρος είναι και πατριώτης μου, ο κ. Πολυζωγόπουλος, ένα σεβαστό πρόσωπο που έχει τη δική του ιστορία. Έχω τα καλύτερα αισθήματα αγάπης και σεβασμού για το πρόσωπο αυτό, αλλά παραμένει ταυτόχρονα μέλος του πολιτικού συμβουλίου του ΠΑΣΟΚ. Όταν έχει απέναντι το ΣΕΒ, πότε απευθύνθηκε στο συνομιλητή του, διότι αναφέρθηκε η συγκεκριμένη επιχείρηση, της οποίας ο ιδιοκτήτης είναι κορυφαίο συνδικαλιστικό ηγετικό στέλεχος του ΣΕΒ; Πότε, λοιπόν, πήγε να παραπονεθεί για το γεγονός ότι δεν υπάρχει σωματείο; 
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε Υπουργέ.
      ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Τελειώνω μ’ αυτό, κύριε Πρόεδρε.
      Πότε ήλθε η ΓΣΕΕ να πει στους εργοδότες που έχει απέναντι: «Ελάτε να συμφωνήσουμε ότι θα διευκολύνουμε και θα προτρέψουμε στην πράξη όλους τους εργαζομένους σ’ όλες τις επιχειρήσεις να εκφραστούν μέσα από τα συλλογικά όργανα και εκεί που δεν υπάρχουν σωματεία να τα συγκροτήσουν»; Ουδέποτε. Πότε πήγε η ΓΣΕΕ να περικυκλώσει μία ιδιωτική επιχείρηση όταν διαπίστωσε ότι πιθανόν ο κακός εργοδότης αποτρέπει τους εργαζόμενους από το να συγκροτήσουν σωματείο και να εκπροσωπήσουν εαυτούς σύμφωνα με τα συλλογικά όργανα που προβλέπει ο Αστικός Κώδικας, ο ν. 1264 και οι υπόλοιποι νόμοι;
      (Θόρυβος από την πτέρυγα του ΠΑΣΟΚ)
      Κύριε Πρόεδρε, κυρίες και κύριοι συνάδελφοι, θεωρώ ότι η ζωή θα δώσει τη δική της απάντηση και αυτή η απάντηση θα έλθει να νικήσει και τις υπερβολές και τις ανακρίβειες και τις παραδοξολογίες. Ο νόμος που ψηφίστηκε ήδη επί της αρχής θα εφαρμοστεί επ’ ωφελεία των εργαζομένων, επ’ ωφελεία της μικρομεσαίας επιχειρηματικότητας, επ’ ωφελεία της ελληνικής οικονομίας για να προωθήσει την απασχόληση μαζί με άλλα μέτρα, για να προωθήσει την ανάπτυξη της παραγωγικής βάσης της ελληνικής οικονομίας, για να φθάσουμε επιτέλους στη μείωση της ανεργίας την οποία, κακά τα ψέματα -αυτό λέει η αλήθεια, αυτό λέει η ζωή- μας την παραδώσατε σε δυσθεώρητα ύψη. Σ’ αυτόν το δρόμο σας καλούμε να έλθετε μαζί μας. Αφήστε τις υπερβολές, αφήστε τις ανακρίβειες. Αυτές τις κοινές αξίες οφείλουμε να τις στηρίξουμε όλοι μαζί.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Κύριε Υπουργέ, πήρατε και το χρόνο της δευτερολογίας σας.
      ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Βεβαίως, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Έχει ζητήσει το λόγο ο Κοινοβουλευτικός Εκπρόσωπος του ΠΑΣΟΚ κ. Βενιζέλος. Για λόγους ίσης μεταχείρισης θα του δώσω περισσότερο χρόνο, αλλά θα ήθελα να ενημερώσω το Τμήμα -είναι ήδη γνωστό- ότι στις 14.30΄ τελειώνουμε τη συζήτηση επί των άρθρων του νομοσχεδίου και θα μπούμε στη συζήτηση των τροπολογιών. Έχουμε επτά εμπρόθεσμες τροπολογίες συναδέλφων και στις τρεις η ώρα έχουμε αποφασίσει να γίνει η ψηφοφορία.
      Κύριε Βενιζέλο, για λόγους ισονομίας θα σας δώσω δώδεκα λεπτά.
      ΕΥΑΓΓΕΛΟΣ ΒΕΝΙΖΕΛΟΣ: Κυρίες και κύριοι συνάδελφοι, κατά την προσφιλή του συνήθεια ο κ. Υπουργός Απασχόλησης βγάζει φλας αριστερά και στρίβει δεξιά. Είναι προφανές ότι θα ήθελε να είναι άλλος. Θα ήθελε να είναι ένα μαχητικό στέλεχος της Αριστεράς. Δυστυχώς γι’ αυτόν και για τις φιλοδοξίες του, είναι Υπουργός της Κυβέρνησης της Νέας Δημοκρατίας, Υπουργός του κ. Καραμανλή και εφαρμόζει με ψυχρότητα και σκληρότητα το πρόγραμμα του κ. Μητσοτάκη της περιόδου 1990-1993.
      Σήμερα έκανε ένα ακόμα βήμα. Μας αποκάλυψε την επόμενη φιλοδοξία του, την πολιτική φιλοδοξία της Κυβέρνησης στην οποία μετέχει. Μετά από την εφαρμογή των μεθόδων της διοικητικής παρέμβασης στην αγορά εργασίας και μετά από την επαναφορά της υποχρεωτικής διαιτησίας, μετά από την κατάργηση του δικαιώματος συνδικαλιστικής οργάνωσης που προβλέπει το νομοσχέδιό του, μας λέει ότι στόχος του είναι να αναλάβει παράλληλα με τα καθήκοντα του Υπουργού Απασχόλησης και τα καθήκοντα του Προέδρου της ΓΣΕΕ, μιας διορισμένης κυβερνητικής ΓΣΕΕ.
    Αφού δίνει συμβουλές προς τον Πρόεδρο της ΓΣΕΕ και προς το συνδικαλιστικό κίνημα για το πώς πρέπει να πορεύεται και πώς πρέπει να συγκρούεται με το κεφάλαιο, τον περιμένουμε να αναλάβει και τα καθήκοντα αυτά τα οποία φυσικά δεν ασκεί ικανοποιητικά ο κ. Πουπάκης προς τον οποίο απευθύνεται. Διότι αυτά που έλεγε, προηγουμένως, για την κρίση αντιπροσωπευτικότητας και αξιοπιστίας του συνδικαλιστικού κινήματος είναι ένας εσωτερικός διάλογος, ένας διάλογος στους κόλπους της Κυβέρνησης και της κοινοβουλευτικής Πλειοψηφίας η οποία δεν μπορεί να συμμαζέψει και να πείσει ούτε τα συνδικαλιστικά της στελέχη ούτε τα αγροτοσυνεταιριστικά της στελέχη, γιατί βρίσκεται σε κρίση και σε σύγκρουση με την ίδια την κοινωνία. 
    Αυτό είναι, λοιπόν, το όραμα της Κυβέρνησης την οποία εκπροσωπεί ο κ. Παναγιωτόπουλος, για το συνδικαλιστικό κίνημα, για την αγορά εργασίας, για την κοινωνική ειρήνη, για την εργασιακή ειρήνη. 
    Εμείς, όπως αντιλαμβάνεστε, έχουμε ριζικά διαφορετική αντίληψη. Και έχουμε ριζικά διαφορετική αντίληψη για το κοινωνικό κράτος. Το κοινωνικό κράτος δεν είναι ένα κράτος φιλάνθρωπο, ένα κράτος το οποίο με ιδρυματικού χαρακτήρα πράξεις αντιμετωπίζει φιλεύσπλαχνα τον άνεργο, τον άρρωστο ή αυτόν που έχει ήδη βγει στη σύνταξη και είναι απόμαχος της εργασίας και της ζωής. Το κοινωνικό κράτος είναι μια κατάκτηση της κοινωνίας. Αποτυπώνει ένα συσχετισμό δυνάμεων. Το κοινωνικό κράτος γεννιέται όταν γίνεται κοινή συνείδηση ότι η ανεργία, η αρρώστια και τα γηρατειά δεν είναι ατομικό και οικογενειακό ατύχημα αλλά είναι πρόβλημα της κοινωνίας, άρα πρόβλημα της πολιτείας, είναι πρόβλημα πολιτικό. Αυτό το κοινωνικό κράτος το αποδιαρθρώνει ο κ. Καραμανλής συστηματικά. 
    Οι εργασιακές σχέσεις είναι το τρίτο χτύπημα, το τρίτο καρφί στο σώμα της κοινωνίας και στο σώμα των εργαζομένων. Έχει προηγηθεί η προσπάθεια αποδιάρθρωσης του κοινωνικοασφαλιστικού συστήματος με όλα όσα έγιναν στο ασφαλιστικό των τραπεζών που είναι το προοίμιο για τη μεγάλη επίθεση κατά των ασφαλιστικών δικαιωμάτων και των συνταξιοδοτικών προοπτικών όλων των εργαζομένων του ιδιωτικού τομέα. Και η μείωση των τακτικών αποδοχών των εργαζομένων που γίνεται με βάρβαρο τρόπο με το νομοσχέδιο αυτό, με την περικοπή της αποζημίωσης για την υπερεργασία και την υπερωρία, είναι ταυτόχρονα και περικοπή ασφαλιστικών δικαιωμάτων, ασφαλιστικών προοπτικών. Είναι ένα πλήγμα στην ευστάθεια και τη βιωσιμότητα του κοινωνικοασφαλιστικού συστήματος της χώρας. 
    Και βέβαια υπάρχει και το δεύτερο πλήγμα που αφορά στο χώρο της υγείας, με την πλήρη εγκατάλειψη του δημοσίου συστήματος υγείας. Ο κ. Καραμανλής πήγε σήμερα να εγκαινιάσει μαζί με τον κ. Νικήτα Κακλαμάνη την πολυκλινική του Ολυμπιακού Χωριού. Δώδεκα μήνες μετά το τέλος των Ολυμπιακών Αγώνων. 
    ΑΠΟΣΤΟΛΟΣ ΚΑΚΛΑΜΑΝΗΣ: Του Δήμου Αθηναίων. 
    ΕΥΑΓΓΕΛΟΣ ΒΕΝΙΖΕΛΟΣ: Έπρεπε να περάσουν δώδεκα μήνες για να αρχίσει να λειτουργεί μια πολυκλινική που είχε παραδοθεί από εμάς, κατασκευασμένη και εξοπλισμένη. Και, ταυτόχρονα, η ηγεσία του Υπουργείου Υγείας υποδύεται τον ρεπόρτερ, τον επιθεωρητή, τον επισκέπτη, καταγράφει γεγονότα ωσάν να είναι την επομένη του διορισμού της και να μην έχουν περάσει δεκαεπτά μήνες ευθύνης για την απαξίωση του δημοσίου συστήματος υγείας και την ενθάρρυνση και υπόθαλψη του ιδιωτικού συστήματος που ανταγωνίζεται με άνισους και άδικους όρους το δημόσιο σύστημα υγείας. 
    Κύριοι της Κυβέρνησης, αν έχετε πολιτική εντιμότητα οφείλετε να δηλώσετε ευθαρσώς και με συγκεκριμένο τρόπο στη Βουλή ποια είναι η δέσμευσή σας σε σχέση με τους στόχους του νομοσχεδίου αυτού. Κάνετε μια επίθεση στα δικαιώματα των εργαζομένων και στις αποδοχές τους στο όνομα της ανταγωνιστικότητας και της ανάπτυξης της ελληνικής οικονομίας. Θέλω να μου πείτε σήμερα ποιες δεσμεύσεις αναλαμβάνετε, ποια είναι η επιδίωξη του νομοσχεδίου και της πολιτικής σας. Τον επόμενο χρόνο τι πρόκειται να συμβεί σύμφωνα με τη δική σας εκτίμηση, τις δικές σας μελέτες, τις δικές σας δεσμεύσεις ως προς την ενίσχυση της ανταγωνιστικότητας των ελληνικών επιχειρήσεων; Με ποιους ποιοτικούς και ποσοτικούς δείκτες πορεύεστε; Τι είναι αυτό που διεκδικείτε, τι είναι αυτό που υπόσχεστε; Τι υπόσχεστε με βάση το νομοσχέδιο αυτό ως προς την ενίσχυση των επενδύσεων στον ιδιωτικό τομέα;
    Τι λέτε για την αύξηση της κερδοφορίας, η οποία θα επιτευχθεί; Που θα διοχετευθούν τα κέρδη αυτά; Θα αποθεματοποιηθούν; Θα επενδυθούν; Θα διανεμηθούν στους εργαζόμενους; 
    Ποια είναι η δέσμευσή σας σε σχέση με την απασχόληση; Θα αυξηθεί η απασχόληση; Θα δημιουργηθούν νέες θέσεις εργασίας; 
    Να βγείτε και να πείτε με εντιμότητα, με ευθύνη και με θάρρος ότι, εμείς κάνουμε αυτήν τη σκληρή, αντιλαϊκή, αντεργατική ρύθμιση γιατί θέλουμε να πετύχουμε στους επόμενους μήνες αυτούς τους στόχους για την ανταγωνιστικότητα, τις επενδύσεις, την απασχόληση και τη μείωση της ανεργίας. 
    Τολμάτε να αναλάβετε δεσμεύσεις; Δεν μπορείτε να αναλάβετε καμία δέσμευση, γιατί ούτε την απασχόληση αυξάνετε, ούτε την ανεργία μειώνετε, ούτε την κοινωνική δικαιοσύνη προχωράτε, ούτε την ανταγωνιστικότητα των επιχειρήσεων ενισχύετε. Οδηγείτε σε επανάπαυση τις επιχειρήσεις, γιατί οι επιχειρήσεις θεωρούν ότι τους προσφέρετε μια αγκαλιά παλαιοκομματικού ταξικού προστατευτισμού. 
    Χωρίς επιχειρηματικότητα και χωρίς καινοτομία δεν υπάρχει ούτε πρόοδος ούτε ευελιξία της επιχείρησης. Και μην ψάχνετε ευελιξία της εργασίας όταν δεν μπορείτε να διασφαλίσετε την ευελιξία της επιχείρησης. Είναι άχρηστη για την εθνική οικονομία. Είναι άχρηστη για την ανάπτυξη.
    (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ)
    Σας προκαλώ να δεσμευθείτε ενώπιον της Βουλής για τους στόχους που επιδιώκετε, για τους δείκτες με βάση τους οποίους θέλετε να κριθείτε από τη Βουλή και τον ελληνικό λαό. 
    Αν δεν είστε σε θέση να αναλάβετε τέτοιες δεσμεύσεις, τότε ψεύδεστε και εξαπατάτε τους εργαζομένους αλλά και τους επιχειρηματίες. Ψεύδεστε ενώπιον όλου του ελληνικού λαού, γιατί οφείλετε να εκπροσωπείτε το γενικό συμφέρον του λαού και το συμφέρον της εθνικής οικονομίας.
    Κυρίες και κύριοι συνάδελφοι, η Κυβέρνηση με τις ρυθμίσεις αυτές κινείται σε δύο επίπεδα. Το ένα είναι το δεδηλωμένο και ρητό επίπεδο των ρυθμίσεων που το έχουμε στηλιτεύσει, το έχουμε κατακρίνει, το έχουμε αναδείξει. Υπάρχει όμως και το επίπεδο των ρυθμίσεων που υπολανθάνουν, το επίπεδο της νομοθετικής κουτοπονηριάς.
    Υπάρχουν, λοιπόν, λανθάνοντα και κεκρυμμένα πλήγματα κατά των εργαζομένων σ’ αυτό το δεύτερο επίπεδο ανάγνωσης του νομοσχεδίου.
    Το πρώτο ζήτημα ετέθη ήδη. Και η απάντηση του κυρίου Υπουργού δεν νομίζω ότι αξίζει να γίνει ούτε καν αντικείμενο κριτικής.
    Με τις ρυθμίσεις αυτές εισάγεται πρόσθετη, απλήρωτη υπερεργασία και υπερωρία σε όσες επιχειρήσεις –όπως οι Τράπεζες- έχουν συμβατικό ωράριο μικρότερο των σαράντα ωρών. Το διάστημα από τις τριάντα επτά έως τις σαράντα ώρες μένει απλήρωτο. Δεν θα καταβάλλεται η προσαύξηση ούτε, όπως την προσδιορίζει το νομοσχέδιο, στο 25%.
    Λέει ο κ. Παναγιωτόπουλος. Θα ισχύσει ό,τι προβλέπει ο νόμος Γιαννίτση. Ε, ο νόμος Γιαννίτση προβλέπει ότι η διευθέτηση και όλη η ρύθμιση για τις υπερωρίες ισχύει στις επιχειρήσεις που έχουν συμβατικό ωράριο σαράντα ωρών, ενώ το νομοσχέδιο προβλέπει ότι οι ρυθμίσεις του ισχύουν στις επιχειρήσεις που έχουν συμβατικό ωράριο μέχρι σαράντα ώρες.
    ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Μπερδέψατε το ένα με το άλλο.
    ΕΥΑΓΓΕΛΟΣ ΒΕΝΙΖΕΛΟΣ: Είναι, λοιπόν, τελείως διαφορετικό μια ρύθμιση για επιχειρήσεις με συμβατικό ωράριο σαράντα ωρών και διαφορετικό οι επιχειρήσεις μέχρι σαράντα ώρες.
    Και επειδή η νομολογία, η οποία έχει προκύψει στο μεσοδιάστημα, είναι μία νομολογία η οποία κινείται εις βάρος των εργαζομένων…
    ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης & Κοινωνικής Προστασίας): Υπάρχει νομολογία όμως.
    ΕΥΑΓΓΕΛΟΣ ΒΕΝΙΖΕΛΟΣ: …εις βάρος των εργαζομένων και επειδή η νομολογία αυτή είναι μια στασιαζόμενη νομολογία, δεν είναι μία ενιαία νομολογία, προφανώς θέλετε να υιοθετήσετε τις σκληρές, αντεργατικές λύσεις που υιοθετήθηκαν από ορισμένες δικαστικές αποφάσεις. Και δεν έρχεστε να το κάνετε με εντιμότητα και ευθύτητα, αλλά εξαπατάτε μεγάλες ομάδες εργαζομένων που τους βάζετε να εργάζονται υπερωριακά με απλήρωτη υπερωρία. Και καταλύετε και τις κλαδικές συλλογικές συμβάσεις οι οποίες έχουν ρυθμίσει διαφορετικά το θέμα. Η ρύθμιση αυτή είναι και ευθέως αντισυνταγματική, γιατί προσκρούει στη συνταγματικά κατοχυρωμένη συλλογική αυτονομία.
    Το ίδιο γίνεται σε σχέση με τις εποχικές επιχειρήσεις. Η εποχική επιχείρηση, όπως η τουριστική επιχείρηση σε όλη την Ελλάδα, προσφέρει στον εργαζόμενο πέντε μήνες εργασία. Και ο εργαζόμενος ξέρει ότι θα δουλέψει εντατικά πέντε μήνες, θα δουλέψει με υπερωρίες που θα αμειφθούν, θα πάει μετά στο Ταμείο Ανεργίας και θα πορευθεί όπως μπορεί δώδεκα μήνες το χρόνο.
Τώρα με την τετράμηνη διευθέτηση στην εποχική επιχείρηση, στερείτε από τον εποχικά εργαζόμενο αυτήν την προσδοκία, όλο του τον οικονομικό και εισοδηματικό προγραμματισμό, ατομικό και οικογενειακό. 
      Και βέβαια, η τρίτη και κρυμμένη διάταξη είναι αυτή που αφορά την πλήρη κατάργηση του δικαιώματος της συνδικαλιστικής οργάνωσης, του συνεταιρίζεσθαι των εργαζομένων στα συνδικάτα τους, διότι προβλέπετε τη δυνατότητα συμβάσεως προσχώρησης των εργαζομένων με ατομικές συμβάσεις διευθέτησης, όχι μόνο στις μικρές επιχειρήσεις, αλλά και στις μεγάλες και πολύ μεγάλες επιχειρήσεις, στις οποίες για οποιονδήποτε λόγο δεν υπάρχει σωματείο.
      Άρα, ουσιαστικά, ανατρέπετε, για να μην πω, ανασκολοπίζετε, όλη τη ρύθμιση και όλη τη λογική του ν.1264, ενός νόμου που εισηγήθηκε ο Απόστολος Κακλαμάνης ως Υπουργός Εργασίας του Ανδρέα Παπανδρέου. Να αυτός, ο Απόστολος Κακλαμάνης είναι γνήσιος Υπουργός του Ανδρέα Παπανδρέου. 
      Και πρέπει να τον ζηλεύετε πάρα πολύ, κύριε Παναγιωτόπουλε, μια και θέλετε εκεί να βρείτε τη νομιμοποίησή σας. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ ( Σωτήρης Χατζηγάκης): Κύριε Βενιζέλο, ολοκληρώστε.
      ΔΗΜΗΤΡΙΟΣ ΚΟΥΣΕΛΑΣ: Δεκαεπτά λεπτά μίλησε ο κύριος Υπουργός.
      ΕΥΑΓΓΕΛΟΣ ΒΕΝΙΖΕΛΟΣ: Μισό λεπτό, κύριε Πρόεδρε. Ο κύριος Υπουργός μίλησε τριπλάσιο χρόνο. 
      ΠΡΟΕΔΡΕΥΩΝ ( Σωτήρης Χατζηγάκης): Εντάξει, κύριε Βενιζέλο, για μισό λεπτό.
      ΕΥΑΓΓΕΛΟΣ ΒΕΝΙΖΕΛΟΣ: Άρα, υπάρχουν, όλες αυτές οι κουτοπόνηρες και λανθάνουσες διατάξεις του νομοσχεδίου, οι οποίες σε καμία περίπτωση δεν μπορούν να μείνουν αδιευκρίνιστες. 
      Έχετε την υποχρέωση να διευκρινίσετε τις διατάξεις αυτές, όπως -τέταρτο σημείο- και τη δευτεροβάθμια διευθέτηση, δηλαδή την υπερεργασία και την υπερωρία πάνω στη διευθέτηση κατά την περίοδο μειωμένης απασχόλησης, που ανατρέπει όλη τη λογική της διευθέτησης, διότι αποδεικνύεται περίτρανα ότι λέει ψέματα η επιχείρηση ότι έχει προσωρινή ανάγκη αυξημένης απασχόλησης, γιατί ζητάει υπερεργασία και υπερωρία στην περίοδο μειωμένης απασχόλησης. Άρα με ποια λογική και με ποια ειλικρίνεια ζητά για εκτάκτους λόγους αυξημένη απασχόληση κατά την πρώτη περίοδο αναφοράς;
      Τέσσερις κουτοπόνηρες, λανθάνουσες, αντεργατικές και αντικοινωνικές ρυθμίσεις, που αν δεν τις διευκρινίσετε, θα σας βαραίνουν, γιατί, όπως είπα και χθες, αντί να γραφτείτε με κόκκινα γράμματα, όπως θέλετε, στην ιστορία του εργατικού δικαίου, γράφεστε με μελανά χρώματα στην ιστορία του εργατικού δικαίου.
      Και βέβαια, όπως θα έχουμε την ευκαιρία να πούμε και κατά τη συζήτηση των τροπολογιών, οι διατάξεις του ασφαλιστικού νομοσχεδίου, ήταν ο «φερετζές» του νομοσχεδίου. Ήθελε η Κυβέρνηση να εμφανιστεί με φιλολαϊκά προσχήματα και κατέρρευσε αυτή η προσπάθεια. Έπεσε η μάσκα, έπεσε ο «φερετζές» της Κυβέρνησης, διότι στη μεν σύνταξη χηρείας αναγκαστήκατε να εφαρμόσετε αυτήν την πρωτοφανή νομοτεχνική πατέντα, να ανατρέψετε όλη σας τη ρύθμιση με το τελευταίο εδάφιο, διότι καταλάβατε ότι η παραπλάνηση και η εξαπάτηση αποκαλύφθηκε και δεν πέρασε, στη δε περίπτωση των αυτοαπασχολουμένων έρχεστε και κάνετε την ανάγκη φιλοτιμία, διότι το ΠΑΣΟΚ με τις τροπολογίες και τη στάση του, σας έσυρε στις νέες ρυθμίσεις και για τη σύνταξη χηρείας και για τους αυτοαπασχολούμενους.
      Είμαστε, πραγματικά, υπερήφανοι, γιατί ως Αντιπολίτευση καταφέρνουμε να προσφέρουμε αυτήν τη βοήθεια στους εργαζόμενους και τους συνταξιούχους.
      Ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Βενιζέλο.
      Έχει ζητήσει το λόγο ο Υφυπουργός κ. Αγγελόπουλος για να κάνει μία παρέμβαση.
      Ορίστε, κύριε Υφυπουργέ, έχετε το λόγο για πέντε λεπτά.
      ΝΙΚΟΛΑΟΣ ΑΓΓΕΛΟΠΟΥΛΟΣ (Υφυπουργός Απασχόλησης και Κοινωνικής Προστασίας): Δεν έχω μιλήσει καθόλου, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Έχει μιλήσει ο Υπουργός και σας έχει καλύψει.
      ΝΙΚΟΛΑΟΣ ΑΓΓΕΛΟΠΟΥΛΟΣ (Υφυπουργός Απασχόλησης και Κοινωνικής Προστασίας): Στα παλαιά χρόνια στην επαρχία είχαμε κάποιους πολιτικούς που μέσα στο αυτοκίνητο είχαν μια κόκκινη και μια μαύρη γραβάτα και ένα ανοιχτό ή σκούρο κουστούμι και ανάλογα με γάμο ή κηδεία ντύνονταν.
      ΑΠΟΣΤΟΛΟΣ ΚΑΚΛΑΜΑΝΗΣ: Μην προσβάλλετε τον Υπουργό σας, κύριε Αγγελόπουλε.
      ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Μη βιάζεστε, κύριε Κακλαμάνη.
      ΝΙΚΟΛΑΟΣ ΑΓΓΕΛΟΠΟΥΛΟΣ (Υφυπουργός Απασχόλησης και Κοινωνικής Προστασίας): Αυτήν την εικόνα σχημάτισα, κύριοι συνάδελφοι, κλείνοντας σήμερα αυτήν την τριήμερη συζήτηση. Ανάλογα με τη θέση που κατά καιρούς έχει το ΠΑΣΟΚ, αλλάζει θέσεις, αλλάζει γραβάτα, αλλάζει και κουστούμι. 
      Κύριοι συνάδελφοι, μια βόλτα στην αγορά εργασίας ίσως αλλάξει την άποψή σας για το τι συμβαίνει στην πραγματικότητα.
      Υπάρχει σήμερα, κύριε συνάδελφε, Πρόεδρε της ΟΤΟΕ, υπερεργασία στον χώρο των τραπεζών; Εργασία που δεν πληρώνεται; Υπάρχουν τράπεζες που οι υπάλληλοι προσέρχονται στις οκτώ η ώρα το πρωί και φεύγουν στις δώδεκα η ώρα το βράδυ, χωρίς να πληρώνονται ούτε μία ώρα υπερεργασίας; 
      ΔΗΜΗΤΡΙΟΣ ΚΟΥΣΕΛΑΣ: Αυτό θα νομιμοποιήσετε!
      ΝΙΚΟΛΑΟΣ ΑΓΓΕΛΟΠΟΥΛΟΣ (Υφυπουργός Απασχόλησης και Κοινωνικής Προστασίας): Δεν σας διέκοψα. Τρεις μέρες δεν διέκοψα κανέναν! 
      ΠΡΟΕΔΡΕΥΩΝ (Σωτήρης Χατζηγάκης): Κύριε συνάδελφε, παρακαλώ. Όχι διακοπές.
      ΝΙΚΟΛΑΟΣ ΑΓΓΕΛΟΠΟΥΛΟΣ (Υφυπουργός Απασχόλησης και Κοινωνικής Προστασίας): Υπάρχουν εργαζόμενοι που διευθετούν από μόνοι τους το χρόνο εργασίας; Ο πυροσβέστης στο δημόσιο τομέα, όταν πάει να σβήσει τη φωτιά και λήξει το ωράριό του, τι τους λέει; «Σταματήστε δυο λεπτά, να πάω να συνεννοηθώ με τον προϊστάμενο, αν θα μου δώσει ρεπό μετά από δύο μέρες» ή συνεχίζει; Και μιλάω για τον δημόσιο τομέα.
      Και επειδή ακούστηκαν πάρα πολλά και τρελά πράγματα, τα ιδιωτικά γραφεία μίσθωσης εργαζομένων σε επιχειρήσεις δημιουργήθηκαν από τις κυβερνήσεις της κακιάς Δεξιάς που «ο λαός δεν ξεχνά τι σημαίνει Δεξιά» ή από τις δικές σας προοδευτικές -εντός εισαγωγικών- κυβερνήσεις; Και όχι μόνο ο ιδιωτικός τομέας δανείζεται από τέτοιες εταιρείες προσωπικό αλλά και ο δημόσιος τομέας.  
      Αλλά υπάρχουν και κάποια σημεία από την τριήμερη κουβέντα, στα οποία πρέπει να συμφωνήσουμε. Πρώτον -το είπε και ο πρόεδρος του ΠΑΣΟΚ- συμφωνούμε στην περιγραφή της αγοράς εργασίας και στον χαρακτηρισμό της ως ζούγκλας, στην ανασφάλιστη εργασία, στην απλήρωτη υπερωρία, στις εργαζόμενες που, όταν καταστούν έγκυοι, τις απολύει ο εργοδότης. Αλλά σήμερα τα ανακαλύψατε όλα αυτά; Είκοσι χρόνια που ήσασταν κυβέρνηση τι κάνατε για να τα αντιμετωπίσετε; 
      Συμφωνούμε ότι το νομικό πλαίσιο είναι ξεπερασμένο. Ο ίδιος ο Αρχηγός του ΠΑΣΟΚ είπε ότι θα πρέπει να κάνουμε μεταρρυθμίσεις, αν θέλουμε να επιβιώσουμε. Επί λέξει. Μεταρρυθμίσεις σημαίνει όμως αλλαγή, αλλαγή στο πλαίσιο, αλλαγή στον τρόπο οργάνωσης και λειτουργίας του κράτους, αλλά κυρίως, κύριοι συνάδελφοι, αλλαγή στη νοοτροπία, μια νοοτροπία, μια αντίληψη, μια άποψη και μια θέση που δεν θα αλλάζει όταν είμαστε στην αντιπολίτευση ή όταν είμαστε στην κυβέρνηση. 
      Εγώ ερωτώ. Γιατί δεν τα κάνατε αυτά όλα αυτά τα χρόνια; Ποια ήταν η παρέμβαση στο χώρο εργασίας; Πού ήταν η ενίσχυση των ελεγκτικών μηχανισμών του ΣΕΠΕ; Μπορείτε να μου πείτε στον χώρο των τραπεζών, που ανέφερα πριν, πόσοι έλεγχοι έγιναν όλα αυτά τα χρόνια που ήσασταν κυβέρνηση και πόσα πρόστιμα επιβάλατε; Δεν τολμήσατε να περάσετε καν ούτε την πόρτα κάποιων μεγάλων τραπεζών του ιδιωτικού τομέα, γιατί ενδεχομένως θα δεχόσασταν την παρατήρηση του επιχειρηματία εργοδότη.
       ΔΗΜΗΤΡΙΟΣ ΚΟΥΣΕΛΑΣ:  Τρεις χιλιάδες σε ένα χρόνο! Ρωτήστε τον Υπουργό Εργασίας!
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριε συνάδελφε! Μην διακόπτετε! 
      ΝΙΚΟΛΑΟΣ ΑΓΓΕΛΟΠΟΥΛΟΣ (Υφυπουργός Απασχόλησης και Κοινωνικής Προστασίας): Κυρίες και κύριοι συνάδελφοι, ζητάτε να αποσύρουμε το νομοσχέδιο. Μα, αν το αποσύρουμε, θα διατηρήσουμε το καθεστώς της ζούγκλας, το οποίο εσείς περιγράψατε ότι υπάρχει και το οποίο ανεχθήκατε όλα αυτά τα χρόνια που ήσασταν στην κυβέρνηση.
      Και επειδή ο χρόνος είναι περιορισμένος, θα ήθελα να αναφερθώ λίγο στο δεύτερο κεφάλαιο του νομοσχεδίου. Ο ν. 2676/1999 για τις χήρες, που λέγατε ότι δεν τις ικανοποιούμε ή δεν ικανοποιούμε τα αιτήματά τους στο απόλυτο, ψηφίστηκε το 1999 και, όπως πληροφορήθηκα, στην τελευταία συνεδρίαση των τομεαρχών του ΠΑΣΟΚ μπήκε πρόταση να διατηρηθεί η διάταξη του άρθρου 62 του ν. 2676/1999, δηλαδή να συνεχίζουμε να κόβουμε τις συντάξεις στις κάτω από σαράντα ετών χήρες.
      ΕΥΑΓΓΕΛΟΣ ΠΑΠΑΧΡΗΣΤΟΣ: Αυτό από πού το πήρατε;
      ΝΙΚΟΛΑΟΣ ΑΓΓΕΛΟΠΟΥΛΟΣ (Υφυπουργός Απασχόλησης και Κοινωνικής Προστασίας): Αφήστε, λοιπόν, τις πιέσεις που ασκήσατε στην Κυβέρνηση και στην πολιτική ηγεσία του Υπουργείου για να αλλάξουν.
      Νοερώς ασκήθηκαν οι πιέσεις. Ξέρετε ότι έχετε άδικο. Σας είπε και ο πρόεδρος των εργαζομένων στα ασφαλιστικά ταμεία ότι, τουλάχιστον, το δεύτερο σκέλος του νομοσχεδίου αφορά έναν μεγάλο αριθμό συμπολιτών μας, εκατοντάδες χιλιάδες Έλληνες πολίτες και δεν υπάρχει ούτε μία διάταξη που να ρυθμίζει επί τω δυσμενέστερω το ισχύον καθεστώς, αλλά αντίθετα επιλύει αιτήματα τα οποία έμπαιναν για αρκετά χρόνια. 
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε παρακαλώ.
      ΝΙΚΟΛΑΟΣ ΑΓΓΕΛΟΠΟΥΛΟΣ (Υφυπουργός Απασχόλησης και Κοινωνικής Προστασίας): Να πω και κάτι άλλο και κλείνω.
      Η Κυβέρνηση της Νέας Δημοκρατίας δεν τελειώνει σήμερα. Είπα και στην επιτροπή ότι δεν ισχυριζόμαστε ότι λύνουμε όλα τα αιτήματα από συστάσεως του ελληνικού κράτους. 
      Όσον αφορά τις οικονομικές δυνατότητες των ασφαλιστικών ταμείων, δεν πρέπει να είστε πολύ υπερήφανοι για την κατάσταση στην οποία τα παραδώσατε. Τα έχουμε συζητήσει εδώ. Θα ερχόμαστε κάθε φορά να απαντούμε θετικά στα αιτήματα του ελληνικού λαού.
      Το νομοσχέδιο πέρα από το τι λέμε εμείς ή τι λέτε εσείς, θα κριθεί στην πράξη. Η πράξη θα αποδείξει ποιος έχει δίκιο. Εμείς ισχυριζόμαστε ότι ενισχύουμε την απασχόληση, δίνουμε ασφαλιστική και κοινωνική προστασία στους εργαζόμενους και είμαστε βέβαιοι ότι η εφαρμογή του νομοσχεδίου στην πράξη θα επιβεβαιώσει αυτήν τη θέση μας.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Έχει ζητήσει το λόγο ο Πρόεδρος κ. Κακλαμάνης.
      Ορίστε, έχετε το λόγο.
      ΑΠΟΣΤΟΛΟΣ ΚΑΚΛΑΜΑΝΗΣ: Κυρίες και κύριοι συνάδελφοι, δεν είμαι μέλος αυτού του Τμήματος, όμως αισθάνθηκα την ανάγκη να εμφανιστώ σ’ αυτήν τη συζήτηση. Κάποιες κραυγές κατ’ όναρ, κύριε Υπουργέ, δύο παιδιών του ν. 1264/82 που τον μνημόνευσε και τον ευχαριστώ ο κ. Βενιζέλος και του ν.1876/90. 
      Είχα την τύχη, κυρίες και κύριοι συνάδελφοι, να θητεύσω σε διάφορα Υπουργεία στη δεκαετία από τον Οκτώβρη του 1981 μέχρι το 1990 στην οικουμενική κυβέρνηση του καθηγητή Ζολώτα. Στην πρώτη θέση μου ως Υπουργού Εργασίας εισηγήθηκα το ν.1264. Ήταν μία μεγάλη τομή που είχε υποσχεθεί το ΠΑΣΟΚ και ο Ανδρέας Παπανδρέου...
      ΚΩΝΣΤΑΝΤΙΝΟΣ ΒΡΕΤΤΟΣ: Μεταρρύθμιση.
      ΑΠΟΣΤΟΛΟΣ ΚΑΚΛΑΜΑΝΗΣ: Ήταν μια επαναστατική, πράγματι, τομή για την ενότητα του συνδικαλιστικού κινήματος και την αποκατάσταση των συνδικαλιστικών ελευθεριών των εργαζομένων, που είχαν καταργηθεί, είχαν ισοπεδωθεί με τον περίφημο ν.330 της κυβερνήσεως της Νέας Δημοκρατίας. Ήταν ο νόμος των μαζικών απολύσεων, της κατάργησης ουσιαστικά του δικαιώματος της απεργίας, του lock out κλπ. Πού οδήγησε εκείνος ο νόμος; Ο μακαρίτης ο Ευάγγελος Αβέρωφ στο γνωστό υπόμνημά του στον Πρωθυπουργό Γεώργιο Ράλλη το 1980, έδιδε όλα τα στοιχεία μιας οικονομίας πραγματικά υπό κατάρρευση. 
      Όχι σαν την απογραφή που κάνατε και έχετε τρομοκρατήσει την αγορά, τον κόσμο που τίμια επιχειρεί, τους εργαζόμενους. Το υπόμνημα Αβέρωφ δεν αξιοποιήθηκε προπαγανδιστικά από την κυβέρνηση του ΠΑΣΟΚ, διότι ο Ανδρέας Παπανδρέου κατάλαβε ότι αν έδιδε την εικόνα πραγματικά της οικονομίας απλώς για να ωφεληθεί κομματικά απέναντι στη Νέα Δημοκρατία, θα δυσκόλευε πάρα πολύ το έργο του και για την ανόρθωση της οικονομίας. Κυρίως, όμως, ανόρθωση της οικονομίας θα σήμαινε και το κοινωνικό κράτος.
      Διότι δεν πρέπει να ξεχνάμε ότι αποκατάσταση της Δημοκρατίας μετά το 1974 έργο του Κωνσταντίνου Καραμανλή, του Ανδρέα Παπανδρέου, όλων των πολιτικών εκείνης της περιόδου, όπου εδώ πρέπει να σας πω όταν μπήκαμε το 1974, άλλοι δάκρυζαν, άλλοι βρισκόντουσαν σε μια κατάσταση μεγάλης συγκίνησης και λυπάμαι να πω ότι πολύ λιγότερες στιγμές η Αίθουσα αυτή δίνει μία ανάλογη εικόνα και εκπέμπει ανάλογα μηνύματα και προς τον ελληνικό λαό. 
      Το κοινωνικό κράτος αναγκαίο συστατικό μιας πραγματικής Δημοκρατίας δεν θα μπορούσε να οικοδομηθεί αν σπέρναμε τον πανικό, τη φοβία, δημιουργούσαμε αναστολές σε όποια δραστηριότητα παραγωγική και αναπτυξιακή. 
      Αυτό έκανε το ΠΑΣΟΚ. Το αντίθετο κάνετε τώρα. Το κάνετε από την περίφημη απογραφή μέχρι τους αντεργατικούς σας νόμους τώρα. Δεν βοηθάτε τους επιχειρηματίες εκείνους που θέλουν έντιμα, καθαρά την εργασιακή ειρήνη με συνεργασία με τα συνδικάτα και τους εργαζόμενους να αναπτυχθούν αλλά εκείνους που ρέπουν στην αρπαχτή, που σήμερα στήνουν εδώ μια επιχείρηση, αύριο τη μεταφέρουν στη Βουλγαρία και μεθαύριο κάπου αλλού. 
      Είναι χαρακτηριστικό ότι στην ηγεσία του ΣΕΒ που κάνετε λάθος να θεωρείτε ότι η ομάδα που βρίσκεται επικεφαλής του ΣΕΒ εκπροσωπεί τη βιομηχανία στο σύνολό της. Είναι γνωστό ότι μια ομάδα εδώ των Αθηνών εμφανίζεται ότι εκπροσωπεί χώρους και περιφέρειες στις οποίες υπάρχουν όπως ξέρετε ανάλογοι σύνδεσμοι. Εδώ είναι η ομάδα που έχοντας πάντοτε είτε με απειλές και εκβιασμούς, είτε με άλλους τρόπους πρόσβαση στην πλατεία Συντάγματος στο Υπουργείο Οικονομίας κατέστρεψε την Αττική με τα χαριστικά μέτρα, καταχρέωσε την οικονομία. 
      Κύριε Αγγελόπουλε, το πρόβλημα των ασφαλιστικών ταμείων έχει αρχή, την αρχή της δεκαετίας του 1950 που μέχρι το 1984 όταν εμείς είπαμε τέρμα η ληστεία στα ασφαλιστικά ταμεία και τα αποθεματικά τους με πληθωρισμό 25%, τα αποθεματικά των ασφαλιστικών ταμείων πήγαιναν μέσω των τραπεζών σε κομματικά δάνεια, δανεικά και αγύριστα. 
      Σωστά είχε πει ο Ανδρέας Παπανδρέου, μάλλον επανέλαβε κάτι που είχε πει ο Γεώργιος Παπανδρέου για τους αριθμούς και την οικονομία και τους ανθρώπους ότι οι αριθμοί μεγαλώνουν αλλά οι άνθρωποι πάσχουν και οι βιομήχανοι πήγαν πάρα πολύ καλά, η βιομηχανία όμως συρρικνώνονταν και υποχρεώθηκε το ΠΑΣΟΚ να φορτωθεί τις προβληματικές επιχειρήσεις όταν οι διάφοροι εκλεκτοί τότε της παράταξής σας κύριοι είχαν πάρει την άγουσα, αφού είχαν προηγηθεί τα κεφάλαιά τους στις Ελβετίες.
      Δεν είναι αυτή λύση. Η μάχη πρέπει να δοθεί εδώ για την ανάπτυξη. Ο περιορισμός των αμοιβών των εργαζομένων, η δημιουργία ενός κλίματος αντιπαλότητας μέσα στους χώρους δουλειάς, η διατάραξη της εργασιακής ειρήνης είναι αυτή η συνταγή για να προχωρήσουμε σε αύξηση της παραγωγικότητας, σε ανάπτυξη;
      Κύριε Υπουργέ, θα σας διαβάσω τι είχα αναφέρει και είναι ακόμη επίκαιρο, όταν εισηγήθηκα το νόμο για τις ελεύθερες συλλογικές διαπραγματεύσεις, που τώρα ουσιαστικά καταργείται. Επαναφέρετε τον εργασιακό χώρο στο 1955, στο νόμο του Στρατάρχου Παπάγου. Να κάτι που θα έλεγα, αλλά λείπουν οι φίλοι μου του ΚΚΕ. Δεν είναι πάντα τι Πλαστήρας τι Παπάγος! Τέλος πάντων, ο Παπάγος έκανε. Και η Νέα Δημοκρατία κάνει τώρα. Ο Μητσοτάκης έκανε και ο Καραμανλής κάνει. Όχι ο Ανδρέας Παπανδρέου! 
      Έλεγα, κύριε Υπουργέ, ότι πρέπει να υπάρξει η σύνδεση της αμοιβής με την παραγωγικότητα όχι, όμως, για περαιτέρω συρρίκνωση των δικαιωμάτων της εργασίας, αλλά για συμφωνίες, για συστήματα τέτοια που με την εισαγωγή νέας τεχνολογίας, νέων μεθόδων παραγωγής, συμμετοχής των εργαζομένων στα κέρδη και στο κεφάλαιο των διαφόρων επιχειρήσεων, θα υπάρξουν κίνητρα. Όχι «σκάσε και δούλευε»! Το «σκάσε και δούλευε» ξέρετε κάπου αλλού πού οδήγησε. Αυτοί κάνουν ότι μας πληρώνουν. Εμείς κάνουμε ότι δουλεύουμε. 
      Μιλάμε τώρα για τα προϊόντα της Κίνας. Ποιο είναι το αντίπαλον δέος αυτών των προϊόντων; Η ποιότητα. Όταν μ’ ένα πιάτο ρύζι θέλεις ο άλλος να σου κάνει αγγέλους, θα σου κάνει αυτά τα σκουπίδια που παίρνει ο κόσμος λόγω της τιμής τους και μετά τα πετάει. Θα πρέπει και ο εργοδότης να καθίσει με τους εργαζόμενους και να πει τι θα εισφέρει αυτός στην κοινή προσπάθεια. Θα ανανεώσει τον εξοπλισμό του; Θα εκσυγχρονίσει την επιχείρηση; Θα επωφεληθεί πραγματικά των σημαντικών κινήτρων που δίνει η πολιτεία στις επιχειρήσεις; Αυτή είναι μια πολιτική που οδηγεί πραγματικά και τους εργαζόμενους και τους σωστούς επιχειρηματίες σε μια σωστή και παραγωγική συνεργασία. Εσείς επιλέγετε. 
      Ουσιαστικά αυτή είναι η φωνή διαμαρτυρίας μου που μεταφέρω απ’ αυτά τα δυο πνευματικά μου τέκνα. Όπως είπα, το ν. 1264 τον καταργείτε στον πυρήνα του. Στο δικαίωμα του συνδικαλίζεσθαι. Πάτε με αυτήν τη διάταξη να βάλετε τους τρεις, τέσσερις, πέντε, δέκα εργαζόμενους στις μικρές επιχειρήσεις σε πόλεμο με τον εργοδότη. Κακό κάνετε και σε αυτούς τους επιχειρηματίες. Δεν σκεφθήκατε καν. Εντάξει, δεν θέλουμε τα κλαδικά σωματεία. Υπάρχει η ένωση προσώπου. Υπάρχει στον Αστικό Κώδικα. Μπορεί να κατοχυρωθεί εδώ...
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Το λέει μέσα. 
      ΑΠΟΣΤΟΛΟΣ ΚΑΚΛΑΜΑΝΗΣ: Με συγχωρείτε. Βάζετε ένα-ένα τα πρόσωπα. Όχι εκπροσώπησή τους. Να υπογράψει συμφωνία εκπρόσωπος όλων των εργαζομένων. Όχι ένας-ένας. Να εξασφαλίσετε συνδικαλιστικά αυτόν τον εκπρόσωπό τους, ώστε να μην εκβιάζεται. 
      Κυρίες και κύριοι συνάδελφοι, ο άλλος ο νόμος για τις ελεύθερες συλλογικές διαπραγματεύσεις είναι ένας νόμος που, καταργώντας τον ουσιαστικά και επιβάλλοντας πάλι υποχρεωτική διαιτησία και με λιγότερες εγγυήσεις από το ν. 3239/1955, θα μας σέρνουν πάλι στο Διεθνές Γραφείο Εργασίας, όπως επί χρόνια, γιατί είμαστε η μόνη χώρα που δεν είχε καθιερώσει ελεύθερες συλλογικές διαπραγματεύσεις. 
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, όμως, κύριε Κακλαμάνη. 
      ΑΠΟΣΤΟΛΟΣ ΚΑΚΛΑΜΑΝΗΣ: Θα κλείσω, κύριε Πρόεδρε. 
      Αν θέλει ο Υπουργός, ας ακούσει το θαύμα της μεταπολεμικής Γερμανίας. Από πολιτικής μεν πλευράς είχε, όπως ξέρουμε όλοι, Αντενάουερ, Έρχαρντ, συντηρητικούς πολιτικούς. Όμως, είχε και τα συνδικάτα πάνω σε αυτήν τη λογική που σας διάβασα πριν, αυτά που είπα πριν από δεκαπέντε χρόνια απ’ αυτήν τη θέση.
      Πάνω σε αυτήν τη λογική συνεργάστηκαν τα συνδικάτα και έτσι ανορθώθηκε η Γερμανία. Εσείς προχωράτε τη λογική του 1976, στη λογική του 1975. Κηρύξατε πόλεμο…
      ΑΝΔΡΕΑΣ ΛΥΚΟΥΡΕΝΤΖΟΣ: Εσείς δεν αφήνετε τα συνδικάτα να συνεργαστούν.
      ΑΠΟΣΤΟΛΟΣ ΚΑΚΛΑΜΑΝΗΣ: Με συγχωρείτε, πείτε και άλλα τόσα.
      ΠΡΟΕΔΡΕΥΩΝ (Σωτήρης Χατζηγάκης): Όχι διακοπές, κύριοι συνάδελφοι, όχι διακοπές.
      Και κλείστε, κύριε Πρόεδρε.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, εδώ άκουσα ότι ο Υπουργός δεν καταργεί το οκτάωρο και τι φωνάζει η Αντιπολίτευση, αφού το κατοχυρώνει; Έχει δίκιο, το κάνει δεκάωρο. Δεν είναι πιο ισχυρό; Το κάνει δωδεκάωρο.
      Κήρυξε -τον άκουσα ο ίδιος- τον πόλεμο στους κακούς εργοδότες…
      ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Εσείς το κάνατε, κύριε Πρόεδρε.
      ΑΠΟΣΤΟΛΟΣ ΚΑΚΛΑΜΑΝΗΣ: Φοβόμουν ότι θα δυσκολευτώ να έρθω στη Βουλή, γιατί σκέφτηκα ότι θα υπάρχουν συγκρούσεις αυτού του πολέμου, ότι δεν θα μπορέσω να μπω μέσα…
      ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Εσείς το κάνατε…
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριε Υπουργέ.
      Κλείστε, κύριε Πρόεδρε, παρακαλώ.
      ΑΠΟΣΤΟΛΟΣ ΚΑΚΛΑΜΑΝΗΣ: … διότι θα βρεθώ μεταξύ του πολέμου των κακών εργοδοτών και των καλών της Κυβερνήσεως.
      Κύριε Πρόεδρε, υπάρχει η λογική αυτή. Άκουσα…
      ΠΡΟΕΔΡΕΥΩΝ (Σωτήρης Χατζηγάκης): Κλείστε, όμως, κύριε Πρόεδρε. Έχει ήδη περάσει η ώρα και πρέπει να τελειώσουμε.
      ΑΠΟΣΤΟΛΟΣ ΚΑΚΛΑΜΑΝΗΣ: Θα τελειώσω τώρα. Άλλωστε είμαι και ο τελευταίος, νομίζω.
      ΠΡΟΕΔΡΕΥΩΝ (Σωτήρης Χατζηγάκης): Είναι και δύο Βουλευτές ακόμη και είχαμε συμφωνήσει για τις 14.30΄. Κλείστε, κύριε Πρόεδρε.
      ΑΠΟΣΤΟΛΟΣ ΚΑΚΛΑΜΑΝΗΣ: Είπατε, κύριε Υπουργέ, απευθυνόμενος στο αποχωρήσαν Κομμουνιστικό Κόμμα, ότι στις ίδιες αξίες πιστεύουμε, για τις ίδιες αξίες δίνουμε τον αγώνα και προς τα εκεί έχουμε προσανατολίσει το κοινωνικό έργο. Αλλά το Κομμουνιστικό Κόμμα απεχώρησε.
      Τώρα, αφού έχετε τις ίδιες αξίες πραγματικά, εγώ διερωτώμαι…
      ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Για ουμανιστικές αξίες μίλησα, κύριε Πρόεδρε.
      ΑΠΟΣΤΟΛΟΣ ΚΑΚΛΑΜΑΝΗΣ: … υπάρχει, κύριε Υπουργέ…
      ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Για ανθρωπιστικές αξίες μίλησα.
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριε Υπουργέ, για να τελειώσουμε το νομοσχέδιό σας. Μη διακόπτετε, εν πάση περιπτώσει.
      ΑΠΟΣΤΟΛΟΣ ΚΑΚΛΑΜΑΝΗΣ: Υπάρχει κάποιος που δεν τις θέλει;
      Κύριε Υπουργέ –και κλείνω- μιλήσατε για διχασμό πολιτικής προσωπικότητας, επικρίνοντας την αγόρευση του Προέδρου του ΠΑΣΟΚ. Φοβούμαι ότι το πρόβλημα δεν είναι απλώς ατομικό, είναι συλλογικό της Κυβέρνησής σας. Ο Υπουργός Υγείας δεν ασχολείται με το Υπουργείο του, αλλά με το δήμο. Ο Υπουργός Συγκοινωνιών λέει «να φύγω όπου νά ’ναι». Το ίδιο και ο Υπουργός Δημόσιας Τάξης. Έχετε πρόβλημα και το πρόβλημα εμφανίζεται και στα έργα σας, στα νομοθετήματα που παρουσιάζετε εδώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Πρόεδρε.
      ΑΠΟΣΤΟΛΟΣ ΚΑΚΛΑΜΑΝΗΣ: Κάνετε λάθος και το λάθος αυτό δεν το πληρώνετε εσείς, θα το πληρώσει και πάλι ο τόπος.
      Ένα θετικό προκύπτει απ’ όλα αυτά –γιατί ουδέν κακόν αμιγές καλού- ότι δημιουργείται ξανά ένα δυναμικό, μαζικό εργατικό κίνημα. Αυτό οφείλουμε να αναγνωρίσουμε ότι έχει να κάνει και με τη δική σας συμβολή στην αντεργατική και γενικότερα την αντιλαϊκή αυτή πολιτική σας.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Πρόεδρε.
      Κυρίες και κύριοι συνάδελφοι, είχαμε συμφωνήσει να ολοκληρώσουμε τις τοποθετήσεις πάνω στα άρθρα στις 14.30΄. Λόγω της ανοχής του Προεδρείου απέναντι στους συναδέλφους δεν τελειώσαμε στις 14.30΄. Θέλω την άδεια του Τμήματος για μια ανοχή, ώστε να μιλήσουν δύο ακόμη συνάδελφοι, που είναι εγγεγραμμένοι, για τρία λεπτά και αμέσως μετά να μπούμε στις τροπολογίες. Είναι, λοιπόν, ακόμα ο κ. Φούσας και ο κ. Αγοραστός.
      Ορίστε, κύριε Φούσα, έχετε το λόγο για τρία λεπτά, αν θέλετε, για να μη φύγουμε πολύ από το μέτρο.
      ΑΝΤΩΝΙΟΣ ΦΟΥΣΑΣ: Και λιγότερο, κύριε Πρόεδρε, θα χρειαστώ.
      Οφείλω να πω ότι με ιδιαίτερη προσοχή παρακολούθησα τον Πρόεδρο κ. Κακλαμάνη. Και άκουσα μάλιστα και τα όσα είπε ότι θα συμβούν με αυτό το νομοθέτημα.
      Θα ήθελα όμως να ρωτήσω τον ίδιο και όλους τους συναδέλφους: είστε ευχαριστημένοι για την κατάσταση που υπήρχε μέχρι σήμερα στον εργασιακό χώρο; Είναι ευχαριστημένος ο εργαζόμενος κόσμος;
      ΑΠΟΣΤΟΛΟΣ ΚΑΚΛΑΜΑΝΗΣ: Και πρέπει να γίνει χειρότερη γι’ αυτό το λόγο;
      ΑΝΤΩΝΙΟΣ ΦΟΥΣΑΣ: Υπάρχουν ή δεν υπάρχουν προβλήματα σήμερα στον εργατικό κόσμο; Είναι ή δεν είναι αλήθεια ότι παραδόθηκε ανεργία της τάξεως του 11,3% και ευτυχώς μειώθηκε κατά μία μονάδα, στο 10,4%; Είναι ή δεν είναι αλήθεια ότι στη δική σας θητεία έφυγαν τρεις χιλιάδες τετρακόσιες επιχειρήσεις εκτός Ελλάδος λόγω της δικής σας πολιτικής;
      Και ακόμη και αν πράγματι, κύριε Πρόεδρε, αυτό που κάνει η παρούσα πολιτική ηγεσία, δηλαδή να επαναφέρει το καθεστώς που υπήρχε από το 1975 στο θέμα των υπερωριών, τότε γιατί οι δικές σας κυβερνήσεις διατήρησαν αυτόν το νόμο και επί δικής σας υπουργίας Εργασίας, μάλιστα, από το 1975 μέχρι το 2000, όταν καταργήθηκε με το νομοθέτημα Γιαννίτση;
      Ασφαλώς έγινε, διότι πράγματι εκείνο το νομοθέτημα, που ρύθμιζε το θέμα των υπερωριών, ήταν τέτοιο που ενίσχυε και βοηθούσε και τους εργαζόμενους και τις επιχειρήσεις. Αυτό κάνει η παρούσα πολιτική ηγεσία. Επαναφέρει το καθεστώς που υπήρχε πριν και ασφαλώς το βελτιώνει. Επομένως εδώ υπάρχει άλλο ζήτημα.
      Το αν, κύριε Πρόεδρε, κυρίες και κύριοι συνάδελφοι, εμείς είμαστε υπερήφανοι για το έργο της Κυβέρνησης, σας λέμε πολύ υπεύθυνα ότι είμαστε πράγματι υπερήφανοι για το έργο αυτής της Κυβέρνησης. Στηρίζουμε αυτήν την Κυβέρνηση και το ευχάριστο είναι ότι τη στηρίζει και ο ελληνικός λαός. 
      Τώρα θέλω να μιλήσω για μια ειδική αναφορά σας στο υπόμνημα Αβέρωφ. Πράγματι ο αείμνηστος Ευάγγελος Αβέρωφ το 1980 είχε υποβάλλει το γνωστό υπόμνημα και είχε το θάρρος να το υποβάλλει προς τον Πρωθυπουργό Γεώργιο Ράλλη. Δεν είναι όμως αλήθεια ότι εσείς αυτό το υπόμνημα δεν το χρησιμοποιήσατε. 
      Η αλήθεια είναι πως και το χρησιμοποιήσατε, αλλά και το χειρότερο είναι ότι το διαστρεβλώσατε. Διότι πράγματι μίλησε ο Αβέρωφ για την κατάσταση, κατά τη γνώμη του, στην οποία βρισκόταν η οικονομία και τι έπρεπε να γίνει και έκανε προτάσεις, εσείς όμως αυτό τότε το χρησιμοποιήσατε κατά κόρον, επαναλαμβάνω, και διαστρεβλώσατε το περιεχόμενό του. 
      Επίσης θέλω να κάνω μια αναφορά σε αυτό που είπε ο φίλος κ. Βενιζέλος. Ο κ. Βενιζέλος είπε ότι αισθανόμαστε υπερήφανοι για ό,τι κάνουμε ως Αντιπολίτευση τώρα. Δεν ξέρω αν αισθάνεστε υπερήφανοι ή όχι, δεν ξέρω πώς αισθάνεστε με τη συνεργασία σας με τον κ. Μάνο και τον κ. Ανδριανόπουλο, δεν ξέρω πώς αισθάνεστε με αυτές σας τις πολιτικές, το ζήτημα είναι πώς αισθάνεστε για τα έργα που κάνατε ως κυβέρνηση, για τα οποία ασφαλώς καταδικαστήκατε και να είστε βέβαιοι πως ο ελληνικός λαός και εγκρίνει την πολιτική μας και θα την εγκρίνει για πολλά χρόνια. 
      Ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ο κ. Αγοραστός έχει το λόγο. 
      ΚΩΝΣΤΑΝΤΙΝΟΣ ΑΓΟΡΑΣΤΟΣ: Ευχαριστώ, κύριε Πρόεδρε. 
      Κυρίες και κύριοι συνάδελφοι, η οικονομική απογραφή τρομοκράτησε εσάς, τους συναδέλφους της Αντιπολίτευσης, γιατί ήρθαν στην επιφάνεια, ήρθαν στο φως της ημέρας τα έργα και οι ημέρες σας. Και δυστυχώς αυτό το αποκρύπτατε εντέχνως τόσα χρόνια από τον ελληνικό λαό, στον οποίο δημιουργούσατε εικονική πραγματικότητα. 
      Ο νόμος είναι νόμος της αγοράς πριν ακόμα ψηφιστεί. Αλλά εσείς δεν το αντιληφθήκατε γιατί είστε εκτός της αγοράς τόσα χρόνια. Ο νόμος που ψηφίζουμε σήμερα είναι αυτός που εφαρμόζεται στην πράξη. Βέβαια υπήρχε ένας νόμος ο οποίος ήταν παρωχημένος. Δεν εφαρμόστηκε. Κάντε την υπέρβαση. Προσπαθήσατε τότε, ψηφίσατε ένα νόμο. Άλλο ότι πιστεύατε ότι θα έχει πολλαπλασιαστικά οφέλη, δεν τα είχε. 
      Και ερχόμαστε, ψηφίζουμε ένα νόμο, ο οποίος δημιουργεί ασφάλεια, διασφαλίζει τους εργαζομένους και διασφαλίζει την εργασία. Διότι εμείς θέλουμε λευκή εργασία και λευκή αμοιβή, πραγματική εργασία και πραγματική αμοιβή, όχι μαύρη εργασία και μαύρη αμοιβή, η οποία ίσχυε μέχρι σήμερα. 
      Μιλήσατε και για την υγεία. Μέχρι σήμερα στον ιδιωτικό τομέα γίνονταν οι υπερωρίες, δεν γράφονταν και πληρώνονταν μαύρες, ενώ στο δημόσιο τομέα γράφονταν οι υπερωρίες, δεν τις έκαναν και τις πληρώνονταν κανονικά. Παράδειγμα πρόσφατο έχουμε στην υγεία. Στην υγεία γίνεται μια περίεργη κατάσταση. Αναφερθήκατε στον κ. Κακλαμάνη, τον Υπουργό. Σας βγάζει στη φόρα όλα αυτά που είχατε, τις αργομισθίες. Και ίσχυε στο δημόσιο τομέα αυτό. 
      Ο αξιότιμος Πρόεδρος του ΠΑΣΟΚ ήρθε εδώ και μας μίλησε για την οικογένεια. Αιχμή του δόρατος η οικογένεια. Ποιος καταρράκωσε το θεσμό της οικογένειας; Ποιος οδήγησε πατέρες στη φυλακή; Ποιος οδήγησε οικογένειες να διαλυθούν λόγω του μεγάλου φιάσκου του Χρηματιστηρίου, που τους εξαναγκάσατε να δανειστούν, να υποθηκεύσουν το μέλλον της οικογένειας; 
      Μιλήσατε και για την ενισχυτική διδασκαλία. Απλήρωτους του 2004 είχατε επί ενάμιση χρόνο τους καθηγητές. Και εμείς τους πληρώσαμε καθ’ υπέρβαση του προϋπολογισμού, στον οποίο δεν τα είχατε εγγράψει. Συνεπώς στο θέμα της οικογένειας όλοι είμαστε εξίσου, πιστεύω, ευαίσθητοι και έτσι πρέπει να φαινόμαστε.
      Εμείς πραγματικά στεκόμαστε με σεβασμό και μ’ ενδιαφέρον απέναντι στην οικογένεια και μάλιστα στην ελληνική οικογένεια. Ευχαριστηθήκατε επειδή η Κυβέρνηση θα ικανοποιήσει και τους αυτοαπασχολούμενους. Πού ήσασταν τόσα χρόνια; Γιατί δεν το κάνατε; Εμείς ακούμε και ό,τι είναι καλό η Κυβέρνηση το υιοθετεί και το εφαρμόζει. Εσείς τόσα χρόνια δεν ακούσατε ότι υπήρχε πρόβλημα με τις συντάξεις χηρείας; Αυτό θα το ανατρέψετε όταν έλθετε στην εξουσία; Δηλαδή, θα πάρετε πίσω τις συντάξεις χηρείας, τις οποίες δίνουμε σήμερα για όλα τα χρόνια σε όλες τις χήρες;
    ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε πολύ.
    ΚΩΝΣΤΑΝΤΙΝΟΣ ΑΓΟΡΑΣΤΟΣ: Σας παρακαλώ, κύριε Πρόεδρε. Ένα λεπτό. 
    Θα πάρετε πίσω τα ένσημα από ένα έως εκατόν πενήντα αυτών οι οποίοι δεν στοιχειοθετούσαν το δικαίωμα στη σύνταξη; Θα πάρετε πίσω τις ρυθμίσεις στους αγροτικούς συνεταιρισμούς που εσείς τους οδηγήσατε εκεί; Θα πάρετε πίσω όλα αυτά τα οποία κατά βάθος γνωρίζετε κι εσείς ότι είναι σωστά; Γι’ αυτό, ψηφίστε τα!
    ΠΡΟΕΔΡΕΥΩΝ (Σωτήρης Χατζηγάκης): Κλείστε, κύριε Αγοραστέ. Άλλα συμφωνήσαμε, άλλα κάνετε.
    ΚΩΝΣΤΑΝΤΙΝΟΣ ΑΓΟΡΑΣΤΟΣ: Ως προς τους λεονταρισμούς περί δήθεν κατάργησης του νόμου, θα σας ενθυμήσω, κύριοι της Αξιωματικής Αντιπολίτευσης, –και αναφέρεστε και απαξιωτικά σε εκείνη την κυβέρνηση της Νέας Δημοκρατίας της περιόδου 1990-1993- ότι εσείς και σαν Βουλευτές και σαν Υπουργοί στηρίξατε το νόμο Σιούφα και Σουφλιά που σας έλυσε το ασφαλιστικό πρόβλημα και έχουμε ακόμα το ασφαλιστικό εν ζωή. Γιατί το διατηρήσατε παρ’ όλο που τότε λέγατε ότι θα το καταργήσετε μόλις έλθετε στην εξουσία και ήλθατε και με μεγάλη πλειοψηφία μάλιστα; Συνεπώς λεονταρισμοί δεν πρέπει να ακούγονται σ’ αυτήν την Αίθουσα.
    ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Αγοραστέ.
    ΚΩΝΣΤΑΝΤΙΝΟΣ ΑΓΟΡΑΣΤΟΣ: Και βέβαια, ολοκληρώνοντας, εμείς φέρνουμε ένα νομοσχέδιο. Εσείς κινείστε στο χώρο του ανείπωτου. Δεν προτείνετε, δεν τοποθετείστε. Αρκείστε μόνο σε αντικυβερνητικές ρητορείες και γι’ αυτό ασφαλώς κινδυνεύετε να στιγματιστείτε σαν υποκριτές.
    ΠΡΟΕΔΡΕΥΩΝ (Σωτήρης Χατζηγάκης): Ευχαριστώ.
    ΚΩΝΣΤΑΝΤΙΝΟΣ ΑΓΟΡΑΣΤΟΣ: Ολοκληρώνοντας…
    ΠΡΟΕΔΡΕΥΩΝ (Σωτήρης Χατζηγάκης): Ολοκληρώσατε τρεις φορές τώρα! Κλείστε παρακαλώ!
    ΚΩΝΣΤΑΝΤΙΝΟΣ ΑΓΟΡΑΣΤΟΣ: Ολοκληρώνω, κύριε Πρόεδρε.
    Θα ήθελα να καταθέσω στη Βουλή το ν. 2874 του κ. Γιαννίτση στο άρθρο 6 για τη μείωση των ασφαλιστικών εισφορών κατά δύο ποσοστιαίες μονάδες υπέρ του κλάδου της κύριας ασφάλισης του ΙΚΑ. Εσείς χαρίζατε στους επιχειρηματίες και εμείς φέρνουμε την ουσία, φέρνουμε την ισορροπία!
    ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Αγοραστέ.
    Κυρίες και κύριοι συνάδελφοι, έχει ζητηθεί ο λόγος επί του Κανονισμού από τον Πρόεδρο κ. Κακλαμάνη και από τον κ. Βρεττό.
    Ορίστε, κύριε Πρόεδρε. 
    ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, δεν υπάρχει θέμα καμίας αντιδικίας, απλώς ήθελα να απευθυνθώ στο Προεδρείο για τον εξής λόγο. Είναι πράγματι ανεκτικό να εκτίθενται οι απόψεις των συναδέλφων με τη μεγαλύτερη δυνατή ευχέρεια. Όμως παρατηρώ κάτι το οποίο εσείς ως παλαιός Βουλευτής γνωρίζετε και θα είναι χρήσιμο να το ξαναθυμηθούμε και οι παλαιοί εδώ και να το πληροφορηθούν και οι νέοι συνάδελφοι. 
    Εγώ παρακολούθησα τώρα τον κ. Αγοραστό, ο οποίος και άλλη φορά που έχει πάρει το λόγο μιλά πάντοτε με γνώση, με πράγματα τα οποία μπορεί κανείς να διαφωνεί, αλλά λέγει την άποψή του. 
    Υπάρχει ένα λάθος. Δεν είναι κυβερνώσα αυτή η Βουλή. Το έχω πει και πάλι. Κάθε ένας, για παράδειγμα κάποιος νέος από εσάς της Νέας Δημοκρατίας, όταν ακούει ότι εσείς κάνατε το ’76 ή το ’90 εκείνο ή το άλλο, σίγουρα ενοχλείται. Κρίνονται εδώ, επικρίνονται, τιμώνται με όποιον τρόπο νομίζει καθένας αγορητής οι κυβερνήσεις και απευθύνονται οι ομιλητές, κύριε Πρόεδρε –γι’ αυτό ζήτησα το λόγο επί του Κανονισμού- στο Προεδρείο. Δεν απευθύνονται στους συναδέλφους, ιδιαίτερα όταν ο λόγος τους έχει ένα χαρακτήρα κατηγορίας. 
    Αυτό δεν είναι σωστό. Θα πείτε απευθυνόμενοι στον Πρόεδρο ότι η κυβέρνηση του ΠΑΣΟΚ έκανε εκείνο το κακό, εκείνο το φοβερό, εκείνο το άσχημο. Το να απευθύνεται κανείς σ’ ολόκληρη την Κοινοβουλευτική Ομάδα της Νέας Δημοκρατίας και να λέει ότι είστε έτσι, ότι είστε αλλιώς, ότι είστε κακοί, ότι διαλύετε ή να απευθύνεται από την Κοινοβουλευτική Ομάδα της Νέας Δημοκρατίας στους Βουλευτές του ΠΑΣΟΚ και να τους λέει ότι κάνατε εκείνο το έγκλημα, εκείνο το φοβερό, νομίζω ότι δεν είναι αυτό το νόημα -και θα συμφωνείτε μαζί μου- της λειτουργίας της Βουλής.
	ΠΡΟΕΔΡΕΥΩΝ (Σωτήρης Χατζηγάκης): Κύριε Πρόεδρε, πολύ θα ήθελα να συμφωνήσω και μαζί σας και με όλους τους παρεμβαίνοντες, αλλά νομίζω ότι ο κ. Αγοραστός ήταν μέσα στα πλαίσια του κοινοβουλευτικού …
	ΑΠΟΣΤΟΛΟΣ ΚΑΚΛΑΜΑΝΗΣ: Ναι. Δεν λέω για το περιεχόμενο, λέω…
	ΠΡΟΕΔΡΕΥΩΝ (Σωτήρης Χατζηγάκης): Και για την πράξη. Πολλές φορές ιδίως στους νέους Βουλευτές, γίνεται μία σύγχυση. 
	ΑΠΟΣΤΟΛΟΣ ΚΑΚΛΑΜΑΝΗΣ: Με συγχωρείτε. Αυτό δεν ενέχει καμία αιχμή για τον κ. Αγοραστό. Αντιθέτως, όπως είπα, τοποθετείται με σωστό τρόπο, αλλά είναι λάθος, το οποίο εσείς θα πρέπει να το πείτε σε όλους μας και σε μένα…
	ΠΡΟΕΔΡΕΥΩΝ (Σωτήρης Χατζηγάκης): Σαφώς, κύριε Πρόεδρε.
	ΑΠΟΣΤΟΛΟΣ ΚΑΚΛΑΜΑΝΗΣ: …αν απευθύνω κατηγορίες κάπου συλλογικά. Δεν είναι σωστό.
	ΠΡΟΕΔΡΕΥΩΝ (Σωτήρης Χατζηγάκης): Σύμφωνοι. Επανειλημμένως έχουμε κάνει την παραίνεση –δεν μπορώ να πω παρατήρηση- ότι οσάκις ο Βουλευτής μιλάει από κάτω, πρέπει να απευθύνεται στο Προεδρείο. Οσάκις είναι στο Βήμα, απευθύνεται στη Βουλή. Νομίζω ότι δεν υπάρχει θέμα επί του Κανονισμού …
	ΑΠΟΣΤΟΛΟΣ ΚΑΚΛΑΜΑΝΗΣ: Όχι, μόνο αυτό, ότι πρέπει να μας λέτε να απευθυνόμαστε στο Προεδρείο.
	ΠΡΟΕΔΡΕΥΩΝ (Σωτήρης Χατζηγάκης): Το έχω πει, κύριε Πρόεδρε. Επανειλημμένως το έχουμε πει, αλλά καμιά φορά στη ρύμη του λόγου ξεφεύγει κανείς. 
	Κύριοι συνάδελφοι, κηρύσσεται περαιωμένη η συζήτηση επί της ενότητας των άρθρων 1 έως 14 του νομοσχεδίου. Έχει υποβληθεί αίτηση ονομαστικής ψηφοφορίας για τα άρθρα 1 και 2. Πριν όμως εισέλθουμε στην ψηφοφορία θα συζητηθούν οι εμπρόθεσμες τροπολογίες, όπως άλλωστε συνεφωνήθη. 
	Επομένως, αρχίζει τώρα η συζήτηση επί των τροπολογιών. 
	ΑΠΟΣΤΟΛΟΣ ΚΑΚΛΑΜΑΝΗΣ: Ο κύριος Υπουργός, δεν θα μας πει αν δέχεται κάποιες από αυτές; 
	ΠΡΟΕΔΡΕΥΩΝ (Σωτήρης Χατζηγάκης): Ο κύριος Υπουργός είπε ότι δεν δέχεται καμία. Έχει κάνει δήλωση νωρίτερα. 
	ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Καμία; Ούτε την …
	ΠΡΟΕΔΡΕΥΩΝ (Σωτήρης Χατζηγάκης): Κύριε Τσοχατζόπουλε, κάνατε Υπουργός και ξέρετε τις τακτικές. Σας παρακαλώ. 
	Λοιπόν, επί των τροπολογιών τις οποίες θα συζητήσουμε συνολικά, ποιος συνάδελφος θέλει να πάρει το λόγο; 
	ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, το λόγο.
	ΠΡΟΕΔΡΕΥΩΝ (Σωτήρης Χατζηγάκης): Κύριε Βενιζέλο, έχετε το λόγο.
	Θα βάλουμε χρόνο τριών λεπτών ...
	ΕΥΑΓΓΕΛΟΣ ΒΕΝΙΖΕΛΟΣ: Θα είμαι συντομότατος γιατί οι συνάδελφοι πιέζονται όλοι και έχουν αναπτυχθεί όλα τα πολιτικά επιχειρήματα. 
	ΠΡΟΕΔΡΕΥΩΝ (Σωτήρης Χατζηγάκης): Ορίστε, έχετε το λόγο.
	ΕΥΑΓΓΕΛΟΣ ΒΕΝΙΖΕΛΟΣ: Εγώ αναφέρομαι στις δύο τροπολογίες που υπεβλήθησαν από το σύνολο των Βουλευτών του ΠΑΣΟΚ του Τμήματος Διακοπής των Εργασιών της Βουλής.
	Η πρώτη αφορούσε τη σύνταξη χηρείας σε όσες ή όσους συμπληρώνουν το εξηκοστό πέμπτο έτος της ηλικίας και παίρνουν δική τους σύνταξη ή εργάζονται. 
      Ο κύριος Υπουργός αναγκάστηκε να τροποποιήσει τη διάταξη και να ενσωματώσει την τροπολογία αυτή. Και στη συνέχεια, όταν εντοπίσαμε και τα άλλα κενά της προτεινόμενης διάταξης, δηλαδή τα άλλα παραπλανητικά στοιχεία που στόχευαν στο εισόδημα των συνταξιούχων, αναγκάστηκε να βάλει και τη γενική ρήτρα ότι διατηρούνται τυχόν ευνοϊκότερες διατάξεις της ισχύουσας νομοθεσίας. 
	Θέλω να εκφράσω, λοιπόν, την ικανοποίηση του ΠΑΣΟΚ γιατί αυτή η τροπολογία που υποβάλαμε έγινε δεκτή και ανάγκασε σε υποχώρηση την Κυβέρνηση. Έτσι δεν πέρασε το τέχνασμα και η προσπάθεια εξαπάτησης ευαίσθητων κοινωνικών ομάδων.
	Η δεύτερη τροπολογία είναι αυτή που αφορά την επέκταση της δυνατότητας εξαγοράς ημερών ασφάλισης και στους αυτοαπασχολούμενους. 
      Ξέρετε, επί δώδεκα μήνες τώρα το Υπουργείο Απασχόλησης οργανώνει σκόπιμες διαρροές πληροφοριών στον Τύπο. Είχε δημιουργήσει, λοιπόν, την εντύπωση στην κοινή γνώμη και σε όλες τις πρωινές τηλεοπτικές εκπομπές στις οποίες, όταν δεν παρίσταται ο Υπουργός Απασχόλησης αυτοπροσώπως, αναπληρώνεται επάξια από τον Υφυπουργό τον κ. Γιακουμάτο –ο οποίος στη συνέχεια έρχεται εδώ για ν’ απαντήσει στις συνηθισμένες καθημερινές επίκαιρες ερωτήσεις- ότι θα κατατεθεί ένα μικρό ασφαλιστικό νομοσχέδιο γενναιόδωρο. Ένα νομοσχέδιο που θα λύνει προβλήματα, όπως οι συντάξεις χηρείας και η εξαγορά λίγων ημερών ασφάλισης από μισθωτούς και από αυτοαπασχολούμενους. Και όταν ήλθε, όπως είπα προηγουμένως, ως φερετζές του νομοσχεδίου για την απορύθμιση των εργασιακών σχέσεων το νομοσχέδιο αυτό με τις ασφαλιστικές διατάξεις, διαπιστώσαμε ότι οι αυτοαπασχολούμενοι δεν υπάρχουν και οι δικαιούχοι συντάξεων λόγω θανάτου χάνουν λεφτά αντί να κερδίζουν.
      Λοιπόν, εμείς κρατούμε τη δέσμευση της Κυβέρνησης ότι η ρύθμιση θα επεκταθεί και στους αυτοαπασχολούμενους. Και περιμένουμε να υλοποιηθεί η δέσμευση αυτή σε συγκεκριμένο τακτό χρονοδιάγραμμα. Και η ρύθμιση αυτή οφείλεται στην πίεση της κοινωνίας και στην πίεση της Αντιπολίτευσης. Και γι’ αυτό εκφράζουμε την ικανοποίησή μας, αρκεί πράγματι η Κυβέρνηση να κάνει αυτό που υπόσχεται στο αυτί των εργαζομένων και των τηλεοπτικών εκπομπών εδώ και ένα χρόνο, λέγοντας βέβαια ανακρίβειες. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Βενιζέλο.
      Ο κ. Παπαγεωργίου έχει το λόγο.
      ΓΕΩΡΓΙΟΣ ΠΑΠΑΓΕΩΡΓΙΟΥ (Ν. Ευβοίας): Κύριε Πρόεδρε, θα ήθελα να αναφερθώ στην υπ’ αριθμόν 382 τροπολογία την οποία έχω καταθέσει μαζί με άλλους συναδέλφους μου και αφορά την επιδότηση ανεργίας στα πλαίσια της κοινωνικής πολιτικής που είχε ασκηθεί για μια μερίδα εργαζομένων που απολύθηκαν τότε στις επιχειρήσεις Λευκολίθων-ΜΑΡΜΕΤΑΛ και στην ΚΟΙΣΕΛΙΚ, στις περιοχές στο λεγόμενο τρίγωνο της ανεργίας στο Μαντούδι και ορισμένους ελάχιστους στην ΚΟΙΣΕΛΙΚ. Με την πρόοδο του χρόνου οι περισσότεροι από αυτούς τους ανθρώπους συνταξιοδοτήθηκαν, με τον τελευταίο νόμο και με την παράγραφο 1 του άρθρου 15 του ν. 3144/2000 αυτή η επιδότηση είχε παραταθεί μέχρι τον Αύγουστο του 2004. Σήμερα μένουν μόνο πενήντα άνθρωποι, οι οποίοι είτε γιατί δεν συμπληρώνουν το όριο της ηλικίας είτε γιατί δεν έχουν τον απαραίτητο αριθμό ενσήμων, δεν μπορούν να συνταξιοδοτηθούν. Η περιοχή τους ξέρετε πολύ καλά ότι μαστίζεται από ανεργία και στην ηλικία που βρίσκονται δεν μπορούν να βρουν εργασίες. Και νομίζω εν όψει του γεγονότος ότι έχουμε επανέλθει και επανέλθει και επανέλθει -το τονίζω- και έχουμε εισπράξει στον κοινοβουλευτικό έλεγχο που έχουμε κάνει τις θετικές σας απαντήσεις ότι εξετάζεται το θέμα, νομίζω ότι αφού η Κυβέρνησή σας και εσείς προσωπικά επαγγέλλεσθε ευαισθησία σ’ αυτά τα ζητήματα και ότι τα επιλύετε, θα ήθελα να σας παρακαλέσω –είπατε βέβαια ότι δεν κάνετε δεκτή καμιά τροπολογία αλλά να έχουμε μιαν απάντησή σας ξεκάθαρη σ’ αυτό το συγκεκριμένο ζήτημα για το τι πρόκειται να γίνει στο μέλλον.
      Ευχαριστώ πολύ.
      ΠΡΟΕΔΡΕΥΩΝ (Σωτήρης Χατζηγάκης): Ο κ. Δραγασάκης έχει το λόγο.
      ΓΙΑΝΝΗΣ ΔΡΑΓΑΣΑΚΗΣ: Κύριε Πρόεδρε, αναφέρομαι στην τροπολογία με γενικό αριθμό 395 και με ειδικό αριθμό 15 που αφορά το θέμα της αποζημίωσης σε περίπτωση απόλυσης. 
      Όπως γνωρίζετε, έχουμε δύο καθεστώτα διαφορετικά στην περίπτωση που απολύεται εργατοτεχνίτης ισχύει ένα καθεστώς με βάση το Βασιλικό Διάταγμα του 1920 και στην περίπτωση που απολύεται υπάλληλος έχουμε διαφορετικό καθεστώς, είναι δυσμενέστερο από το καθεστώς που αφορά τους εργατοϋπαλλήλους. 
      Μετά από τις απολύσεις εργατριών στη «SCHISSER-PALCO» υπήρξε απόφαση του Μονομελούς Πρωτοδικείου Αθηνών που έκρινε ότι οι διατάξεις του Βασιλικού Διατάγματος του 1920 που προβλέπουν αποζημίωση σε περίπτωση καταγγελίας της εργασιακής σύμβασης εργατοτεχνιτών μικρότερη από εκείνη που προβλέπει ο νόμος για τους υπαλλήλους, προσκρούουν στη συνταγματική αρχή της ίσης μεταχείρισης των πολιτών. 
      Με βάση λοιπόν τα δεδομένα αυτά είναι όχι μόνο επίκαιρο αλλά και αναγκαίο να υπάρξει εξίσωση μεταξύ των δύο καθεστώτων σε ό,τι αφορά εργατοϋπαλλήλους και υπαλλήλους. Επειδή η παράταση της εκκρεμότητας αυτής ενδέχεται να οδηγήσει τελικά στην εξίσωση προς τα κάτω, να επιδεινωθεί το καθεστώς για τους υπαλλήλους και έτσι να επέλθει εξίσωση με τους εργατοτεχνίτες, θα θέλαμε -με δεδομένη την άρνηση της Κυβέρνησης να δεχθεί τροπολογίες- να ξέρουμε την πολιτική θέση της Κυβέρνησης. Προτίθεται ν’ αντιμετωπίσει αυτό το πρόβλημα στο μέλλον και σε ποια κατεύθυνση; 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Δραγασάκη.
      Ορίστε, κύριε Κουτσούκο, έχετε το λόγο.
      ΙΩΑΝΝΗΣ ΚΟΥΤΣΟΥΚΟΣ: Ευχαριστώ, κύριε Πρόεδρε.
      Ήθελα να μιλήσω πρώτα- πρώτα για την τροπολογία που αφορά τους εργαζόμενους στις πρώην επιχειρήσεις «ΣΚΑΛΙΣΤΗΡΗ» για την οποία μίλησε ο κ. Παπαγεωργίου. Για την οικονομία του χρόνου δεν αναπτύσσω τα επιχειρήματα. Μόνο θέλω να κάνω την παρατήρηση στον κύριο Υπουργό, ότι ενώ το νομοσχέδιο περιλαμβάνει αντίστοιχη ρύθμιση για άλλη περίπτωση εργαζομένων, αγνοεί και τη δική μας τροπολογία για το «ΣΚΑΛΙΣΤΗΡΗ» και την άλλη που είπε ο κ. Τσοχατζόπουλος για την «ΕΛΕΝΙΤ». Περιμένουμε τις απαντήσεις του.
      Το δεύτερο που θέλω να μιλήσω είναι η τροπολογία που καταθέσαμε Βουλευτές του ΠΑΣΟΚ για τη δυνατότητα στους αυτοαπασχολούμενους να εξαγοράσουν τα εκατόν πενήντα ένσημα για να λύσουν ενδεχόμενο πρόβλημα από τη μη συμπλήρωση του χρόνου εργασίας.
      Κύριε Υπουργέ, στην επιτροπή είπα ότι η ρύθμιση που καταθέτετε για την εξαγορά των εκατόνν πενήντα ημερών είναι φούσκα και παρεξηγηθήκατε. Προφανώς, αντιμετωπίζει ένα μικρό πρόβλημα, διότι τα μεγάλα προβλήματα για τους μισθωτούς τα είχαν αντιμετωπίσει οι κυβερνήσεις του ΠΑΣΟΚ και με τη δυνατότητα της αυτασφάλισης και με τη δυνατότητα που έδωσαν μέσω του ΛΑΕΚ, να ασφαλίζονται οι μακροχρόνια άνεργοι χωρίς να πληρώνουν οι εργαζόμενοι, και έτσι χιλιάδες κόσμος πήρε σύνταξη χωρίς να καταβάλει εισφορές. 
      Και βεβαίως αξία είχε ότι οι κυβερνήσεις του ΠΑΣΟΚ από τη δεκαετία του 1980 και μετά κάλυψαν το μεγάλο ασφαλιστικό κενό που είχε αφήσει η συντηρητική παράταξη στη χώρα, όταν παρέδωσε την εξουσία. Γιατί μας είπατε πώς θυμηθήκαμε τώρα τους αυτοαπασχολούμενους. Ξεχνάτε, αγαπητοί κύριοι Υπουργοί, ότι το 1981 η μισή Ελλάδα ήταν ανασφάλιστη. Το ΙΚΑ δεν κάλυπτε το σύνολο των εργαζομένων και στην πορεία του χρόνου οδήγησαν σήμερα στο να έχει σήμερα η χώρα μας καθολική ασφάλιση και ισότητα. Και στην πορεία αντιμετώπισε μια σειρά από τέτοια ζητήματα. Εφόσον λοιπόν εσείς εκτιμάτε ότι ήρθε η ώρα να λύσετε και αυτά τα επιμέρους ζητήματα, σας καλούμε να αντιμετωπίζετε και το πρόβλημα των αυταπασχολούμενων, διότι είναι η κατηγορία η οποία δεν είχε τη δυνατότητα να κάνει αυτασφάλιση. Και το κάναμε και για να δείξουμε την υποκρισία σας και για να αναλάβετε δεσμεύσεις. Περιμένουμε λοιπόν τις απαντήσεις που θα δώσετε σ’ ένα πραγματικό αίτημα.
      Κατά τα άλλα, δεν μπορείτε να ισχυρίζεστε ότι οι ρυθμίσεις που έκανε το ΠΑΣΟΚ τα προηγούμενα χρόνια δεν αντιμετώπισαν βασικά ζητήματα του ασφαλιστικού συστήματος. Και δεν επιτρέπεται μέσα στη Βουλή να υπάρχουν συνάδελφοι οι οποίοι να λένε ότι το ΠΑΣΟΚ δεν άλλαξε τους νόμους 2084 και 1902. Και την τριακονταπενταετία επανέφερε και το πλαφόν του 20% κατήργησε και μια σειρά από άλλες αλλαγές έκανε, για τις οποίες μπορούμε να αισθανόμαστε περήφανοι. Προχωρήστε λοιπόν να λύσετε και αυτό το επιμέρους θέμα, εάν ισχύουν αυτά που δηλώνετε κάθε μέρα στις πρωινές τηλεοπτικές εκπομπές. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Κουτσούκο.
      Το λόγο έχει ο κ. Παπαχρήστος.
      ΕΥΑΓΓΕΛΟΣ ΠΑΠΑΧΡΗΣΤΟΣ: Κύριε Υπουργέ, επειδή και εμείς έχουμε καταθέσει με τη συναδέλφισσα κ. Περλεπέ-Σηφουνάκη μια τροπολογία για την «ΜΑΡΜΕΤΑΛ» και «ΚΟΙΣΕΛΙΚ», μου κάνει εντύπωση, ενώ υπάρχουν παρόμοιες τροπολογίες σ’ αυτό το νομοσχέδιο, για ποιο λόγο απορρίπτεται αυτή η τροπολογία η δική μας ή των συναδέλφων γι’ αυτούς τους ανθρώπους. Ποιο είναι το κριτήριο τέλος πάντων με το οποίο αποφασίζετε ποιες από αυτές θα περάσουν, ενώ είναι πράξεις της ίδιας φύσης; 
      ΠΡΟΕΔΡΕΥΩΝ ( Σωτήρης Χατζηγάκης): Ευχαριστώ, κύριε Παπαχρήστο.
      Το λόγο έχει ο κ. Κεγκέρογλου.
      ΒΑΣΙΛΕΙΟΣ ΚΕΓΚΕΡΟΓΛΟΥ: Ευχαριστώ, κύριε Πρόεδρε.
      Θα ήθελα μέσα από την τροπολογία να μιλήσω για λίγα δευτερόλεπτα για μια ομολογία που έγινε σ’ αυτήν την Αίθουσα, την ομολογία του Υπουργού ότι σήμερα οι τράπεζες παρανομούν, οι εργαζόμενοι δουλεύουν παραπάνω και οι υπερωρίες δεν πληρώνονται. Και θα ήθελα να μας πει, σε τι ενέργειες έχει προβεί, για να μη συμβαίνει αυτή η παρανομία σήμερα. Μετά την ομολογία δηλαδή, να υπάρχει και μια απολογία γι’ αυτό.
      Σε σχέση με την άρνηση του Υπουργού να δεχθεί να συζητήσει τις τροπολογίες που έχουν κατατεθεί, επειδή ακριβώς στο δεύτερο σκέλος του νομοσχεδίου είναι η ρύθμιση εκκρεμοτήτων που υπάρχουν, τέτοιων που έχουν γίνει πάρα πολλές φορές από τη Βουλή και έχουν αρθεί αδικίες και έχουν διευκολυνθεί εργαζόμενοι και ασφαλισμένοι, δεν είναι κατανοητή αυτή η άρνηση. Εν πάση περιπτώσει, ας λάβει υπ’ όψιν του τις τροπολογίες που έχουν κατατεθεί έστω σε μελλοντικό νομοσχέδιο και όλες τις άλλες περιπτώσεις οι οποίες δημιουργούνται από την πολιτική της Κυβέρνησης σήμερα. 
      Και αναφέρομαι στο πρόβλημα που έχει ανακύψει εδώ και ένα χρόνο με τους άνεργους σταφιδεργάτες στο Ηράκλειο, με το πρόβλημα που ανακύπτει φέτος λόγω της κάθετης μείωσης της στρεμματικής ενίσχυσης και της τιμής της σουλτανίνας και της οριστικής ανεργίας στην οποία οδηγούνται αυτοί οι άνθρωποι.
	Μαζί, λοιπόν, με τους εργαζόμενους στο Μαντούδι στους οποίους αναφέρεται η τροπολογία που κατατέθηκε και που ζητούμε να εντάξετε σ’ αυτό ή σε μελλοντικό νομοσχέδιο σύμφωνα με τη δήλωσή σας μαζί με τις άλλες ρυθμίσεις για εργαζόμενους, πρέπει να δείτε και τη ρύθμιση των εργαζομένων στην επεξεργασία της σουλτανίνας.
	Σας ευχαριστώ.
	ΠΡΟΕΔΡΕΥΩΝ (Σωτήρης Χατζηγάκης): Κύριε Τσοχατζόπουλε, θα σας δώσω το λόγο γενικώς και όχι επί της τροπολογίας γιατί είναι εκπρόθεσμη και βάσει του Κανονισμού δεν δικαιούστε να τοποθετηθείτε επί εκπρόθεσμης τροπολογίας.
	Ορίστε, έχετε το λόγο.
	ΑΠΟΣΤΟΛΟΣ - ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Σας ευχαριστώ, κύριε Πρόεδρε. 
      Υπάρχει και μία σαφής τοποθέτηση του Υπουργείου Απασχόλησης και των συναδέλφων, ότι στηρίζουν τη συγκεκριμένη τροπολογία η οποία αφορά το να λύσουμε το συνταξιοδοτικό καθεστώς. Τριάντα τέσσερις εργαζόμενοι έμειναν όλοι κι όλοι στην εταιρεία «ΕΛΕΝΙΤ», μιας και υπάρχει, όπως ξέρετε, από την πρώτη Γενάρη του 2005 απαγόρευση χρησιμοποίησης των προϊόντων αμιάντου, έτσι ώστε να ενταχθούν κι αυτοί, όπως κάναμε στη «ΜΑΒΕ» στη δυτική Μακεδονία, στην Κοζάνη, στο αντίστοιχο εργοστάσιο παραγωγής προϊόντων αμιάντου. Πρέπει να υπάρξει όμοια ρύθμιση για να μπορέσει να καλυφθεί αυτό το θέμα. Από τη μεριά του Υπουργού Εθνικής Οικονομίας άκουσα ότι υπάρχει ενδιαφέρον αν εσείς συμφωνείτε, κύριε Υπουργέ, επομένως καλό θα ήταν η Κυβέρνηση να επωφεληθεί αυτής της πρότασης για να δώσει μία λύση σ’ αυτό το θέμα. Είναι πράγματι κοινωνικά οξυμένο πρόβλημα και νομίζω ότι αξίζει τον κόπο να ενδιαφερθείτε.
	Σας ευχαριστώ.
	ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κ. Τσοχατζόπουλο.
	Ο κ. Μπούρας είναι ο τελευταίος ομιλητής επί των τροπολογιών και έχει το λόγο και μετά θα κλείσουμε με τον Υπουργό.
	ΑΘΑΝΑΣΙΟΣ ΜΠΟΥΡΑΣ: Ευχαριστώ, κύριε Πρόεδρε.
	Εγώ πραγματικά δικαιολογώ τον κ. Βενιζέλο επειδή ήταν απών στην επιτροπή, αλλά το μόνο που δε μας είπε σήμερα…
	ΠΡΟΕΔΡΕΥΩΝ (Σωτήρης Χατζηγάκης): Κύριε Μπούρα, για να μην έχουμε ένσταση επί του Κανονισμού από τον κ. Κακλαμάνη, ν’ απευθύνεστε σ’ μένα.
	ΑΘΑΝΑΣΙΟΣ ΜΠΟΥΡΑΣ: Μάλιστα, κύριε Πρόεδρε, αλλά τον δικαιολογώ επειδή δεν ήταν στην επιτροπή. Όμως, πρέπει να πω ότι το μόνο που δεν ακούσαμε είναι ότι τελικά εσείς λύνετε τα θέματα σήμερα. Αν μας λέγατε κι αυτό, θα είχατε ολοκληρώσει τη σκέψη σας. 
      Η επιτροπή συνεδρίασε αναλυτικά. Ακούστηκαν πάρα πολλά και ο Υπουργός από την πρώτη στιγμή έδωσε όλες τις δέουσες διευκρινήσεις. Μην προσπαθείτε να οικειοποιηθείτε αυτά για τα οποία εδώ και χρόνια δηλώνατε άρνηση. Πρέπει να σας πω ότι μάλλον έχετε επιλεκτική μνήμη και αναδρομική ευαισθησία. Αυτό διακρίνω απ’ όλους σας. 
      Τελικά εγώ αυτό το ερμηνεύω ως ειρωνεία γιατί θέλω να σας πω ότι με ημερομηνία 24/11/2003 σε απάντηση συναδέλφου μας από τη Νέα Δημοκρατία, του κ. Καρασμάνη, ο τότε Υφυπουργός κ. Ροβέρτος Σπυρόπουλος απαντούσε για το ίδιο θέμα με δύο σελίδες ανάλυση. Ξέρετε τι έλεγε; «Λόγω του θανάτου κλπ για μία τριετία από την ημερομηνία που επήλθε ο θάνατος», χρονικό διάστημα που κρίθηκε επαρκές για την προσαρμογή στη νέα κατάσταση. Αυτή ήταν η κοινωνική ευαισθησία που σταμάταγε στα τρία χρόνια. Ξέρετε πώς κατέληγε; «Το θέμα τροποποίησης των ισχυουσών διατάξεων δεν αντιμετωπίζεται». 
	Ολοκληρώνοντας θα ήθελα να πω ότι μένω ικανοποιημένος από την απάντηση του κ. Υπουργού στα θέματα που έθεσαν οι συνάδελφοι από διάφορα μέρη της Ελλάδας σε τοπικό επίπεδο. Η Κυβέρνηση κρατάει και μελετάει όλα τα θέματα τα οποία όλοι εμείς θέτουμε και συν τω χρόνω με την ευαισθησία που έχουμε και με την οικονομική δυνατότητα την οποία μπορούμε να ικανοποιήσουμε, θα δοθούν λύσεις στα περισσότερα προβλήματα.
	Σας ευχαριστώ.
	ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κ. Μπούρα.
	Ολοκληρώθηκε ο κατάλογος των ομιλητών επί των τροπολογιών. Έχει ζητήσει το λόγο ο κ. Υπουργός.
	Ορίστε, κύριε Υπουργέ.
	ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Κύριε Πρόεδρε, κυρίες και κύριοι συνάδελφοι, φθάνουμε λίγο πριν την τελική ψηφοφορία. Όσον αφορά τις προτάσεις των συναδέλφων που διατυπώθηκαν υπό μορφή τροπολογιών, κρούουν ανοικτάς θύρας, είναι θέματα που παρακολουθούμε, είναι θέματα που ως επί το πλείστον μας κληροδότησαν οι κυβερνήσεις του ΠΑΣΟΚ, όπως το θέμα των εργαζομένων στα λιπάσματα της Δραπετσώνας και όπως το θέμα της ναυπηγικής επισκευαστικής ζώνης του Περάματος.
    Καλούμεθα να τα αντιμετωπίσουμε. Τα αντιμετωπίζουμε παρ’ όλο που μαζί μ’ αυτά τα προβλήματα μας κληρονόμησαν σε δυσθεώρητα ύψη ένα δημόσιο χρέος 250.000.000.000 ευρώ. Είναι αυτές οι κυβερνήσεις που χρέωσαν κάθε ελληνόπουλο κατά κεφαλήν δημόσιο χρέος 18.500 ευρώ. Το πράσινο χρέος, ο πράσινος λογαριασμός στην Ελλάδα. 
    Κύριε Πρόεδρε, κυρίες και κύριοι συνάδελφοι, αν ορισμένοι αγορητές από την ηγετική ομάδα του ΠΑΣΟΚ κατά την εκκίνηση της συζητήσεως του νομοσχεδίου στη Βουλή δικαιούντο να επικαλούνται γι’ αυτά που έλεγαν την άγνοια ή και τη σύγχυση, στο τέλος αυτής της συζήτησης και αυτοί οι προσχηματικοί λόγοι με τους οποίους θα μπορούσαμε να δικαιολογήσουμε το περιεχόμενο των παρεμβάσεών τους, δεν ισχύουν πλέον. 
    (Στο σημείο αυτό την Προεδρική Έδρα καταλαμβάνει η Πρόεδρος της Βουλής, κ.  ΑΝΝΑ ΜΠΕΝΑΚΗ - ΨΑΡΟΥΔΑ)
    Είναι λοιπόν να απορεί κανείς για το θράσος με το οποίο παρουσιάζονται ενώπιον της Εθνικής Αντιπροσωπείας για να ισχυριστούν ότι εκεί που άφησαν στο έλεος του Θεού γυναίκες που έχασαν το σύζυγό τους, τους αφαίρεσαν τη δυνατότητα να ανταποκριθούν στις ανάγκες, να μεγαλώσουν και να σπουδάσουν παιδιά, να ζήσουν οι ίδιες, να στηρίξουν οικογένειες…
      (Θόρυβος από την πτέρυγα του ΠΑΣΟΚ)
    ΠΡΟΕΔΡΟΣ (Άννα Μπενάκη- Ψαρούδα): Κύριοι συνάδελφοι, σας παρακαλώ. Ας τελειώσουμε με ησυχία. 
    ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Απαιτεί απίστευτο πολιτικό θράσος για να έρχονται εδώ και να κατηγορούν την Κυβέρνηση ότι επιχείρησε να εξαπατήσει. 
      (Χειροκροτήματα από την πτέρυγα της Νέας Δημοκρατίας)
    Ποιοι; Αυτοί που στήριξαν τις κυβερνήσεις του ΠΑΣΟΚ οι οποίες εξαπάτησαν μαζικά τον ελληνικό λαό με φρούδες υποσχέσεις και μ’ ελπίδες που διαψεύστηκαν εξ’ ολοκλήρου. Διότι ακούσαμε να γίνεται επιλεκτική χρήση της ιστορικής μνήμης προηγουμένως και από τον κ. Κακλαμάνη, όχι σαν στοιχείο ενότητας αλλά σαν εργαλείο πολιτικού διχασμού. Θέλουμε λοιπόν να του θυμίσουμε ότι ήταν οι κυβερνήσεις του ΠΑΣΟΚ που ήρθαν να προικοδοτήσουν τα θησαυροφυλάκια των προμηθευτών του δημοσίου και να τιμωρήσουν τον επιχειρηματία εκείνο που ανέπτυσσε με σωστό και νόμιμο τρόπο την επιχειρηματική του δραστηριότητα. 
    Ήταν αυτές οι κυβερνήσεις που έκαναν νόμους για να επιτρέψουν την κοινωνικοποίηση των ζημιών από τους κακούς επιχειρηματίες και την ενθυλάκωση των κερδών. Ήταν αυτές οι κυβερνήσεις που εισήγαγαν το θεσμό στην πράξη του κυβερνητικού συνδικαλισμού και της κατευθυνόμενης συνδικαλιστικής γραφειοκρατίας. Ας αφήσουν λοιπόν την ψευδορητορική για τον ψευδοπροοδευτισμό και τον ψευδοσοσιαλισμό. 
      (Θόρυβος από την πτέρυγα του ΠΑΣΟΚ)
    Ο ελληνικός λαός αυτή τη ρητορική και την πρακτική της εφαρμογής την ένιωσε στο πετσί του. Γι’ αυτό και εμπιστεύεται σήμερα την Κυβέρνηση Καραμανλή γι’ αυτό και στηρίζει τη μεταρρυθμιστική προσπάθεια της Κυβέρνησης Καραμανλή, γι’ αυτό και στηρίζει τα μέτρα διαρθρωτικών αλλαγών όπως αυτά που περιέχονται στο υπό ψήφιση από την Εθνική Αντιπροσωπεία νομοσχέδιο. 
    Από εκεί και πέρα θα επαναλάβω ότι θα έρθει η ζωή να εκθέσει τους κινδυνολογούντες, τους διακινητές του φόβου, τους εμπόρους της ανησυχίας, αυτούς που προσπαθούν να εκμεταλλευθούν την ανησυχία του μέσου καθημερινού πολίτη. Θα τους εκθέσει για τις υπερβολές, το ρεσιτάλ ψευδολογίας και ανακριβειών στο οποίο έχουν επιδοθεί σ’ αυτήν την τριήμερη συζήτηση. Η ζωή και η ελληνική οικονομία θα δώσουν την απάντηση. Η Κυβέρνηση θα εξακολουθήσει να πορεύεται με τη βοήθεια και τη στήριξη της πλειοψηφίας του ελληνικού λαού στο δρόμο των αλλαγών για ένα καλύτερο αύριο. 
    Ευχαριστώ πολύ. 
    (Ζωηρά και παρατεταμένα χειροκροτήματα από την πτέρυγα της Νέας Δημοκρατίας)
    ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πάρα πολύ.
    ΕΥΑΓΓΕΛΟΣ ΒΕΝΙΖΕΛΟΣ: Κυρία Πρόεδρε, παρακαλώ το λόγο για ένα λεπτό.
    ΠΡΟΕΔΡΟΣ (Άννα Μπενάκη-Ψαρούδα): Όχι, κύριε Βενιζέλο. Τελείωσε η συζήτηση.
    ΕΥΑΓΓΕΛΟΣ ΒΕΝΙΖΕΛΟΣ: Μία φράση μόνο, κυρία Πρόεδρε.
    ΠΡΟΕΔΡΟΣ (Άννα Μπενάκη-Ψαρούδα): Κύριε Βενιζέλο, σας παρακαλώ να μην παρέμβετε, διότι θα απαντήσει πάλι ο Υπουργός και δεν πρόκειται να τελειώσουμε ποτέ.
    ΕΥΑΓΓΕΛΟΣ ΒΕΝΙΖΕΛΟΣ: Οφείλω να πω μία φράση, κυρία Πρόεδρε.
    ΠΡΟΕΔΡΟΣ (Άννα Μπενάκη-Ψαρούδα): Ορίστε, κύριε Βενιζέλο, έχετε το λόγο για μία φράση και για τρεις ο Υπουργός μετά. 
    ΕΥΑΓΓΕΛΟΣ ΒΕΝΙΖΕΛΟΣ: Κυρία Πρόεδρε, αντιλαμβάνομαι αυτό το απελπισμένο κρεσέντο του Υπουργού Απασχόλησης, ο οποίος συνειδητοποιεί τώρα, στο τέλος της συζήτησης, ότι μπήκε στην Αίθουσα ως ο επίδοξος «κόκκινος Πάνος», που θα δώσει δικαιώματα στις χήρες και τους εργαζόμενους και βγαίνει από την Αίθουσα ως ο εκπρόσωπος μιας Κυβέρνησης που υπηρετεί με κυνικό και ωμό τρόπο τα συμφέροντα του μεγάλου κεφαλαίου. Έτσι καταγράφεστε στη συνείδηση της ελληνικής κοινωνίας.
    (Χειροκροτήματα από την πτέρυγα του ΠΑΣΟΚ)
    ΠΡΟΕΔΡΟΣ (Άννα Μπενάκη-Ψαρούδα): Ορίστε, κύριε Υπουργέ, έχετε το λόγο.
    ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Κυρία Πρόεδρε, κυρίες και κύριοι συνάδελφοι, είναι αλήθεια –και να το εξομολογηθώ- ότι κοκκινίζω.
    (Θόρυβος από την πτέρυγα του ΠΑΣΟΚ)
    Κοκκινίζω, όμως, από τον κιτρινισμό των επιχειρημάτων όπως αυτά που διατύπωσε πριν ο κ. Βενιζέλος. 
    Τα επιχειρήματα αυτά είναι κατακίτρινα και διάτρητα. Γιατί όταν η κυβέρνησή σας επέτρεψε -θα το ακούτε εδώ, σ’ αυτήν την Αίθουσα είτε θέλετε είτε δεν θέλετε- να μπει το μακρύ χέρι του πλέον αρπακτικού μέρους του ελληνικού κεφαλαίου, του μεταπρατικού, του παρασιτικού και να καταληστεύσει το εισόδημα και το υστέρημα της ελληνικής οικογένειας στο Χρηματιστήριο, δεν έχετε το δικαίωμα να μιλάτε.
      (Χειροκροτήματα από την πτέρυγα της Νέας Δημοκρατίας)
    Δεν έχετε το δικαίωμα να παριστάνετε τους τιμητές και δεν νομιμοποιείστε ηθικά μιας Κυβέρνησης, η οποία παρέλαβε μία κατάσταση δύσκολη, όπως αυτή που κληροδοτήσατε, γιατί πετύχατε το φαινομενικά και θεωρητικά ακατόρθωτο: Σε εποχή Ολυμπιακών Αγώνων έχοντας διαχειριστεί πάνω από 100.000.000.000.000 δραχμές, να βυθίσετε τη χώρα στην υποανάπτυξη, στην υποαπασχόληση και στην ανεργία.
    Αν δεν ντρέπεστε για τα κατορθώματά σας μπράβο σας!
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη - Ψαρούδα): Ευχαριστούμε πολύ, τον κύριο Υπουργό.
     ΕΥΑΓΓΕΛΟΣ ΒΕΝΙΖΕΛΟΣ: Κυρία Πρόεδρε, παρακαλώ το λόγο.
    ΠΡΟΕΔΡΟΣ (Άννα Μπενάκη - Ψαρούδα): Παρακαλώ, κύριε Βενιζέλο.
    Θα κλείσει ο κύριος Πρόεδρος, που έχει ζητήσει το λόγο για να κάνει μία παρατήρηση στον κύριο Υπουργό επί των λεχθέντων.
      (Θόρυβος από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη-Ψαρούδα): Κύριοι συνάδελφοι, σας παρακαλώ ησυχία.
      ΑΠΟΣΤΟΛΟΣ ΚΑΚΛΑΜΑΝΗΣ: Κυρία Πρόεδρε, άκουσα από το γραφείο μου, παρακολουθώντας τον κύριο Υπουργό, να διαστρέφει πλήρως αυτά τα οποία είπα από το Βήμα για το συνδικαλιστικό κίνημα της χώρας. 
      Καλό είναι ο κύριος Υπουργός να συμβάλει -και δεν το κατόρθωσε αυτές τις ημέρες- σ’ έναν ουσιαστικό διάλογο και όχι να διαστρέφει αυτά που ακούει και να εκφέρει όλες αυτές τις αραιές, θα έλεγα, «κορώνες» που ταιριάζουν σε άλλους χώρους, σε προεκλογικές ενδεχομένως συγκεντρώσεις και εκδηλώσεις.
      Ο κύριος Υπουργός επανήλθε τώρα, μπορώ να πω με την ίδια λεκτική περιβολή, σε κατηγορίες αναπόδεικτες για τους οποιουσδήποτε υποτιθέμενους ενόχους…
      ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Του Χρηματιστηρίου.
      ΑΠΟΣΤΟΛΟΣ ΚΑΚΛΑΜΑΝΗΣ: Κυρία Πρόεδρε, απευθύνομαι σ’ εσάς.
      Πιστεύω ότι είναι βαρύτερο το αδίκημα της καπηλείας και της κατασυκοφάντισης μιας ολόκληρης παράταξης.
      ΠΡΟΕΔΡΟΣ (Άννα Μπενάκη - Ψαρούδα): Κύριε Πρόεδρε, με συγχωρείτε. Επί των λεχθέντων από εσάς μου είπατε ότι θέλετε να μιλήσετε.
      ΑΠΟΣΤΟΛΟΣ ΚΑΚΛΑΜΑΝΗΣ: Ακριβώς επ’ αυτού, κυρία Πρόεδρε.
      ΠΡΟΕΔΡΟΣ (Άννα Μπενάκη - Ψαρούδα): Ακριβώς.
      ΑΠΟΣΤΟΛΟΣ ΚΑΚΛΑΜΑΝΗΣ: Ακούσαμε πάλι τα περί διαπλοκής και περί Χρηματιστηρίου από μία Κυβέρνηση που έσπευσε μία τροπολογία…
      (Θόρυβος από την πτέρυγα της Νέας Δημοκρατίας)
Μόλις μία εφημερίδα «τους τράβηξε το αυτί», την πήραν πίσω. Μόλις έγραψε η «ΚΑΘΗΜΕΡΙΝΗ» ότι αυτό είναι διαπλοκή, τρέμοντας η Κυβέρνηση την πήρε πίσω. 
      Μία εξεταστική επιτροπή κάνατε και αυτήν την αφήσατε στη μέση. Ιδού η Βουλή. Φέρτε προτάσεις για προανακριτικές, για εξεταστικές, για ότι θέλετε, αν έχετε στοιχεία. Δεν έχετε στοιχεία, απλώς συκοφαντείτε, γιατί αυτό σας εξυπηρετεί.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΟΣ (Άννα Μπενάκη - Ψαρούδα): Ο κ. Παναγιωτόπουλος έχει το λόγο, με τον οποίο θα τελειώσουμε.
      Κύριε Υπουργέ, σας παρακαλώ να μιλήσετε με τρόπο που να επιτρέψει το τέλος της συζήτησης.
      ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Κυρία Πρόεδρε, κυρίες και κύριοι συνάδελφοι, η Κυβέρνηση δεν θα συγκατανεύσει στην προσπάθεια και του κ. Κακλαμάνη και του κ. Βενιζέλου μ’ ένα προπέτασμα οξύτητας και τεχνητής έντασης να καλύψουν την ανυπαρξία ουσιαστικών θέσεων και προτάσεων, η οποία φάνηκε κατά τον πλέον κραυγαλέο τρόπο μέσα από τις αντιφάσεις που διαπιστώθηκαν από τη συνολική στάση του ΠΑΣΟΚ στην Αίθουσα της Εθνικής Αντιπροσωπείας.
      (Θόρυβος από την πτέρυγα του ΠΑΣΟΚ)
      Θέλω απλώς να τονίσω ότι η διαπλοκή «δεν τραβάει το αυτί» στη Νέα Δημοκρατία, διότι η Κυβέρνηση της Νέας Δημοκρατίας μ’ αυτό το πρόγραμμα ψηφίστηκε από τον ελληνικό λαό, μ’ αυτό το πρόγραμμα ήλθε στην εξουσία, για να τακτοποιήσει τις μεγάλες εκκρεμότητες και τις τεράστιες σκιές, που άφησαν οι δικές σας κυβερνήσεις γύρω από αυτά τα ζητήματα.
      ΑΠΟΣΤΟΛΟΣ ΚΑΚΛΑΜΑΝΗΣ: Αν υπάρχουν εγκλήματα, γιατί τα συγκαλύπτετε; 
      ΠΡΟΕΔΡΟΣ (Άννα Μπενάκη - Ψαρούδα): Κύριε Πρόεδρε, σας παρακαλώ.
      ΑΠΟΣΤΟΛΟΣ ΚΑΚΛΑΜΑΝΗΣ: Να τα φέρετε εδώ στη Βουλή.
      ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Κύριε Κακλαμάνη, έχετε την ψυχραιμία να ακούτε.
      ΠΡΟΕΔΡΟΣ (Άννα Μπενάκη - Ψαρούδα): Κύριε Κακλαμάνη, με την ίδια άνεση που μιλήσατε εσείς, θα μιλήσει και ο κύριος Υπουργός.
      ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Κύριε Κακλαμάνη, δεν είστε ο κήνσορας του Εθνικού Κοινοβουλίου. Δεν είστε ούτε ο τιμητής της πολιτικής ζωής της Ελλάδος ούτε ο κήνσορας του Εθνικού Κοινοβουλίου. Σας παρακαλώ πολύ. Αρκετά!
      (Χειροκροτήματα από την πτέρυγα της Νέας Δημοκρατίας)
      ΑΠΟΣΤΟΛΟΣ ΚΑΚΛΑΜΑΝΗΣ: Να φέρετε στη Βουλή τα εγκλήματα. 
      ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Δεν νομιμοποιείστε να εκφράζεστε απαξιωτικά για την παράταξη που επέλεξε ο ελληνικός λαός για να τον κυβερνήσει. Αρκετά!
      (Χειροκροτήματα από την πτέρυγα της Νέας Δημοκρατίας)
      Εάν θέλετε να κάνετε μαθήματα περί διαπλοκής, να τα κάνετε στο κόμμα σας, στον πρώην Πρωθυπουργό σας, στους πρώην Υπουργούς σας, που έδωσαν εξετάσεις σε μεγάλα συμφέροντα και προήχθησαν με βαθμό άριστα. Και το θράσος έχει τα όριά του.
      (Χειροκροτήματα από την πτέρυγα της Νέας Δημοκρατίας)
      ΑΠΟΣΤΟΛΟΣ ΚΑΚΛΑΜΑΝΗΣ: Αυτά είναι λόγια έπεα πτερόεντα.
      ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Θα παρακαλέσω πάρα πολύ να αφήσετε το ρόλο του τιμητή.
      ΑΠΟΣΤΟΛΟΣ ΚΑΚΛΑΜΑΝΗΣ: Η Βουλή είναι ο τιμητής.
      ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Διότι εάν χρειαστεί έχουμε και εμείς ιστορική μνήμη και μπορούμε να αποτιμήσουμε τις διάφορες πτυχές της δραστηριότητας του κάθε πολιτικού ανδρός στο παρελθόν και μάλιστα σε δύσκολα χρόνια.
      (Χειροκροτήματα από την πτέρυγα της Νέας Δημοκρατίας)
      (Θόρυβος από την πτέρυγα του ΠΑΣΟΚ)
      ΑΠΟΣΤΟΛΟΣ ΚΑΚΛΑΜΑΝΗΣ: Να φέρετε εδώ τα εγκλήματα.
      ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Κυρία Πρόεδρε, θέλω να καταλήξω, λέγοντας το εξής. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Γίνατε υβριστής, κύριε Παναγιωτόπουλε.
      ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Θέλω να ξεκαθαρίσω το εξής: Έχουμε μπροστά μας μια μεγάλη πρόκληση. Έχει ξεκαθαριστεί ότι την κατάσταση που παραλάβαμε και ισχύει τώρα, πάμε να την αλλάξουμε. Η κατάσταση αυτή μας οδήγησε σε υποαπασχόληση και σε υψηλή ανεργία. Η Κυβέρνηση δεν λέει ότι έχει το αλάνθαστο. Η Κυβέρνηση παρεμβαίνει με σύγχρονα εργαλεία, που μας δίνει η οικονομία και η νομική επιστήμη, για ν’ αλλάξει την κατάσταση προς το καλύτερο. 
      (Θόρυβος από την πτέρυγα του ΠΑΣΟΚ)
      Εάν το ΠΑΣΟΚ εξακολουθεί να είναι εγκλωβισμένο στις αγκυλώσεις του παρελθόντος, στις εξαλλότητες και στις ακρότητες, θα μας κρίνει όλους ο ελληνικός λαός.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη - Ψαρούδα): Ευχαριστούμε πολύ.
      Κηρύσσεται περαιωμένη η συζήτηση επί των τροπολογιών, καθώς και επί της ενότητας των άρθρων 1 έως και 14 του νομοσχεδίου. 
      (Θόρυβος από την πτέρυγα του ΠΑΣΟΚ)
     Κυρίες και κύριοι συνάδελφοι, έχει υποβληθεί αίτηση ονομαστικής ψηφοφορίας Βουλευτών του ΠΑΣΟΚ για τα άρθρα 1 και 2, της οποίας το κείμενο έχει ως εξής:
     «Αθήνα 28 Ιουλίου 2005
     Προς την Πρόεδρο 
     της Βουλής των Ελλήνων
     ΑΙΤΗΣΗ
     ΟΝΟΜΑΣΤΙΚΗΣ ΨΗΦΟΦΟΡΙΑΣ
     Οι υπογράφοντες Βουλευτές ζητούμε να γίνει ονομαστική ψηφοφορία επί των άρθρων 1 και 2 του σχεδίου νόμου, του Υπουργείου Απασχόλησης και Κοινωνικής Προστασίας «Ρυθμίσεις για την προώθηση της απασχόλησης, την ενίσχυση της κοινωνικής συνοχής και άλλες διατάξεις».
     Οι Βουλευτές
     Ευαγγ. Βενιζέλος. 
     Ευαγγ. Παπαχρήστος. 
     Εύη Χριστοφιλοπούλου.
     Μαν. Σκουλάκης.
     Μανόλης Στρατάκης.
     Γιώργος Φλωρίδης.
     Θεόδωρος Κολιοπάνος
     Βασίλης Κεγκέρογλου.
     Ντίνος Βρεττός
     Ν. Σαλαγιάννης.
     Γρ. Νιώτης.
     Α. Τσοχατζόπουλος.
     Μιχ. Καρχιμάκης.
     Βασ. Οικονόμου.
     Πέτρος Δ. Ευθυμίου.
     Γιάννης Δημαράς.
     Τόγιας Βασίλης»
     Θα αναγνώσω τον κατάλογο των υπογραφόντων την αίτηση της ονομαστικής ψηφοφορίας Βουλευτών για τα άρθρα 1 και 2 για να διαπιστωθεί αν υπάρχει ο απαιτούμενος από τον Κανονισμό αριθμός για την υποβολή της. 
     Ο κ. Βενιζέλος. Παρών. 
     Ο κ. Παπαχρήστος. Παρών. 
     Η κ. Χριστοφιλοπούλου. Παρούσα.
     Ο κ. Σκουλάκης. Παρών. 
     Ο κ. Στρατάκης. Παρών. 
     Κυρίες και κύριοι συνάδελφοι, υπάρχει ο απαιτούμενος από τον Κανονισμό αριθμός υπογραφόντων την αίτηση ονομαστικής ψηφοφορίας Βουλευτών. 
     Συνεπώς διακόπτουμε τη συνεδρίαση για δέκα λεπτά, σύμφωνα με τον Κανονισμό.
     (ΔΙΑΚΟΠΗ)
      (ΜΕΤΑ ΤΗ ΔΙΑΚΟΠΗ)
     ΠΡΟΕΔΡΟΣ (Άννα Μπενάκη - Ψαρούδα): Κυρίες και κύριοι συνάδελφοι, επαναλαμβάνεται η διακοπείσα συνεδρίαση. 
     Θα διεξαχθεί ονομαστική ψηφοφορία επί των άρθρων 1 και 2 του νομοσχεδίου. 
     Πιστεύω ότι συμφωνείτε να διεξαχθούν από κοινού οι δυο ψηφοφορίες.
     Συμφωνεί το Τμήμα;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
     ΠΡΟΕΔΡΟΣ (Άννα Μπενάκη - Ψαρούδα): Το Τμήμα συμφωνεί. 
     Συνεπώς οι αποδεχόμενοι τα άρθρα λέγουν «ΝΑΙ».
     Οι μη αποδεχόμενοι τα άρθρα λέγουν «ΟΧΙ».
     Οι αρνούμενοι ψήφο λέγουν «ΠΑΡΩΝ». 
     Καλούνται επί του καταλόγου ο κ. Κωνσταντίνος Γκιουλέκας από τη Νέα Δημοκρατία και ο κ. Έκτορας Νασιώκας από το ΠΑΣΟΚ. 
     Παρακαλώ να αρχίσει η ανάγνωση του καταλόγου.
     (ΨΗΦΟΦΟΡΙΑ)
      (ΜΕΤΑ ΚΑΙ ΤΗ ΔΕΥΤΕΡΗ ΑΝΑΓΝΩΣΗ ΤΟΥ ΚΑΤΑΛΟΓΟΥ)
      ΠΡΟΕΔΡΟΣ (Άννα Μπενάκη-Ψαρούδα): Υπάρχει κανείς κύριος συνάδελφος, ο οποίος δεν άκουσε το όνομά του; Κανείς. 
      Κηρύσσεται περαιωμένη η ψηφοφορία και παρακαλώ τους κυρίους ψηφολέκτες να προβούν στην καταμέτρηση των ψήφων και την εξαγωγή του αποτελέσματος.
      (ΚΑΤΑΜΕΤΡΗΣΗ)
      (ΜΕΤΑ ΤΗΝ ΚΑΤΑΜΕΤΡΗΣΗ)
      ΠΡΟΕΔΡΟΣ (Άννα Μπενάκη-Ψαρούδα):   Κυρίες και κύριοι συνάδελφοι, έχω την τιμή να ανακοινώσω το αποτέλεσμα της διεξαχθείσης ονομαστικής ψηφοφορίας.
      Ψήφισαν συνολικά 96 Βουλευτές.
      Υπέρ των άρθρων 1 και 2, δηλαδή «ΝΑΙ», ψήφισαν 55 Βουλευτές.
      Κατά των άρθρων 1 και 2, δηλαδή «ΟΧΙ», ψήφισαν 41 Βουλευτές, σύμφωνα με το παρακάτω πρωτόκολλο ονομαστικής ψηφορορίας:
      «Ονομαστική Ψηφοφορία επί των άρθρων 1 και 2 του νομοσχεδίου
Από τη Νέα Δημοκρατία
						ΝΑΙ		ΟΧΙ
Αγγελής Ανέστης				+
Αγοραστός Κωνσταντίνος			+
Βασιλείου Θεόφιλος				+
Γκιουλέκας Κωνσταντίνος			+
Δαβάκης Αθανάσιος				+
Δαϊλάκης Σταύρος				+
Δεικτάκης Γεώργιος				+
Δένδιας Νικόλαος				+
Ζαγορίτης Ελευθέριος 			+
Ζώης Χρήστος				+
Καλαντζάκου Σοφία				+
Καλαντζής Γεώργιος			+
Καλαφάτης Σταύρος			+
Καλογήρου Χριστιάνα			+
Καραγκούνης Ανδρέας			+
Καραμπίνας Κωνσταντίνος			+
Καρασμάνης Γεώργιος			+
Καρράς Κωνσταντίνος (Κώστας)		+
Κατσιγιάννης Αθανάσιος			+
Κεδίκογλου Σιμεών (Σίμος)			+
Κιλτίδης Κωνσταντίνος			+
Κόλλια – Τσαρουχά Μαρία			+
Κοντογιάννης Γεώργιος			+
Κορτσάρης Νικόλαος			+
Κουράκος Ιωάννης				+
Κωνσταντάρας Δημήτριος			+
Μπούρας Αθανάσιος			+
Λυκουρέντζος Ανδρέας			+
Μαγγίνας Βασίλειος				+
Μαντούβαλος Πέτρος			+
Μεϊμαράκης Ευάγγελος			+
Μελάς Παναγιώτης				+
Μπαντουβάς Κωνσταντίνος		+
Μπέζας Αντώνιος				+
Μπεκίρης Μιχαήλ				+
Μπενάκη – Ψαρούδα Άννα			+
Νικηφοράκης Στυλιανός			+
Νικολόπουλος Νικόλαος			+
Παπαδημητρίου Ελισάβετ (Έλσα)		+
Παπακώστα – Σιδηροπούλου Αικατερίνη	+
Πάππας Βασίλειος 				+
Πολύδωρας Βύρων				+
Πολύζος Ευάγγελος				+
Ράπτη Ελένη					+
Σπηλιόπουλος Αναστάσιος			+
Σπηλιωτόπουλος Αριστόβουλος (Άρης)	+
Τζαμτζής Ιορδάνης				+
Τσαλίδης Φίλιππος				+
Τσιπλάκης Κωνσταντίνος			+
Φουντουκίδου-Θεοδωρίδου Παρθένα	+
Φούσας Αντώνιος				+
Χαλκίδης Μιχαήλ				+
Χατζηγάκης Σωτήριος			+
Χριστοφιλογιάννης Δημήτριος		+
Χωματάς Ιωάννης				+

Από το Πανελλήνιο Σοσιαλιστικό Κίνημα
Κακλαμάνης Απόστολος					+
Κατσιλιέρη Πέτρος						+
Βρεττός Κωνσταντίνος (Ντίνος)				+
Δαμανάκη Μαρία						+
Δημαράς Ιωάννης						+
Διαμαντοπούλου Άννα					+
Ευθυμίου Πέτρος						+
Ζήση Ροδούλα						+
Καρχιμάκης Μιχαήλ						+
Κεγκέρογλου Βασίλειος					+
Κολιοπάνος Θεόδωρος					+
Κοσμίδης Σωκράτης						+
Κουσελάς Δημήτριος					+
Κουτσούκος Ιωάννης					+
Λιντζέρης Δημήτριος					+
Λωτίδης Λάζαρος						+
Ματζαπετάκης Στυλιανός					+
Βενιζέλος Ευάγγελος					+
Νασιώκας Έκτορας						+
Νιώτης Γρηγόριος						+
Οικονόμου Βασίλειος					+
Παντούλας Μιχαήλ						+
Παπαγεωργίου Αθανάσιος					+
Παπαγεωργίου Γεώργιος					+
Παπαδήμας Λάμπρος					+
Παπαϊωάννου Μιλτιάδης					+
Παπαχρήστος Ευάγγελος					+
Παπουτσής Χρήστος					+
Παρασκευάς Ιωάννης					+
Ρέππας Δημήτριος						+
Σαλαγιάννης Νικόλαος					+
Σιδηρόπουλος Αναστάσιος					+
Σκουλάκης Εμμανουήλ					+
Στρατάκης Εμμανουήλ					+
Τόγιας Βασίλειος						+
Τσοχατζόπουλος Απόστολος – Αθανάσιος		+
Φλωρίδης Γεώργιος						+
Χριστοφιλοπούλου Παρασκευή (Εύη)			+
Από το Κομμουνιστικό Κόμμα Ελλάδας
Γκατζής Νικόλαος 						-
Παντελάκη Ελπίδα 						-
Χουρμουζιάδης Γεώργιος					-
Τσιόγκας Δημήτριος						-

Από το Συνασπισμό Ριζοσπαστικής Αριστεράς
Δραγασάκης Ιωάννης					+
Ξηροτύρη – Αικατερινάρη Ασημίνα			+

Από τους Ανεξάρτητους
Ανδριανόπουλος Ανδρέας					+
    Εψήφισαν 96
    «ΝΑΙ» 55
    «ΟΧΙ» 41
    ΣΥΝΟΛΟ ΨΗΦΙΣΑΝΤΩΝ                           96
      ΠΡΟΕΔΡΟΣ (Άννα Μπενάκη – Ψαρούδα): Συνεπώς το άρθρο 1 έγινε δεκτό ως έχει κατά πλειοψηφία και το άρθρο 2 έγινε δεκτό όπως τροποποιήθηκε από τον κύριο Υπουργό, κατά πλειοψηφία.
    Προχωρούμε στην ψήφιση των υπολοίπων άρθρων. 
    Ερωτάται το Τμήμα: Γίνεται δεκτό το άρθρο 3 ως έχει;
    ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
    ΠΡΟΕΔΡΟΣ ( Άννα Μπενάκη - Ψαρούδα): Συνεπώς το άρθρο 3 έγινε δεκτό ομόφωνα ως έχει. 
      Ερωτάται το Τμήμα: Γίνεται δεκτό το άρθρο 4 όπως τροποποιήθηκε από τον κύριο Υπουργό; 
    ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
    ΠΡΟΕΔΡΟΣ ( Άννα Μπενάκη - Ψαρούδα): Συνεπώς το άρθρο 4 έγινε δεκτο ομόφωνα όπως τροποποιήθηκε από τον κύριο Υπουργό.
    Ερωτάται το Τμήμα: Γίνεται δεκτό το άρθρο 5 ως έχει;
    ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
    ΠΡΟΕΔΡΟΣ ( Άννα Μπενάκη - Ψαρούδα): Συνεπώς το άρθρο 5 έγινε δεκτό ομόφωνα ως έχει.
    Ερωτάται το Τμήμα: Γίνεται δεκτό το άρθρο 6 όπως τροποποιήθηκε από τον κύριο Υπουργό;
    ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
    ΠΡΟΕΔΡΟΣ ( Άννα Μπενάκη - Ψαρούδα): Συνεπώς το άρθρο 6 έγινε δεκτό ομόφωνα όπως τροποποιήθηκε από τον κύριο Υπουργό.
    Ερωτάται το Τμήμα: Γίνεται δεκτό το άρθρο 7 ως έχει;
    ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
    ΠΡΟΕΔΡΟΣ ( Άννα Μπενάκη - Ψαρούδα): Συνεπώς το άρθρο 7 έγινε δεκτό ομόφωνα ως έχει.
      Ερωτάται το Τμήμα: Γίνεται δεκτό το άρθρο 8 όπως τροποποιήθηκε από τον κύριο Υπουργό; 
    ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
    ΠΡΟΕΔΡΟΣ ( Άννα Μπενάκη - Ψαρούδα): Συνεπώς το άρθρο 8 έγινε δεκτό ομόφωνα όπως τροποποιήθηκε από τον κύριο Υπουργό.
    Ερωτάται το Τμήμα: Γίνεται δεκτό το άρθρο 9 ως έχει;
    ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
    ΠΡΟΕΔΡΟΣ ( Άννα Μπενάκη - Ψαρούδα): Συνεπώς το άρθρο 9 έγινε δεκτό ομόφωνα ως έχει.
    Ερωτάται το Τμήμα: Γίνεται δεκτό το άρθρο 10 ως έχει;
    ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
    ΠΡΟΕΔΡΟΣ ( Άννα Μπενάκη - Ψαρούδα): Συνεπώς το άρθρο 10 έγινε δεκτό ομόφωνα ως έχει.
    Ερωτάται το Τμήμα: Γίνεται δεκτό το άρθρο 11 ως έχει;
    ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
    ΠΡΟΕΔΡΟΣ ( Άννα Μπενάκη - Ψαρούδα): Συνεπώς το άρθρο 11 έγινε δεκτό ομόφωνα ως έχει.
    Ερωτάται το Τμήμα: Γίνεται δεκτό το άρθρο 12 ως έχει;
    ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
    ΠΡΟΕΔΡΟΣ ( Άννα Μπενάκη - Ψαρούδα): Συνεπώς το άρθρο 12 έγινε δεκτό ομόφωνα ως έχει.
    Ερωτάται το Τμήμα: Γίνεται δεκτό το άρθρο 13 ως έχει;
    ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
    ΠΡΟΕΔΡΟΣ ( Άννα Μπενάκη - Ψαρούδα): Συνεπώς το άρθρο 13 έγινε δεκτό ομόφωνα ως έχει.
    Ερωτάται το Τμήμα: Γίνεται δεκτό το άρθρο 14 ως έχει;
    ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
    ΠΡΟΕΔΡΟΣ (Άννα Μπενάκη - Ψαρούδα): Συνεπώς το άρθρο 14 έγινε δεκτό ομόφωνα ως έχει.
      Εισερχόμαστε στην ψήφιση του ακροτελεύτιου άρθρου, του άρθρου 15. 
      Ερωτάται το Τμήμα: Γίνεται δεκτό το ακροτελεύτιο άρθρο του νομοσχεδίου; 
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 
      ΠΡΟΕΔΡΟΣ (Άννα Μπενάκη - Ψαρούδα): Επομένως το ακροτελεύτιο άρθρο έγινε δεκτό ομόφωνα. 
      Συνεπώς το νομοσχέδιο του Υπουργείου Απασχόλησης και Κοινωνικής Προστασίας «Ρυθμίσεις για την προώθηση της απασχόλησης, την ενίσχυση της κοινωνικής συνοχής και άλλες διατάξεις» έγινε δεκτό επί της αρχής και επί των άρθρων και η ψήφισή του στο σύνολο αναβάλλεται για άλλη συνεδρίαση. 
      Επειδή είναι η τελευταία συνεδρίαση του Α΄ Θερινού Τμήματος, ευχόμεθα «καλές διακοπές» σε όσους συναδέλφους δεν ξαναέρθουν και δεν μετέχουν στο Τμήμα. 
      Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      Με τη συναίνεση του Τμήματος και ώρα 15.45΄ λύεται η συνεδρίαση για την Τρίτη 2 Αυγούστου 2005 και ώρα 18.30΄ με αντικείμενο εργασιών του Τμήματος νομοθετική εργασία, σύμφωνα με την ημερήσια διάταξη που θα σας διανεμηθεί. 
      
      Η ΠΡΟΕΔΡΟΣ                                                                   ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗΣ       28/7/05               ΣΕΛ.1

