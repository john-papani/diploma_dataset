ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Α’
ΣΥΝΕΔΡΙΑΣΗ ΡΚΑ΄

Πέμπτη 24 Φεβρουαρίου 2005

ΘΕΜΑΤΑ

Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. ‘Αδεια απουσίας των  Βουλευτών κ. Ε. Μπερνιδάκη-΄Αντους και Σ. Δαϊλάκη σελ.
3. Ανακοινώνεται  ότι τη συνεδρίαση παρακολουθούν μαθητές από το Γυμνάσιο  της Ελληνογαλλικής Σχολής, το Γυμνάσιο Πελασγίας Φθιώτιδας και το Γυμνάσιο Καλιανών Κορινθίας σελ.
4. Επί προσωπικού θέματος, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ

1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Συζήτηση επικαίρων  ερωτήσεων:
α) Προς τον Υπουργό Εμπορικής Ναυτιλίας ι) σχετικά με τη λειτουργία των καταστημάτων στην παράκτια ζώνη του λιμανιού της Ελευσίνας κλπ σελ.
ιι)σχετικά με την καταβολή των δεδουλευμένων στους ναυτεργάτες της εταιρείας  ROYAL OLYMPIC CRUISES  κλπ, σελ.
β) Προς τον Υπουργό Εθνικής Παιδείας και Θρησκευμάτων σχετικά με τη λήψη μέτρων για τη νομοθετική αναγνώριση της γραφής BRAILLE ως επίσημης γραφής των τυφλών  στη χώρα μας  σελ.
γ) Προς τον Υπουργό Εξωτερικών σχετικά με την επίσκεψη αντιπροσωπείας αμερικανικών εταιρειών στην κατεχόμενη Κύπρο μέσα από το παράνομο αεροδρόμιο της Τύμφου σελ.
δ) Προς τον Υπουργό Περιβάλλοντος, Χωροταξίας και Δημοσίων Έργων σχετικά με την απομάκρυνση της παραγόμενης λάσπης στο Κέντρο Επεξεργασίας Λυμάτων Ψυτάλλειας κλπ.


Γ. ΝΟΜΟΘΕΤΙΚΗ ΕΡΓΑΣΙΑ
1) Κατάθεση έκθεσης Διαρκούς Επιτροπής.
Η Διαρκής Επιτροπή Εθνικής Άμυνας και Εξωτερικών Υποθέσεων καταθέτει την ΄Εκθεσή της στο σχέδιο νόμου του Υπουργείου  Εξωτερικών «Κύρωση της Συμφωνίας μεταξύ της Ελληνικής Δημοκρατίας και της Κυπριακής Δημοκρατίας για εκπροσώπηση της Κυπριακής Δημοκρατίας στη Σαουδική Αραβία  αναφορικά με τη χορήγηση κυπριακών θεωρήσεων» σελ. 

2)Συζήτηση επί της αρχής της πρότασης νόμου αρμοδιότητας του Υπουργείου Τουριστικής Ανάπτυξης «Ανάπτυξη του  Ιαματικού Τουρισμού και του Θερμαλισμού» σελ.
ΟΜΙΛΗΤΕΣ
Α. Επί Προσωπικού θέματος σελ.
ΛΙΑΣΚΟΣ Α.
ΣΓΟΥΡΙΔΗΣ Π.
Β. Επί  των επικαίρων ερωτήσεων σελ.
ΒΑΛΗΝΑΚΗΣ Ι.
ΓΙΑΝΝΑΚΟΥ Μ.
ΚΑΛΟΓΙΑΝΝΗΣ Σ.
ΚΕΦΑΛΟΓΙΑΝΝΗΣ Ι.
ΚΟΛΟΖΩΦ Ο.
ΛΙΝΤΖΕΡΗΣ Δ.
ΜΠΕΡΝΙΔΑΚΗ-ΑΛΝΤΟΥΣ Ε.
ΠΑΓΚΑΛΟΣ Θ.
ΠΑΝΤΕΛΑΚΗ Ε.
Γ) Επί της πρότασης νόμου Υπ. Τουριστικής Ανάπτυξης σελ.
ΑΓΟΡΑΣΤΟΣ Κ.
ΑΝΤΩΝΙΟΥ Α.
ΑΡΑΠΟΓΛΟΥ Χ.
ΓΕΩΡΓΑΚΟΠΟΥΛΟΣ Δ.
ΔΡΙΒΕΛΕΓΚΑΣ Ι.
ΚΑΛΑΦΑΤΗΣ Σ.
ΚΟΝΤΟΓΙΑΝΝΗΣ Γ.
ΚΟΥΣΕΛΑΣ Δ.
ΛΙΑΣΚΟΣ Α.
ΞΗΡΟΤΥΡΗ-ΑΙΚΑΤΕΡΙΝΑΡΗ Α.
ΠΑΠΑΓΕΩΡΓΙΟΥ Α.
ΠΑΤΣΙΛΙΝΑΚΟΣ Ι.
ΡΗΓΑΣ Π.
ΣΓΟΥΡΙΔΗΣ Π.
ΤΖΑΚΡΗ Θ.
     
     ΠΡΑΚΤΙΚΑ ΒΟΥΛΗΣ
     ΙΑ΄ ΠΕΡΙΟΔΟΣ 
     ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
     ΣΥΝΟΔΟΣ Α΄
     ΣΥΝΕΔΡΙΑΣΗ ΡΚΑ΄
     Πέμπτη 24 Φεβρουαρίου 2005
     
     Αθήνα, σήμερα στις 24 Φεβρουαρίου 2005, ημέρα Πέμπτη και ώρα 10.45΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΣΩΤΗΡΗ ΧΑΤΖΗΓΑΚΗ.
     ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, αρχίζει η συνεδρίαση.
     Παρακαλείται ο κύριος Γραμματέας να ανακοινώσει τις αναφορές προς το Σώμα.
     (Ανακοινώνονται προς το Σώμα από τον κ. Ιωάννη Δριβελέγκα, Βουλευτή Χαλκιδικής, τα ακόλουθα:
     Α. ΚΑΤΑΘΕΣΗ ΑΝΑΦΟΡΩΝ
     1) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά με την οποία η Ένωση Υπαλλήλων Πυροσβεστικού Σώματος, περιφέρειας Δυτικής Μακεδονίας, ζητεί την αναβάθμιση και στελέχωση των πυροσβεστικών υπηρεσιών της Δυτικής Μακεδονίας.
     2) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά με την οποία η Πανελλήνια Ομοσπονδία Ιδιοκτητών Φροντιστηρίων Ξένων Γλωσσών, υποβάλλει προτάσεις της για το αδιάβλητο της πιστοποίησης γλωσσομάθειας στην Ελλάδα.
     3) Ο Βουλευτής Β΄ Αθηνών κ. ΧΡΗΣΤΟΣ ΠΡΩΤΟΠΑΠΑΣ κατέθεσε αναφορά με την οποία ο Πανελλήνιος Σύλλογος Εργαζομένων στην Γενική Γραμματεία Αθλητισμού ζητεί ενημέρωση πριν την κατάθεση του Νομοσχεδίου που αφορά στις θεσμικές αλλαγές στη Γενική Γραμματεία Αθλητισμού και στην αξιοποίηση των Ολυμπιακών Εγκαταστάσεων.
     4) Η Βουλευτής Θεσσαλονίκης κ. ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσε αναφορά με την οποία το Νομαρχιακό Συμβούλιο Πέλλας ζητεί να υλοποιηθούν άμεσα τα μέτρα ενίσχυσης των παραγωγών βάμβακος.
     5) Οι Βουλευτές κ. ΙΩΑΝΝΗΣ ΔΡΑΓΑΣΑΚΗΣ και κ. ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσαν αναφορά με την οποία η Πανελλήνια Ένωση Ναυτών Εμπορικού Ναυτικού ζητεί το πάγωμα της έκδοσης νέων εγκριτικών πράξεων που θα καταργούν τα κατώτερα πληρώματα από την ποντοπόρο ναυτιλία.
     6) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η Παγκρήτια Ένωση των Απανταχού Γυναικών ζητεί να αποτραπεί η καταστροφή με την οποία απειλείται ο ναός της Αγροτέρας Αρτέμιδος στο ΜΕΤΣ Αθηνών από την ανέγερση οικοδομών στο χώρο του ιερού.
     7) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η κ. Ελένη Γάκη ζητεί να καταργηθούν οι διατάξεις που μειώνουν τη σύνταξη στις άγαμες θυγατέρες συνταξιούχων του Δημοσίου.
     8) Οι Βουλευτές κύριοι ΑΘΑΝΑΣΙΟΣ ΛΕΒΕΝΤΗΣ και ΙΩΑΝΝΗΣ ΔΡΑΓΑΣΑΚΗΣ κατέθεσαν αναφορά με την οποία ο κ. Ανδρέας Νικολαϊδης διαχειριστής πολυκατοικίας στην Πάτρα ζητεί την απομάκρυνση των κεραιών κινητής τηλεφωνίας από την Πλατεία Βασ. Γεωργίου Α΄ των Πατρών.
     9) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΘΑΝΑΣΙΟΣ ΛΕΒΕΝΤΗΣ κατέθεσαν αναφορά με την οποία το Σωματείο Εργατοϋπαλλήλων Ελληνικών Αμυντικών Συστημάτων ΑΒΕΕ Λαυρίου ζητεί την ικανοποίηση εργασιακών και οικονομικών αιτημάτων που απασχολούν τους εργαζόμενους.
     10) Ο Βουλευτής Αργολίδας  κ. ΙΩΑΝΝΗΣ ΜΑΝΙΑΤΗΣ κατέθεσε αναφορά με την οποία ο κ. Δ. Αγγέλαινας, υπάλληλος του Υπ. ΠΟ. στη Δ΄ ΕΠΚΑ Ναυπλίου, καταγγέλλει παρανομίες στην έγκριση άδειας εγκατάστασης βιομηχανίας στο Ανυφί Αργολίδας.
     11) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία η Συντονιστική Επιτροπή Σωματείων Συμβασιούχων Ολυμπιακής Αεροπορίας ζητεί την έγκριση προσλήψεων εργαζομένων στην Ο.Α.
     12) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία το Σωματείο Εργαζομένων στην ΑΔΕΠ Πάτρας Αχαΐας «Η ΠΑΡΕΜΒΑΣΗ» ζητεί τη διάθεση πιστώσεων για την απασχόληση των εργαζομένων στις ΑΔΕΠ.
     13) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορές με τις οποίες η ΟΛΜΕ και η ΟΛΤΕΕ ζητούν να δοθεί σε όλους τους πτυχιούχους των ΤΕΕ η δυνατότητα εισαγωγής σε στρατιωτικές σχολές.
     14) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο Δήμος Τεγέας Αρκαδίας ζητεί να αποδεσμευτεί το απαιτούμενο ποσόν για την αγορά οικοπέδου, προκειμένου να ανεγερθεί ανδριάντας του Γρηγορίου Λαμπράκη.
     15) Οι Βουλευτές κ. ΛΙΑΝΑ ΚΑΝΕΛΛΗ και κ. ΕΛΠΙΔΑ ΠΑΝΤΕΛΑΚΗ κατέθεσαν αναφορά με την οποία οι Σύλλογοι Γονέων και Κηδεμόνων του 6ου Δημοτικού Σχολείου, του 3ου Γυμνασίου και του 2ου Λυκείου Αγίου Δημητρίου Αττικής ζητούν να τοποθετηθεί παιδοψυχολόγος στα συγκεκριμένα σχολεία.
     16) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΣΤΑΥΡΟΣ ΣΚΟΠΕΛΙΤΗΣ κατέθεσαν αναφορά με την οποία η Ομοσπονδία Αγροτικών Συλλόγων Νομού Άρτας ζητεί την αποζημίωση των εσπεριδοπαραγωγών και ελαιοπαραγωγών που έπαθαν ζημιές στην παραγωγή και το φυτικό κεφάλαιο από τους παγετούς κλπ.
     17) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΣΤΑΥΡΟΣ ΣΚΟΠΕΛΙΤΗΣ κατέθεσαν αναφορά με την οποία η Πανελλήνια Ομοσπονδία Συλλόγων Εργαζομένων Υπουργείου Γεωργίας ζητεί την ικανοποίηση των αιτημάτων των αγροτών.
     18) Οι Βουλευτές κυρία ΕΛΠΙΔΑ ΠΑΝΤΕΛΑΚΗ και ΑΓΓΕΛΟΣ ΤΖΕΚΗΣ κατέθεσαν αναφορά με την οποία η Ομοσπονδία Εμπορικών Συλλόγων ΒΔ Ελλάδας και Νήσων ζητεί την ικανοποίηση των αιτημάτων των αγροτών.
     19) Οι Βουλευτές κ. ΕΛΠΙΔΑ ΠΑΝΤΕΛΑΚΗ και κ. ΑΓΓΕΛΟΣ ΤΖΕΚΗΣ κατέθεσαν αναφορά με την οποία η Ομοσπονδία Εμπορικών Συλλόγων ΒΔ Ελλάδας και Νήσων ζητεί κατάργηση της ΚΥΑ 1162/97, την καθιέρωση 48ώρου για όλα τα καταστήματα κλπ.
     20) Ο Βουλευτής Καρδίτσας κ. ΚΩΝ/ΝΟΣ ΡΟΒΛΙΑΣ κατέθεσε αναφορά με την οποία ο Δήμαρχος Αχελώου διαμαρτύρεται για την υπολειτουργία του Αστυνομικού Σταθμού  Βραγκιανών.
     21) Ο Βουλευτής Ζακύνθου κ. ΔΗΜΗΤΡΙΟΣ ΒΑΡΒΑΡΙΓΟΣ κατέθεσε αναφορά με την οποία κάτοικοι της πόλης Ζακύνθου διαμαρτύρονται για την τοποθέτηση υποσταθμού της ΔΕΗ δίπλα στο μνημείο Ούγκο Φώσκολο.
     22) Ο Βουλευτής Αργολίδας κ. ΙΩΑΝΝΗΣ ΜΑΝΙΑΤΗΣ κατέθεσε αναφορά με την οποία ο Σύλλογος Προστασίας και Αξιοποίησης Τημενίου Αργολίδας ζητεί την κατάργηση  του από 3/6/99 Π.Δ. για τις Ζώνες Οικιστικού Ελέγχου στην ευρύτερη περιοχή της Αργολίδας.
     23) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η επισκευή του κτιρίου στην οδό Παντοκράτορος των Πατρών που ανήκει στο Νοσοκομείο Θώρακος.
     24) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με την ένταξη του ΒΙΟΠΑ Αχαΐας στις επενδύσεις της ΒΕΠΕ.
     25) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με τις οικοδομικές άδειες στην περιοχή Ζαρουχλέικων Αχαΐας.
     26) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία Κοσμήτορες και Πρόεδροι Τμημάτων των Πανεπιστημιακών Θεολογικών Σχολών Αθηνών και Θεσσαλονίκης ζητούν την απόσυρση του νομοσχεδίου για την ανωτατοποίηση των Ανωτέρων Εκκλησιαστικών Σχολών.
     27) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία Ειδικό Εκπαιδευτικό Προσωπικό των ΚΔΑΥ, ΣΜΕΑ και ΕΕΕΕΚ ζητεί την ικανοποίηση επαγγελματικού τους αιτήματος.
     28) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία η Κίνηση Αδιόριστων Εκπαιδευτικών με 3 παιδιά ζητεί την ένταξη των αδιόριστων εκπαιδευτικών με 3 παιδιά στις διατάξεις του άρθρου 6 παρ. 3 του ν. 3255/2004 και το διορισμό τους στην Πρωτοβάθμια και Δευτεροβάθμια  Εκπαίδευση.
     29) Ο Βουλευτής Ηρακλείου κ. ΕΜΜΑΝΟΥΗΛ ΣΤΡΑΤΑΚΗΣ κατέθεσε αναφορά με την οποία η Ένωση Συνταξιούχων ΙΚΑ Νομού Ηρακλείου ζητεί την κατάργηση των απογευματινών ιατρείων.
     30) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η εγκατάσταση φυσικού αερίου στην πόλη των Πατρών.
     31) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η άμεση ηλεκτροδότηση του τηλεσκοπίου στο Χελμό.
     32) Ο Βουλευτής Περιφέρειας Ν. Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία η Κίνηση Αδιόριστων Εκπαιδευτικών με 3 παιδιά ζητεί την ένταξη των αδιόριστων εκπαιδευτικών με 3 παιδιά στις διατάξεις του άρθρου 6 παρ. 3 του ν. 3255/2004 και το διορισμό τους στην Πρωτοβάθμια και Δευτεροβάθμια  Εκπαίδευση.
     33) Ο Βουλευτής Περιφέρειας Ν. Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία ο Σύλλογος Προστασίας και Αρωγής Παιδιών με Εγκεφαλικές Κακώσεις και Ατόμων με Ειδικές Ανάγκες ζητεί να του χορηγηθούν είδη εξοπλισμού από τα αποθέματα των Ολυμπιακών Αγώνων.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1 Στις με αριθμό 1887/30-6-04 και 1904/1-7-04 ερωτήσεις των Βουλευτών κυρίων Έκτορα Νασιώκα και Στυλιανού Ματζαπετάκη δόθηκε με το υπ’ αριθμ. 381/8-7-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στις παραπάνω ερωτήσεις που κατέθεσαν οι Βουλευτές κ.κ. Ε. Νασιώκας και Σ. Ματζαπετάκης, για τα θέματα της αρμοδιότητάς μας, σας πληροφορούμε τα εξής:
     1. Ο Κανονισμός (ΕΚ) 1774/2002 του Ευρωπαϊκού Κοινοβουλίου και του Συμβουλίου της 3ης Οκτωβρίου 2002 καθορίζει τους υγειονομικούς κανόνες σχετικά με τα ζωικά υποπροϊόντα που δεν προορίζονται για κατανάλωση από τον άνθρωπο.
     2. Το Υπουργείο ανέθεσε στο Δημοκρίτειο Πανεπιστήμιο Θράκης μελέτη με τίτλο «Διαχείριση στερεών και υγρών αποβλήτων των ελληνικών σφαγείων».
     Η πρώτη φάση του προγράμματος περιλαμβάνει την καταγραφή του προβλήματος και ολοκληρώθηκε στις 6-4-2004.
     Περιμένουμε τα στοιχεία της δεύτερης φάσης της μελέτης όπου θα υπάρχουν προτάσεις για το είδος και τον αριθμό των μονάδων επεξεργασίας που απαιτούνται πανελλαδικά για τη σωστή διάθεση των παραγόμενων υποπροϊόντων.
     Με βάση τις παραπάνω προτάσεις θα γίνει κεντρικός σχεδιασμός που θα εξασφαλίζει τη διάθεση όλων των παραγόμενων υποπροϊόντων σύμφωνα με τις απαιτήσεις του Καν. 1774/2002/ΕΚ.
     3. Το Υπουργείο στη προσπάθειά του να ελέγξει τη συλλογή και την καταστροφή των νεκρών ζώων εξέδωσε κοινή Υπουργική απόφαση με το Υπουργείο Οικονομίας και Οικονομικών με αριθ. 577/2004, με την οποία προβλέπεται η καταβολή αποζημιώσεων σε παραγωγούς που προσκομίζουν νεκρά ζώα για καταστροφή.
     4. Στα συμπεράσματα πρόσφατης Κοινοτικής επιθεώρησης, DG(SANCO)/7015/2004, για τα ζωικά υποπροϊόντα (13-19 Μαρτίου 2004), για τα υλικά ειδικού κινδύνου (τα πιο επικίνδυνα από τα ζωικά υποπροϊόντα) αναφέρονται τα εξής : «Η αποτέφρωση των υλικών. ειδικού κινδύνου στα σφαγεία και η διάθεση της τέφρας τους σε εγκεκριμένους χώρους υγειονομικής ταφής φαίνονται ικανοποιητικές».
     Σε όλα τα εγκεκριμένα - λειτουργούντα σφαγεία στη Χώρα, τα υλικά ειδικού κινδύνου . συλλέγονται, καταγράφονται και καταστρέφονται με αποτέφρωση στους αποτεφρωτικούς κλιβάνους που διαθέτουν, ώστε να προστατεύετάι 'η δημόσια υγεία και το περιβάλλον.
     5. Τέλος εκδίδεται Π. Δ/γμα σχετικά με τα συμπληρωματικά μέτρα εκτέλεσης του κανονισμού (ΕΚ) 1774/2001 του Ευρωπαϊκού Κοινοβουλίου και του Συμβουλίου της 3ης Οκτωβρίου 2002 για τον καθορισμό υγειονομικών κανόνων σχετικά με τα ζωικά υποπροϊόντα που δεν προορίζονται για κατανάλωση από τον άνθρωπο.
     Με το παραπάνω Π. Δ/γμα καθορίζονται οι αρμοδιότητες, οι συναρμοδιότητες και η αλληλοενημέρωση των εμπλεκομένων δημόσιων υπηρεσιών των Υπουργείων Αγροτικής Ανάπτυξης και Τροφίμων, Υ.ΠΕ.ΧΩ.Δ.Ε, Υγείας και Κοινωνικής Αλληλεγγύης 'και, Εσωτερικών Δημόσιας Διοίκησης και Αποκέντρωσης, ώστε να απλοποιούνται οι διαδικασίες αδειοδότησης και ελέγχου και καθίστανται πιο αποτελεσματικές.
     Ο Υφυπουργός
     Α. ΚΟΝΤΟΣ»
     2. Στην με αριθμό 3114/14-9-04 ερώτηση του Βουλευτή κ. Αναστασίου Σιδηρόπουλου δόθηκε με το υπ’ αριθμ. 8253/8-10-04 έγγραφο από τον Υπουργό Απασχόλησης Κοινωνικής Προστασίας η ακόλουθη απάντηση:
     «Απαντώντας στην με αριθμ. 3114/2004 ερώτηση, που κατατέθηκε στη Βουλή από το Βουλευτή κ. T. Σιδηρόπουλο, σχετικά με την εγγυητική επιστολή για την μετάκληση αλλοδαπού, σας πληροφορούμε ότι η εν λόγω εγγυητική επιστολή, που καταθέτει ο εργοδότης για την μετάκληση ενός αλλοδαπού, επιστρέφεται εφόσον ο αλλοδαπός πάρει την άδεια παραμονής του.
     Η χορήγηση των αδειών παραμονής σε αλλοδαπούς γίνεται από τις αρμόδιες υπηρεσίες των Περιφερειών και ως εκ τούτου αρμόδιο να σας απαντήσει είναι το Υπουργείο Εσωτερικών, Δημόσιας Διοίκησης και Αποκέντρωσης, προς το οποίο κοινοποιούμε φωτοαντίγραφο της ερώτησης.
     Ο Υπουργός
     ΠΑΝΟΣ ΠΑΝΑΓΙΩΤΟΠΟΥΛΟΣ»
     3. Στην με αριθμό 3173/16-9-04 ερώτηση του Βουλευτή κ. Ιωάννου Κουτσούκου δόθηκε με το υπ’ αριθμ. 322/7-10-04 έγγραφο από τον Υπουργό Εμπορικής Ναυτιλίας η ακόλουθη απάντηση:
     «Σε απάντηση του με αριθ. πρωτ. 3173/16-09-2004 εγγράφου σας, με το οποίο μας διαβιβάστηκε ερώτηση του Βουλευτή κ. Γ. Κουτσούκου που κατατέθηκε στη Βουλή των Ελλήνων, σας γνωρίζουμε τα ακόλουθα:
     1. Παρά τις αυξημένες απαιτήσεις σε Προσωπικό Λιμενικού Σώματος για την επίτευξη του μέγιστου δυνατού βαθμού ασφάλειας κατά την περίοδο των Ολυμπιακών Αγώνων 2004, το ΥΕΝ μερίμνησε για την εύρυθμη λειτουργία του συνόλου των Κεντρικών και Περιφερειακών Υπηρεσιών του, με μεγάλη κατά γενική ομολογία επιτυχία.
     2. Εκτιμώντας τις υπηρεσιακές παραμέτρους και με τη λήξη και των Παραολυμπιακών Αγώνων, προγραμματίζεται και εν μέρει έχει υλοποιηθεί η ανακατανομή του Προσωπικού Λιμενικού Σώματος για τη στελέχωση νευραλγικών και παραμεθόριων Υπηρεσιών, με ικανό αριθμό Προσωπικού Λιμενικού Σώματος προκειμένου επιτευχθεί η καλλίτερη και απρόσκοπτη λειτουργία τους.
     3. Κατά την υλοποίηση του στόχου αυτού, τηρήθηκαν όλες οι νόμιμες διαδικασίες όπως αυτές προβλέπονται και περιγράφονται από τις διατάξεις του π.δ. 190/2003 «Τοποθετήσεις, μεταθέσεις, αποσπάσεις του στρατιωτικού Προσωπικού Λιμενικού Σώματος» (ΦΕΚ 145Α/12-6-2003).
     Ο Υπουργός
     ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
     4. Στην με αριθμό 3100/14-9-04 ερώτηση του Βουλευτή κ. Πέτρου Μαντούβαλου δόθηκε με το υπ’ αριθμ. 308/7-10-04 έγγραφο από τον Υπουργό Εμπορικής Ναυτιλίας η ακόλουθη απάντηση:
     «Σε απάντηση του με αριθ. πρωτ. 3100/14-09-2004 εγγράφου σας, με το οποίο μας διαβιβάστηκε ερώτηση του Βουλευτή κ.. Π. Μαντούβαλου που κατατέθηκε στη Βουλή των Ελλήνων, σας γνωρίζουμε τα ακόλουθα: 
     1. Σύμφωνα με την ισχύουσα νομοθεσία, τα επιβατηγά δρομολογιακά πλοία που εκτελούν πλόες άνω των 30 ν.μ. και αναγνωρίζονται ως ελληνικά επιβατηγά μετά τη θέση σε ισχύ του Κανονισμού περί ενδιαιτήσεως και καθορισμού αριθμού επιβατών των επιβατηγών πλοίων, θα πρέπει να διαθέτουν ευκολίες για τη διακίνηση και παραμονή ατόμων με ειδικές ανάγκες.
     2. Τα πλοία που ήταν ήδη αναγνωρισμένα ως ελληνικά επιβατηγά πριν τη θέση του ανωτέρω Κανονισμού σε ισχύ, όφειλαν να προσαρμοσθούν στην ανωτέρω υποχρέωση το αργότερο σε ένα χρόνο μετά την ημερομηνία εφαρμογής του, με την επιφύλαξη ότι η τοποθέτηση μέσων αυτοδύναμης αποεπιβίβασης γίνεται εφόσον είναι τεχνικά και πρακτικά δυνατή. Τα εν λόγω πλοία έχουν συμμορφωθεί στις απαιτήσεις του Κανονισμού, ενώ όσον αφορά το θέμα των μέσων αυτοδύναμης αποεπιβίβασης έχουν συμμορφωθεί τα περισσότερα πλοία κατά το δυνατόν.
     3. Για την εξυπηρέτηση και για την απρόσκοπτη αποεπιβίβαση ατόμων με ειδικές ανάγκες που επιβιβάζονται σε επιβατηγά πλοία που εκτελούν δρομολογιακούς πλόες κάτω των 30 ν.μ. έχουν δοθεί σχετικές οδηγίες προς τους πλοιάρχους και τα πληρώματα των εν λόγω πλοίων, με σχετικά έγγραφα, αντίγραφο των οποίων επισυνάπτεται.
     4. Στόχος του ΥΕΝ είναι η δημιουργία νέων και η βελτίωση των υφιστάμενων λιμενικών υποδομών που σχετίζονται με την εξυπηρέτηση των ατόμων με ειδικές ανάγκες, ώστε να διευκολύνεται η είσοδό τους στους χώρους των λιμένων και η πρόσβασή τους στα πλοία. Για το λόγο αυτό, στις προθέσεις μας είναι η ανάληψη πρωτοβουλιών για την αντιμετώπιση του προβλήματος και των ελλείψεων που υπάρχουν στον εν λόγω τομέα, σε συνεργασία με τις αρμόδιες Λιμενικές Αρχές και τις συναρμόδιες Υπηρεσίες.
     5. Με κοινή Απόφαση Υπουργών Εμπορικής Ναυτιλίας και Αιγαίου καθορίσθηκαν οι κατηγορίες εκείνων των ομάδων ατόμων, οι οποίες δικαιούνται, για λόγους εξυπηρέτησης δημοσίου συμφέροντος, να ταξιδεύουν με έκπτωση στα εισιτήρια των δρομολογημένων πλοίων που εκτελούν ενδομεταφορές, στο πνεύμα του άρθρου δεύτερου του ν. 2932/2001 (Α΄/145), με την πρόβλεψη από 1-1-2003 να καταβάλλεται αποζημίωση στις ακτοπλοϊκές εταιρείες από τους οικείους φορείς μετά από νομοθετική ρύθμιση, χωρίς αυτή ποτέ να πραγματοποιηθεί.
     Το ΥΕΝ μελετά ήδη τον εξορθολογισμό του συστήματος των εκπτώσεων των ναύλων που ισχύει σήμερα για ορισμένες κατηγορίες επιβατών, ώστε το χρονίζον αυτό πρόβλημα να διευθετηθεί κατά τον καλύτερο δυνατό τρόπο.
     Πέραν τούτου, κάθε καταγγελία επιβάτη προς την αρμόδια Λιμενική Αρχή για τη μη εφαρμογή της σχετικής νομοθεσίας ερευνάται και σε περίπτωση διαπίστωσης παραβάσεων επιβάλλονται οι ανάλογες κυρώσεις.
     Ο Υπουργός
     ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
     5. Στην με αριθμό 3451/24-9-04 ερώτηση των Βουλευτών κυρίων Νικολάου Γκατζή και Τάκη Τσιόγκα δόθηκε με το υπ’ αριθμ. 650/6-10-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσαν οι Βουλευτές κ.κ. Ν. Γκατζής και Τ. Τσιόγκας, σας πληροφορούμε τα εξής:
     Με την αποξήρανση της λίμνης Κάρλας τα έτη 1961 - 1962, οι εκτάσεις που αποκαλύφθηκαν, αφαιρουμένων αυτών που κάλυψε ο μικρός ταμιευτήρας, ανέρχονται σε 40.000 στρέμματα περίπου. Οι εκτάσεις αυτές μισθώνονται με την αριθ. 95/75 Π.Υ.Σ. κάθε χρόνο σε ακτήμονες καλλιεργητές και σε αλιείς, κατοίκους των παρακάρλιων κοινοτήτων. Για την οριστική διάθεσή τους ψηφίστηκε ο Ν. 1341/83, οι διατάξεις του οποίου δεν εφαρμόσθηκαν για το λόγο ότι έπρεπε πρώτα να δημιουργηθεί ο μεγάλος ταμιευτήρας που θα κάλυπτε ένα μεγάλο αριθμό εκτάσεων.
     Στο άρθρο 4 του ανωτέρω νόμου προβλέπεται η αποκατάσταση, κατά προτίμηση, των αλιέων στις αποκαλυφθείσες εκτάσεις της Κάρλας, εφόσον η ιδιότητά τους αποδεικνύεται με βιβλιάριο αλιείας ή βεβαίωση της Δ/νσης Αλιείας και είναι κατά κύριο επάγγελμα αγρότες ή αλιείς ή ασχολούνται με χειρωνακτική εργασία ή δεν έχουν κατά την έναρξη ισχύος του νόμου αυτού (1341/83) μαζί με την παραχωρούμενη έκταση στη λίμνη, έκταση μεγαλύτερη από 100 στρέμματα.
     Με την επαναδημιουργία της λίμνης Κάρλας, η οποία ξεκίνησε με πρωτοβουλία του ΥΠΕΧΩΔΕ και δεν έχει ολοκληρωθεί ακόμη, καλύφθηκε μεγάλος αριθμός εκτάσεων και οι εναπομείνασες καλλιεργήσιμες εκτάσεις ανέρχονται σε 8.000 στρέμματα περίπου. Οι εκτάσεις αυτές μισθώνονται για μια καλλιεργητική περίοδο στους ακτήμονες καλλιεργητές και στους αλιείς με σχετική απόφαση Νομαρχών και σύμφωνα με την 95/75 πράξη Υπουργικού Συμβουλίου κυρωθείσα με τον Ν. 138/75.
     	Μίσθωση για μεγαλύτερο χρονικό διάστημα δεν προβλέπεται από καμία διάταξη νόμου.
     Η οριστική διανομή των υπόλοιπων αυτών εκτάσεων θα αποφασισθεί μετά την ολοκλήρωση των έργων επαναπλημμυρισμού της λίμνης, τα οποία ακόμη βρίσκονται σε εξέλιξη.
     Θέμα χρηματικής αποζημίωσης των αλιέων από το Υπουργείο δεν τίθεται, αφού με το Ν. 1341/83, όπως προαναφέραμε, προβλέπεται κατά προτίμηση η αποκατάστασή τους, εφόσον αποφασιστεί η οριστική διάθεση των εκτάσεων της Κάρλας.
     Ο Υφυπουργός
     Α. ΚΟΝΤΟΣ»
     6. Στην με αριθμό 3136/15-9-04 ερώτηση του Βουλευτή κ. Αλέξανδρου Αλαβάνου δόθηκε με το υπ’ αριθμ. 8264/8-10-04 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
     «Απαντώντας στην υπ’ αριθμ. 3136/2004 ερώτηση, που κατατέθηκε στη Βουλή από το Βουλευτή κ. Αλέξανδρο Αλαβάνο, σχετικά με τους θερινούς Κινηματογράφους, σας πληροφορούμε τα εξής:
     Ο Οργανισμός Εργατικής Εστίας (ΟΕΕ), στα πλαίσια της υλοποίησης πολιτιστικών και ψυχαγωγικών προγραμμάτων για τους δικαιούχους του (εργαζόμενους και συνταξιούχους) εγκρίνει και διανέμει κατ' έτος τριάντα χιλιάδες (30.000) εισιτήρια θερινών Κινηματογράφων, ενώ από τα τηρούμενα στοιχεία, προκύπτει ότι κάνουν χρήση αυτών, περίπου, 12.000 δικαιούχοι.
     Παρά το μειωμένο ενδιαφέρον των δικαιούχων για την συγκεκριμένη παροχή, ο ΟΕΕ προτίθεται, αφενός μεν για την ψυχαγωγία τους, αφετέρου δε για την ενίσχυση του εν λόγω θεσμού, να μελετήσει την περαιτέρω ενίσχυσή του και κατά την επόμενη θερινή περίοδο 2005.
     Ο Υπουργός
     ΠΑΝΟΣ ΠΑΝΑΓΙΩΤΟΠΟΥΛΟΣ»
     7. Στην με αριθμό 3149/15-9-04 ερώτηση του Βουλευτή κ. Αναστασίου Χωρέμη δόθηκε με το υπ’ αριθμ. 8266/8-10-04  έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
     «Απαντώντας στην υπ’ αριθμ. 3149/2004 ερώτηση, που κατατέθηκε στη Βουλή από το Βουλευτή κ. Τ. Χωρέμη, σχετικά με την κατοχύρωση της λειτουργίας της Βιομηχανίας Αλλαντικών ΒΕΚΚΑ Α.Ε. η οποία εδρεύει στο 10 χλμ. Κορίνθου - Άργους και των εργασιακών δικαιωμάτων των εργαζομένων, σας πληροφορούμε τα εξής:
     Στις 11-8-04, 24-8-2004 και 9-9-2004 η Κοινωνική Επιθεώρηση Κορίνθου πραγματοποίησε διαδοχικούς έλεγχους στην εν λόγω επιχείρηση στους οποίους διαπιστώθηκε ότι καθυστερεί μέχρι σήμερα να καταβάλλει στο προσωπικό της τις δεδουλευμένες αποδοχές των μηνών lουνίου - lουλίου και Αυγούστου 2004. Για την εν λόγω παράβαση υποβλήθηκαν στον αρμόδιο Εισαγγελέα οι αριθ. 26/31-8-2004 και 28/9-9-2004 μηνύσεις. Ακόμα η τοπική μας Υπηρεσία έκανε εισήγηση στην αρμόδια Διεύθυνση Κοινωνικής Επιθεώρησης Πελοποννήσου για την επιβολή διοικητικών κυρώσεων (προστίμων).
     Συμπληρωματικά σας κάνουμε γνωστό ότι οι εργαζόμενοι στην επιχείρηση από τις 17-5-2004 μέχρι 23-7-2004 και από 16-8-2004 μέχρι σήμερα, βρίσκονται σε επίσχεση εργασίας. Ενώ με το αριθ. 207/10-9-2004 έγγραφο του Εργατικού Κέντρου Κορίνθου έχει ζητηθεί η πραγματοποίηση συμφιλιωτικής διαδικασίας.
     Ο Υπουργός
     ΠΑΝΟΣ ΠΑΝΑΓΙΩΤΟΠΟΥΛΟΣ»
     8. Στην με αριθμό 3158/15-9-04 ερώτηση των Βουλευτών κυρίων Αναστασίας -Συλβάνας Ράπτη, Μιχάλη Παντούλα κα Τηλέμαχου Χυτήρη δόθηκε με το υπ’ αριθμ. 98117-ΙΗ/8-10-04 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 3158/15.9.2004, την οποία κατέθεσαν οι Βουλευτές κ.κ. Αναστασία - Συλβάνα Ράπτη, Μιχάλης Παντούλας και Τηλέμαχος Χυτήρης και η οποία αναφέρεται στο μήνυμα της Υπουργού Εθνικής Παιδείας και Θρησκευμάτων προς τους εκπαιδευτικούς και μαθητές της χώρας, σας γνωρίζουμε ότι στη συνεδρίαση της Βουλής την 17-9-2004, για την Επίκαιρη Επερώτηση με αριθμό 4/8-9-2004 αναφερόμενοι στο συγκεκριμένο έγγραφο του Γενικού Διευθυντή Διοίκησης Προσωπικού Α/θμιας και Β/θμιας Εκπαίδευσης κ. Κατσαρού, εξηγήσαμε ότι το εν λόγω έγγραφο ήταν αποκλειστικά δική του πρωτοβουλία μέσα στα πλαίσια των αρμοδιοτήτων του. όπως και ο ίδιος επιβεβαίωσε με απάντησή του στον ημερήσιο τύπο. Αναφορικά με το περιεχόμενο του μηνύματός μου προς τα Σχολεία με την ευκαιρία της έναρξης του σχολικού έτους/αυτό ήταν καθαρά ένας χαιρετισμός προς τους Εκπαιδευτικούς και Μαθητές ενέργεια την οποία θεωρώ αυτονόητη και θετική.
     Η Υπουργός
     ΜΑΡΙΕΤΤΑ ΓΙΑΝΝΑΚΟΥ»
     9. Στην με αριθμό 3191/16-9-04 ερώτηση του Βουλευτή κ. Απόστολου Κατσιφάρας δόθηκε με το υπ’ αριθμ. 98713-ΙΗ/8-10-04 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 3191/16.9.2004, την οποία κατέθεσε ο Βουλευτής κ. Απόστολος Κατσιφάρας και η οποία αναφέρεται στο μήνυμα της Υπουργού Εθνικής Παιδείας και Θρησκευμάτων προς τους εκπαιδευτικούς και μαθητές της χώρας, σας γνωρίζουμε ότι στη συνεδρίαση της Βουλής την 17-9-2004 για την Επίκαιρη Επερώτηση με αριθμό 4/8-9-2004 αναφερόμενοι στο συγκεκριμένο έγγραφο του Γενικού Διευθυντή Διοίκησης Προσωπικού Α/θμιας και Β/θμιας Εκπαίδευσης κ. Κατσαρού, εξηγήσαμε ότι το εν λόγω έγγραφο ήταν αποκλειστικά δική του πρωτοβουλία μέσα στα πλαίσια των αρμοδιοτήτων του) όπως και ο ίδιος επιβεβαίωσε με απάντησή του στον ημερήσιο τύπο. Αναφορικά με το περιεχόμενο του μηνύματός μου προς τα Σχολεία με την ευκαιρία της έναρξης του σχολικού έτους}αυτό ήταν καθαρά ένας χαιρετισμός προς τους Εκπαιδευτικούς και Μαθητές ενέργεια την οποία θεωρώ αυτονόητη και θετική.
     Η Υπουργός
     ΜΑΡΙΕΤΤΑ ΓΙΑΝΝΑΚΟΥ»
     10. Στην με αριθμό 1219/1-6-2004 ερώτηση του Βουλευτή κ. Δημητρίου Κωνσταντάρα δόθηκε με το υπ’ αριθμ. 40197/29-7-2004 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Απαντώντας στο ανωτέρω σχετικό, με το οποίο μας διαβιβάστηκε η ερώτηση που κατέθεσε στη Βουλή ο Βουλευτής κ. Δ. Κωνσταντάρας, αναφορικά με το αντικείμενο του θέματος σας, γνωρίζουμε ότι ο Δήμος Αθηναίων με το αριθμ.4877/23-6-2004 έγγραφό του μας γνώρισε τα εξής:
     Το Δημοτικό Συμβούλιο του Δήμου Αθηναίων αποφάσισε να προχωρήσει σε ανασύσταση και αναδιάταξη του τρόπου λειτουργίας των μουσικών συνόλων. Για το λόγο αυτό, προχώρησε στη συγκρότηση νέου Δημοτικού Νομικού Προσώπου Δημοσίου Δικαίου «Μουσικά Σύνολα Δήμου Αθηναίων», το οποίο θα επικεντρωθεί αποκλειστικώς στην ανάπτυξη του νέου μουσικού θεσμού.
     Με την απόφαση αυτή τα μουσικά σύνολα διαχωρίστηκαν από τον Πολιτισμικό Οργανισμό Δήμου Αθηναίων στον οποίο ήταν ενταγμένα μέχρι τον Μάρτιο του 2004, απασχολώντας μουσικούς διαφόρων ειδικοτήτων με συμβάσεις έργου, σύμφωνα με τις διατάξεις της κείμενης νομοθεσίας. Η θεσμική αυτή αλλαγή οδήγησε στη διακοπή λειτουργίας των μουσικών συνόλων στον Πολιτισμικό Οργανισμό Δήμου Αθηναίων.
     Η διαδικασία που θα ακολουθήσει για τη συγκρότηση του νέου Ν.Π.Δ.Δ., την έγκριση προϋπολογισμού, τη σύσταση οργανικών θέσεων και εσωτερικών Κανονισμών απαιτεί αρκετό χρόνο και δεν εξαρτάται μόνο από το Δήμο Αθηναίων.
     Τέλος όσο αφορά τη δικαστική εκκρεμότητα μεταξύ των μουσικών που εργάζονταν κατά περιόδους στα μουσικά σύνολα και των Ν.Π.Δ.Δ. του Δήμου Αθηναίων βρίσκεται σε εξέλιξη και ανάλογα με τις δικαστικές αποφάσεις οι. διοικήσεις θα λειτουργήσουν στο πλαίσιο . των νόμων και των κείμενων διατάξεων.
     Ο Υφυπουργός
     Α. ΝΑΚΟΣ»
     11. Στην με αριθμό 1214/6-7-2004 ερώτηση των Βουλευτών κυρίων Δημητρίου Τσιόγκα και Νικολάου Γκατζή δόθηκε με το υπ’ αριθμ. ΥΠΠΟ/ΓΡ/ΥΦΥΠ/ΚΕ/182/29-7-2004 έγγραφο από τον Υφυπουργό Πολιτισμού η ακόλουθη απάντηση:
     «Σε απάντηση της με αριθμ. πρωτοκόλλου 1214/6-7-04 ερώτησης των Βουλευτών κ.κ. Δ. Τσιόγκα και Ν. Γκατζή, σας πληροφορούμε τα εξής:
     Ο Σύλλογος Βερδικουσιωτών Ν. Λάρισας δεν έχει υποβάλει σχετικό αίτημα στην αρμόδια υπηρεσία του Υπουργείου Πολιτισμού, ώστε να γίνει προγραμματισμός οικονομικής του ενίσχυσης.
     Ο σύλλογος Βερδικουσιωτών Ν,. Λάρισας επιτελεί ένα αξιοθαύμαστο πολιτιστικό έργο, όπως όλοι οι πολιτιστικοί σύλλογοι , διασώζοντας την πολιτιστική παράδοση της χώρας. Η πολιτική ηγεσία του Υπουργείου Πολιτισμού δείχνει ιδιαίτερο ενδιαφέρον για όλους τους πολιτιστικούς Συλλόγους της χώρας και προσπαθεί να ενισχύσει την προσπάθειά τους.
     Ο Υφυπουργός
     ΠΕΤΡΟΣ ΤΑΤΟΥΛΗΣ»
     12. Στην με αριθμό 2181/128/15-7-2004 ερώτηση και ΑΚΕ των Βουλευτών κυρίων Μιχάλη Καρχιμάκη, Βασιλείου Οικονόμου, Ευάγγελου Παπαχρήστου, Τόνιας Αντωνίου, Ροδούλας Ζήση, Κωνσταντίνου Σπηλιόπουλου και Λεωνίδα Γρηγοράκου δόθηκε με το υπ’ αριθμ. Φ900α/4158/7349/20-7-2004 έγγραφο από τον Υπουργό Εθνικής Άμυνας η ακόλουθη απάντηση:
     «Σε απάντηση της υπ' αριθμ. 2181/128/15-07-2004 ερώτησης και αίτησης κατάθεσης εγγράφων, που κατέθεσαν οι Βουλευτές κ.κ. Μιχάλης Καρχιμάκης, Βασίλης Οικονόμου, Βαγγέλης Παπαχρήστος, Τόνια Αντωνίου, Ροδούλα Ζήση, Κώστας Σπηλιόπουλος και Λεωνίδας Γρηγοράκος με θέμα τα αιτήματα των πολιτικών υπαλλήλων, σας γνωρίζουμε τα ακόλουθα:
     Οι δεσμεύσεις στις οποίες αναφέρεστε περιλαμβάνονται στο κυβερνητικό πρόγραμμα της ΝΔ, η υλοποίηση του οποίου θα γίνει με κεντρικό προγραμματισμό.
     Οι προτάσεις του ΥΠΕΘΑ προωθούνται μέσα από τον κεντρικό σχεδιασμό των συναρμόδιων Υπουργείων, όταν αυτά είναι έτοιμα να ρυθμίσουν τα συγκεκριμένα θέματα στα οποία αναφέρονται οι κ. Βουλευτές.
     Ερώτημα βέβαια προκαλεί το όψιμο ενδιαφέρον των κ. Βουλευτών του ΠΑΣΟΚ, οι οποίοι ως Κυβέρνηση αδιαφόρησαν για τα προβλήματα των πολιτικών υπαλλήλων του ΥΠΕΘΑ, και σε πέντε μήνες ζητούν να εφαρμοσθούν αυτά που επί δεκαετίες δεν έπραξαν.
     Σ’ αυτή την περίπτωση η σιωπή είναι χρυσός. 
     Ο Υπουργός
     ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
     13. Στην με αριθμό 2060/8-7-2004 ερώτηση του Βουλευτή κ. Αλέξανδρου Αλαβάνου δόθηκε με το υπ’ αριθμ. Φ900α/4152/7336/19-7-2004 έγγραφο από τον Υφυπουργό Εθνικής Άμυνας η ακόλουθη απάντηση:
     «Σε απάντηση της υπ' αριθμ. 2060/08-07-2004 ερώτησης, που κατέθεσε ο Βουλευτής κ. Αλέκος Αλαβάνος, με θέμα την στελέχωση της ΕΜΥ, σας γνωρίζουμε τα ακόλουθα:
     Σύμφωνα με τα αιτήματα της Ε.Μ.Υ. για προσλήψεις Μονίμων Υπαλλήλων και Υπαλλήλων με σχέση εργασίας ιδιωτικού δικαίου ορισμένου χρόνου, η αρμόδια Υπηρεσία του ΓΕΑ έχει προβεί στις απαραίτητες ενέργειες, που είχαν τα εξής αποτελέσματα:
     Την τελευταία πενταετία έλαβαν χώρα δύο προκηρύξεις του Α.Σ.Ε.Π. στις οποίες περιλαμβάνονταν μεταξύ των άλλων, δώδεκα (12) θέσεις ΚΛ/ΤΕ Μετεωρολόγων και τρεις (3) θέσεις ΚΛ/ΤΕ Μετεωρολόγων, εκ των οποίων υπηρετούν σήμερα έξι (6) υπάλληλοι ΚΛ/ΠΕ Μετεωρολόγων και τρεις (3) υπάλληλοι ΚΛ/ΤΕ Μετεωρολόγων. Επίσης έχει εγκριθεί η πρόσληψη τριάντα (30) θέσεων ΚΛ/ ΔΕ Μετεωρολόγων. Έχει εκδοθεί προκήρυξη από το ΑΣΕΠ και αναμένουμε να δημοσιευθεί σε Φύλλο Εφημερίδας της Κυβέρνησης, η οποία περιλαμβάνει πέντε (5) θέσεις ΚΛ/ΠΕ Μετεωρολόγων και τριάντα (30) ΚΛ/ΔΕ Μετεωρολόγων.
     Από το τριετές αίτημα (2002, 2003, 2004), το οποίο υποβλήθηκε στο ΥΠ.ΕΣ.Δ.Δ.Α. για έγκριση προσλήψεων, εγκρίθηκε μεταξύ άλλων η πρόσληψη πέντε (5) υπαλλήλων ΚΛ/ΠΕ Μετεωρολόγων, που έχουν συμπεριληφθεί στην προαναφερθείσα προκήρυξη.
     Με την αριθμ. Πρωτ. ΔΙΠΠ/Φ. ΕΓΚΡ.3/173/οίκοθεν/9851/3-5-2001 Απόφαση της Επιτροπής του άρθρου 2 παρ. 1 της αριθμ. 55/1998 ΠΥΣ εγκρίθηκε η πρόσληψη δύο (2) ατόμων με κονδύλια EUMETSAT, από τους οποίους σήμερα υπηρετεί ένας υπάλληλος και έχει ζητηθεί έγκριση για επαναπροκήρυξη της δεύτερης θέσης.
     Για την μετεωρολογική υποστήριξη των Ολυμπιακών Αγώνων 2004 εγκρίθηκε η πρόσληψη σαράντα πέντε (45) ατόμων, διαφόρων κατηγοριών με σχέση εργασίας ιδιωτικού δικαίου ορισμένου χρόνου και για χρονικό διάστημα μέχρι την ολοκλήρωση των Ολυμπιακών Αγώνων 2004, εκ των οποίων σήμερα υπηρετούν είκοσι οκτώ (28).
     Με το Π.Δ.290/2002 «Οργανισμός Πολιτικού Προσωπικού ΥΠ.ΕΘ.Α.» (άρθρο 2 παρ. 4) προβλέφθηκε η διάθεση εξακοσίων σαράντα δύο (642) θέσεων Μονίμου Τακτικού Προσωπικού για την ενίσχυση της Ε.Μ.Υ., από υο σύνολο των θέσεων του Γενικού Επιτελείου Αεροπορίας πλην όμως στο άρθρο 98 του εν λόγω διατάγματος δεν προβλέφθηκε η σύσταση κλάδων ΠΕ, ΤΕ και ΔΕ Μετεωρολόγων. Ως εκ τούτου η αρμόδια Υπηρεσία του ΓΕΑ δεν έχει τη δυνατότητα να ενισχύσει την Ε.Μ.Υ. με διάθεση προσωπικού σε Μετεωρολόγους.
     Οι πιστώσεις του λειτουργικού Προϋπολογισμού της Ε.Μ.Υ. σχεδιάζονται εντός του εκάστοτε καθοριζομένου, από το Υπουργείο Οικονομικών, ορίου αύξησης γενικότερα για τον κρατικό Προϋπολογισμό και εντάσσονται εντός των ορίων των πιστώσεων του Προϋπολογισμού της Π.Α.
     Παρότι οι λειτουργικοί Προϋπολογισμοί της Πολεμικής Αεροπορίας τα τελευταία χρόνια παρουσιάζουν συνεχείς μειώσεις (έτος 2003: μείωση 0,5%, έτος 2004: μείωση 3,5%), αντίστοιχα από τα απολογιστικά στοιχεία των ετών 2002-2003 προκύπτει ότι οι πληρωμές δαπανών λειτουργίας της Ε.Μ.Υ. είναι αυξημένες κατά 11,14% και για το τρέχον έτος είναι αυξημένες κατά 3,84%.
     Όσον αφορά στην ανταποδοτικότητα των δαπανών λειτουργίας θεσμοθετηθεί επίσημα καμία τέτοια διαδικασία και όπως ήδη έχει προαναψερθεί, οι πιστώσεις λειτουργίας της Ε.Μ.Υ. επιβαρύνουν τον Προϋπολογισμό της Πολεμικής Αεροπορίας.
     Η νέα ηγεσία του ΥΠΕΘΑ. κατανοεί τα προβλήματα που έχουν συσσωρευτεί μέχρι σήμερα στην Ε.Μ.Υ. και θα συμβάλλει στην επίλυσή τους με το καλύτερο δυνατό τρόπο.
     Ο Υφυπουργός
     ΙΩΑΝΝΗΣ Δ. ΛΑΜΠΡΟΠΟΥΛΟΣ»
     14. Στην με αριθμό 2056/8-7-2004 ερώτηση της Βουλευτού κ. Μαρίας Δαμανάκη δόθηκε με το υπ’ αριθμ. ΥΠ.ΠΟ/ΓΡ.ΥΦΥΠ/Κ.Ε./194/2-8-2004 έγγραφο από τον Υφυπουργό Πολιτισμού η ακόλουθη απάντηση:
     «Σε απάντηση της με αριθμ. πρωτοκόλλου 2056/8-7-04 ερώτησης της Βουλευτού κας Μαρίας Δαμανάκη, σας πληροφορούμε τα εξής:
     Τα εκτελεσθέντα έργα για την συντήρηση, ανάδειξη του αρχαιολογικού χώρου Μυκηνών τα οποία γίνονται σύμφωνα με την αρ. ΥΠΠΟ/ΓΔΑΠ/ΑΡΧ/Α1/Φ4/16283/2574/18-2-2004 Υπουργική Απόφαση του ΥΠΠΟ, μετά από γνωμοδότηση του Κεντρικού Αρχαιολογικού Συμβουλίου το Φεβρουάριο του 2004, δρομολογούνται εδώ και δύο χρόνια και προβλέπεται να ολοκληρωθούν στο τέλος του 2006.
     Σύμφωνα με το τεχνικό δελτίο του έργου δεν προβλέπεται διακοπή υλοποίησης αυτού κατά τη διάρκεια του θέρους, ούτε διακοπή υλοποίησης αυτού κατά τη διάρκεια τέλεσης Ολυμπιακών Αγώνων.
     Ωστόσο αυτή την περίοδο τα έργα της διαδρομής διακίνησης των επισκεπτών έχουν ολοκληρωθεί και δεν υπάρχει κανένα πρόβλημα για τους επισκέπτες.
     Επίσης πρόβλημα δεν προέκυψε κατά τη διάρκεια εκτέλεσης του έργου κατά την οποία είχαν ληφθεί όλα τα μέτρα για τη διακίνηση των επισκεπτών με απαιτούμενες παρακάμψεις, σημάνσεις και περιφρουρήσεις με φύλακες εργοταξίου που προσλήφθηκαν για το σκοπό αυτό.
     Επομένως τα αναφερόμενα στη σχετική ερώτηση είναι υπερβολικά και δεν είναι απαραίτητο να ληφθούν πρόσθετα και ειδικά μέτρα για ένα έργο το οποίο εκτελείται βάσει μελέτης εγκεκριμένης από το Υπουργείο Πολιτισμού.
     Ο Υφυπουργός
     ΠΕΤΡΟΣ ΤΑΤΟΥΛΗΣ»
     15. Στην με αριθμό 2036/8-7-2004 ερώτηση του Βουλευτή κ. Φώτη Κουβέλη δόθηκε με το υπ’ αριθμ. ΥΠΠΟ/ΓΡ.ΥΦ.ΚΕ./193/2-8-2004 έγγραφο από τον Υφυπουργό Πολιτισμού η ακόλουθη απάντηση:
     «Σε απάντηση της με αρ. πρ. 2036/8-7-2004 ερώτησης του Βουλευτή κου Φ.Κουβέλη, σας πληροφορούμε τα εξής:
     Το θέμα της αξιοποίησης της πρώην Βασιλικής Περιουσίας στο Τατόι αποτελεί αναπόσπαστο κομμάτι της ελληνικής ιστορίας και η διατήρησή της αποτελεί ένα σημαντικό θέμα, το οποίο απασχολεί την πολιτική ηγεσία του Υπουργείου Πολιτισμού. Η προστασία και η ανάδειξη τόσο των κτηρίων όσο και των αντικειμένων αποτελεί- μια από τις σημαντικότερες επιδιώξεις της σημερινής πολιτικής ηγεσίας, η οποία μετά από αλλεπάλληλες συσκέψεις με τις αρμόδιες Υπηρεσίες του Υπουργείου Πολιτισμού, έχει καθορίσει τους πρώτους στόχους της και έχει οριοθετήσει το πλαίσιο μέσα στο οποίο θα κινηθεί προκειμένου η έκταση της πρώην Βασιλικής περιουσίας, η οποία είχε αφεθεί στη φθορά του χρόνου, να γίνει ένας επισκέψιμος χώρος, ανοιχτός για το κοινό. Το Υπουργείο Πολιτισμού έχοντας συντάξει πρόγραμμα συντήρησης και ανάδειξης όλων των κτηρίων του κτήματος, θα προβεί στην κατάρτιση ομάδας προσωπικού το οποίο θα καταγράψει, θα μελετήσει όλα τα προβλήματα και τις φθορές των κτηρίων προκειμένου αυτά να αναδειχθούν και να αξιοποιηθούν κατάλληλα. Ένα από τα βασικά κτήρια του κτήματος είναι το Ανάκτορο ενώ το θέμα της επισκευής της στέγης του αποτελεί μια από τις πρώτες εργασίες για το Υπουργείο Πολιτισμού, εργασία η οποία ήδη δρομολογείται. Επισημαίνεται ότι η πολιτική ηγεσία του Υπουργείου θεωρεί επιτακτική την ανάγκη διαμόρφωσης και παράλληλης αξιοποίησης του κτήματος του Τατοϊου, δεδομένου ότι συνδέεται άρρηκτα με την ελληνική πολιτική ιστορία και έχει υποστεί με το πέρασμα του χρόνου πολλές φθορές.
     Ο Υφυπουργός
     ΠΕΤΡΟΣ ΤΑΤΟΥΛΗΣ»
     16. Στην με αριθμό 1752/24-6-2004 ερώτηση του Βουλευτή κ. Δημητρίου Πιπεργιά δόθηκε με το υπ’ αριθμ. ΤΚΕ/Φ2/15468/12.7.04 έγγραφο από τον υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της ερώτησης, με αριθμό 1752/24-6-2004, που κατέθεσε στη Βουλή ο Bουλευτής κ. Δημήτριος Πιπεργιάς, και αφορά στα μέτρα που λαμβάνει η κυβέρνηση για την καταπολέμηση της γραφειοκρατίας και συγκεκριμένα στον τομέα της επιχειρηματικότητας, σας γνωρίζουμε τα εξής:
     Η γενική Γραμματεία Δημόσιας Διοίκησης του ΥΠΕΣΔΔΑ, έχει προωθήσει μεγάλο αριθμό διοικητικών μέτρων, τα οποία συντελούν στην επίτευξη του βασικού στόχου της που είναι η απλούστευση των διοικητικών διαδικασιών και η εξυπηρέτηση του πολίτη Το νομοθετικό πλαίσιο της απλούστευσης περιλαμβάνει ένα σύνολο νόμων και κανονιστικών πράξεων (ενδεικτικά: Ν.2539/97, αρ.25, παρ. 13 - Ν. 3013/02, αρ.31 - N.3200/03, αρ. 25, παρ. 4 - N.3230/04, αρ. 10,11 -Ν.3242/04, αρ. 5,6,8).
     Η δημιουργία 1052 Κέντρων Εξυπηρέτησης Πολιτών σε όλη την Ελληνική Επικράτεια και η διεκπεραίωση μέσω αυτών περίπου 900 διοικητικών διαδικασιών, συνιστά ένα σημαντικό μέτρο για την αποτελεσματική εξυπηρέτηση των πολιτών. Τα ΚΕΠ συστάθηκαν με το άρθρο 31 του Ν. 3013/02 στο οποίο προβλέφθηκε η αποστολή τους και οι αρμοδιότητές τους. Οι πολίτες απευθύνονται στα ΚΕΠ τα οποία αναλαμβάνουν τη διεκπεραίωση με αποτελεσματικό τρόπο ενός συνόλου διαδικασιών οι οποίες έχουν ενταχθεί σε αυτά, μέσω κοινών υπουργικών αποφάσεων.
     Για την αποφυγή αδικαιολόγητων καθυστερήσεων σε αιτήματα πολιτών ,σύμφωνα με το ν. 3230/04 και 3242/04, έχουν προβλεφθεί προθεσμίες εντός των οποίων οι υπηρεσίες οφείλουν να διεκπεραιώνουν τις αιτήσεις. Σε περίπτωση μη τήρησης των προθεσμιών, προβλέπεται πλήρης αποζημίωση για τους πολίτες.
     Ένα πολύ σημαντικό επίσης μέτρο για την απλούστευση των διαδικασιών και την πάταξη της γραφειοκρατίας είναι η εφαρμογή των ολοκληρωμένων διοικητικών συναλλαγών (άρθρο 8, ν.3242/04). Το μέτρο αυτό θα εφαρμοστεί σε υπηρεσίες που διαθέτουν πλήρως αυτοματοποιημένες διαδικασίες, ώστε να εκλείψει η ανάγκη έκδοσης δικαιολογητικών και να αντικατασταθεί από την ηλεκτρονική διαβεβαίωση των υπηρεσιών, οΙ οποίες θα εξέδιδαν αυτά τα δικαιολογητικά.
     Η αυτεπάγγελτη αναζήτηση δικαιολογητικών από τις υπηρεσίες συνιστά ένα ακόμη μέτρο, το οποίο θα συντελέσει στην πάταξη και καταπολέμηση της γραφειοκρατίας, αφού οι πολίτες θα αποδεσμευθούν σταδιακά από την υποχρέωση υποβολής δικαιολογητικών, τα οποία θα αναζητούνται πλέον από τις υπηρεσίες (ν 3247/04, άρθρο 5).
     Ειδικότερα για την απλούστευση των διοικητικών διαδικασιών που άπτονται θεμάτων επιχειρηματικότητας, η υπηρεσία μας, από κοινού με το Υπουργείο Οικονομίας και Οικονομικών και τα κατά περίπτωση αρμόδια υπουργεία, επεξεργάζεται πρόταση οδηγίας του Ευρωπαϊκού Κοινοβουλίου και του Συμβουλίου, σχετικά με τις υπηρεσίες στην εσωτερική αγορά. Η συγκεκριμένη πρόταση εντάσσεται στη διαδικασία οικονομικών μεταρρυθμίσεων που εξήγγειλε το Ευρωπαϊκό Συμβούλιο της Λισσαβώνας για τη μεταμόρφωση της ΕΕ, με ορίζοντα το 2010, για την περισσότερο ανταγωνιστική και δυναμική οικονομία της γνώσης. Η προς επεξεργασία πρόταση οδηγίας, αποτελεί μέρος της στρατηγικής που υιοθέτησε η Επιτροπή για την κατάργηση των εμποδίων που παρακωλύουν την ανάπτυξη των δραστηριοτήτων παροχής υπηρεσιών στην εσωτερική αγορά. Γι αυτό τον λόγο, σύμφωνα με την οδηγία, προβλέπεται να προωθηθούν:
     1) μέτρα διοικητικής απλούστευσης και ιδίως δημιουργία ενιαίων κέντρων εξυπηρέτησης (ήδη στην Ελλάδα λειτουργούν τα ΚΕΠ), στα οποία ένας πάροχος υπηρεσιών μπορεί να ολοκληρώνει τις διοικητικές διαδικασίες σχετικά με τη δραστηριότητά του, καθώς και την υποχρέωση να καταστεί δυνατή η ολοκλήρωση των εν λόγω διαδικασιών με ηλεκτρονικά μέσα.
     2) συγκεκριμένες αρχές οι οποίες πρέπει να ικανοποιούν τα συστήματα αδειοδότησης που επιβάλλονται στις δραστηριότητες παροχής υπηρεσιών και ιδίως στις προϋποθέσεις και τις διαδικασίες χορήγησης άδειας 
     3) απαγόρευση ορισμένων νομικών απαιτήσεων, οι οποίες είναι ιδιαίτερα περιοριστικές για την ανάπτυξη της επιχειρηματικότητας 
     4) υποχρέωση αξιολόγησης της συμβατότητας ορισμένων άλλων νομικών απαιτήσεων με τους όρους που καθορίζονται στην οδηγία, ιδίως όσον αφορά την αναλογικότητα.
     Το σύνολο των ανωτέρω μέτρων και ρυθμίσεων συνιστούν μια ολοκληρωμένη πολιτική για την καταπολέμηση της γραφειοκρατίας, η οποία στοχεύει στη βελτίωση των σχέσεων κράτους- πολίτη και την αναβάθμιση του αναπτυξιακού ρόλου του κράτους.
     Ο Υφυπουργός
     ΑΠΟΣΤΟΛΟΣ ΑΝΔΡΕΟΥΛΑΚΟΣ»
     17. Στην με αριθμό 1512/6.6.04 ερώτηση της Βουλευτού κ. Χρύσας Αράπογλου δόθηκε με το υπ’ αριθμ. 375Β/8.7.04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Σε απάντηση της παραπάνω ερώτησης που αφορά «Διάσωση ιστορικού κτιρίου στο στρατόπεδο Παύλου Μελά», σας γνωρίζουμε ότι για θέματα προστασίας της πολιτιστικής κληρονομιάς στους νομούς Μακεδονίας και Θράκης, αρμόδιο είναι το ΥΜΑΘ. (Δ/νση Κοινωνικής - Πολιτιστικής Ανάπτυξης και Επικοινωνίας) μετά την ισχύ του 358/86 Πρ. Δ/τος (ΦΕΚ 458Α'/10.10.86, Άρθρο 2).
     Ο Υπουργός
     Γ. ΣΟΥΦΛΙΑΣ»
     18. Στην με αριθμό 1517/16.6.04 ερώτηση των Βουλευτών κυρίων Ασημίνας Ξηροτύρη-Αικατερινάρη και Ιωάννου Δραγασάκη δόθηκε με το υπ’ αριθμ. Β13-691/9.7.04 έγγραφο από τον Υφυπουργό Ανάπτυξης η ακόλουθη απάντηση:
     «Απαντώντας στην υπ’ αριθμ. 1517/16-6-2004 ερώτηση, που κατέθεσαν στη Βουλή των Ελλήνων οι Βουλευτές κ.κ. Α. Ξηροτύρη - Αικατερινάρη και Γ. Δραγασάκης, με θέμα «Μεγάλη ακρίβεια σε τρόφιμα και ποτά για την Ελλάδα», σας γνωστοποιούμε τα ακόλουθα:
     Οι περίφημες συμφωνίες κυρίων που πραγματοποίησε η προηγούμενη κυβέρνηση ειδικά την περίοδο 2001-2003 και οι οποίες, όπως δείχνουν και τα στοιχεία που παρουσιάζονται στο κείμενο της σχετικής ερώτησης, οδήγησαν σε υψηλότερες αυξήσεις στα τρόφιμα και μη αλκοολούχα ποτά στην χώρα μας από ότι στις υπόλοιπες χώρες της ευρωζώνης.
     Τα στοιχεία της ΕΣΥΕ δείχνουν επίσης, ότι οι αυξήσεις στα τρόφιμα και μη αλκοολούχα ποτά στην περίοδο Μαρτίου - Μαίου 2004 ήταν περιορισμένες, μόλις 0,7% έναντι 6,9% το αντίστοιχο τρίμηνο του 2003.
     Οι υπηρεσίες της ΓΓΕ Ι ΥΠΑΝ ή η Επιτροπή Ανταγωνισμού δεν διέθεταν κανενός είδους χαρτογράφηση της αγοράς τροφίμων και μη αλκοολούχων ποτών, προκειμένου να προχωρήσουν στις αναγκαίες και αποτελεσματικές, για τα συμφέροντα των καταναλωτών, διαρθρωτικές κινήσεις.
     Για το λόγο αυτό το Υπουργείο Ανάπτυξης, σε συνεργασία με την Επιτροπή Ανταγωνισμού προχωρά σε μια ολοκληρωμένη χαρτογράφηση των αγορών και κατά προτεραιότητα της αγοράς τροφίμων και μη αλκοολούχων ποτών. Απώτερος στόχος της χαρτογράφησης είναι:
     Η δημιουργία μιας Βάσης Γνώσης για τις συνθήκες ανταγωνισμού στη συγκεκριμένη αγορά, η οποία θα επεκτείνεται και θα επικαιροποιείται σε τακτά διαστήματα και η οποία θα δώσει στην Επιτροπή Ανταγωνισμού τη δυνατότητα να μπορεί να ενεργεί αποτελεσματικά στον αυτεπάγγελτο ελεγκτικό της ρόλο σε θέματα συμπράξεων και καταχρηστικής εκμετάλλευσης δεσπόζουσας θέσης.
     Με βάση την γνώση που θα αποκτήσει το ΥΠΑΝ πχ. Βαθμός συγκέντρωσης και διαχρονική εξέλιξη μεριδίων, βαθμός συγκέντρωσης αγοραστών, εμπόδια εισόδου νέων επιχειρήσεων στην αγορά, βαθμός 2 δυναμικότητας του κλάδου, το Υπουργείο Ανάπτυξης θα προχωρήσει σε μέτρα διαρθρωτικών αλλαγών και το άνοιγμα των συγκεκριμένων κλάδων στον ανταγωνισμό.
     Δυστυχώς, η ανεπάρκεια του κρατικού μηχανισμού και η ανάπτυξη σημαντικών στρεβλώσεων στις αγορές, αποτέλεσμα της αδιαφορίας και των ιδεολογικών δογματισμών των τελευταίων δεκαετιών, επιμηκύνουν τον χρόνο προετοιμασίας των σωστών λύσεων. Παρ' όλο που η κάθε καθυστέρηση είναι ανεπιθύμητη, είναι προτιμότερο να μην υιοθετηθούν πρόχειρες λύσεις και μέτρα που στηρίζονται σε ελλιπή πληροφόρηση, αλλά να προχωρήσει η προσεκτική και σωστή αξιολόγηση των δεδομένων πριν προταθούν συγκεκριμένα μέτρα.
     Επίσης, σας επισυνάπτουμε το με αριθμ. πρωτ. 3214/28.6.2004 έγγραφο του Προέδρου της Επιτροπής Ανταγωνισμού κ. Σ. Ζησιμόπουλου.
     Ο Υφυπουργός
     ΓΙΑΝΝΗΣ ΠΑΠΑΘΑΝΑΣΙΟΥ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)
     19. Στην με αριθμό 1574/18.6.04 ερώτηση του Βουλευτή κ. Βασιλείου Έξαρχου δόθηκε με το υπ’ αριθμ. 35635/7.7.04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της ανωτέρω ερώτησης του Βουλευτή κ. Βασ. Έξαρχου και στα πλαίσια των αρμοδιοτήτων μας, σας πληροφορούμε ότι το ΥΠ.ΕΣ.Δ.Δ.Α., προκειμένου να συμβάλει στην αντιμετώπιση των ζημιών που προκλήθηκαν από τις θεομηνίες, χρηματοδότησε τη Ν.Α. Λάρισας με το ποσό των 280.000,00 €, το Δ. Νέσσωνος με το ποσό των 90.000,00 €, το Δήμο Νίκαιας με το ποσό των 40.000,00 € και το Δήμο Πλατυκάμπου με το ποσό των 80.000,00 €.
     Για τα λοιπά θέματα αρμόδιο να απαντήσει είναι το συνερωτώμενο Υπουργείο Αγροτικής Ανάπτυξης και Τροφίμων.
     Ο Υφυπουργός
     ΑΘΑΝ. ΝΑΚΟΣ»
     20. Στην με αριθμό 1533/18.6.04 ερώτηση του Βουλευτή κ. Πέτρου-Παύλου Αλιβιζάτου δόθηκε με το υπ’ αριθμ. 7017/4/4369/9.7.04 έγγραφο από τον Υφυπουργό Δημόσιας Τάξης η ακόλουθη απάντηση:
     «Σε απάντηση της ανωτέρω ερώτησης, που κατέθεσε ο Βουλευτής κ. Π. Αλιβιζάτος, σε ό,τι μας αφορά, σας γνωρίζουμε ότι, σύμφωνα με το ν. 2647/1998, η αρμοδιότητα εφαρμογής των διατάξεων που αφορούν το υπαίθριο εμπόριο και τις λαϊκές αγορές, από 22-2-1999, έχει μεταβιβασθεί και ασκείται πλέον από τους Ο.Τ.Α., ενώ σύμφωνα με τονν.2323/1995, όπως τροποποιήθηκε με τον ν.3190/2003, η αρμοδιότητα αυτή έχει επεκταθεί και σε κλιμάκια του Υπουργείου Ανάπτυξης. Στις περιπτώσεις αυτές η αρμοδιότητα της Ελληνικής Αστυνομίας περιορίζεται στην παροχή συνδρομής στις εν λόγω Υπηρεσίες, όταν της ζητηθεί, σύμφωνα με τις διατάξεις του Π.δ. 141/1991.
     Ωστόσο, οι Υπηρεσίες μας διενεργούν ελέγχους, οι οποίοι αφορούν, μεταξύ άλλων, τη νομιμότητα παραμονής στη χώρα αλλοδαπών μικροπωλητών και τη νομιμότητα κατοχής των πωλουμένων ειδών, καθώς και την εφαρμογή της αγορανομικής νομοθεσίας, ενώ, οσάκις κατά τους ελέγχους αυτούς, διαπιστώνουν την άσκηση του επαγγέλματος του στάσιμου ή πλανόδιου μικροπωλητή χωρίς άδεια ενημερώνουν τους αρμόδιους ο.Τ.Α. για την επιβολή προβλεπόμενων διοικητικών κυρώσεων.
     Ενδεικτικά, σας πληροφορούμε ότι, κατά το εξάμηνο από 1-11-2003 έως 30-4-2004, από τις αρμόδιες Υπηρεσίες μας, εκτός της Γενικής Αστυνομικής Διεύθυνσης Αττικής, βεβαιώθηκαν, μεταξύ άλλων, 178 παραβάσεις αγορανομικής νομοθεσίας, 91 παραβάσεις της υγειονομικής νομοθεσίας και 141 παραβάσεις για άσκηση υπαιθρίου εμπορίου χωρίς άδεια, ενώ σε 831 περιπτώσεις παρασχέθηκε η προβλεπόμενη, από τις ισχύουσες διατάξεις, συνδρομή στις αρμόδιες Υπηρεσίες.
     Ειδικότερα, στην περιοχή της Αθήνας, κατά το χρονικό διάστημα από 30-7-2003 έως 31-1-2004, εφαρμόσθηκε πρόγραμμα αντιμετώπισης των εν λόγω προβλημάτων, σε συνεργασία με τη Δημοτική Αστυνομία του Δήμου Αθηναίων, όπου σε 821 περιπτώσεις "παρασχέθηκε η προβλεπόμενη συνδρομή, ενώ σε 464 περιπτώσεις κατασχέθηκαν τα διάφορα εμπορεύματα. Επίσης, κατά το χρονικό διάστημα από 7-4 έως 30-4-2004, παρασχέθηκε συνδρομή σε 8 συνεργεία ελέγχου του Δήμου Αθηναίων, από τα οποία πραγματοποιήθηκαν 301 αποσύρσεις προϊόντων και απομακρύνσεις μικροπωλητών από διάφορα σημεία της πόλης της Αθήνας.
     Πέραν αυτών, για την αντιμετώπιση των προβλημάτων, που δημιουργούνται από την άσκηση του παραεμπορίου, στην περιοχή του Δήμου Αθηναίων, πρόσφατα στο Υπουργείο μας πραγματοποιήθηκε σύσκεψη με τη συμμετοχή εκπροσώπων του Υπουργείου Ανάπτυξης, του Σώματος Δίωξης Οικονομικού Εγκλήματος και του Δήμου Αθηναίων, όπου αποφασίσθηκε και ήδη, από 2-5-2004, εφαρμόζεται σχέδιο, στα πλαίσια του οποίου δραστηριοποιούνται σε καθημερινή βάση 14 μικτά συνεργεία ελέγχου με τη συμμετοχή υπαλλήλων των ανωτέρω Υπηρεσιών, καθώς και αστυνομικών. Ενδεικτικά δε σημειώνεται ότι, κατά το χρονικό διάστημα 2/5 έως 31/5/2004, από τα εν λόγω συνεργεία, εκτός των άλλων, πραγματοποιήθηκαν 305 αποσύρσεις και ισάριθμες δεσμεύσεις εμπορευμάτων διαφόρων ειδών, ελέγχθησαν 385 αλλοδαποί για το νόμιμο της παραμονής τους και βεβαιώθηκαν 3 παραβάσεις του ν. 2910/2001 «περί αλλοδαπών», 17 παραβάσεις του ν. 2960/2001 «περί τελωνειακού κώδικα», 14 παραβάσεις του ν. 2121/1993 για πώληση παράνομων cd's, ενώ συνελήφθησαν και 7 άτομα για πώληση παράνομων cds. Επίσης, κατασχέθηκαν 2.915 πακέτα τσιγάρων, καθώς και 39.455 κλεψίτυπα προϊόντα cds.
     Ο Υφυπουργός
     ΧΡΗΣΤΟΣ ΜΑΡΚΟΓΙΑΝΝΑΚΗΣ»
     21. Στην με αριθμό 1513/16-6-04 ερώτηση της Βουλευτού κ. Χρύσας Αράπογλου δόθηκε με το υπ’ αριθμ. 60884/8-7-04 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
     «Απαντώντας στην με αρ. 1513/16-6-2004 ερώτηση που κατατέθηκε στη Βουλή από τη Βουλευτή κ. Χ. Αράπογλου σχετικά με τη λειτουργία Μονάδων Απεξάρτησης από τα Ναρκωτικά στη Θεσσαλονίκη, σας γνωρίζουμε τα εξής:
     Κάθε θάνατος εξαρτημένου είναι εξαιρετικά σημαντικός για τις υπηρεσίες υγείας που ασχολούνται με αυτόν τον πληθυσμό.
     Για να υπάρξει μία παγιωμένη αντίληψη για τάσεις αύξησης ή μείωσης της θνησιμότητας ανάμεσα στους χρήστες ουσιών απαιτείται ένα μεγάλο χρονικό διάστημα ελέγχου των τάσεων, γιατί συχνά και από συγκυριακούς λόγους (όπως ύπαρξη στην αγορά υπερβολικά καθαρής ή επικίνδυνα νοθευμένης ηρωίνης ή νέες ουσίες που προωθούνται στους χρήστες και συνεργούν επικίνδυνα με την ηρωίνη, κα.) έχουμε περιοδικές αυξήσεις των θανάτων. Προκειμένου να αξιολογηθούν στατιστικά τα στοιχεία απαιτείται ικανός χρόνος ώστε "οι αναφερθέντες θάνατοι" να διερευνηθούν ως προς τα αίτια του θανάτου, ώστε να καταταγούν ως "βεβαιωθέντες θάνατοι" πλέον, ως αποτέλεσμα χρήσης ναρκωτικών, αφού έχουν αποκλεισθεί άλλα αίτια, όπως πχ τροχαίο, ατύχημα, συννοσηρότητα, κλπ..
     Ο πληθυσμός των εξαρτημένων χρηστών ηρωίνης παρουσιάζει θνησιμότητα σχεδόν δεκαπλάσια του υγιούς πληθυσμού, ενώ η θνησιμότητα αυτή μειώνεται κατακόρυφα όταν οι ασθενείς αυτοί εισαχθούν σε θεραπευτικά προγράμματα (θεραπευτικά προγράμματα κάθε τύπου).
     Το 2003 οι αναφερθέντες θάνατοι στη χώρα είναι 226 έναντι 269 αναφερθέντων-βεβαιωθέντων το 2002 και 334 αναφερθέντων- 321 βεβαιωθέντων το 2001. Κατά το τρέχον έτος 2004 παρατηρήθηκε αύξηση θανάτων στη Θεσσαλονίκη (31 άτομα από 1-1-04 έως 29-6-2004) εκ των οποίων 20 το τελευταίο τρίμηνο Απριλίου- Ιουνίου. 
     Σύμφωνα με τις αρμόδιες υπηρεσίες της Θεσσαλονίκης, ύστερα από χημικές αναλύσεις κατασχεθέντων ποσοτήτων ναρκωτικών, εκτιμάται ότι πολλοί από τους θανάτους οφείλονται:
     - Σε χρήση ηρωίνης με παράλληλη χρήση άλλων ναρκωτικών ουσιών (ηρεμιστικών ή αλκοόλ).
     - Στην κυκλοφορία ποσότητας ηρωίνης αυξημένης καθαρότητας που κρίνεται πολύ επικίνδυνη.
     Η ανάπτυξη θεραπευτικών υπηρεσιών ικανών να προσελκύσουν και να συγκρατήσουν στις τάξεις τους το μεγαλύτερο δυνατό πληθυσμό εξαρτημένων χρηστών είναι απαραίτητη για τη μείωση της θνησιμότητας. Για την ανάπτυξη αυτών των υπηρεσιών είναι απαραίτητη εκτός από την πολιτική βούληση και η ευαισθητοποίηση των τοπικών κοινωνιών για την απρόσκοπτη υποδοχή αυτών των υπηρεσιών, αλλά και η ουσιαστική ενεργοποίηση του ΕΣΥ στην αντιμετώπιση της συννοσηρότητας αυτού του πληθυσμού.
     Στη Θεσσαλονίκη λειτουργούν αυτή τη στιγμή τρεις (3) Μονάδες Υποκατάστατων, οι οποίες μετά την πλήρη ανάπτυξη της τρίτης Μονάδας θα καλύπτουν περίπου 650-700 χρήστες. Η μέχρι στιγμής καταγεγραμμένη ζήτηση της συγκεκριμένης θεραπείας(η οποία όμως μπορεί και να αυξηθεί) οδηγεί στην ανάγκη λειτουργίας δύο (2) ακόμη τουλάχιστον Μονάδων στην πόλη.
     Ο Οργανισμός κατά των Ναρκωτικών (ΟΚΑΝΑ) έχει ήδη ξεκινήσει τις διαδικασίες εγκατάστασης μίας νέας τέταρτης Μονάδας σε χώρο του ΟΣΕ, στην περιοχή του λιμένος Θεσσαλονίκης και θα τις ολοκληρώσει το συντομότερο δυνατόν. Θα επιδιώξει ακόμη να λύσει την εκκρεμότητα του κτιρίου, ιδιοκτησίας του Οργανισμού, το οποίο από μακρού χρόνου τελεί υπό κατάληψη, έτσι ώστε να υπάρξει χώρος για την ανάπτυξη και άλλων υπηρεσιών του Οργανισμού στην πόλη, όπως Κέντρο Άμεσης Βοήθειας, Μονάδα Επανένταξης, κλπ..
     Σχετικά με την ενίσχυση των υποδομών του ΟΚΑΝΑ σας γνωρίζουμε ότι προγραμματίζονται τα ακόλουθα:
     1. Ενίσχυση των ενημερωτικών δραστηριοτήτων κυρίως μέσω των σχολικών προγραμμάτων. Τα κέντρα πρόληψης θα αυξηθούν σημαντικά για να υπάρξει μια κατά το δυνατόν ικανοποιητική χωροταξική κατανομή. Επίσης προγραμματίζεται αύξηση των μονάδων χορήγησης υποκατάστατων.
     	2. Ήδη αναζητούνται νέα κτίρια και καταβάλλονται προσπάθειες να αξιοποιηθούν κτιριακές υποδομές που έχουν επί του παρόντος δεσμευθεί.
     3. Συνέχιση της ψυχοκοινωνικής στήριξης και δημιουργία ευκαιριών για επαγγελματική επανένταξή τους.
     Αναφορικά με το χρονοδιάγραμμα θεραπείας της εξάρτησης για το έτος 2005, το ΚΕΘΕΑ έχει προγραμματίσει την υλοποίηση των εξής θεραπευτικών υπηρεσιών στην περιοχή της Θεσσαλονίκης:
     1. Κέντρο Πολλαπλής Παρέμβασης Θεσσαλονίκης: Πρόκειται για πρόγραμμα άμεσης πρόσβασης που θα αναπτύξει δράσεις προσέγγισης street work και επικεντρώνεται στην προσπάθεια μείωσης των επιπτώσεων στην υγεία που η χρήση ουσιών συνεπάγεται. Θα ασχοληθεί ιδιαίτερα με τις απομονωμένες ομάδες χρηστών που δεν προσέρχονται στα προγράμματα όπως οι άστεγοι, εκδιδόμενες γυναίκες, μέλη μειωτικών ομάδων όπως οι αθίγγανοι, κλπ..
     2. Θεραπευτική Κοινότητα Απεξάρτησης Δικαστικών Φυλακών Διαβατών: Σε συνεργασία με το Θεραπευτικό Πρόγραμμα ΙΘΑΚΗ η θεραπευτική κοινότητα θα λειτουργήσει σε πλήρη ανάπτυξη με ημερήσια δυναμικότητα 20 ατόμων. Θα προσφέρει ψυχική απεξάρτηση μέσα στη φυλακή και θα παραπέμπονται τα μέλη για τη φάση της επανένταξης στο Κέντρο Υποδοχής Αποφυλακισμένων στη Θεσσαλονίκη.
     Επίσης στον τομέα της ενημέρωσης το ΚΕΘΕΑ προγραμματίζει μεγάλη καμπάνια ευαισθητοποίησης - ενημέρωσης των τοπικών κοινωνιών με στόχο την απρόσκοπτη εγκατάσταση των νέων μονάδων. Ο ευρύτερος στόχος είναι η καταπολέμηση του ρατσισμού και η διαμόρφωση κλίματος αλληλεγγύης και υποστήριξης προς τα εξαρτημένα άτομα για τη διευκόλυνση της κοινωνικής τους ένταξης.
     Ακόμα σε συνεργασία με το Πανεπιστήμιο Αθηνών θα αναπτύξει το 2005 πρόγραμμα συμβουλευτικής μέσω διαδικτύου το οποίο θα απευθύνεται τόσο σε επαγγελματίες (δάσκαλους, καθηγητές, κλπ.) όσο και σε γονείς ή νέους που έχουν πρόβλημα με τη χρήση ουσιών.
     Ο Υφυπουργός
     Α. ΓΙΑΝΝΟΠΟΥΛΟΣ»
     22. Στην με αριθμό 1478/15-6-04 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 60891/7-7-04 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
     «Απαντώντας στην με αρ. 1478/15-6-2004 ερώτηση που κατατέθηκε στη Βουλή από το Βουλευτή κ. Β. Κεγκέρογλου σχετικά με τη λειτουργία Mικροβιολογικού Εργαστηρίου στο Κέντρο Υγείας Αρκαλοχωρίου, σας γνωρίζουμε ότι όπως σε όλα τα Κέντρα Υγείας της χώρας και στο Κέντρο Υγείας Αρκαλοχωρίου πρoβλέπεται εξοπλισμένο εργαστήριο καθώς και μία θέση του κλάδου ΤΕ Βοηθών Ιατρικών Εργαστηρίων ή ΔΕ Παρασκευαστών.
     Ο Υπουργός
     Ν. ΚΑΚΛΑΜΑΝΗΣ»
     23. Στην με αριθμό 1555/18-6-04 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. Φ900α/4113/7285/29-6-04 έγγραφο από τον Υπουργό Εθνικής Άμυνας η ακόλουθη απάντηση:
     «Σε απάντηση της υπ' αριθμ. 1555/18-06-04 ερώτησης, που κατέθεσε ο Βουλευτής κ. Στυλιανός Ματζαπετάκης με θέμα τη διαδικασία ορκωμοσίας των καθολικών στρατιωτών, σας γνωρίζουμε τα ακόλουθα:
     Οι καθολικοί στρατιώτες, όπως και στο παρελθόν, έτσι και σήμερα, ορκίζονται μαζί με τους λοιπούς ορθόδοξους στρατιώτες και όχι με τους στρατιώτες άλλων θρησκειών. Χαρακτηριστικό των παραπάνω αποτελεί το γεγονός ότι κατά τη τελετή ορκωμοσίας στις 10 Ιουνίου 2004, στο ΚΕΔΒ Χαϊδαρίου, ένας καθολικός στρατιώτης συμμετείχε στη φρουρά συνοδείας του Ευαγγελίου, στοιχείο το οποίο καταδεικνύει ότι ο Στρατός Ξηράς και οι Ένοπλες Δυνάμεις γενικότερα, σέβονται τις θρησκευτικές πεποιθήσεις και απόψεις του προσωπικού και δεν προβαίνουν σε καμία απολύτως διάκριση.
     Ο Υπουργός
     ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
     24. Στην με αριθμό 1495/16-6-04 ερώτηση του Βουλευτή κ. Κωνσταντίνου Τσιπλάκη δόθηκε με το υπ’ αριθμ. Φ900α/4105/7277/28-6-04 έγγραφο από τον Υπουργό Εθνικής Άμυνας η ακόλουθη απάντηση:
     «Σε απάντηση της υπ' αριθμ. 1495/16-06-2004 ερώτησης, που κατέθεσε ο Βουλευτής κ. Κωνσταντίνος Τσιπλάκης, με θέμα την πρόταση αξιοποίησης του κτιρίου της Λέσχης Αξιωματικών Φρουράς (ΛΑΦ) Σιδηροκάστρου ως Μουσείου, σας γνωρίζουμε ότι την παρούσα περίοδο βρίσκεται σε εξέλιξη η αναδιοργάνωση του Στρατού Ξηράς και δεν είναι δυνατή η παραχώρηση του κτιρίου της ΛΑΦ, καθόσον στη Φρουρά υπηρετεί ακόμη ικανός αριθμός στελεχών, που πρέπει να έχουν δυνατότητα σίτισης και ψυχαγωγίας.
     Ο Υπουργός
     ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
     25. Στην με αριθμό 1621/21-6-04 ερώτηση του Βουλευτή κ. Παναγιώτη Ρήγα δόθηκε με το υπ’ αριθμ. Φ900α/4120/7292/5-7-04 έγγραφο από τον Υπουργό Εθνικής Άμυνας η ακόλουθη απάντηση:
     «Σε απάντηση της υπ' αριθμ. 1621/21-06-04 ερώτησης, που κατέθεσε ο Βουλευτής κ. Παναγιώτης Ρήγας με θέμα την ανάθεση ναυπηγοεπισκευαστικών εργασιών στα Ναυπηγία Νεωρείου Σύρου, σας γνωρίζουμε τα ακόλουθα:
     Η στήριξη της εγχώριας αμυντικής βιομηχανίας είναι αυτονόητη και αποτελεί στρατηγική επιλογή πρωταρχικής σημασίας της Ηγεσίας του Υπουργείου Εθνικής Αμύνης, με σεβασμό παράλληλα στις διαδικασίες και με προσήλωση στα κριτήρια που θέτει το σχετικό νομοθετικό πλαίσιο, ώστε να διασφαλίζονται τα εχέγγυα της διαφάνειας, της αντικειμενικότητας, του δημοσίου συμφέροντος και των επιχειρησιακών απαιτήσεων. Κάτω από αυτό το πλαίσιο επανεξετάζεται το ναυπηγικό πρόγραμμα του ΠΝ με συμμετοχή όλου του ναυπηγικού δυναμικού της χώρας.
     Η εγκατάλειψη της εγχώριας βιομηχανίας έγινε από τις Κυβερνήσεις του ΠΑΣΟΚ. Ειδικότερα στο ναυπηγείο Νεωρίου Σύρου, από το έτος 1997 έως το Φεβρουάριο του έτους 2004, δεν είχε ανατεθεί καμία εργασία. Αντίθετα η σημερινή Κυβέρνηση από το δεύτερο μήνα που ανέλαβε την διακυβέρνηση ανέθεσε το πρόγραμμα εκσυγχρονισμού των πλοίων ναρκοπολέμου στο ναυπηγείο Νεωρίου Σύρου, με αποτέλεσμα την εισροή στο ναυπηγείο και κατ' επέκταση στην τοπική κοινωνία 1.000.000 €, προγραμματίζει δε την ανάθεση έργου σύμφωνα με το πρόγραμμά της, επ' ωφελεία των Ε.Δ., της εθνικής μας οικονομίας και των εργαζομένων.
     Όσον αφορά το συγκεκριμένο ερώτημα γνωρίζεται ότι το ΠΝ δεν έχει προδιαγράψει στα εξοπλιστικά του προγράμματα την αντικατάσταση μηχανολογικού εξοπλισμού στα αναφερόμενα πλοία.
     Ο Υπουργός
     ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
     26. Στην με αριθμό 1568/18-6-04 ερώτηση των Βουλευτών κυρίων Άννας Διαμαντοπούλου και Μιχάλη Καρχιμάκη δόθηκε με το υπ’ αριθμ. Φ900α/4115/7287/30-6-04 έγγραφο από τον Υπουργό Εθνικής Άμυνας η ακόλουθη απάντηση:
     «Σε απάντηση της υπ' αριθμ. 1568/18-06-04 ερώτησης, που κατέθεσαν οι Βουλευτές κα Άννα Διαμαντοπούλου και κ. Μιχάλης Καρχιμάκης, με θέμα τις Τουρκικές προκλήσεις στο Αιγαίο, σας γνωρίζουμε τα ακόλουθα:
     Στις 18-06-2004 στη Νήσο Αγαθονήσι υπήρξε μια πτητική δραστηριότητα η οποία διαπιστώθηκε από επίγειο παρατηρητή. Η άνω δραστηριότητα εκτιμάται ότι εντάσσεται στα πλαίσια τουρκικής ασκήσεως. Δεν κατέστη δυνατή η εκτίμηση παραβιάσεων του εναερίου χώρου επειδή στο σημείο εκείνο η απόσταση Aγαθovησίoυ - τουρκικών ακτών είναι περίπου 5 μίλια και ο επίγειος παρατηρητής δεν μπορούσε να διαπιστώσει αν υπήρξε παραβίαση Ελληνικού εναέριου χώρου. Επίσης, λόγω του ύψους στο οποίο ίπταντο τα ελικόπτερα δεν ήταν δυνατή η εξακρίβωση της εθνικότητάς τους.
     Η δραστηριότητα της τουρκικής αεροπορίας στο FIR Αθηνών (περιοχή Αιγαίου) χαρακτηρίζεται το τελευταίο διάστημα ως «συνήθης» δεδομένου ότι δεν σημειώθηκαν περιστατικά ιδιαίτερης προκλητικότητας, ανάλογα με αυτά του δημοσιεύματος που αναφέρεται στη σχετική ερώτηση.
     Οι κινήσεις των τουρκικών μονάδων παρακολουθούνται αδιάλειπτα από το σύστημα επιτηρήσεως των Ε.Δ., από τα ευρισκόμενα σε αποστολές επιτήρησης στο Ανατολικό Αιγαίο πλοία του ΠΝ και από αεροσκάφη της ΠΑ και  του ΠΝ.
     Οι ελληνικές ΕΔ επαγρυπνούν για την άμυνα και την ασφάλεια της χώρας από κάθε ενέργεια που τυχόν την επιβουλεύεται, όλα δε τα περιστατικά που συμβαίνουν δημοσιοποιούνται επισήμως μέσω ανακοινώσεων των αρμόδιων γραφείων τύπου του κ. ΥΕΘΑ και των επιτελείων.
     Ο Υπουργός
     ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
     27. Στην με αριθμό 1477/15-6-04 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 7017/4/4354/7-7-04 έγγραφο από τον Υφυπουργό Δημόσιας Τάξης η ακόλουθη απάντηση:
     «Σε απάντηση της ανωτέρω ερώτησης, που κατέθεσε ο Βουλευτής κ. Β. Κεγκέρογλου, σας γνωρίζουμε ότι, στα πλαίσια της νέας πολιτικής δημόσιας τάξης που εφαρμόζουμε, προγραμματίζουμε, μεταξύ άλλων, την περαιτέρω βελτίωση της υλικοτεχνικής υποδομής των Πυροσβεστικών Υπηρεσιών, με σκοπό την αποτελεσματικότερη αντιμετώπιση των πυροσβεστικών προβλημάτων και την παροχή καλύτερων υπηρεσιών στον πολίτη.
     Σε ό,τι αφορά την ενίσχυση και τον εκσυγχρονισμό της υλικοτεχνικής υποδομής των Πυροσβεστικών Υπηρεσιών του νομού Ηρακλείου, σας πληροφορούμε ότι αυτές έχουν εφοδιασθεί με τον αναγκαίο υλικοτεχνικό εξοπλισμό, ο οποίος κρίνεται επαρκής για την αποτελεσματική λειτουργία του μηχανισμού πυροπροστασίας κατά τη θερινή περίοδο. Ενδεικτικά δε, επισημαίνεται ότι η Διοίκηση Πυροσβεστικών Υπηρεσιών Ηρακλείου διαθέτει, μεταξύ άλλων, 36 οχήματα διαφόρων τύπων και κατηγοριών, από τα οποία 6 χορηγήθηκαν από το έτος 2003 έως σήμερα, όπως προβλεπόταν στον επιχειρησιακό σχεδιασμό και τις συμβάσεις που σχετίζονται με τα Ολυμπιακά έργα, ενώ στην Πυροσβεστική Υπηρεσία Ηρακλείου έχει κατασκευασθεί Κέντρο Επιχειρήσεων, το οποίο είναι πλήρως εξοπλισμένο.
     Τέλος, σας πληροφορούμε ότι, μετά το πέρας των Ολυμπιακών Αγώνων, θα πραγματοποιηθεί κατανομή των πυροσβεστικών οχημάτων, αφού ληφθούν υπόψη ο επιχειρησιακός σχεδιασμός και οι πραγματικές ανάγκες των Πυροσβεστικών Υπηρεσιών.
     Ο Υφυπουργός
     ΧΡΗΣΤΟΣ ΜΑΡΚΟΓΙΑΝΝΑΚΗΣ»)
     
     ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, εισερχόμαστε στη συζήτηση των 
     ΕΠΙΚΑΙΡΩΝ ΕΡΩΤΗΣΕΩΝ
     Επίκαιρες ερωτήσεις πρώτου κύκλου:
     Θα συζητήσουμε πρώτα τη δεύτερη επίκαιρη ερώτηση με αριθμό 676/21-2-2005 του Βουλευτή του Πανελλήνιου Σοσιαλιστικού Κινήματος κ. Θεόδωρου Πάγκαλου προς τον Υπουργό Εμπορικής Ναυτιλίας, σχετικά με τη λειτουργία των καταστημάτων στην παράκτια ζώνη του λιμανιού της Ελευσίνας κλπ..
     Το ειδικότερο περιεχόμενο της ερώτησης του κ. Πάγκαλου έχει ως εξής:
     «Στην παράκτια ζώνη της Ελευσίνας λειτουργούν επί σειρά ετών καταστήματα και επιχειρήσεις οι οποίες δεν υπάγονται στην ίδια κατηγορία με τη μονοπωλιακή θέση που χαρακτηρίζει ανάλογες επιχειρήσεις σε άλλα λιμάνια, όπως π.χ. του ΟΛΠ.
     Ο κ. Μπουραντάς, Πρόεδρος του ΔΣ του ΟΛΕ στις 7 Φεβρουαρίου 2005 κάλεσε στο γραφείο τους ενδιαφερόμενους επιχειρηματίες –τον καθένα ξεχωριστά και παρουσία των δικηγόρων και των δύο πλευρών- και προχώρησε σε έναν ωμό εκβιασμό. Τους είπε ότι ή θα παραιτηθούν ως την Πέμπτη 10 Φεβρουαρίου εγγράφως όλων των νομίμων δικαιωμάτων τους (δηλαδή του δικαιώματός τους να προσφύγουν στην ελληνική δικαιοσύνη εναντίον της διενέργειας διαγωνισμού και του αποτελέσματός του, του δικαιώματός τους να ζητήσουν την αναγνώριση των μισθώσεών τους ως εμπορικών μισθώσεων αφού πλέον ο ΟΛΕ είναι ανώνυμη εταιρεία κλπ.) καθώς και να αποδεχθούν εγγράφως ότι αναγνωρίζουν εκ των προτέρων το αποτέλεσμα του διαγωνισμού αναλαμβάνοντας την υποχρέωση να παραδώσουν τα κλειδιά και τους χώρους στην κατάσταση που είναι σήμερα στον πλειοδότη ή αλλιώς όχι μόνο δεν θα τους επιτρέψει να συμμετάσχουν στο διαγωνισμό αλλά και θα προχωρήσει στη λήψη διοικητικών μέτρων για να κλείσει τις επιχειρήσεις τους άμεσα, δηλαδή, να τους εξοντώσει (πρωτόκολλο διοικητικής αποβολής, διακοπή ηλεκτρικού ρεύματος κλπ.)
     Κύριε Υπουργέ, η συμπεριφορά του κ. Μπουραντά είναι προφανές ότι συνάδει με συμπεριφορές νονών της νύκτας και όχι σύγχρονων manager που αναλαμβάνουν την ευθύνη λειτουργίας ενός λιμανιού στρατηγικής σημασίας όπως αυτό της Ελευσίνας.
     Πρέπει να γίνει κατανοητό ότι ο λαός της Ελευσίνας δεν πρόκειται σε καμία περίπτωση να επιτρέψει τη μετατροπή της παραλίας της Ελευσίνας σε μία νέα «Ποσειδώνος» με τη μετατροπή του εργοστασίου «Κρόνος» σε υπερτοπικό χώρο διασκέδασης, όπως φαίνεται ότι σχεδιάζουν ορισμένοι για την εγκατάσταση εκεί της γνωστής αλυσίδας κινηματογράφων «Ster». Για να γίνει, βέβαια, αυτό θα πρέπει πρώτα να αλλάξει η χρήση γης και να εξοντωθούν οι Ελευσινιώτες επιχειρηματίες της παράκτιας ζώνης.
     Ερωτάται ο κύριος Υπουργός:
     1.Για ποιους λόγους πιστεύει ότι δεν θα πρέπει να γίνει στην Ελευσίνα ό,τι έγινε στο Λαύριο όπου ανανεώθηκαν οι μισθώσεις κατά τη συνήθη πρακτική;
     2.Θεωρεί ότι η παράκτια ζώνη της Ελευσίνας θα πρέπει να μετατραπεί σε μία νέα «παραλιακή» παρά την αντίθετη άποψη των πολιτών της Ελευσίνας και του Δημοτικού Συμβουλίου της πόλης;»
     Ο Υπουργός κ. Κεφαλογιάννης έχει το λόγο.
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κυρίες και κύριοι συνάδελφοι, θα ήθελα να ενημερώσω τη Βουλή για τα πραγματικά γεγονότα του τι συμβαίνει στο Λιμάνι της Ελευσίνας, στον Οργανισμό Λιμένος Ελευσίνας. 
     Πρώτα-πρώτα η διάρκεια των συμβάσεων των συγκεκριμένων καταστημάτων έχει λήξει. Κάποια από αυτές μάλιστα έχει λήξει από το 2001. 
     Το εργοστάσιο «ΚΡΟΝΟΣ» στο οποίο αναφέρεται ο αγαπητός κύριος συνάδελφος, δεν ανήκει στη δικαιοδοσία του ΟΛΕ. Άρα δεν τίθεται κανένα θέμα που να σχετίζεται με τον ΟΛΕ περί του υπερτοπικού κέντρου διασκέδασης. 
     Στις 16 και 17 Νοεμβρίου ο ΟΛΕ προσκάλεσε τους επιχειρηματίες ζητώντας να εκθέσουν τις απόψεις τους. Οι αποφάσεις αυτές του ΟΛΕ πρέπει βέβαια να τηρούν τη νομιμότητα. Η νομιμότητα ορίζεται από το π.δ. 715/79 και από τις αποφάσεις της προηγούμενης διοίκησης του ΟΛΕ που είχε διοριστεί από την προηγούμενη κυβέρνηση του ΠΑΣΟΚ και είναι η απόφαση 45/7/29-1-2004 -δηλαδή τρεις μήνες πριν από τις εκλογές- και η 48/6/3/4-3-2004, δηλαδή λίγο πριν από τις εθνικές εκλογές. 
     Λόγω των εορτών και παρ΄ ότι είχαν λήξει αυτές οι συμβάσεις από το Νοέμβριο, ο ΟΛΕ μετά από ερώτημα που κατέθεσε στη Γενική Γραμματεία Λιμένων και Λιμενικής Πολιτικής, θεώρησε σωστό να δώσει παράταση λειτουργίας μέχρι και τις εορτές των Χριστουγέννων. Όντως στις 7-2-2005 κάλεσε εκ νέου τους ως άνω επιχειρηματίες και τους είπε ότι μέσα στο πλαίσιο της νομιμότητας και με διεθνή διαγωνισμό, θα γίνουν όλες οι διαδικασίες. 
     Δεν καταλαβαίνω το νόημα της ερώτησης. Εμείς και στο ΝΑΤ και σε όλους τους εποπτευόμενους οργανισμούς του Υπουργείου Εμπορικής Ναυτιλίας θέλουμε να τηρείται το δημόσιο συμφέρον. Παραδείγματος χάριν, στην οδό Κριεζώτου υπήρχε πάρκινγκ το οποίο είχε μισθωθεί με 8.000 ευρώ και με την ανοικτή διαδικασία του διαγωνισμού μισθώθηκε με 20.000 ευρώ. Δεν μπορώ να βρω καλύτερο τρόπο εξυπηρέτησης του δημόσιου συμφέροντος. 
     Όσον αφορά το Λαύριο, δεν είναι ακριβείς οι πληροφορίες του αγαπητού συναδέλφου. Στο Λαύριο με τη νέα διοίκηση δεν έχουν γίνει παρά μόνο τρεις μισθώσεις που δεν έχουν καμιά σχέση με καταστήματα. Είναι μια γερανοπλάστιγγα, ένα περίπτερο και ένας χώρος στάθμευσης. Μάλιστα με τις διαφανείς διαδικασίες που ακολουθήθηκαν και στο Λαύριο, η μίσθωση είναι συγκεκριμένη. Στη γερανοπλάστιγγα είναι 1.500 ευρώ και 42% επί των ακαθαρίστων, στο περίπτερο ένα πολύ υψηλό τίμημα των 2.200 ευρώ και στο χώρο στάθμευσης είναι 1.500 ευρώ και 61,3% επί των ακαθαρίστων. Μ΄ αυτούς τους κανόνες διαφάνειας λειτουργεί η Κυβέρνηση της Νέας Δημοκρατίας. Σας καταθέτω το σχετικό έγγραφο. 
     (Στο σημείο αυτό ο Υπουργός Εμπορικής Ναυτιλίας κ. Εμμανουήλ Κεφαλογιάννης, καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     Δεν είναι επίσης ακριβές αυτό που ισχυρίστηκε ο κύριος συνάδελφος ότι δεν υπάρχει συνεννόηση με την τοπική κοινωνία, το αντίθετο μάλιστα. Έχει κατατεθεί  master plan. 
     Θέλω να δηλώσω και στη Βουλή ότι οι δώδεκα εθνικοί λιμένες, στους οποίους συμπεριλαμβάνεται και ο Λιμένας Ελευσίνας, θέλουμε να ενταχθούν στον κοινωνικό ιστό της χώρας των πόλεων. Γι’ αυτό θα γίνουν δύο διαφορετικές προκηρύξεις. 
     Η μία αφορά την ελεύθερη πρόσβαση των πολιτών που γειτνιάζουν με τα λιμάνια τα οποία…
     ΠΡΟΕΔΡΕΥΩΝ (Σωτήρης Χατζηγάκης): Κύριε Υπουργέ, έχετε υπερβεί το χρόνο σας.
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Θα πάρω από τη δευτερολογία μου. 
     Τα οποία λιμάνια περιλαμβάνονται στο master plan. Και μάλιστα στη συγκεκριμένη περίπτωση της Ελευσίνας το master plan, δηλαδή, το επιχειρηματικό στρατηγικό σχέδιο έχει κατατεθεί στο Δήμο Ελευσίνας. ΄Εχει συγκληθεί το δημοτικό συμβούλιο και με την απόφαση 232/2003 έχει κάνει κατ’ αρχήν αποδεκτό αυτό το master plan.
     Νομίζω, λοιπόν, ότι τα θέματα έχουν επιλυθεί κατά τον καλύτερο τρόπο. Αυτό που αναφέρεται στην ερώτηση «κατά τη συνήθη πρακτική» πρόκειται για τις συνήθεις συναλλαγές χωρίς να τηρείται, απόλυτα, η διαδικασία που πρέπει να τηρείται για να υπηρετηθεί το δημόσιο συμφέρον. Εμείς θα υπηρετήσουμε το δημόσιο συμφέρον σε κάθε περίπτωση και άρα και στο Λιμάνι της Ελευσίνας.
     ΠΡΟΕΔΡΕΥΩΝ (Σωτήρης Χατζηγάκης): Ο κ. Πάγκαλος έχει το λόγο.
     ΘΕΟΔΩΡΟΣ ΠΑΓΚΑΛΟΣ: Κύριε Πρόεδρε, εγώ θα ήθελα να έχω μια πρώτη επαφή με τον κύριο Υπουργό γι’ αυτό το θέμα και γι’ αυτό επέλεξα αυτήν την ήπια, σχετικά, μορφή ελέγχου με κάθε καλή πρόθεση. Δυστυχώς τη Δευτέρα 21 Φεβρουαρίου στην εφημερίδα το «Θριάσιο» διάβασα κείμενο το οποίο υπογράφουν ο Πρόεδρος του Διοικητικού Συμβουλίου του Οργανισμού Λιμένα Ελευσίνας κ. Αθανάσιος Μπουραντάς και ο Αναπληρωτής Διευθύνων Σύμβουλος κ. Δημήτριος Σπηλιωτόπουλος –και οι δύο διορισμένοι από τον κύριο Υπουργό- κείμενο που έχει τον τίτλο «Απάντηση του Οργανισμού Λιμένα Ελευσίνας ΑΕ στην επίκαιρη ερώτηση του κ. Πάγκαλου».
     Εγώ, κύριε Πρόεδρε, μέχρι τώρα γνώριζα ότι στους Βουλευτές απαντά ο Υπουργός και όχι οι υφιστάμενοί του διά του Τύπου, πριν από τον Υπουργό. Η απάντηση αυτή ξεκινά κατά τον εξής τρόπο: «Αποτελεί λυπηρό φαινόμενο να επιλέγεται από Βουλευτή η μέθοδος της συκοφαντίας και της σπίλωσης αντί της παράθεσης πολιτικών και νομικών επιχειρημάτων. Η ένδεια των τελευταίων, δυστυχώς, δεν καλύπτεται με την εκτόξευση λεκτικών πυροτεχνημάτων και λαϊκίστων υπερβολών κλπ.» Θα καταθέσω την απάντηση αυτή για τα Πρακτικά.
     (Στο σημείο αυτό ο Βουλευτής κ. Θεόδωρος Πάγκαλος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής).
     Έτσι θα δούμε, επιτέλους, μέσω αυτού του παραδείγματος ποιες είναι οι σχέσεις Βουλής-Κυβέρνησης και των υφισταμένων των Υπουργών. 
     Προφανώς το δημόσιο συμφέρον είναι να πάρει όσα περισσότερα χρήματα μπορεί αυτός ο οργανισμός, αυτή η ανώνυμη εταιρεία η οποία βρίσκεται υπό την επιστασία του δημοσίου. Παράλληλα όμως είναι δημόσιο συμφέρον η διατήρηση των χρήσεων, η αποδοχή των χρήσεων από τον ευρύτερο αστικό ιστό. Εγώ έδωσα το παράδειγμα του Λαυρίου αλλά είμαι έτοιμος να δώσω και άλλο παράδειγμα στον κύριο Υπουργό προσφιλέστερο σ΄ αυτόν. Στο Λιμένα του Λαυρίου ένα από τα εκεί υπάρχοντα καταστήματα εδόθη σε όμιλο αλιέων. Απ’ ό,τι ξέρω δεν έγινε κανείς διεθνής διαγωνισμός. Ένα άλλο εδόθη σ΄ ένα όμιλο ιστιοπλόων που το γνωρίζω καλά γιατί έχω απολαύσει των υπηρεσιών του. Πολλά άλλα εδόθησαν στη δημοτική επιχείρηση η οποία τα μισθώνει και αποκομίζει κέρδος από αυτά. 
     ΄Αρα το επιχείρημα του κυρίου Υπουργού δεν ισχύει παντού. Στην ιδιαιτέρα του περιφέρεια ασκεί κοινωνική πολιτική υπέρ των ψηφοφόρων του. Στην Ελευσίνα όμως εφαρμόζει στυγνά το νόμο του κέρδους. Δεν υπάρχουν δύο κατηγορίες πολιτών στη χώρα.
     Εγώ θα τον συμβούλευα να ψάξει αυτήν την ιστορία. Τα πράγματα δεν είναι τόσο απλά. Να ψάξει και να βρει ορισμένα ονόματα και ορισμένους τίτλους επιχειρήσεων που θα τους παραθέσω τώρα γιατί θέλω να τον διευκολύνω. Ποιοι είναι οι στόχοι της αλυσίδας κινηματογράφων «STER» στο χώρο του «Κρόνου». Ποιος είναι ο υπεύθυνος της «DOMINIUM» επενδυτικής -ΦΕΚ ίδρυσης 10863/24.11.2000- η άδεια της οποίας ανεκλήθη από την Επιτροπή Κεφαλαιαγοράς με την απόφαση 23626/16.1.2002. Τι είναι η «ΣΑΣΠΗ  Κατασκευή Τουριστική ΑΕ». Ποιος κατοικεί στην οδό Πλάτωνος 25 στο Καστρί; Και να ρωτήσει και τη ΔΟΥ Καρύστου για τους άμεσους συνεργάτες του.
     Μη χαμογελάτε, κύριε Υπουργέ, εχθρικά. Φίλος σας είμαι. Εμπλέκεστε και παρασύρεστε.
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Δεν καταλαβαίνω τι λέτε.
     ΘΕΟΔΩΡΟΣ ΠΑΓΚΑΛΟΣ: Επειδή δεν καταλαβαίνετε τι λέω ψάξτε αυτά που σας λέω. Εμπλέκεστε και παρασύρεστε σε σκάνδαλο πρώτου μεγέθους όπου υπάρχουν όλες οι παράμετροι των ζοφερών και νοσηρών καταστάσεων που εκτυλίσσονται αυτήν τη στιγμή σε άλλους χώρους. Θα ήταν κρίμα να παρασυρθεί η πολιτική ζωή σε τέτοιου είδους υποθέσεις.
     ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα ότι η συνάδελφος Βουλευτής κ. Ελευθερία Μπερνιδάκη-Άλντους ζητεί άδεια ολιγοήμερης απουσίας στο εξωτερικό από την Τρίτη 1η Μαρτίου έως την Πέμπτη 3 Μαρτίου 2005, διότι πρόκειται να ταξιδέψει στην Κύπρο με σκοπό τη συμμετοχή της σε διεθνές συνέδριο με θέμα τη γυναίκα και τη συνάντησή της με πολιτειακούς παράγοντες της Κυπριακής Δημοκρατίας. 
     Η Βουλή εγκρίνει; 
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
     ΠΡΟΕΔΡΕΥΩΝ (Σωτήρης Χατζηγάκης): Η Βουλή ενέκρινε τη ζητηθείσα άδεια. 
     Το λόγο έχει ο Υπουργός Εμπορικής Ναυτιλίας κ. Κεφαλογιάννης.  
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κύριοι συνάδελφοι, νομίζω ότι στην πρωτολογία μου έδωσα όλες τις πληροφορίες. 
     Το εργοστάσιο «Κρόνος» δεν ανήκει στη δικαιοδοσία του Οργανισμού Λιμένος Ελευσίνας. Έδωσα την πληροφορία ότι ο Δήμος της Ελευσίνας έχει συνηγορήσει. 
     ΘΕΟΔΩΡΟΣ ΠΑΓΚΑΛΟΣ: Κύριε Πρόεδρε, με συγχωρείτε! Ο κ. Υπουργός δεν έχει δικαίωμα να μιλήσει δύο λεπτά στη δευτερολογία του, αλλά μισό λεπτό. Σας παρακαλώ να τηρείτε τον Κανονισμό! Έχετε άλλα μέτρα και σταθμά για τη Κυβέρνηση!  
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κύριε Πάγκαλε, θέλετε απάντηση ή δεν θέλετε; Αν δεν θέλετε απάντηση, να μη σας απαντήσω! Αν θέλετε απάντηση, καθίστε και ακούστε την!
     ΠΡΟΕΔΡΕΥΩΝ (Σωτήρης Χατζηγάκης): Κύριε Υπουργέ, σας παρακαλώ, μισό λεπτό!
     Κύριε Πάγκαλε, σας έδωσα διπλάσιο χρόνο. Μιλήσατε τέσσερα λεπτά! Μιλήσατε συγκεκριμένα τρία και πενήντα λεπτά. 
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Νομίζω ότι φυγομαχείτε, κύριε συνάδελφε! Εφόσον θέσατε ερωτήσεις, θα πάρετε απαντήσεις. 
     ΘΕΟΔΩΡΟΣ ΠΑΓΚΑΛΟΣ: Όταν θα επανέλθω με επερώτηση, θα δείτε! 
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Να έρθετε, σας παρακαλώ, με επερώτηση. Θα μου κάνετε και χάρη!
     ΘΕΟΔΩΡΟΣ ΠΑΓΚΑΛΟΣ: Θα επανέλθω με επερώτηση και τότε θα καταλάβετε!
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Να επανέλθετε!
     Κύριε Πρόεδρε, δεν κατάλαβα τίποτα από αυτά που είπε ο κ. Πάγκαλος, διότι στην ελληνική Βουλή πρέπει να πάψουμε να μιλάμε περί διαγραμμάτων. Όποιος έχει να πει πράγματα, να τα λέει με ονόματα και διευθύνσεις. 
     Όσον αφορά τα σκάνδαλα, τα σκάνδαλα στην Ελλάδα έχουν ονοματεπώνυμο και μην ξαναρχίσουμε αυτήν τη συζήτηση! 
     Τρίτον, ο κ. Πάγκαλος μίλησε για ύφος και, βέβαια, έχει δίκιο! Μάλιστα, κυρίως τα διορισμένα από την πολιτεία όργανα πρέπει να φέρονται με ευπρέπεια στους Βουλευτές. Όμως και οι κρίνοντες κρίνονται!
     Όταν, λοιπόν, στην ερώτηση την οποία κατέθεσε ο κ. Πάγκαλος μιλάει για ωμό εκβιασμό, για συμπεριφορές νονών της νύχτας και για μετατροπή της παραλίας σε Ποσειδώνος και υπερτοπικά κέντρα διασκέδασης και όλα αυτά τα οποία αναφέρει με το γνωστό ύφος, τότε κάποιοι πρέπει να του απαντήσουν, διότι και οι πολίτες έχουν δικαίωμα να απαντούν και γι’ αυτό το λόγο απάντησαν στον κ. Πάγκαλο! 
     ΘΕΟΔΩΡΟΣ ΠΑΓΚΑΛΟΣ: Ο Μπουραντάς είναι όργανό σας!
     ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριε Πάγκαλε, μην διακόπτετε!
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Τέλος, καταθέτω στη Βουλή τα συγκεκριμένα καταστήματα στα οποία αναφέρθηκε ο κ. συνάδελφος. 
     (Στο σημείο αυτό ο Υπουργός Εμπορικής Ναυτιλίας κ. Εμμανουήλ Κεφαλογιάννης καταθέτει για τα Πρακτικά το προαναφερθέν έγγραφο με τα καταστήματα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Τα συγκεκριμένα, λοιπόν, καταστήματα, κύριε Πρόεδρε, έχουν ως εξής: Τριαντάφυλλος Ιγνατιάδης οκτακόσια τετραγωνικά μέτρα συν πεντακόσια τετραγωνικά μέτρα. Αυτό σημαίνει ότι με τη συνήθη πρακτική του παρελθόντος, πρέπει να δώσουμε χίλια τριακόσια τετραγωνικά μέτρα. 
     Επίσης, Κάκαρης-IRIS επτακόσια δύο τετραγωνικά μέτρα συν εκατόν πενήντα τετραγωνικά μέτρα. Αυτό σημαίνει ότι με τη συνήθη πρακτική πρέπει να δώσουμε οκτακόσια τετραγωνικά μέτρα. 
     ΘΕΟΔΩΡΟΣ ΠΑΓΚΑΛΟΣ: Με τις υγείες σας, κύριε Πρόεδρε! Ποδοπατήστε τα όλα! Δυόμισι λεπτά ο κύριος Υπουργός! 
     ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κύριε Υπουργέ!
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Γκίκας πεντακόσια τετραγωνικά μέτρα συν εκατόν έξι τετραγωνικά μέτρα. Δηλαδή, με τη συνήθη πρακτική, θα πρέπει να  δώσουμε εξακόσια τετραγωνικά μέτρα. Ε, όχι, κύριε συνάδελφε! Η Κυβέρνηση της Νέας Δημοκρατίας θα τηρήσει τη νομιμότητα και μέσα από διαγωνιστικές διαδικασίες, όπως γίνεται παντού, αλλά και στην ιδιαίτερη εκλογική μου περιφέρεια -θα γίνει μεγάλος διαγωνισμός και στο Ηράκλειο και στην Ελευσίνα και παντού- θα τηρήσουμε το δημόσιο συμφέρον και όλα τα χρήματα τα οποία θα εισπράξουν οι Οργανισμοί Λιμένος σύμφωνα με το master plan ειδικά από το χώρο που θέλουμε να ενταχθεί στον κοινωνικό ιστό των πόλεων, θα πάνε στην αναβάθμιση αυτών των υπηρεσιών. 
     Σας ευχαριστώ, κύριε Πρόεδρε. 
     ΘΕΟΔΩΡΟΣ ΠΑΓΚΑΛΟΣ: Τριάμισι λεπτά! Για όνομα του Θεού! Κύριε Πρόεδρε, προσποιηθείτε, τουλάχιστον, ότι παίζετε το ρόλο σας! 
     ΠΡΟΕΔΡΕΥΩΝ (Σωτήρης Χατζηγάκης): Κύριε Πάγκαλε, αν θέλετε να δημιουργήστε τεχνητή οξύτητα, μπορείτε να το κάνετε!
     ΘΕΟΔΩΡΟΣ ΠΑΓΚΑΛΟΣ: Είναι δυνατόν να καταπατάτε τα δικαιώματά μας; 
     ΠΡΟΕΔΡΕΥΩΝ (Σωτήρης Χατζηγάκης): Κύριε Πάγκαλε, σας έδωσα διπλάσιο χρόνο! Επιτρέπετε να το λέτε εσείς αυτό; Πάντοτε το Προεδρείο δείχνει μια ανοχή και στους ομιλητές και στους Υπουργούς. Σας παρακαλώ! Κοιτάξτε την ώρα που μιλήσατε!
     Κυρίες και κύριοι συνάδελφοι, εισερχόμαστε στην πρώτη του πρώτου κύκλου υπ’ αριθμόν 673/21-2-2005 επίκαιρη ερώτηση της Βουλευτού της Νέας Δημοκρατίας κ. Ελευθερίας Μπερνιδάκη-Άλντους προς την Υπουργό Εθνικής Παιδείας και Θρησκευμάτων, σχετικά με τη λήψη μέτρων για τη νομοθετική αναγνώριση και κατοχύρωση της γραφής «BRAILLE» ως επίσημης γραφής των τυφλών στη χώρα μας. 
     Το ειδικότερο περιεχόμενο της ερώτησης της κ. Μπερνιδάκη έχει ως εξής: 
     «Η μέθοδος της ανάγλυφης γραφής και ανάγνωσης «BRAILLE», για τυφλούς, που επινόησε ο LUIS BRAILLE, άλλαξε ριζικά από τα μέσα του 19ου αιώνα τη ζωή των τυφλών σε όλον τον κόσμο στην εκπαίδευση, τη μόρφωση, την επαγγελματική κατάρτιση και την κοινωνική ένταξη. 
     Στη χώρα μας η γραφή «BRAILLE» διδάσκεται απ’ τις αρχές του 20ου αιώνα με τη λειτουργία του 1ου ειδικού σχολείου «Οίκος Τυφλών Καλλιθέας». 
     Η γραφή «BRAILLE» έχει γίνει αποδεκτή ως ο μοναδικός τρόπος γραφής και ανάγνωσης για τους τυφλούς στη χώρα μας και μ΄ αυτήν τη μέθοδο αποδίδονται όχι μόνο κείμενα αλλά και μαθηματικά σύμβολα και μουσικές νότες. Η ελληνική πολιτεία, δυστυχώς, δεν έχει αναγνωρίσει το σύστημα «BRAILLE» ως επίσημη γραφή των τυφλών συμπολιτών μας, με αποτέλεσμα αυτοί να στερούνται τις ίσες ευκαιρίες που δικαιούνται στην εκπαίδευση, την επαγγελματική αποκατάσταση και την κοινωνική τους ζωή γενικότερα. 
     Σύμφωνα με τον κανονισμό του Οργανισμού Ηνωμένων Εθνών για την εξίσωση των ευκαιριών για τους ανθρώπους με αναπηρίες και το άρθρο 21 παράγραφος 6 του Συντάγματος, η πολιτεία οφείλει να αναπτύσσει δράσεις που θα επιτρέπουν την ισότιμη πρόσβαση για τους τυφλούς στη χώρα μας στις υπηρεσίες πληροφόρησης, σε βιβλία και σε έντυπα. 
     Με την ευκαιρία ανακήρυξης από την «UNESCO» της 21ης Φεβρουαρίου ως «Ημέρα των Μητρικών Γλωσσών» και των σχετικών αιτημάτων φορέων που εκπροσωπούν τους τυφλούς,
     Ερωτάται η κυρία Υπουργός: Τι μέτρα θα λάβει για τη νομοθετική αναγνώριση και κατοχύρωση της γραφής «BRAILLE» ως επίσημης γραφής των τυφλών στη χώρα μας;»
     Η Υπουργός κ. Γιαννάκου έχει το λόγο.  
     ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Ευχαριστώ πολύ, κύριε Πρόεδρε. 
     Πράγματι η ερώτηση της συναδέλφου θίγει ένα καίριο ζήτημα και προβλήματα τα οποία εξακολουθούν να υπάρχουν -ως μη όφειλαν- μέχρι σήμερα. 
     Κατ’ αρχήν είναι το ζήτημα της νομοθετικής κατοχύρωσης της γραφής «BRAILLE», ένα θέμα για το οποίο το Υπουργείο Παιδείας μπορεί να αναλάβει τη νομοθετική κατοχύρωση, αλλά στον τομέα ευθύνης του. Παρά το γεγονός ότι υπάρχει σχετική νομοθεσία -δηλαδή ο ν. 2817/2000 για την εκπαίδευση των ατόμων με ειδικές ανάγκες αναφέρεται στα διάφορα άρθρα του για το ποιες είναι οι υποχρεώσεις του κράτους για το ζήτημα αυτό και πως πρέπει το κράτος, μέσω του ΚΕΑΤ, το οποίο ανήκει με το σχολείο του στο Υπουργείο Υγείας, να επιχορηγήσει για να δημιουργηθούν τα ανάλογα βιβλία και στα ελληνικά και στις ξένες γλώσσες και να δοθεί η δυνατότητα για μια, πραγματικά, σωστή εκπαίδευση στους νέους αυτούς και πως πρέπει να στηρίξουμε ακόμα και τον τρόπο με τον οποίο γίνονται οι πανελλαδικές εξετάσεις- ουδέποτε μέχρι σήμερα, από το 2000 μέχρι σήμερα, δόθηκε έστω και μια δραχμή στο ΚΕΑΤ για να πραγματοποιήσει αυτές τις δράσεις.  
      Αυτό που μπορώ εγώ να σας πω, κυρία συνάδελφε, πέρα από τη νομοθετική κατοχύρωση, όπως σας είπα στον τομέα της ευθύνης μας, είναι τι, ακριβώς, μπορούμε να κάνουμε μέσω της επιχορήγησης στο ειδικό σχολείο Καλλιθέας που έχει και την μακρότερη παράδοση κατά τη διάρκεια του 21ου αιώνα.
     Πρώτα από όλα μπορούμε να χρηματοδοτήσουμε ένα τμήμα προσαρμογής κειμένων στη γραφή «BRAILLE» και να στηρίξουμε αυτό με καθηγητές και δασκάλους, οι οποίοι μπορεί να είναι αποσπασμένοι εκεί. Μπορούμε να στηρίξουμε ένα τμήμα προεπεξεργασίας γραφής και διόρθωσης κειμένων στη γραφή «BRAILLE», ένα τμήμα εκτύπωσης και αναπαραγωγής αντιγράφων και να δώσουμε όλες τις δυνατότητες και τον υλικό εξοπλισμό, ένα τμήμα ομιλούντων βιβλίων και αναπαραγωγής και διαχείρισης βιβλιοθήκης, ένα εργαστήριο soft ware, ένα τμήμα επεξεργασίας εικόνων, κατασκευής χαρτών, μακετών και εποπτικού υλικού. 
     Το σύνολο αυτό, το οποίο ανέρχεται σε εκατομμύρια ευρώ, μπορεί να περάσει και στο πρόγραμμα ΕΠΕΑΕΚ, στο επιχειρησιακό, δηλαδή, πρόγραμμα του Υπουργείου Παιδείας, στο κοινοτικό πρόγραμμα, αλλά και να στηριχθεί από τον τακτικό προϋπολογισμό. 
     Αυτό, λοιπόν, που μπορώ εγώ να σας πω, απαντώντας στην ερώτησή σας, είναι ότι το Υπουργείο Παιδείας μπορεί να αναλάβει αυτές τις δράσεις, αλλά θέλω να σας πω ότι θα το κάνει αυτήν τη στιγμή στον τομέα ευθύνης του μόνο. Γι’ αυτόν τον τομέα ακριβώς απαντώ εγώ και οι δράσεις που σας περιέγραψα, προηγουμένως, θα υπάρξουν και θα είναι άμεσες και ταχύτατες. 
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κυρία Υπουργέ.
     Η κ. Μπερνιδάκη έχει το λόγο.  
     ΕΛΕΥΘΕΡΙΑ ΜΠΕΡΝΙΔΑΚΗ-ΑΛΝΤΟΥΣ: Ευχαριστώ, κύριε Πρόεδρε. 
     Κυρία Υπουργέ, κατ’ αρχήν θέλω να σας ευχαριστήσω για την άμεση και θετική ανταπόκρισή σας στο σχετικό θέμα και να δηλώσω δημοσίως ότι έχω πλήρη επίγνωση της κατάστασης που βρήκατε στο χώρο της ειδικής αγωγής γενικότερα, που ενδιαφέρει όλους μας, και συγκεκριμένα σήμερα στο θέμα της εκπαίδευσης, της αποκατάστασης των τυφλών. Πριν πω οτιδήποτε άλλο, σας εύχομαι καλή δύναμη στον αγώνα που έχετε μπροστά σας. 
     Η κατοχύρωση της γραφής «BRAILLE”από την πολιτεία ως επίσημης γραφής των τυφλών αποτελεί ένα σημαντικό βήμα για την ισότιμη πρόσβαση στην εκπαίδευση και γενικότερα στο πολύτιμο αγαθό της γνώσης για τους τυφλούς. Φανταστείτε, κυρίες και κύριοι συνάδελφοι, πώς θα ήταν να μην μπορούσατε ποτέ να διαβάσετε μία εφημερίδα ή κάποιο βιβλίο που θα σας ενδιέφερε. Παρ΄ όλες τις  σοβαρές δυσκολίες τις οφειλόμενες στην αναπηρία τους, οι τυφλοί ως ισότιμα μέλη της κοινωνίας μας εξακολουθούν να έχουν και αυτοί το ανθρώπινο δικαίωμα και συνάμα την ανθρώπινη ανάγκη για πληροφόρηση και εκπαίδευση. Έχουν και αυτοί την καθημερινή ανάγκη να ενημερώνονται από ένα περιοδικό ή μία εφημερίδα, να διαβάζουν, να μελετούν ένα βιβλίο, να επικοινωνούν μέσω ηλεκτρονικού ταχυδρομείου, ή ακόμα την ανάγκη να σερφάρουν απλά στο διαδίκτυο, την ανάγκη να ζήσουν όσο πιο φυσικά μπορούν παρ΄όλη την αναπηρία τους. 
     Η μη έγκαιρη και πολλές φορές ανύπαρκτη έκδοση των εκπαιδευτικών ακόμα και άλλων βιβλίων σε γραφή «BRAILLE» αποτελεί ένα χρόνιο και άλυτο πρόβλημα έως σήμερα. Αυτήν τη στιγμή στη χώρα μας δεν υπάρχει καμία δημόσια βιβλιοθήκη που να διαθέτει βιβλία σε γραφή «BRAILLE». Υπάρχουν, βεβαίως, ελάχιστοι χώροι ή ιδρύματα που εκτυπώνονται μερικά βιβλία, κυρίως, για σχολική χρήση, αλλά και αυτά ακόμη δεν καλύπτουν τις ανάγκες όλων των τυφλών μαθητών και σίγουρα όλες τους τις ανάγκες. Θεωρώ, λοιπόν, ότι η δημιουργία ενός εθνικού τυπογραφείου γραφής «BRAILLE» από την πολιτεία θα βοηθούσε καθοριστικά στην πρόσβαση των τυφλών πολιτών στη γνώση και στην ενημέρωση.  
     Την ίδια στιγμή, κυρία Υπουργέ, όσο και να ακούγεται περίεργο σε μερικούς, η νέα τεχνολογία επιτρέπει σε τυφλούς και σε μερικώς βλέποντες τη δυνατότητα χρήσης ηλεκτρονικού υπολογιστή και μέσω αυτού τη δυνατότητα αναζήτησης στο διαδίκτυο τη γραφή και ανάγνωση ηλεκτρονικού μηνύματος, την πρόσβαση σε ηλεκτρονικά κείμενα (βιβλία, εφημερίδες, περιοδικά κλπ.) τα οποία μπορείς να αναγνώσεις σε μορφή «BRAILLE». Και εδώ όμως τα εμπόδια για τον τυφλό είναι πολλά. Υπάρχει δυνατότητα εκτύπωσης σε γραφή «BRAILLE» μέσω ειδικού εκτυπωτή, αλλά το υψηλό κόστος αγοράς του, ουσιαστικά, καθιστά απαγορευτική τη χρήση του υπολογιστή από τους τυφλούς συμπολίτες μας. Μάλιστα ένας τυφλός ο οποίος έχει τη δυνατότητα πιθανώς να ξεπεράσει το πρώτο εμπόδιο του υψηλού κόστους αγοράς του ειδικού εξοπλισμού που απαιτείται για τη μετατροπή ενός ηλεκτρονικού υπολογιστή σε λειτουργικό για τον τυφλό χρήστη και πάλι βρίσκεται αντιμέτωπος με ένα μεγαλύτερο εμπόδιο. Η κατασκευή πολλών ιστοσελίδων του διαδικτύου και των περισσοτέρων Υπουργείων και Οργανισμών του δημοσίου δεν επιτρέπει την ανάγνωσή τους από έναν τυφλό επισκέπτη. Δε μιλάμε, φυσικά, για τον ιδιωτικό τομέα, που και εκεί υπάρχει η ίδια υποχρέωση να είναι προσβάσιμη νομίζω. Για πολλές δημόσιες υπηρεσίες φαίνεται πως πολίτες θεωρούνται μόνο οι βλέποντες. Παρήγορο είναι ότι η ιστοσελίδα της Βουλής των Ελλήνων είναι προσβάσιμη και ελπίζω να αποτελέσει παράδειγμα προς μίμηση. 
     Μεγάλη ανακούφιση για τους τυφλούς θα ήταν η επιχορήγηση από την πολιτεία της αγοράς του ειδικού εξοπλισμού, ο οποίος απαιτείται για την αξιοποίηση των δυνατοτήτων που παρέχουν οι ηλεκτρονικοί υπολογιστές. Πρέπει επίσης όλες οι ιστοσελίδες του δημοσίου τομέα να γίνουν προσβάσιμες και για τους τυφλούς χρήστες του διαδικτύου. Η πολιτεία και ειδικότερα η Δημόσια Διοίκηση πρέπει να λειτουργεί λαμβάνοντας υπ΄όψιν ότι πολίτες δεν είναι μόνο οι αρτιμελείς, αλλά και τα άτομα με αναπηρία και επομένως και οι τυφλοί. 
     Κυρία Υπουργέ, με την ευκαιρία θα ήθελα να σας επισημάνω ότι ο θεσμός της ειδικής αγωγής που σήμερα υπολειτουργεί στη χώρα μας, όπως και σεις και εγώ γνωρίζουμε πολύ καλά, απαιτεί αξιολόγηση άμεσα και μεγαλύτερη προσοχή από την πολιτεία. Σίγουρα αυτά τα προβλήματα οφείλονται στις ανεύθυνες και αποσπασματικές πολιτικές των προηγουμένων κυβερνήσεων. Όμως, εν όψει και της προσωπικής σας ευαισθησίας για τα θέματα που απασχολούν ευπαθείς κοινωνικές ομάδες, είμαι σίγουρη ότι θα συμφωνήσετε πως είναι μεγάλη ευκαιρία να τεθούν τα θέματα αυτά της εκπαίδευσης των αναπήρων, τόσο στα πλαίσια του εθνικού διαλόγου για την παιδεία, όσο και στα πλαίσια της νεοσυσταθείσης κυβερνητικής επιτροπής παιδείας και πολιτισμού. Άλλωστε η πολιτεία έχει τη συνταγματική υποχρέωση να εξασφαλίζει την απρόσκοπτη και ουσιαστική συμμετοχή των αναπήρων στην παιδεία και στην κοινωνία. Πραγματική ένταξη επιτυγχάνεται με πραγματική προετοιμασία για την ένταξη.
     Αυτό γίνεται με σωστή εκπαίδευση και παιδεία, κατάλληλη για κάθε κατηγορία αναπηρίας. Η σημερινή λεγόμενη «ένταξη» των αναπήρων κάθε κατηγορίας σε ειδικές τάξεις στα σχολεία της κάθε γειτονιάς ή σε τμήματα ένταξης χωρίς κατάλληλες υποδομές και ειδικούς δασκάλους, δεν οδηγεί στην πραγματική ένταξη. Είναι ημίμετρα που πάρθηκαν χωρίς να έχει προηγηθεί μελέτη και που οδηγούν κατά κανόνα στην περιθωριοποίηση και στον αποκλεισμό των αναπήρων στη χώρα μας. 
     Έχω πλήρη επίγνωση της κατάστασης που κληρονομήσατε σχετικά με την ειδική αγωγή και σας εύχομαι, πραγματικά, «καλή δύναμη». Επίσης, από τους συναδέλφους θέλω να ζητήσω να δώσουν ιδιαίτερη προσοχή σ’ αυτό το θέμα γιατί ενάμισης αιώνας είναι πολύ μακρύς χρόνος και πρέπει να προχωρήσουμε πιο γρήγορα.
     Ευχαριστώ.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κυρία Μπερνιδάκη, για την εμπεριστατωμένη τοποθέτησή σας. 
     Η κ. Γιαννάκου έχει το λόγο.
     	ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Ευχαριστώ, κύριε Πρόεδρε.
     Είναι γεγονός ότι η αντιμετώπιση γενικότερα των ατόμων με ειδικές ανάγκες δεν βρίσκεται στο επίπεδο που θα έπρεπε. Παρά το γεγονός ότι η νομοθεσία που έγινε σε προηγούμενα χρόνια είναι εξαιρετικά φιλόδοξη, με τα ΚΔΑΥ κι όλα αυτά, παρατηρούνται φαινόμενα πολύ δυσάρεστα, όπως: ουρές, αριθμός προσέλευσης τέσσερις χιλιάδες ή τρεις χιλιάδες και περιμένουν χρόνια κάποιοι για να εξεταστούν.
     Γίνεται αυτήν τη στιγμή προσπάθεια καταρχήν να δούμε ποια είναι τα άτομα με ειδικές ανάγκες και τι πρέπει να κάνουμε γι’ αυτά. Το Υπουργείο Παιδείας στην πρώτη φάση, όπως σας είπα, θα επιχορηγήσει το ΚΕΑΤ -και μπορεί να το κάνει αυτό- και ταυτόχρονα θα δημιουργήσει ένα τμήμα για να αποτυπωθούν, ουσιαστικά, οι ανάγκες και ιδιαίτερα για το χώρο των τυφλών και για τη γραφή. Διότι, πράγματι, κυρία Μπερνιδάκη, σ’ όλες τις σύγχρονες χώρες όσες ανάγκες ικανοποιούνται για τους υπόλοιπους πολίτες ικανοποιούνται και για τους τυφλούς, στο μεγαλύτερο δυνατό βαθμό. 
     Το θέμα του ηλεκτρονικού υπολογιστού θα το εξετάσουμε μέσα στο πλαίσιο προμηθείας ηλεκτρονικών υπολογιστών στο Υπουργείο, αλλά πρέπει να το πάρουμε απόφαση ότι αν δεν υπάρξει στήριξη στην εκπαιδευτική διαδικασία των ατόμων με ειδικές ανάγκες, δεν πρόκειται να υπάρχει μέλλον. Δηλαδή πρέπει να φύγουμε από τις παθητικές πολιτικές και να μπούμε σε ενεργητικές πολιτικές. Και όσα σας είπα προηγουμένως βέβαια το Υπουργείο Παιδείας θα τα προχωρήσει. Επειδή όμως όταν υπάρχουν καινούρια μέτρα, καινούριες προσφορές, στους ενδιαφερόμενους δημιουργούνται επίσης μεγαλύτερες απαιτήσεις,  αυτό που εγώ μπορώ να αναλάβω, όπως σας είπα, είναι στον τομέα ευθύνης μας να αναλάβουμε όλες τις ανάλογες δράσεις.
     	ΠΡΟΕΔΡΕΥΩΝ ( Σωτήρης Χατζηγάκης): Ευχαριστώ, κυρία Υπουργέ.
     	Εισερχόμαστε τώρα στην τρίτη  με αριθμό 681/21-2-2005 επίκαιρη ερώτηση του πρώτου κύκλου, του Βουλευτή του Κομμουνιστικού Κόμματος Ελλάδας κ. Ορέστη Κολοζώφ προς τον Υπουργό Εξωτερικών, σχετικά με την επίσκεψη αντιπροσωπείας αμερικανικών εταιρειών στην Κατεχόμενη Κύπρο μέσα από το παράνομο αεροδρόμιο της Τύμπου, κλπ..
     Το ειδικότερο περιεχόμενο της  επίκαιρης ερώτησης του κ. Κολοζώφ έχει ως εξής:
     «Η επίσκεψη αντιπροσωπείας δώδεκα αμερικανικών εταιριών στα Κατεχόμενα μέσα από το παράνομο αεροδρόμιο της Τύμπου, που συνοδευόταν μάλιστα από τον Αμερικανό εμπορικό ακόλουθο στην Τουρκία, συνιστά μια ευθεία πρόκληση που παραβιάζει τα ψηφίσματα του ΟΗΕ και την κυπριακή νομοθεσία  και προκάλεσε την έντονη αντίδραση της κυπριακής κυβέρνησης, καθώς και όλων των κομμάτων.
     Γι’ αυτήν την απαράδεκτη ενέργεια που παραβιάζει τη διεθνή νομιμότητα, η ελληνική Κυβέρνηση σιωπά. 
     Ερωτάται ο κύριος Υπουργός:
     Ποια είναι η θέση της ελληνικής Κυβέρνησης και σε ποιες ενέργειες προτίθεται να προχωρήσει, ώστε να μην επαναληφθούν στο μέλλον παρόμοια φαινόμενα;»
     Ο Υφυπουργός Εξωτερικών κ. Βαληνάκης έχει το λόγο για τρία λεπτά.
     ΙΩΑΝΝΗΣ ΒΑΛΗΝΑΚΗΣ (Υφυπουργός Εξωτερικών): Κυρίες και κύριοι συνάδελφοι, σταθερή θέση της ελληνικής Κυβέρνησης είναι η ενεργός και συνεχής συνεργασία με την κυπριακή κυβέρνηση. Έτσι γινόταν, έτσι γίνεται και έτσι θα γίνεται. Και μάλιστα μετά την ένταξη της Κυπριακής Δημοκρατίας στην Ευρωπαϊκή Ένωση είναι ακόμη πιο εκτεταμένη αυτή η συνεργασία.
     Η θέση μας, λοιπόν, όπως είχε εκφραστεί αμέσως μετά τα δημοψηφίσματα και από την Αθήνα και από την Λευκωσία, ήταν ότι θα πρέπει να βοηθηθεί η οικονομική συνεργασία και η ανάπτυξη ανάμεσα στις δύο κοινότητες του νησιού. Και μάλιστα η Κυπριακή Δημοκρατία είχε προτείνει, με δική της πρωτοβουλία μετά τα δημοψηφίσματα, να δοθούν από την Ευρωπαϊκή Ένωση τα 260.000.000 ευρώ στους Τουρκοκυπρίους, παρά το γεγονός ότι αυτά τα χρήματα επρόκειτο να δοθούν μόνον εάν υπήρχε λύση. 
     Αντιμετωπίζουμε, λοιπόν, –και αυτή είναι η πολιτική μας- με θετικό πνεύμα εκείνες τις πρωτοβουλίες που πληρούν δύο προϋποθέσεις.
     Πρώτον, οποιαδήποτε πρωτοβουλία πρέπει να είναι σύννομη, να εντάσσεται, δηλαδή, στο πλαίσιο των αποφάσεων και των ψηφισμάτων του Οργανισμού Ηνωμένων Εθνών, ο οποίος όπως είναι γνωστό αναγνωρίζει την Κυπριακή Κυβέρνηση ως τη νόμιμη κυβέρνηση του νησιού.
     Δεύτερον, οποιεσδήποτε τέτοιες πρωτοβουλίες ή ενέργειες πρέπει να ενθαρρύνουν και όχι να αποθαρρύνουν τις προσπάθειες για εξεύρεση μιας μόνιμης, βιώσιμης και κοινά αποδεκτής λύσης στην Κύπρο.
     Ενέργειες, λοιπόν, οι οποίες δεν συνάδουν με αυτές τις αρχές, όπως η πρόσφατη επίσκεψη στα Κατεχόμενα, δεν προωθούν το στόχο της επανένωσης του νησιού, για τον οποίο έχουμε δεσμευθεί. Πάντως, πρέπει να σας πω ότι σε αυτήν την επιχειρηματική αποστολή στα Κατεχόμενα δεν περιλαμβάνονταν Αμερικανοί πολίτες αλλά μόνο Τούρκοι, οι οποίοι αντιπροσωπεύουν αμερικανικές εταιρείες στην Τουρκία.
     Σε κάθε περίπτωση –να το διευκρινίσω- δεν πιστεύουμε ότι τέτοιες ενέργειες συμβάλλουν στις προσπάθειες που καταβάλλει η διεθνής κοινότητα για εξεύρεση βιώσιμης λύσης στο Κυπριακό, το οποίο, βεβαίως, αποτελεί την ύψιστη προτεραιότητα και για την Κυπριακή Δημοκρατία και για την ελληνική Κυβέρνηση.
     Η ελληνική Κυβέρνηση, λοιπόν, όχι μόνο δεν σιώπησε, αλλά και έλαβε σαφή θέση με τις δηλώσεις του αναπληρωτή κυβερνητικού εκπροσώπου και βεβαίως με τις δηλώσεις του εκπροσώπου του Υπουργείου Εξωτερικών.
     Τέλος, σε πλήρη συνεννόηση και συντονισμό με την κυπριακή κυβέρνηση, προβαίνουμε σε όλες εκείνες τις αναγκαίες ενέργειες, προκειμένου να αποτραπούν στο μέλλον φαινόμενα που τυχόν θα αποσκοπούν στην αναβάθμιση του ψευδοκράτους και θα προσπαθούν να παρακάμψουν τις νόμιμες διαδικασίες και τα νόμιμα όργανα της Κυπριακής Δημοκρατίας.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
     Ο κ. Κολοζώφ έχει το λόγο.
     ΟΡΕΣΤΗΣ ΚΟΛΟΖΩΦ: Κύριε Πρόεδρε, μόνιμα βρισκόμαστε στη δυσάρεστη θέση να διαπιστώνουμε ότι δεν παίρνουμε απαντήσεις στα ερωτήματα που βάζουμε. 
     Κύριε Υπουργέ, έχω υπ΄όψιν μου τις προηγούμενες δηλώσεις του Εκπροσώπου του Υπουργείου Εξωτερικών, του κ. Κουμουτσάκου. Δεν είπε τίποτα παραπάνω και τίποτα λιγότερο απ’ ό,τι είπατε κι εσείς εδώ πέρα. Εγώ δεν κατάλαβα. Καταδικάζετε αυτήν την ενέργεια των Ηνωμένων Πολιτειών της Αμερικής; 
     Ισχυρίζεστε εδώ πέρα ότι ήταν Τούρκοι πολίτες και κρύβετε το γεγονός ότι συνοδεύονταν από τον υπεύθυνο της Πρεσβείας στην Άγκυρα διπλωμάτη που ασχολείται, ακριβώς, με ζητήματα εμπορίου. Αυτός ο κύριος ασφαλώς θα έχει την υπηκοότητα των Ηνωμένων Πολιτειών της Αμερικής και δεν θα είναι Τούρκος πολίτης στην πρεσβεία με ευθύνες στον εμπορικό τομέα. Θα ήθελα, λοιπόν, μια απάντηση στη δευτερολογία σας γύρω απ’ αυτό το ζήτημα κατά πόσο, δηλαδή, καταδικάζετε αυτήν την ενέργεια.
     Το δεύτερο που ζητάω και δεν μου απαντήσατε είναι τι μέτρα και ενέργειες θα πάρετε για να μην επαναληφθούν τέτοιες ενέργειες από τους συμμάχους μας. Κύριε Υπουργέ, στην Κύπρο γίνεται χαμός. Ο πρόεδρος της βουλής, οι αρχηγοί των κυπριακών κομμάτων, κοινωνικές οργανώσεις καταδικάζουν αυτήν την ενέργεια, καταγγέλλουν αυτήν την παράνομη ενέργεια κι εσείς επαναλαμβάνετε τη γενική θέση ενίσχυσης. Ευχαριστώ πολύ! Κι εμείς και όλοι είμαστε υπέρ αυτής της θέσης, αλλά εδώ παραβιάζονται και οι αποφάσεις του ΟΗΕ, παραβιάζεται και ο κυπριακός νόμος!
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Κολοζώφ.
     Ο κύριος Υπουργός έχει το λόγο.
     ΙΩΑΝΝΗΣ ΒΑΛΗΝΑΚΗΣ (Υφυπουργός Εξωτερικών): Σας είπα προηγουμένως –και η θέση μας είναι, απόλυτα, σαφής- πως θεωρούμε ότι ενέργειες σαν κι αυτή δεν συνεισφέρουν στο στόχο όλων μας που είναι η εξεύρεση λύσης στο νησί, λύσης βιώσιμης και δίκαιης. 
     ΟΡΕΣΤΗΣ ΚΟΛΟΖΩΦ: Τις καταδικάζετε, κύριε Υπουργέ, αυτές τις ενέργειες; 
     ΙΩΑΝΝΗΣ ΒΑΛΗΝΑΚΗΣ (Υφυπουργός Εξωτερικών): Σας είπα, λοιπόν, τη θέση μας.
     Βεβαίως υπήρχε σ’ αυτήν την αποστολή ο αμερικανός εμπορικός ακόλουθος στην Άγκυρα. Δεν το αποκρύπτει κανείς αυτό, είναι δεδομένο. Όμως αυτό που σας είπα είναι ότι η αποστολή αποτελείτο, τελικά, από Τούρκους επιχειρηματίες τους οποίους συνόδευε στη περιοχή.
     ΟΡΕΣΤΗΣ ΚΟΛΟΖΩΦ: Δεν σας ενοχλεί ότι ήταν εμπορικοί ακόλουθοι της Πρεσβείας της Άγκυρας; 
     ΙΩΑΝΝΗΣ ΒΑΛΗΝΑΚΗΣ (Υφυπουργός Εξωτερικών): Και αυτοί, μάλιστα, οι Τούρκοι επιχειρηματίες έγιναν αντικείμενο ειρωνικών σχολίων από τους ίδιους τους Τουρκοκύπριους … 
     ΟΡΕΣΤΗΣ ΚΟΛΟΖΩΦ: Αυτή ήταν η παράβαση.
     ΙΩΑΝΝΗΣ ΒΑΛΗΝΑΚΗΣ (Υφυπουργός Εξωτερικών): … οι οποίοι έλεγαν ότι πρώτη φορά βλέπουμε αμερικανούς με τουρκικά επίθετα! 
     Θέλω εδώ να τονίσω κάτι το οποίο πρέπει για όλους μας να είναι το σημαντικό και στο οποίο πρέπει να επικεντρωθούμε: 
     Η Κύπρος βρίσκεται από την 1η Μαΐου να είναι πλήρες μέλος της Ευρωπαϊκής Ένωσης. Αυτό δεν έγινε τυχαία και δεν είναι κάτι χωρίς συνέπειες. 
     ΟΡΕΣΤΗΣ ΚΟΛΟΖΩΦ: Κύριε Υπουργέ, καταδικάζετε αυτήν την παράνομη ενέργεια των Ηνωμένων Πολιτειών Αμερικής;
     ΙΩΑΝΝΗΣ ΒΑΛΗΝΑΚΗΣ (Υφυπουργός Εξωτερικών): Η Κύπρος, η οποία ήταν σε πολύ δύσκολη θέση στο παρελθόν, βρίσκεται τώρα μέσα στην Ευρωπαϊκή Ένωση και έχει γίνει κριτής της Τουρκίας. Αυτό δεν είναι κάτι το οποίο μπορούμε να υποβαθμίζουμε. Αυτό, λοιπόν, είναι το σημαντικό το οποίο και πρέπει να συγκρατούμε. 
     Με ψυχραιμία, λοιπόν, και σύνεση κινείται η ελληνική Κυβέρνηση προς αυτήν την κατεύθυνση, να αξιοποιήσουμε, δηλαδή, αυτήν την παρουσία της Κυπριακής Δημοκρατίας μέσα στην Ευρωπαϊκή Ένωση …
     ΟΡΕΣΤΗΣ ΚΟΛΟΖΩΦ: Δεν την καταδικάζετε. Αυτό κατάλαβα. 
     ΙΩΑΝΝΗΣ ΒΑΛΗΝΑΚΗΣ (Υφυπουργός Εξωτερικών): Αυτά τα μέτρα λαμβάνουμε σε συνεργασία μαζί τους έτσι ώστε, όπως σας είπα, φαινόμενα σαν και αυτό και εκείνα που μπορεί να υπάρξουν στο μέλλον –απόπειρες, δηλαδή για αναβάθμιση των Τουρκοκυπρίων- να μπορέσουν να αντιμετωπιστούν αποτελεσματικά.
     Αυτό είναι, λοιπόν, εκείνο το οποίο έγινε και αυτό θεωρούμε ότι είναι πολύ σημαντικό. Επιμένουμε ότι αυτό γίνεται χάρη στη σύνεση και την ψυχραιμία που επιδεικνύεται και όχι με μεγαλόστομες διαμαρτυρίες, διότι έχει αποδείξει η πρόσφατη ακριβώς ιστορία ότι στο Κυπριακό σήμερα η Κυπριακή Δημοκρατία είναι σε θέση να αντιμετωπίσει πολύ περισσότερα απ’ αυτά που αντιμετώπιζε στο παρελθόν. 
     ΠΡΟΕΔΡΕΥΩΝ ( Σωτήρης Χατζηγάκης): Ευχαριστώ, κύριε Υπουργέ.
     Εισερχόμαστε στις επίκαιρες ερωτήσεις δεύτερου κύκλου.
     Πρώτη είναι η με αριθμό 675/21.2.2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Δημητρίου Λιντζέρη προς τον Υπουργό Περιβάλλοντος, Χωροταξίας και Δημοσίων Έργων, σχετικά με την απομάκρυνση της παραγόμενης λάσπης στο Κέντρο Επεξεργασίας Λυμάτων Ψυτάλλειας. 
     Η επίκαιρη ερώτηση του κ. Λιντζέρη έχει ως εξής:
     «Η ολοκλήρωση του Κέντρου Επεξεργασίας Λυμάτων Ψυτάλλειας περιλαμβάνει την ξήρανση τη παραγόμενης λάσπης, η οποία στη συνέχεια είτε θα μεταφέρεται για ταφή είτε σαν καύσιμο υλικό στην τσιμεντοβιομηχανία. Το έργο της ξήρανσης έχει εγκριθεί από το Ταμείο Συνοχής της Ευρωπαϊκής Ένωσης. 
     Η ΕΥΔΑΠ προκήρυξε στις 18.1.2005 δημόσιο ανοικτό διαγωνισμό για τη «φόρτωση, μεταφορά και διάθεση της λάσπης» μέχρι την ολοκλήρωση του έργου της ξήρανσης και στις 28.1.2005 ανακηρύχθηκε προσωρινός μειοδότης.
     Η συγκεκριμένη προσφορά περιλαμβάνει την ξήρανση και αεριοποίηση της λάσπης επί της Ψυτάλλειας και όχι την απομάκρυνσή της.
     Η συγκεκριμένη τεχνική λύση, η οποία σε τέτοια μεγέθη δεν έχει μέχρι σήμερα εφαρμογή πουθενά παγκοσμίως, βρίσκεται σε κατάφορη αντίθεση με τους ισχύοντες περιβαλλοντικούς όρους, την ελληνική και κοινοτική νομοθεσία.
     Συναντά την καθολική αντίδραση της Τοπικής Αυτοδιοίκησης.
     Ερωτάται ο κύριος Υπουργός:
     1. Θα επιτρέψει την αεριοποίηση της λάσπης και τη συνακόλουθη ατμοσφαιρική ρύπανση;
     2. Που θα διατίθεται η παραγόμενη τοξική τέφρα και
     3. Ποια η άποψη της Κυβέρνησης για την ολοκλήρωση του έργου στην Ψυτάλλεια;»
     Ο Υφυπουργός ΠΕΧΩΔΕ κ. Καλογιάννης έχει το λόγο.
     ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε.
     Τα έργα πρωτοβάθμιας επεξεργασίας λυμάτων στην Ψυτάλλεια –η πρώτη φάση, δηλαδή, των έργων- ολοκληρώθηκαν το 1993 και από 1.1.1995 πέρασαν στην ΕΥΔΑΠ. Με την επεξεργασία των λυμάτων, όπως είναι γνωστό, δημιουργούνται διάφορα παράγωγα προϊόντα μεταξύ των οποίων και η αφυδατωμένη λύση.
     Το 1999 συνήφθη δεκαετούς διάρκειας σύμβαση μεταξύ της ΕΥΔΑΠ και του ΕΔΚΝΑ, σύμφωνα με την οποία ο σύνδεσμος θα διέθετε στο ΧΥΤΑ Άνω Λιοσίων όλη την παραγόμενη από την επεξεργασία λάσπη της Ψυτάλλειας, η οποία έφτανε τους τριακόσιους τόνους περίπου την ημέρα. Το Μάιο του 2003, ως γνωστόν, υπήρξαν προβλήματα κατολίσθησης των ΧΥΤΑ Άνω Λιοσίων και ο ΕΔΚΝΑ έκτοτε, άλλοτε περιόριζε τις απορροφούμενες ποσότητες λάσπης και άλλοτε απαγόρευε, εντελώς, την απόθεσή τους στο ΧΥΤΑ. 
     Αυτό, βεβαίως, είχε ως συνέπεια τη συσσώρευση λάσπης πάνω στο νησί κι έτσι σήμερα έχει συγκεντρωθεί μια ποσότητα της τάξεως των εκατόν είκοσι χιλιάδων τόνων περίπου. Η απόθεση, βεβαίως, αυτή γίνεται σε απολύτως ελεγχόμενους χώρους με στόχο τη διασφάλιση της δημόσιας υγείας. 
     Για το λόγο αυτό η ΕΥΔΑΠ έχει κατασκευάσει χώρους με υπόστρωμα και αναχώματα από άργιλο επενδεδυμένα με μεμβράνες, όπως ακριβώς ακολουθείται σε όλους τους Χώρους Υγειονομικής Ταφής Απορριμμάτων στους οποίους εγκλωβίζεται, πλήρως, η αφυδατωμένη λάσπη, ενώ παράλληλα λαμβάνονται όλα τα μέτρα προστασίας της υγείας. Παράλληλα η ΕΥΔΑΠ λαμβάνει όλα τα μέτρα και για την εξουδετέρωση των οσμών που πολλές φορές παρουσιάζονται στην περιοχή εποχικά, θα έλεγα.
     Από το Σεπτέμβριο του 2004 που ήδη ετέθη σε λειτουργία ο βιολογικός καθαρισμός της Ψυττάλειας, η τριτοβάθμια επεξεργασία, η δεύτερη φάση των έργων, παράγεται και βιολογική λάσπη πέραν της πρωτοβάθμιας ιλύος. Συνεπώς η ποσότητα που παράγεται φθάνει περίπου τους πεντακόσιους πενήντα τόνους ημερησίως.
     Η Ευρωπαϊκή Επιτροπή, κατόπιν αιτήσεως της χώρας μας, ενέκρινε τη χρηματοδότηση και κατασκευή της Μονάδας Ξήρανσης Ιλύος Κέντρου Επεξεργασίας Λυμάτων Ψυττάλειας από το Ταμείο Συνοχής με προϋπολογισμό 48.500.000 ευρώ. Το ΥΠΕΧΩΔΕ έχει προχωρήσει με ταχείς ρυθμούς στη διαδικασία ολοκλήρωσης του διαγωνισμού για μία μονάδα ξήρανσης, το παραγόμενο προϊόν της οποίας θα είναι κατάλληλο για διάθεση ως καύσιμο στις τσιμεντοβιομηχανίες. Η μονάδα αυτή θα είναι έτοιμη το 2007.
     Για να αντιμετωπιστούν όμως αμέσως οι επιπτώσεις και τα προβλήματα διαχείρισης της παραγόμενης ιλύος, η ΕΥΔΑΠ, όπως γνωρίζετε, έχει διακηρύξει διαγωνισμό, ανεδείχθη προσωρινός ανάδοχος ο οποίος θα αναλάβει τη βραχυπρόθεσμη αντιμετώπιση της διαχείρισης της λάσπης. Η πρόταση προβλέπει την προσωρινή εγκατάσταση μονάδος ξήρανσης -αεριοποίησης, με στόχο την ελαχιστοποίηση του όγκου της παραγόμενης ιλύος. Το επίπεδο των παραγομένων ρύπων θα είναι χαμηλότερο από το όριο που θέτει η Κοινοτική Οδηγία 2000/76. Η παραγόμενη κατά την εν λόγω διαδικασία τέφρα θα διατίθεται προς χρήση στη βιομηχανία.
     Ευχαριστώ πολύ, κύριε Πρόεδρε.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
     Ο κ. Λιντζέρης έχει το λόγο.
     ΔΗΜΗΤΡΙΟΣ ΛΙΝΤΖΕΡΗΣ: Ευχαριστώ, κύριε Πρόεδρε.
     Κύριε Υπουργέ, φαντάζομαι ότι αντιληφθήκατε ότι η ερώτησή μου δεν διακατέχεται από καμία αντιπολιτευτική διάθεση. Αποσκοπεί όμως να μεταφέρει στο Κοινοβούλιο την αναστάτωση και την έντονη αντίθεση που έχει προκαλέσει στους κατοίκους της ευρύτερης περιοχής του Πειραιά, καθώς και την ομόφωνη αντίθεση της Τοπικής Αυτοδιοίκησης –και Νομαρχιακής και Δημοτικής- η απόφαση, η οποία έχει προκριθεί σαν μία ενδιάμεση λύση, τι θα γίνει, δηλαδή, με τη διαχείριση της παραγόμενης λάσπης, μέχρι της ολοκλήρωσης της οριστικής λύσης που σωστά αναφέρετε.
     Λυπάμαι, αλλά με την απάντησή σας μάλλον συσκοτίσατε τα πράγματα, παρά δώσατε μία κατηγορηματική απάντηση. Τα τελευταία χρόνια –δεν έχω καμία αντίρρηση, είναι ακριβώς όπως τα λέτε- πραγματοποιήθηκε μία τεράστια επένδυση, μία ανάσα για τους κατοίκους του Πειραιά και τους γύρω δήμους, ανάσα για τη θάλασσα και το περιβάλλον. Η περιοχή από υπόνομος του Λεκανοπεδίου, μεταμορφώθηκε. Η θάλασσα ξανάγινε γαλάζια, βρήκε ζωή.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Το ζήτημα είναι ότι βρισκόμαστε μπροστά σε μία σαφή παρανομία από την πλευρά της ΕΥΔΑΠ, την οποία και σας καταγγέλλω. Πρόκειται για μία απόφαση η οποία θα προκαλέσει μεγάλη μόλυνση στο περιβάλλον και ανεξέλεγκτες επιπτώσεις στην υγεία των κατοίκων και της περιοχής, αλλά και του ευρύτερου Λεκανοπεδίου.
     Η ΕΥΔΑΠ, λοιπόν, προκήρυξε δημόσιο διαγωνισμό για τη φόρτωση, μεταφορά και διάθεση της λάσπης και σε δέκα ημέρες ανακήρυξε προσωρινό μειοδότη, χρόνος ρεκόρ για δημόσιες υπηρεσίες. Και –ω, του θαύματος!- η επιλεγείσα πρόταση από μεταφορά έγινε καύση της λάσπης επί της Ψυττάλειας. 
     Η πρόταση αυτή ανατρέπει, σαφώς, το περιβαλλοντικό σχεδιασμό και δεν έχει κανένα προηγούμενο σ’ όλον τον κόσμο για τέτοιου μεγέθους έργα. Είναι ένα έργο χωρίς προδιαγραφές και χωρίς καμία αξιοπιστία, όσον αφορά τις λύσεις που προτείνει. Είναι δυνατόν σε τρεις μήνες, όπως λέει ο μειοδότης, να υλοποιήσει μία σύνθετη μονάδα πρωτοποριακής τεχνολογίας και χωρίς καν να μας καταθέσει την τεχνογνωσία του;
     Θα ήθελα να πω και κάτι ακόμα. Η υιοθετηθείσα πρόταση δεν είναι ολοκληρωμένη, αφού σύμφωνα και με τη δημοπράτηση δεν αναφέρεται τίποτα για την απομάκρυνση της ιδιαίτερα τοξικής τέφρας, γεμάτης από διοξίνες που παράγεται από την καύση της εν λόγω λάσπης.
     Θα ήθελα να πω και κάτι ακόμα. Ξέρετε πάρα πολύ καλά ότι δεν υπάρχουν στη χώρα μας χώροι τέτοιας υγειονομικής ταφής για τέτοιου τύπου απόβλητα. 
     Κύριε Υπουργέ, κλείνοντας θα έλεγα –και ευχαριστώ για την ανοχή σας, κύριε Πρόεδρε- ότι με βάση τους νόμους και τις κοινές υπουργικές αποφάσεις, ευθύνη για τη διάθεση των στερεών αποβλήτων έχει το ΥΠΕΧΩΔΕ. Η απόφαση της ΕΥΔΑΠ βρίσκεται σε κατάφωρη αντίθεση και με τους εγκεκριμένους περιβαλλοντικούς όρους και με την ελληνική νομοθεσία και με τη νομοθεσία της Ευρωπαϊκής Ένωσης. Τι θα κάνετε; Θα αλλάξετε τον περιβαλλοντικό σχεδιασμό; 
     Γνωρίζετε καλά ότι μπορώ να σας καταθέσω πέντε εκθέσεις από το Πολυτεχνείο –τις έχετε και εσείς- που προτείνουν ότι η ενδεδειγμένη λύση είναι μόνο η θερμική ξήρανση. Φαντάζεστε στη συγκεκριμένη περιοχή να δείτε πλέον ένα φουγάρο που θα καίει τα βοθρολήμματα του Λεκανοπεδίου; 
     Λυπάμαι. Πάρτε συγκεκριμένη θέση, γιατί βρισκόμαστε μπροστά σε μία πολύ μεγάλη περιβαλλοντική ρύπανση με σαφείς επιπτώσεις στην υγεία των κατοίκων όχι μόνο της περιοχής, αλλά και του ευρύτερου Λεκανοπεδίου.
     Ευχαριστώ, κύριε Πρόεδρε, για την ανοχή σας.
     ΠΡΟΕΔΡΕΥΩΝ ( Σωτήρης Χατζηγάκης):Ευχαριστώ, κύριε Λιντζέρη.
     Ο κ. Υπουργός έχει το λόγο.
     ΣΤΑΥΡΟΣ ΚΑΛΟΓΙΑΝΝΗΣ ( Υφυπουργός Περιβάλλοντος, Χωροταξίας και Δημοσίων ΄Εργων): Ευχαριστώ, κύριε Πρόεδρε.
     Κατ’ αρχήν, αγαπητέ συνάδελφε, η διαχείριση των απορριμμάτων είναι αποκεντρωμένη, δεν ανήκει στο ΥΠΕΧΩΔΕ. Όπως γνωρίζετε, ο σχεδιασμός ο οποίος έχει ψηφιστεί επί κυβερνήσεως ΠΑΣΟΚ και εξακολουθεί να ισχύει, δίνει τις αρμοδιότητες στην κάθε περιφέρεια. 
     Σε ό,τι αφορά τον ανάδοχο, όπως είπα και στην πρωτομιλία μου, αυτός είναι προσωρινός ανάδοχος. Θα πρέπει να προσκομίσει σε χρονικό διάστημα τεσσάρων μηνών -αν δεν κάνω λάθος στην προθεσμία- όλες τις απαιτούμενες εκ της περιβαλλοντικής νομοθεσίας αδειοδοτήσεις για να μπορέσει να προχωρήσει στην υλοποίηση του έργου.
     Σε ό,τι αφορά την απάντησή μου, επιτρέψτε μου να πω ότι εκτιμώ ότι ήμουν πολύ σαφής και θέλω να συνοψίσω. Το κυρίως έργο του βιολογικού καθαρισμού της Ψυττάλειας ολοκληρώθηκε και λειτουργεί αποδοτικά, καλύπτοντας, πλήρως, όλες τις απαιτήσεις που περιλαμβάνονται στην Οδηγία 91/271. Το ΥΠΕΧΩΔΕ εξασφάλισε, εξασφαλίσαμε αν μου επιτρέπετε η έκφραση, χρηματοδότηση από το Ταμείο Συνοχής για την κατασκευή της οριστικής μονάδας ξήρανσης της ιλύος στην Ψυττάλεια και η υλοποίηση της εν λόγω μονάδας θα έχει ολοκληρωθεί εντός του 2007. Παράλληλα η ΕΥΔΑΠ λαμβάνει όλα τα αναγκαία, όλα τα απαραίτητα μέτρα για να αντιμετωπίσει τα προβλήματα διαχείρισης της ιλύος για την περίοδο που μεσολαβεί, έως ότου ολοκληρωθεί η οριστική εγκατάσταση ξήρανσης της ιλύος.
     Παράλληλα, θέλω να πω ότι ο Ενιαίος Σύνδεσμος Δήμων και Κοινοτήτων Αττικής έχει ζητήσει με το υπ’ αριθμό πρωτοκόλλου 1215/26-1-2005 έγγραφό του τη διάθεση ποσότητας τριακοσίων τόνων ημερησίως αφυδατωμένης λάσπης για να την επεξεργάζεται στη μονάδα κομποστοποίησης στο εργοστάσιο των Άνω Λιοσίων. Είναι μία ενέργεια, η οποία επίσης συμβάλλει ουσιαστικά στη διαχείριση της παραγόμενης ιλύος. 
     Ευχαριστώ πολύ, κύριε Πρόεδρε.
     ΠΡΟΕΔΡΕΥΩΝ ( Σωτήρης Χατζηγάκης):  Ευχαριστώ, κύριε Υπουργέ.
     Ακολουθεί η με αριθμό 682/21-2-2005 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Ελπίδας Παντελάκη προς τον Υπουργό Εμπορικής Ναυτιλίας, σχετικά με την καταβολή των δεδουλευμένων στους ναυτεργάτες της εταιρείας Royal Olympic Cruises κλπ..
     Το περιεχόμενο της επίκαιρης ερώτησης της κ. Παντελάκη έχει ως εξής: 
     «Η αντιναυτεργατική πολιτική της Κυβέρνησης της Νέας Δημοκρατίας        –συνέχεια της πολιτικής του ΠΑΣΟΚ- που από κοινού με τους εφοπλιστές συνδιαμόρφωσαν στα πλαίσια της Ευρωπαϊκής Ένωσης για τη διασφάλιση και αύξηση των κερδών του κεφαλαίου, έχει επιφέρει ισχυρό πλήγμα και στον τομέα της κρουαζιέρας με το μαζικό διωγμό των Ελλήνων ναυτεργατών από τα καράβια και την εκτίναξη στα ύψη της ανεργίας, οξύνοντας στο έπακρο τα προβλήματα της ναυτεργατικής οικογένειας.
     Η πολύχρονη εργασιακή – πολιτική ομηρία των τετρακοσίων περίπου ναυτεργατών της εταιρείας «Royal Olympic Cruises» (ROC) από τους εφοπλιστές και το ΥΕΝ, με την κατάφωρη παραβίαση της ναυτεργατικής νομοθεσίας (μη καταβολή δεδουλευμένων μισθών, υπερωρίες, άδειες, εισφορές στα ασφαλιστικά ταμεία κ.ά), καθώς και η μεθόδευση ΥΕΝ – εφοπλιστών να απολυθούν και να διωχθούν οι ναυτεργάτες ως επικίνδυνοι από τα καράβια αποτελούν απαράδεκτες ενέργειες.
     Ερωτάται ο κύριος Υπουργός, τι μέτρα προτίθεται να πάρει για να καταβληθούν οι πλήρεις αποδοχές που οφείλονται στους ναυτεργάτες από την εταιρεία ROC, καθώς και για την εύρεση σταθερής δουλειάς και μέτρων κοινωνικής προστασίας της ναυτεργατικής οικογένειας;»
     Ο Υπουργός κ. Κεφαλογιάννης έχει το λόγο.
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κύριε Πρόεδρε, η κυρία συνάδελφος θέτει ένα θέμα, το οποίο έχει ευαισθητοποιήσει όλο τον πληθυσμό της ναυτοσύνης, που είναι η απόλυση –δεν έχει γίνει ακόμη απόλυση- τετρακοσίων περίπου εργαζομένων στην εταιρεία «ROC». 
     Το Υπουργείο Εμπορικής Ναυτιλίας με ευαισθησία προσεγγίζει και αυτό το θέμα. Γνωρίζετε πολύ καλά ότι και στην περίπτωση της ΔΑΝΕ, μιας άλλης ναυτιλιακής εταιρείας που και αυτή δεν είχε την τύχη που επιθυμούσε ο κόσμος της ναυτιλίας και στην περίπτωση της «ROC», προσπαθήσαμε στα μέτρα του δυνατού να δείξουμε την ευαισθησία μας.
     Κανείς δεν περίμενε ότι για τη «ΔΑΝΕ» και τη «ROC», με τη σύμφωνη γνώμη του Υπουργείου Εμπορικής Ναυτιλίας, το Ναυτικό Απομαχικό Ταμείο θα εκταμίευε 1.200.000 ευρώ, για τους εργαζόμενους της «ΔΑΝΕ» και περίπου 400.000 ευρώ για τους εργαζόμενους της «ROC», οι οποίοι βρέθηκαν παραμονές Χριστουγέννων, χωρίς να έχουν δουλειά και τα απαραίτητα για αυτές τις άγιες ημέρες.
     Τώρα γίνεται μια συζήτηση για το πώς μπορούμε να λύσουμε αυτό το πρόβλημα. Έχουμε κάνει αλλεπάλληλες συσκέψεις στο Υπουργείο Εμπορικής Ναυτιλίας, αλλά, όπως γνωρίζετε, αυτό το θέμα δεν εμπίπτει στις αρμοδιότητες του Υπουργείου. Απλώς εμείς προσπαθούμε να προσφέρουμε από τη μεριά μας όσο καλύτερες υπηρεσίες μπορούμε. 
     Οι τελευταίες πληροφορίες είναι ότι γίνονται προσπάθειες να δοθεί ένα δάνειο στον εκκαθαριστή, γιατί με απόφαση του Ναυτικού Τμήματος του Εφετείου Πειραιά από τις 7 Φεβρουαρίου 2005 οι εταιρείες που είχαν τα τρία αυτά κρουαζιερόπλοια, το «ΤΡΙΤΩΝ», το «WORLD RENAISSANCE» και το «ΟΔΥΣΣΕΑΣ», τέθηκαν υπό ειδική εκκαθάριση και διορίστηκε ειδικός εκκαθαριστής. Αν δοθεί αυτό το δάνειο, οι πρώτοι δικαιούχοι που θα πληρωθούν είναι οι εργαζόμενοι και θα κλείσει αυτός ο κύκλος. 
     Ευχή όλων μας είναι αυτά τα τρία πλοία να αγοραστούν από ελληνικές εταιρείες στον πλειστηριασμό, γιατί με επιδοματική πολιτική δεν λύνουμε το πρόβλημα της ανεργίας. Πρέπει να υπάρχουν σταθερές θέσεις εργασίας, όπως και εσείς υποστηρίζετε στην επίκαιρη ερώτησή σας. Ευελπιστούμε, σύμφωνα και με τις πληροφορίες που έχουμε, ότι στον πλειστηριασμό τα πλοία θα έρθουν σε ελληνικά χέρια και οι περισσότεροι απ’ αυτούς τους ναυτεργάτες θα έχουν δουλειά στα ίδια πλοία που εργάζονταν μέχρι σήμερα. 
     ΠΡΟΕΔΡΕΥΩΝ ( Σωτήρης Χατζηγάκης):  Το λόγο έχει η κ. Παντελάκη.
     ΕΛΠΙΔΑ ΠΑΝΤΕΛΑΚΗ: Κύριε Υπουργέ, φοβάμαι ότι με την απάντησή σας θα προκαλέσετε αγανάκτηση στους εργαζόμενους των τριών αυτών πλοίων, τα οποία αυτήν τη στιγμή, με βάση την υπαγωγή στο άρθρο 46 του ν.1892/1990 μετά από την απόφαση του Εφετείου Πειραιά στις 7 Φεβρουαρίου 2005, βρίσκονται σε καθεστώς εκκαθάρισης. Νομίζω ότι αυτό που λέτε είναι πρόκληση. Δηλαδή, συζητούμε αυτήν τη στιγμή να δώσουμε δάνειο στον εκκαθαριστή, όταν μεγαλομέτοχος αυτής της εταιρείας είναι ο κ. Λούης; 
     Θέλετε να σας πω ποια είναι η κατάσταση που μεθοδεύεται εδώ και τρία χρόνια; Εκατόν ενενήντα επτά άτομα είναι αυτήν τη στιγμή στα καράβια στον Πειραιά, δεν πληρώνονταν και δεν υπήρχε υλοποίηση της ναυτεργατικής νομοθεσίας. Ουσιαστικά κάνατε πλάτες σε όλη αυτήν την κατάσταση μέχρι τώρα και σήμερα που φθάνουμε; Ο κ. Λούης είπε στην ΠΝΟ προκλητικά ότι «θα βάλει νέα καράβια σε νέα δρομολόγια, ότι δίνει προτεραιότητα σε αυτούς τους ναυτεργάτες, αλλά θα μπουν με τους δικούς του όρους. Εάν δεν συμφωνήσουν, δεν θα πάρει κανέναν και θα βάλει πορτογαλική σημαία».
     Μετά από αυτόν τον εκβιασμό, συζητάμε για να του δώσουμε και χρήματα; Αυτό είναι πρόκληση και σοβαρό πολιτικό ζήτημα. Εγώ δεν έκανα την επίκαιρη ερώτηση, για να κάνω υψηλή πολιτική και κριτική, αλλά χρησιμοποιώ αυτούς τους χαρακτηρισμούς για όλα αυτά που γίνονται σήμερα. 
     Κύριε Υπουργέ, εγώ πιστεύω ότι έχετε αρμοδιότητα για το εξής ζήτημα: Εδώ υπάρχει ένα θέμα που είναι γενικευμένο και στη βιομηχανία. Με βάση το άρθρο 46 του ν.1892/1990 προχωρούν σε εκκαθάριση βιομηχανίες και καράβια, την ώρα που παράλληλα οι μητρικές εταιρείες, που είναι off shore εταιρείες, ζουν και βασιλεύουν. Δεν μπορεί να γίνει μια παρέκκλιση του νόμου; Άλλωστε, όλοι οι νόμοι που φέρνετε στη Βουλή έχουν παρεκκλίσεις. Μπορείτε να βγάλετε μία κοινή υπουργική απόφαση ή ένα προεδρικό διάταγμα και αυτός ο κόσμος να αποζημιωθεί εδώ και τώρα και να μην περιμένει τον πλειστηριασμό. 
     Κύριε Υπουργέ, δείτε τι έγινε με την «ΔΑΝΕ». Πρόκειται για γνωστή ιστορία. Χθες έγινε ο πρώτος επίσημος πλειστηριασμός και δεν εμφανίστηκε κανένας υποψήφιος γαμπρός ή νύφη. Καταλαβαίνετε πού πάει το θέμα. 
     Κατά συνέπεια, είναι αδιέξοδη αυτή η κατάσταση, γιατί η ρίζα του κακού είναι ο ν. 3577/92.  Εγώ δεν σας ζητώ να ανατρέψετε το νόμο. Άλλωστε, οι εργαζόμενοι μπορούν να βγάλουν τα συμπεράσματά τους από την εμπειρία τους, να αντισταθούν και να ανατρέψουν αυτήν την πολιτική. Όμως, θέλετε να σας πω τι ζητάμε σήμερα από τη Κυβέρνηση της Νέας Δημοκρατίας; Θέλουμε να πάρετε πρωτοβουλίες και να μην δείχνετε την ευαισθησία σας με συσσίτια. 
     Εγώ λέω ότι αυτό δεν το είπατε κιόλας, ότι στέλνετε τρόφιμα ας πούμε στους ανθρώπους εκεί. Δεν είναι αυτό. Δεν είναι ζητιάνοι οι ναυτεργάτες, έχουν φιλότιμο και αξιοπρέπεια. Δικαιούνται να έχουν πλήρη δουλειά και δεν μπορεί να είναι υποχείρια αυτών που τους έχουν κάνει αυτήν τη στιγμή μεγαλομετόχους στις off shore εταιρείες. 
     Τελικά δεν έχουμε ανάγκη τους εφοπλιστές, ας το καταλάβουμε πια. Η λογική με επίκεντρο την ανταγωνιστικότητα πετάει τους εργάτες από τα εργοστάσια, τους ναυτεργάτες από τα καράβια. Αυτή είναι η ιστορία. 
     Επιτέλους αυτός ο μύθος πρέπει να σταματήσει. Κρίνεστε από τις πράξεις σας. Αυτός ο κόσμος υποφέρει. Τώρα που συζητάμε είναι μέσα σε καράβια χωρίς θέρμανση, χωρίς τροφή και τα σπίτια τους έχουν άδεια ψυγεία και όσοι έχουν δάνεια με τα σπίτια τους αν περάσουν τρεις μήνες, οι τράπεζες θα τους τα πάρουν. Τέτοιο πρόβλημα υπάρχει. Είναι κρίσιμο το ζήτημα και θέλει μέτρα εδώ και τώρα. 
     	ΠΡΟΕΔΡΕΥΩΝ (Σωτήρης Χατζηγάκης): Ο κ. Υπουργός έχει το λόγο.
     	ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κύριε Πρόεδρε, δεν έχω καμία δυσκολία να συμφωνήσω με αυτές τις διαπιστώσεις ότι υπάρχει ένα κοινωνικά ευαίσθητο θέμα. Σας είπα και προηγουμένως ότι η Κυβέρνηση έδειξε την ευαισθησία της και την έδειξε στα όρια της νομιμότητας.
     Όπως γνωρίζει η αγαπητή συνάδελφος, δεν υπάρχει νομοθετικό πλαίσιο που να δίνει καν τη δυνατότητα στην ελληνική πολιτεία να αποζημιώνει ναυτεργάτες, όπως κάναμε στη «ΔΑΝΕ» και στη «RΟC». Στα όρια της νομιμότητας και στην καλή διάθεση των συναδέλφων Βουλευτών, για να μην εγκαλέσουν και την πολιτική ηγεσία του Υπουργείου Εμπορικής Ναυτιλίας και την Κυβέρνηση, δώσαμε αυτά τα χρήματα στα όρια της νομιμότητας.
     	ΕΛΠΙΔΑ ΠΑΝΤΕΛΑΚΗ: Την οποία ψηφίζετε με νόμους στη Βουλή.
     	ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Τώρα, όσον αφορά στο δάνειο, ίσως εγώ δεν έγινα κατανοητός απ’ αυτά που είπα. Το δάνειο δεν το δίνει η ελληνική πολιτεία. Το δάνειο το δίνουν οι ίδιοι οι πιστωτές. Αυτοί, δηλαδή, που έχουν απαιτήσεις από τη συγκεκριμένη εταιρεία, τη «RΟC», οι ίδιοι οι πιστωτές, οι τράπεζες και οι άλλοι πιστωτές, δίνουν δάνειο στον εκκαθαριστή και με βάση τη νομοθεσία που γνωρίζετε πολύ καλά γιατί είναι εργατικό δίκαιο. Βεβαίως εσείς έχετε ιδιαίτερη ευαισθησία στο συγκεκριμένο θέμα. Γνωρίζετε επίσης ότι ο πρώτος που εισπράττει ή δικαιούται να εισπράξει είναι ο εργαζόμενος, είναι ο ναυτεργάτης και δευτερευόντως έρχεται το ελληνικό δημόσιο, το ΝΑΤ, οι εφορίες κλπ.
     	Εμείς, λοιπόν, προσπαθούμε να πιέσουμε προς αυτήν την κατεύθυνση να δοθεί από τους πιστωτές της εταιρείας, όχι από το ελληνικό δημόσιο, το δάνειο στον εκκαθαριστή για να πληρωθούν οι ναυτεργάτες πρωτίστως και βεβαίως και τα χρήματα που πλήρωσε το ΝΑΤ τις παραμονές των Χριστουγέννων στους ναυτεργάτες, στο οποίο έχουν εκχωρήσει οι ίδιοι οι ναυτεργάτες το ποσό εκείνο που εισέπραξαν από το ΝΑΤ.
     Εμείς θα συνεχίσουμε αυτές μας τις προσπάθειες. Σας λέω και πάλι ότι δεν έχει σημασία η επιδοματική πολιτική, σημασία έχει να υπάρχουν θέσεις εργασίας. 
     Όπως ξέρετε, τα πλοία έχουν δική τους επιλογή και ανάλογα με τους νόμους της κάθε χώρας για το τι σημαία θα σηκώσουν. Εμείς πιστεύουμε και ευχόμαστε και προς αυτήν την κατεύθυνση εργαζόμαστε ώστε αυτά τα πλοία, τα τρία κρουαζιερόπλοια, να σηκώσουν την ελληνική σημαία. Βεβαίως, υπάρχουν και οι δεσμεύσεις να έχουν ορισμένη σύνθεση, άρα ορισμένες θέσεις εργασίας Ελλήνων ναυτικών στη σύνθεσή τους. Η απλή λογική η δική μου και του κάθε πολίτη λέει ότι θα χρησιμοποιήσει τους ίδιους ναυτικούς που εργάζονταν σ’ αυτά τα πλοία, γιατί είναι σίγουρο ότι αυτοί θα προσφέρουν καλύτερες υπηρεσίες και στους επιβάτες και βεβαίως και στην εταιρεία που θα διαθέσει κάποια χρήματα για να αγοράσει αυτά τα πλοία.	
     	Σας ευχαριστώ.
     	ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα ότι η Διαρκής Επιτροπή Εθνικής Άμυνας και Εξωτερικών Υποθέσεων καταθέτει την έκθεσή της στο σχέδιο νόμου του Υπουργείου Εξωτερικών: «Κύρωση της Συμφωνίας μεταξύ της Ελληνικής Δημοκρατίας και της Κυπριακής Δημοκρατίας για εκπροσώπηση της Κυπριακής Δημοκρατίας στη Σαουδική Αραβία αναφορικά με τη χορήγηση κυπριακών θεωρήσεων».
     Θα ήθελα να ανακοινώσω στο Σώμα ότι η με αριθμό 680/21-2-2005 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη- Αικατερινάρη προς τον Υπουργό Οικονομίας και Οικονομικών σχετικά με τη χρηματοδότηση των έργων της Περιφέρειας Κεντρικής Μακεδονίας διαγράφεται λόγω κωλύματος του ερωτώμενου Υπουργού.
     Κυρίες και κύριοι συνάδελφοι, ολοκληρώθηκε η συζήτηση των επίκαιρων ερωτήσεων. 
     ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, εισερχόμαστε στην ημερήσια διάταξη της
     ΝΟΜΟΘΕΤΙΚΗΣ ΕΡΓΑΣΙΑΣ
     Μόνη συζήτηση επί της αρχής, των άρθρων και του συνόλου της πρότασης νόμου του Υπουργείου Τουριστικής Ανάπτυξης: «Ανάπτυξη του Ιαματικού Τουρισμού και του Θερμαλισμού».
     	Κυρίες και κύριοι συνάδελφοι, όπως γνωρίζετε, η πρόταση νόμου συζητήθηκε στην επιτροπή. Η επιτροπή δεν προχώρησε σε ψηφοφορία διότι η πρόταση αυτή εμπίπτει στους περιορισμούς της παραγράφου 3 του άρθρου 73 του Συντάγματος.
     Θέλω να υπενθυμίσω σε όλους σας ότι σύμφωνα με αυτήν τη διάταξη του άρθρου 73, παράγραφος 3, δεν εισάγεται προς συζήτηση πρόταση νόμου, εφ΄ όσον συνεπάγεται εις βάρος του δημοσίου, των ΟΤΑ ή άλλων ΝΠΔΔ δαπάνη ή ελάττωση εσόδων ή της περιουσίας τους και να δοθεί μισθός ή σύνταξη ή γενικά όφελος σε κάποιο πρόσωπο.
     Πρέπει να σας πω όμως ότι η πρακτική την οποία ακολουθούμε όλα αυτά τα χρόνια, είναι να συζητούμε αυτές τις προτάσεις νόμου χωρίς να προχωρούμε σε ψηφοφορία, γιατί δεν μπορούμε από το Σύνταγμα. Τις εισάγουμε για συζήτηση, γιατί έτσι δίνεται η δυνατότητα στα κόμματα και σε όλους τους Βουλευτές, αλλά και στην Κυβέρνηση να πάρουν θέση σε σοβαρά ζητήματα στα οποία αναφέρονται και επιχειρούν να ρυθμίσουν οι προτάσεις νόμων όπως κάνει και η παρούσα.
     Το λόγο έχει ο εισηγητής της Αξιωματικής Αντιπολίτευσης κ. Ιωάννης Δριβελέγκας. 
     ΙΩΑΝΝΗΣ ΔΡΙΒΕΛΕΓΚΑΣ: Κυρίες και κύριοι συνάδελφοι, καταθέτουμε σήμερα την πρόταση νόμου για την ανάπτυξη του ιαματικού τουρισμού και θερμαλισμού. Η πρότασή μας αυτή θα βοηθήσει, όπως πιστεύουμε, στην ενίσχυση της ανταγωνιστικότητας του ελληνικού τουρισμού με τη δημιουργία υψηλής ποιότητας προσφερόμενων υπηρεσιών.
     Κύριε Υπουργέ, έχει περάσει σχεδόν ένας χρόνος διακυβέρνησης της χώρας από τη Νέα Δημοκρατία και το μόνο που πετύχατε είναι να αυξήσετε την τουριστική σας κινητικότητα και την τουριστική σας φιλολογία σε τέτοιο σημείο μάλιστα, ώστε να μην υπάρχει προηγούμενο στα χρονικά αυτής της χώρας.
     Επί ένα σχεδόν χρόνο ο κύριος Υπουργός, ο οποίος για μια ακόμη φορά δεν είναι στην Αίθουσα, αλλά ούτε και στην επιτροπή ήταν, περιφέρεται ανά τον κόσμο και μας μιλάει επί παντός επιστητού στις τηλεοράσεις, στα ραδιόφωνα και στις συνεντεύξεις και όπως λέει ο Dante, αιθεροβατείτε μεταξύ πραγμάτων και ιδεών, ενώ όλα αυτά που εξαγγείλατε είναι τετριμμένες ιδέες στους επαΐοντες και στον επαγγελματικό κόσμο. Δείχνετε όλο αυτόν τον καιρό να είστε ευτυχείς και αυτάρκεις. Εμείς, όμως, υποχρεούμεθα να σας επαναφέρουμε στην πραγματικότητα. Περιορίστε επιτέλους τη φιλολογία και την επικοινωνία. Τώρα είναι η στιγμή που απαιτούνται πρωτοβουλίες και πράξεις που θα έχουν αποτελέσματα. Κεφαλοποιείστε επιτέλους, στο βαθμό που αυτό ακόμα είναι δυνατόν, την υπεραξία της επιτυχούς διοργάνωσης των Ολυμπιακών Αγώνων προς όφελος του ελληνικού τουρισμού.
     Κύριε Υπουργέ, στη Θεσσαλονίκη, κατά τη διάρκεια της έκθεσης «ΦΙΛΟΞΕΝΙΑ», σπεύσατε να ανακοινώσετε ότι μέχρι το Δεκέμβρη θα έχετε φέρει σχέδιο νόμου για την ανάπτυξη του ιαματικού τουρισμού μόλις μάθατε ότι καταθέτουμε τη δική μας πρόταση. 
     Επειδή, λοιπόν, προφανώς συμφωνείτε με την αναγκαιότητα της ύπαρξης αυτού του σχεδίου νόμου, σας καλούμε να υιοθετήσετε την πρότασή μας, μια πρόταση που εκσυγχρονίζει την ισχύουσα νομοθεσία από το 1920 περί ιαματικών πηγών και βάζει τις βάσεις για την ανάπτυξη του ιαματικού τουρισμού και θερμαλισμού. 
     Κυρίες και κύριοι συνάδελφοι, ο θεραπευτικός τουρισμός είναι μία επιλεκτική μορφή τουρισμού με σημαντικά οικονομικά πλεονεκτήματα. Είναι μορφή τουρισμού που υφίσταται τις λιγότερες αρνητικές επιδράσεις από τυχόν δυσμενείς συγκυρίες και μπορεί να δώσει δωδεκάμηνη τουριστική περίοδο. Πολλά κέντρα τουρισμού, υγείας λειτουργούν σήμερα στην κεντρική Ευρώπη και όχι μόνο. Επίσης, πολλά τέτοια λειτουργούν στις χώρες της Ανατολικής Ευρώπης, όπου ο ιαματικός τουρισμός αποτελεί σημαντικό κομμάτι της οικονομίας. Και το χώρο της Μεσογείου λειτουργούν και υπάρχουν Κέντρα Ιαματικού Τουρισμού και Τουρισμού Υγείας και αυτά τα έχουν αναπτύξει ανταγωνίστριες χώρες μας.
     Τα πακέτα διακοπών τουρισμού σ’ αυτά τα κέντρα συνδυάζονται τις περισσότερες φορές και με προσφορά άλλων τουριστικών υπηρεσιών αναψυχής, αναζωογόνησης, σπορ, όπως σκι, ιστιοπλοΐα, ιππασία, τένις κλπ., και πολιτιστικών δραστηριοτήτων της υψηλής κοινωνικής ζωής όπως κινηματογράφο, θέατρο, φεστιβάλ μουσικής, γιατί απευθύνονται όχι μόνο σε ασθενείς, αλλά και στους συνοδούς των ασθενών, καθώς και σε άλλους επισκέπτες συνήθως ανωτέρου εισοδηματικού επιπέδου. Εξάλλου απαιτείται η μακρά παραμονή των ατόμων σε αυτά τα θέρετρα, μεγαλύτερη από τα συνήθη τουριστικά θέρετρα, προκειμένου να φανούν τα αποτελέσματα μιας ορισμένης θεραπείας στην οποία υποβάλλονται, ιδίως αν πρόκειται για ειδικές θεραπείες, όπως αντικαπνική, θεραπεία του άγχους, ψυχοθεραπεία, κινησιοθεραπεία, χαλάρωση, διαιτητική, εκμάθηση ύπνου και άλλα πολλά. 
     Επομένως η αναγκαστική παραμονή των επισκεπτών για ένα ορισμένο χρονικό διάστημα στα κέντρα τουρισμού υγείας, παραδείγματος χάριν, είκοσι μία μέρες στη Γαλλία, είκοσι μία έως είκοσι οκτώ μέρες στη Γερμανία, δώδεκα έως δεκαοκτώ μέρες στην Ιταλία, απαιτεί να δημιουργηθεί όχι μόνο η κατάλληλη ατμόσφαιρα για τη χαλάρωση και την αναζωογόνηση του οργανισμού αλλά και η δημιουργία άλλων δραστηριοτήτων και τόπων έλξης των τουριστών που θα τους απασχολούν κατά τις ελεύθερες ώρες. Έτσι, δημιουργούνται συγκροτήματα που διαθέτουν όλη τη γενική και ειδική υποδομή και το κατάλληλο περιβάλλον, που απαιτείται για τον τουρισμό μακράς παραμονής, όπως πάρκα πρασίνου, κήποι, ποταμοί, λίμνες, κλινικές, όλα αυτά που βοηθούν στην αποτελεσματικότητα της συγκεκριμένης θεραπείας.
     Ένα άλλο θέμα που θεωρείται πολύ σημαντικό είναι ο τομέας έρευνας της αγοράς και ανάπτυξης των πωλήσεων του τουρισμού υγείας. Ορισμένες χώρες, όπως η Αυστρία, η Ελβετία, η Γαλλία, έχουν προχωρήσει πάρα πολύ στο θέμα της έρευνας της αγοράς και της διαφήμισης και προσφέρουν σε συνεργασία με τις εθνικές τους αεροπορικές εταιρείες πακέτα διακοπών για την ομορφιά και την καλή φυσική κατάσταση στα κέντρα υγείας, που αποτελούνται από συγκροτήματα ξενοδοχείων με θερμά λουτρά και όλη την υποδομή, γήπεδα τένις, χώρους άθλησης σε περιβάλλον ιδανικό για θεραπεία και ξεκούραση. Τα τουριστικά αυτά πακέτα διακινούνται από ειδικούς τουριστικούς πράκτορες σε διεθνή κλίμακα και απευθύνονται συνήθως σε πελατεία υψηλού εισοδηματικού επιπέδου. Βέβαια υπάρχει και εξειδίκευση των κέντρων αυτών ανάλογα με το χαρακτηρισμό και τη θερμοκρασία των ιαματικών νερών τους και την εξειδικευμένη υποδομή που διαθέτουν, το κλίμα κλπ. Παραδείγματος χάριν, άλλα προσφέρονται για λουτροθεραπεία, άλλα για ποσιθεραπεία, άλλα για πηλοθεραπεία, άλλα για θαλασσοθεραπεία και ιδίως αυτά που βρίσκονται κοντά σε θάλασσα και άλλα για κλιματοθεραπεία.
     Υπάρχουν όμως και αμφισβητήσεις για την αξία του θερμαλισμού ως θεραπευτικής μεθόδου, που μαζί με τον ανταγωνισμό των άλλων κέντρων οδηγούν σε φθίνουσα διαχρονική τάση του αριθμού των ατόμων που προσέρχονται στα ιαματικά κέντρα. Αναλυτικότερα, οι παράγοντες αυτοί αποδίδονται κυρίως: Πρώτον, στο μεγάλο ανταγωνισμό ανάμεσα στα κέντρα τουρισμού υγείας και στα άλλα τουριστικά θέρετρα που βρίσκονται στις παραλίες ή στα όρη των χωρών του εξωτερικού και προσφέρουν φθηνότερα πακέτα διακοπών με εναλλακτικές ευκαιρίες αναψυχής. Δεύτερον, στις νέες μεθόδους που εφαρμόζουν οι φαρμακοβιομηχανίες για τη χημική θεραπεία των ασθενειών με τη χρήση φαρμάκων και το χαρακτηρισμό της υδροθεραπείας ως απηρχαιωμένης μεθόδου. Στην Αμερική και στην Αγγλία οι γιατροί είναι τελείως αρνητικοί για την αποτελεσματικότητα της υδροθεραπείας ως θεραπευτικής μεθόδου, ενώ στις άλλες χώρες υπάρχει μια ενδιάμεση κατάσταση. Τρίτον, στην παραμελημένη εκπαίδευση της υδρολογίας, που δεν διδάσκεται συστηματικά στα περισσότερα πανεπιστήμια. Τέταρτον, στην απροθυμία του Ιατρικού Σώματος να αναγνωρίσει την υδροθεραπεία ως ιατρική μέθοδο. 
     Η Διεθνής Οργάνωση Θερμαλισμού λαμβάνοντας υπ’ όψιν τα παραπάνω εισήγαγε  το 1974 νέες αρχές και όρους για το χαρακτηρισμό των θεραπευτικών ιδιοτήτων των ιαματικών νερών και για την ταξινόμηση των θερμών πηγών. Είναι σημαντικό, όπως αναφέρει η παραπάνω οργάνωση, ότι ο θερμαλισμός δεν είναι ανταγωνιστικός στις θεραπείες με φάρμακα αλλά συμπληρωματικός στην κλινική και χειρουργική, αφού μπορεί να προσφέρει στον ασθενή, παραδείγματος χάριν, ενός ατυχήματος, την ανακούφιση και τη φροντίδα που χρειάζεται για να επανέλθει στην κανονική ζωή. 
     Όμως η αναγνώριση της υδροθεραπείας ως ιατρικής θεραπευτικής μεθόδου από τον τομέα της κοινωνικής ασφάλισης σε πολλές χώρες, ιδίως της Ευρώπης, οδήγησε σε μια σχετικά αυξημένη ζήτηση των κέντρων του ιαματικού τουρισμού συγκριτικά με τα προηγούμενα. Η σημαντική αυτή αύξηση στη ζήτηση των προϊόντων που προσφέρονται στα κέντρα του τουρισμού υγείας, που παρατηρήθηκε τελευταία, αποδίδεται στη στροφή των ατόμων προς τις παραδοσιακές μεθόδους θεραπείας, όπως προαναφέρθηκε, αλλά και στην αυξανόμενη έμφαση που δίνεται από πολλούς στην επανάκαμψη του οργανισμού, που επιτυγχάνεται με τη σωματική άσκηση και δοκιμασία και τις ειδικές θεραπείες που ακολουθούνται σε καθαρό και υγιεινό περιβάλλον ενός κέντρου τουρισμού υγείας. 
     Αυτό είχε ως αποτέλεσμα ο κλάδος του τουρισμού υγείας να προσελκύσει αρκετές επενδύσεις και σημαντικά κεφάλαια του ιδιωτικού τομέα για την επέκταση και τον εκσυγχρονισμό τους. Η Ελλάδα είναι πλούσια, όπως ξέρετε, κύριε Υπουργέ, σε ιαματικές πηγές με νερά, που έχουν ποικίλη φυσικοχημική σύσταση και ενδείκνυνται για εφαρμογή στη σύγχρονη φυσική υδροθεραπεία. 
     Σε όλες τις ιαματικές πηγές που λειτουργούν στην Ελλάδα συναντάται μόνο η μορφή της θεραπείας και όχι προσφορά υπηρεσιών που έχουν σχέση με την αναζωογόνηση του οργανισμού. Δηλαδή τα κέντρα που λειτουργούν στην Ελλάδα είναι κέντρα ιαματικού τουρισμού και όχι κέντρα τουρισμού υγείας. 
     Μορφές υδροθεραπείας που εφαρμόζονται στην Ελλάδα είναι η λουτροθεραπεία, η πηλοθεραπεία, η εισπνοθεραπεία κλπ. Η υδροθεραπεία μπορεί να είναι εσωτερική ή εξωτερική. Η εσωτερική υδροθεραπεία περιλαμβάνει την ποσιοθεραπεία, την εισπνοθεραπεία και τις ρινικές, στοματικές, γυναικολογικές πλύσεις. Η εξωτερική υδροθεραπεία περιλαμβάνει τη λουτροθεραπεία και την πηλοθεραπεία. Σε ορισμένες από τις ιαματικές πηγές στην Ελλάδα που έχουν σύγχρονο εξοπλισμό εφαρμόζονται και οι νέες μέθοδοι της λουτροθεραπείας, όπως καταιονήσεις, υδρομαλάξεις, υδροκινησιοθεραπεία, ασκήσεις γυμναστικής, φυσιοθεραπεία κλπ. 
     Στην Ελλάδα, κύριε Υπουργέ, οι θεραπευτικές ιδιότητες ορισμένων πηγών ήταν γνωστές από την αρχαιότητα και μάλιστα είναι συνδεδεμένες με την ιστορία του τόπου όπου βρίσκονται. Όπως, παραδείγματος χάριν, της Αιδηψού, των Θερμοπυλών, της Ικαρίας, της Τραϊανούπολης κλπ. Η αξιοποίηση και η βαθμιαία οργάνωση των ιαματικών πηγών της χώρας άρχισε από τις αρχές του παρόντος αιώνα. Οι πρώτες πηγές που αναπτύχθηκαν ήταν της Υπάτης, της Αιδηψού, της Κύθνου, της Κυλλήνης, του Λουτρακίου, του Καϊάφα και ακολούθησαν οι υπόλοιπες πηγές, οι περισσότερες από τις οποίες ήταν πηγές τουριστικής σημασίας. Οι περιοχές πολλών από τις πηγές αυτές, λόγω κυρίως της γειτνίασής τους με τη θάλασσα, εξελίχθηκαν σε μεγάλες λουτροπόλεις οι οποίες δέχονται επιπλέον  των λουομένων στις ιαματικές πηγές και μεγάλο αριθμό παραθεριστών. 
     Η ζήτηση για τον ιαματικό τουρισμό στη χώρα μας χαρακτηρίζεται από έντονη εποχικότητα, ιδίως στις μεγάλες λουτροπόλεις. Το μεγαλύτερο ποσοστό των λουομένων προσέρχεται πρώτα κατά το μήνα του Σεπτεμβρίου και ακολουθεί ο μήνας Αύγουστος, αντίθετα με ότι συμβαίνει στον υπόλοιπο τουρισμό, του οποίου ο μήνας αιχμής είναι ο Αύγουστος. Από εκτιμήσεις προέκυψε κατά τη διάρκεια όλου του εξαμήνου, Μάιος, Οκτώβριος, που λειτουργούν συνήθως οι πηγές, το 40% των λούσεων κατά μέσο πραγματοποιήθηκε κατά το μήνα Σεπτέμβριο ενώ το 32% κατά το μήνα Αύγουστο,  το 20% τον Ιούλιο, το 5% τον Οκτώβριο και μόλις το 3% το μήνα Ιούνιο, ενώ κατά το μήνα Μάιο το αντίστοιχο ποσοστό ήταν ελάχιστο. 
     Ο μέσος όρος παραμονής των ατόμων, κύριε Υπουργέ, κυρίες και κύριοι συνάδελφοι, είναι γύρω στις δεκατρείς –δεκατέσσερις ημέρες δηλαδή περίπου ότι συμβαίνει και στον υπόλοιπο τουρισμό. Όσον αφορά στην ηλικία και το φύλο των λουομένων παρατηρείται ότι συνήθως είναι άτομα της τρίτης ηλικίας και οι γυναίκες αποτελούν το μεγαλύτερο ποσοστό, περίπου 60-65%. Ο αριθμός των ατόμων που χρησιμοποιεί τις ιαματικές πηγές αναλογεί στο 1,4% του ελληνικού πληθυσμού, με στοιχεία του 1993, ενώ το ποσοστό αυτό παλιά ήταν μεγαλύτερο. 
     Η φθίνουσα πορεία του ιαματικού τουρισμού στην Ελλάδα οφείλεται στους ίδιους λόγους που παρατηρούνται και στο εξωτερικό, δηλαδή στην ανταγωνισμό που προέρχεται από το χώρο της φαρμακοβιομηχανίας και την απροθυμία των γιατρών να αναγνωρίσουν την υδροθεραπεία ως ιατρική μέθοδο. Επίσης σημαντικό ρόλο στη φθίνουσα πορεία του ιαματικού τουρισμού στην Ελλάδα έχει παίξει και η έλλειψη της σχετικής διαφήμισης και πληροφόρησης του κοινού από τα μέσα ενημέρωσης -τηλεόραση, ραδιόφωνο, εφημερίδες, περιοδικά- τόσο στο εσωτερικό όσο και στο εξωτερικό. 
     Από το χώρο της κοινωνικής ασφάλισης κάθε χρόνο επιδοτούνται προγράμματα που εξασφαλίζουν τη χρηματοδότηση δαπανών για υδροθεραπεία ενός σημαντικού αριθμού ασφαλισμένων. Έτσι από το ΙΚΑ κατά τα έτη 1995-1996 αποδόθηκαν οι δαπάνες για λουτροθεραπεία σε πενήντα οκτώ χιλιάδες εξακόσιους εξήντα  και πενήντα εννέα χιλιάδες διακόσιους τέσσερις  ασφαλισμένους αντίστοιχα που αναλογούσαν στο 43% και στο 41% του συνολικού αριθμού των λουομένων. Την πλειοψηφία αυτών των ασφαλισμένων του ΙΚΑ αποτελούν συνταξιούχοι κατά 90% και το  υπόλοιπο 10% αφορά τους άλλους ασφαλισμένους. Επιχορηγήσεις υπάρχουν σε μικρότερο βαθμό και από άλλα ταμεία, όπως η ΔΕΗ όπου επιχορήγησε τέσσερις χιλιάδες και πέντε χιλιάδες αντίστοιχα.
     Εμείς πρέπει να δώσουμε ορισμένες κατευθύνσεις, κύριε Υπουργέ, για να σας διευκολύνουμε για την ανάπτυξη αυτού του τομέα που θεωρούμε πάρα πολύ σημαντικό. 
     Θεωρούμε ότι ο ιαματικός τουρισμός είναι δυνατόν να αποτελέσει και μέσο ξεκούρασης, αναζωογόνησης και ανανέωσης εκτός από μέσο θεραπείας. 
     Έτσι, από κοινού ο θερμαλισμός, η κλιματοθεραπεία, η θαλασσοθεραπεία, η πηλοθεραπεία, που έχουν μεγάλη σχέση μεταξύ τους, μπορούν να αποτελέσουν μορφές τουρισμού που θα συμβάλουν στην πρόληψη και αποκατάσταση της υγείας. 
     Οι ελληνικές λουτροπόλεις μπορούν να αναπτυχθούν και να εξελιχθούν σε κέντρα τουρισμού υγείας, δηλαδή σε κέντρα θεραπείας που να είναι κέντρα αναψυχής και ηρεμίας για όλες τις ηλικίες. Η βελτίωση των εγκαταστάσεων των λουτροπόλεων της χώρας με σύγχρονη υποδομή και εξοπλισμό είναι αναγκαία για τη πλήρη αξιοποίηση των ιαματικών ιδιοτήτων των νερών των πηγών.
     Επομένως βασικός σκοπός στον αναπτυξιακό σχεδιασμό του τομέα τουρισμού θα πρέπει να είναι η προσέλκυση επενδύσεων, ώστε να αναπτυχθούν και στην Ελλάδα σύγχρονα κέντρα τουρισμού υγείας, όπως γίνεται με ταχείς ρυθμούς στις χώρες της Κεντρικής Ευρώπης.
     Τα απαιτούμενα έργα υποδομής για τις λουτροπόλεις και γενικά τους τόπους έλξης επισκεπτών καθ’ όλη τη διάρκεια του έτους θα πρέπει να είναι μεγάλης κλίμακας, γιατί οι χώροι αυτοί θα προσφέρονται και θα προορίζονται εκτός από τη θεραπεία ιατρικών παθήσεων και για τη γενικότερη βελτίωση της φυσικής κατάστασης και υγείας των επισκεπτών.
     Όπως επισημαίνουμε, τα κέντρα λουτροθεραπείας, που έχουν δημιουργηθεί σε μερικές λουτροπόλεις, αποτελούν και κέντρα παραθερισμού και έτσι συγκεντρώνουν έναν αρκετά μεγάλο αριθμό παραθεριστών.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Δύο λεπτά, κύριε Πρόεδρε.
     Είναι πασιφανές ότι με την πλήρη αξιοποίηση θα προκύψουν οικονομικά οφέλη, που θα είναι πολλά για την τοπική κοινωνία, εφόσον με την ανάπτυξη των πηγών θα υπάρξει τόνωση της οικονομίας.
     Κύριε Υπουργέ, κυρίες και κύριοι συνάδελφοι, εμείς καταθέτουμε αυτή την πρόταση νόμου και θέλουμε να τη δείτε με γενναιότητα και να την υιοθετήσετε άμεσα. Άλλωστε, είναι πλήρως τεκμηριωμένη και αιτιολογημένη. Έχει γίνει μία πάρα πολύ σοβαρή και υπεύθυνη δουλειά σε συνεργασία με όλους τους φορείς και κυρίως με το Σύνδεσμο Δήμων και Κοινοτήτων Ιαματικών Πηγών Ελλάδος. Ο Σύνδεσμος, όπως γνωρίζετε, συμμετείχε σε όλες τις φάσεις επεξεργασίας της πρότασης νόμου με δύο εκπροσώπους του. 
     Έχουν πραγματοποιηθεί με πρωτοβουλία του προηγούμενου Υπουργού, του κ. Τσοχατζόπουλου, δύο ημερίδες. Μία στο Δήμο Πολυχνίτου Λέσβου και μία στην Αρχαία Ολυμπία, όπου τέθηκαν όλα τα θέματα και όλα τα ζητήματα παρουσία μάλιστα εκπροσώπων και κορυφαίων επιστημόνων από όλο τον κόσμο. 
     Γνωρίζετε, κύριε Υπουργέ, ότι όλα τα μέλη του συνδέσμου, όπως αναφέρεται και σε έγγραφο το οποίο σας κατέθεσα στην επιτροπή, είναι σύμφωνα με την εν λόγω πρόταση νόμου.
     Κυρίες και κύριοι συνάδελφοι, πιστεύω ότι όλοι μας και κυρίως εσείς, κύριε Υπουργέ, το Υπουργείο Τουριστικής Ανάπτυξης, σεβόμενος την ομόφωνη επιθυμία και απόφαση των πενήντα έξι δήμων και της μιας κοινότητας της χώρας, που αποτελούν το Σύνδεσμο Ιαματικών Πηγών, θα κάνετε δεκτή την πρόταση αυτή, αν πραγματικά θέλουμε όλοι να βοηθήσουμε την τουριστική ανάπτυξη της χώρας μας και να της δώσουμε ένα ακόμα αναβαθμισμένο τουριστικό προϊόν.
     Κύριε Υπουργέ, επιτέλους πρέπει να αρχίσετε να κάνετε έργα και στον τομέα του Τουρισμού, να πάρετε πρωτοβουλίες για να βοηθήσουμε τη μεγάλη αυτή τουριστική βιομηχανία. Αλλιώς κινδυνεύετε, κύριε Υπουργέ, από Υπουργείο Τουριστικής Ανάπτυξης να χαρακτηριστείτε και εσείς σαν Υπουργείο Τουριστικής Απραξίας. Διότι είναι αλήθεια ότι παρακολουθούμε επί ένα χρόνο τώρα να εξαγγέλλετε και να λέτε διάφορα στις εφημερίδες, ότι κάνετε προσπάθεια κλπ. Εγώ σας αναγνωρίζω ότι κάνετε προσπάθεια να βρείτε κτήριο ακόμα. Και είμαι πάρα πολύ αισιόδοξος ότι μέχρι το τέλος της τετραετίας θα το κατορθώσετε. Θα κατορθώσετε να βρείτε κτήριο για να στεγάσετε τις υπηρεσίες του Υπουργείου Τουρισμού.
     Ευχαριστώ.
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Δριβελέγκα.
     Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση με θέμα «30 χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων, τριάντα μαθητές και μαθήτριες και δύο συνοδοί - καθηγητές από το Γυμνάσιο της Ελληνογαλλικής Σχολής.
     Η Βουλή τους καλωσορίζει.
     (Χειροκροτήματα από όλες τις πτέρυγες της Βουλής)
     Επίσης, Κοινοβουλευτικός Εκπρόσωπος του ΠΑΣΟΚ ορίζεται ο Βουλευτής κ. Σγουρίδης με απόφαση του Γραμματέα του Προεδρείου της Κοινοβουλευτικής Ομάδας του ΠΑΣΟΚ κ. Ρέππα.
     Εκ μέρους του Κομμουνιστικού Κόμματος Ελλάδας ο Κοινοβουλευτικός Εκπρόσωπος κ. Ορέστης Κολοζώφ ορίζει ως Κοινοβουλευτικό Εκπρόσωπο του κόμματός του το Βουλευτή κ. Ιωάννη Πατσιλινάκο.
     Τέλος, με απόφαση του Προέδρου της Ριζοσπαστικής Αριστεράς κ. Αλέξανδρου Αλαβάνου ορίζεται Κοινοβουλευτική Εκπρόσωπος του Συνασπισμού η Βουλευτής κ. Ασημίνα Ξηροτύρη-Αικατερινάρη. 
     Το λόγο έχει ο εισηγητής της Νέας Δημοκρατίας κ. Κοντογιάννης.
     ΓΕΩΡΓΙΟΣ ΚΟΝΤΟΓΙΑΝΗΣ: Κύριε Πρόεδρε, κυρίες και κύριοι συνάδελφοι, ο εισηγητής του ΠΑΣΟΚ μίλησε για «Υπουργείο τουριστικής απραξίας».
     Κύριε συνάδελφε, θα ήθελα να σας υπενθυμίσω ότι η τουριστική ανάπτυξη είναι πολύ σοβαρή υπόθεση. Έχει ξεκινήσει μια εργασία εκ του μηδενός και γίνεται δουλειά υποδομής.
     Επίσης, χαίρομαι ιδιαίτερα, διότι μετά τη χθεσινή ψήφιση νόμου για την αδειοδότηση των μεταποιητικών επιχειρήσεων και από τη δική σας πλευρά, συνεχίζεται η συναίνεση σε θέσεις, απόψεις και αρχές, που εμείς έχουμε εκφράσει και θεωρούμε σωστές θέσεις, όπως αυτές που εξέφρασαν στην επιτροπή οι κύριοι Λιάσκος και οι εισηγητές από την πλευρά της Νέας Δημοκρατίας και βλέπω πως στην εισήγησή σας έχετε υιοθετήσει.
     Τώρα σε ό,τι αφορά τις αιχμές που καταθέσατε εναντίον του Υπουργού, κατ’ αρχήν είναι παρών ο αρμόδιος Υφυπουργός. Ως μέλος της Επιτροπής Παραγωγής και Εμπορίου μπορώ να διαβεβαιώσω –το ξέρετε και εσείς- πως ο κ. Αβραμόπουλος επανειλημμένως έχει ενημερώσει την επιτροπή για θέματα της αρμοδιότητάς του.
     ΙΩΑΝΝΗΣ ΔΡΙΒΕΛΕΓΚΑΣ: Τον σεβόμαστε και τον τιμούμε τον κύριο Υπουργό.
     ΓΕΩΡΓΙΟΣ ΚΟΝΤΟΓΙΑΝΝΗΣ: Μιλήσατε, επίσης, για παράλληλες τουριστικές δραστηριότητες. Τι από αυτά προβλέπει η πρόταση νόμου που καταθέσατε; Αντιθέτως, η Νέα Δημοκρατία έχει κάνει προβλέψεις και πολλά από αυτά τα οποία αναφέρατε, εντάσσονται και στον αναπτυξιακό νόμου που έχει ήδη ψηφιστεί. 
     Μιλήσατε για διαφήμιση. Χαίρομαι που αναγνωρίζετε το έλλειμμα. Μέχρι σήμερα, στα είκοσι χρόνια που είστε στην εξουσία, στην υποτυπώδη διαφήμιση που είχατε κάνει, το σύνθημα περιοριζόταν στο «Ήλιος, θάλασσα, αρχαιότητα» ενίοτε και λίγο κρασί. Αυτή είναι η Ελλάδα;
     Κύριε Πρόεδρε, κυρίες και κύριοι συνάδελφοι, θα μπορούσε κανείς να πει ότι νιώθει ιδιαίτερη χαρά όταν το ΠΑΣΟΚ παίρνει την πρωτοβουλία να φέρει στη Βουλή πρόταση νόμου για τον ιαματικό τουρισμό και το θερμαλισμό, επιχειρώντας να καλύψει μια παράλειψη είκοσι ετών, γιατί τόσα είναι τα χρόνια που κυβέρνησε την Ελλάδα.
     Η πραγματικότητα, όμως, είναι διαφορετική αφού η συγκεκριμένη πρόταση νόμου κυρίως επικοινωνιακούς σκοπούς εξυπηρετεί, καθώς θέλει να καταδείξει ότι παράγεται έργο από την πλευρά του ΠΑΣΟΚ, ή ότι η Κυβέρνηση της Νέας Δημοκρατίας απορρίπτει προτάσεις της Αντιπολίτευσης, που καλύπτουν κενά της οικονομικής και κοινωνικής ζωής της χώρας.
     Η πραγματικότητα, όμως, είναι διαφορετική και για ένα ακόμα πιο ουσιώδη λόγο. Διότι η πολιτική ηγεσία του Υπουργείου Τουριστικής Ανάπτυξης έχει δεσμευτεί ότι σύντομα θα φέρει προς ψήφιση στη Βουλή ολοκληρωμένο σχέδιο νόμου, που θα αφορά την ανάπτυξη του ιαματικού τουρισμού και του θερμαλισμού.
     ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Δηλαδή, αυτό δεν είναι ολοκληρωμένο;
     ΓΕΩΡΓΙΟΣ ΚΟΝΤΟΓΙΑΝΝΗΣ: Στο σχέδιο αυτό θα έχουν ενσωματωθεί και άλλες διατάξεις που αφορούν στον ιατρικό και θεραπευτικό τουρισμό, καθώς και σε μορφές εναλλακτικού τουρισμού, που μπορούν να αναπτυχθούν παραλλήλως. 
     Επίσης, θα ρυθμίζονται ζητήματα, που αφορούν στις αρμοδιότητες του ΕΟΤ, του ΟΤΕΚ και της ΕΤΑ.
     Η διαφορά μας, ωστόσο, από την πρόταση νόμου που καταθέτει σήμερα το ΠΑΣΟΚ, η οποία και λεπτομερής αλλά και καλοδουλεμένη είναι, βρίσκεται στη φιλοσοφία για την αξιοποίηση των ιαματικών πηγών. Πρόθεση της Κυβερνήσεως της Νέας Δημοκρατίας είναι να απελευθερώσει το μονοπωλιακό καθεστώς που διέπει σήμερα τη λειτουργία και τη χρήση των ιαματικών πηγών και να δώσει δικαίωμα στην ιδιωτική πρωτοβουλία να δραστηριοποιηθεί εκεί που το κράτος μέχρι σήμερα απέτυχε παταγωδώς, χωρίς, όμως, να επηρεάζεται το αναπτυξιακό καθεστώς των δήμων και των κοινοτήτων που έχουν δικές τους πηγές.
     Κυρίες και κύριοι, στην Ελλάδα σήμερα υπάρχουν περίπου επτακόσιες είκοσι αναγνωρισμένες ιαματικές πηγές. Πρόκειται για ένα φυσικό πλούτο, που οφείλεται στη γεωλογική, υδρογεωλογική και τεκτονική δομή και στην ηφαιστειότητα της χώρας. Πουθενά στην Ευρώπη δεν υπάρχει τόσο μεγάλος αριθμός ιαματικών πηγών.
     Η χώρα μας είναι διαπιστωμένα πρώτη σε ό,τι αφορά και τον αριθμό και την ποιότητα των πηγών. Διαθέτουμε πολλές και δυστυχώς ανεκμετάλλευτες ιαματικές πηγές και στην ηπειρωτική αλλά και στην νησιωτική Ελλάδα.
      Αυτό το πραγματικό δώρο του Θεού και της φύσης καμιά κυβέρνηση μέχρι σήμερα δεν φρόντισε να το αξιοποιήσει. Τώρα όμως ήλθε το πλήρωμα του χρόνου και η αξιοποίηση των ιαματικών πηγών σε συνδυασμό με τον θερμαλισμό και τον ιατρικό, θεραπευτικό τουρισμό θα αποτελέσουν την αιχμή του δόρατος στην προσπάθεια που ξεκινάμε για τουρισμό δώδεκα μήνες το χρόνο.
      Η κυβέρνηση της Νέας Δημοκρατίας και η πολιτική ηγεσία του Υπουργείου Τουριστικής Ανάπτυξης έχουν τη βούληση και την τόλμη να καλύψουν τις παραλείψεις τόσων δεκαετιών και να μη χάσουμε άλλο χρόνο. Άλλωστε, η τουριστική ανάπτυξη, σύμφωνα με τις προγραμματικές δεσμεύσεις της Κυβέρνησης, θα αποτελέσει τον κύριο μοχλό της ελληνικής οικονομικής ανάπτυξης. Και δεν είναι μεγαλοστομία ούτε ρητορική μεγέθυνση αυτό που μόλις σας ανέφερα. Μπορούμε μέσα από τον τουρισμό -και μάλιστα μέσα από την αξιοποίηση του ιαματικού τουρισμού και του θερμαλισμού αλλά και των εναλλακτικών μορφών τουρισμού που συνδέονται με αυτούς- και οικονομική ανάπτυξη να φέρουμε και το μεγαλύτερο κοινωνικό πρόβλημα της χώρας, την ανεργία, να αντιμετωπίσουμε σε ένα  σημαντικό βαθμό.
      Αρκεί να αναλογιστεί κανείς ότι στην Ουγγαρία οι εργαζόμενοι στον ιαματικό και θεραπευτικό τουρισμό και στα παρεμφερή επαγγέλματα ξεπερνούν τους εκατό χιλιάδες, ενώ στη Γερμανία ξεπερνούν τους διακόσιες χιλιάδες. Στην Ουγγαρία λειτουργούν εκατόν πενήντα κέντρα με θερμομεταλλικό νερό και καταγράφονται περί τα εικοσιπέντε εκατομμύρια διανυκτερεύσεις. Στη Γερμανία λειτουργούν διακόσια πενήντα κέντρα και καταγράφονται πενήντα  εκατομμύρια διανυκτερεύσεις.
      Σήμερα, κυρίες και κύριοι, ο ΕΟΤ έχει την τεχνογνωσία και υπάρχει και η πολιτική βούληση από την κυβέρνηση της Νέας Δημοκρατίας για τη δημιουργία σύγχρονων ιατρικών κέντρων αναζωογόνησης και spa, τα οποία θα υπερέχουν των αντίστοιχων κέντρων της Ευρώπης. Να σημειωθεί και κάτι ακόμα: Η Ελλάδα έχει το πλεονέκτημα τα ιαματικά της νερά να αναβλύζουν. Βρίσκονται στην επιφάνεια, ενώ στη Γερμανία γίνονται μετρήσεις σε βάθος χιλίων ή και δύο χιλιάδων μέτρων με κόστος ανάλογο εκείνων των γεωτρήσεων για άντληση πετρελαίου. Και όμως, τα κέντρα αυτά και επικερδή είναι και την εθνική οικονομία των χωρών στις οποίες λειτουργούν ενισχύουν.
      Οι συνθήκες που διαμορφώνονται για τη χώρα μας είναι πολύ ευνοϊκές, εφόσον δημιουργηθεί σύγχρονη υποδομή και το ανάλογο νομοθετικό πλαίσιο που η παρούσα πρόταση νόμου της Αξιωματικής Αντιπολίτευσης δεν προβλέπει. Ενισχυτικό στοιχείο του τοπίου που διαμορφώνεται είναι ότι τα ασφαλιστικά ταμεία του εξωτερικού χρηματοδοτούν την αποστολή ασθενών τους στην Ελλάδα για θεραπευτικό και ιαματικό τουρισμό, στοιχείο που δείχνει τη δυνατότητα που υπάρχει για εισροή πόρων από το εξωτερικό, κάτι που σήμερα σπανίζει. Το έντονο αυτό ενδιαφέρον οφείλεται στο άριστο κλίμα που έχει η χώρα μας, στον πλούσιο φυσικό πλούτο και στην άριστη ποιότητα των ιαματικών πηγών, αφού διαθέτουν μεγάλη και πολύ καλή ποιότητα θεραπευτικών ιχνοστοιχείων. Αυτά, βέβαια, δεν είναι λόγια δικά μου, αλλά διαπιστώσεις αρμοδίων υπηρεσιών και φορέων που έχουν σχέση με το αντικείμενο, όπως Πολυτεχνικές σχολές και το ΙΓΜΕ.
      Σήμερα, κυρίες και κύριοι, η Ελλάδα δεν υστερεί σε επιστημονικό προσωπικό για να λειτουργήσουν τα κέντρα στα οποία αναφέρομαι. Το ανθρώπινο δυναμικό –ειδικοί επιστήμονες, φυσικοθεραπευτές, νοσηλευτές, απόφοιτοι εξειδικευμένων σχολείων, ΤΕΙ και ΙΕΚ- υπάρχει. Πλέον υπάρχει και πολιτική βούληση από την πλήρη πλευρά του Υπουργείου.
      Ωστόσο, θα ήθελα να μείνω λίγο, κύριε Υπουργέ, και στο ζήτημα της εκπαίδευσης. Θα μπορούσε μέσα στο πλαίσιο της αποκέντρωσης των υπηρεσιών εκπαίδευσης να δημιουργηθεί σε έναν τόπο που διαθέτει πλήθος και ονομαστές παγκοσμίως ιαματικές πηγές, όπως επί παραδείγματι είναι η Ηλεία, μια ανωτέρα ή ανωτάτη σχολή, η οποία θα εξειδικεύσει ακόμα περισσότερο την εκπαίδευση στον τομέα των υπηρεσιών, στον ιαματικό τουρισμό, στη λουτροθεραπεία, στο θερμαλισμό κ.λπ.. Η σχολή αυτή, στην οποία οι φοιτητές θα έκαναν πρακτική εξάσκηση στις αναγνωρισμένες πηγές, θα ενίσχυε με εξειδικευμένο προσωπικό την τόσο σημαντική προσπάθεια για ανάπτυξη που ξεκινάει η Κυβέρνηση. Στη χώρα μας υπάρχει η δυνατότητα να λειτουργήσουν κέντρα λουτροθεραπείας και  αναζωογόνησης, κοσμετολογίας και πηλοθεραπείας, λασποθεραπείας, κέντρα τόνωσης αθλητικών ομάδων, θεραπείας αθλητισμού, αλλά και πάρκα υγείας.
     Ο νέος αναπτυξιακός νόμος που ψηφίστηκε πρόσφατα από τη Βουλή –για πρώτη φορά υπάρχει ειδικό κεφάλαιο για την τουριστική ανάπτυξη- δίνει νέα ώθηση στην καινοτομία και στον εκσυγχρονισμό και παρέχει γενναία επενδυτικά κίνητρα σε Έλληνες και ξένους επιχειρηματίες με ένταξη στους στόχους του νέου νόμου επενδύσεων της μορφής αυτής. Δηλαδή, υδροθεραπευτήρια, θαλασσοθεραπεία, κλπ. Προβλέπει επίσης συστηματική προσπάθεια ανάπτυξης των σχετικών υποδομών: πηγές, ιαματικά λουτρά, κλπ.
     Ωστόσο πιστεύω ότι το νομοσχέδιο που θα φέρει σύντομα προς ψήφιση το Υπουργείο Τουρισμού θα δίνει νέα ώθηση στις επενδυτικές δραστηριότητες συνολικά στον τομέα του τουρισμού για τον οποίον τώρα συζητούμε, καθώς δεν μπορούμε πλέον να βλέπουμε τον ιαματικό τουρισμό ή το θερμαλισμό αποσπασματικά εμείς πια μόνοι σε ολόκληρη την Ευρώπη. Μόνο με την αξιοποίηση του φυσικού πλούτου που διαθέτουμε και ειδικά με την αξιοποίηση των θερμομεταλλικών ιαματικών πηγών θα μπορέσουμε να επιτύχουμε το στόχο για επιμήκυνση της τουριστικής περιόδου. Άλλες χώρες, όπως τη Κροατία, η Βουλγαρία, η Ρουμανία και ιδιαίτερα η Τουρκία, έχουν κατανοήσει την ανάγκη ανάπτυξης του θεραπευτικού τουρισμού. Καιρός είναι να αναλάβουμε κι εμείς τις ευθύνες μας έναντι του τόπου, ώστε η Ελλάδα να γίνει πρωτοπόρος στο συγκεκριμένο τομέα.
     Είναι γεγονός ότι το σημαντικό αυτό προϊόν που διαθέτουμε δεν το έχουμε καν διαφημίσει στο εξωτερικό. Αντίθετα, η πολιτική άλλων χωρών στον τομέα αυτό δημιούργησε ευνοϊκές συνθήκες για προσέλκυση επενδύσεων. Σύμφωνα με τις δεσμεύσεις που ανέλαβε η ηγεσία του Υπουργείου Τουριστικής Ανάπτυξης στην Επιτροπή Παραγωγής και Εμπορίου σύντομα -πιθανότατα και εντός του επομένου μηνός- το σχέδιο νόμου της Κυβέρνησης θα έρθει προς ψήφιση. Σ’ αυτό θα παραμένει η διάκριση των ιαματικών πηγών σε τουριστικής και τοπικής σημασίας, θα δίνεται η δυνατότητα διανομής των πλεοναζόντων φυσικών πόρων, θα ορίζεται τι είναι spa και θα επιτρέπεται η λειτουργία τους κάτω από προϋποθέσεις και σε περιοχές εκτός ιαματικών πηγών, θα δίνεται βαρύτητα στην προστασία των φυσικών πόρων, θα προβλέπεται η λειτουργία της Επιτροπής Φυσικών Πόρων, η οποία θα εμπλουτιστεί. Σε ό,τι αφορά την αδειοδότηση, θα γίνεται από τον ΕΟΤ με ειδικό σήμα και ανάλογα θα περιγράφονται παράλληλες τουριστικές δραστηριότητες, δηλαδή θαλασσοθεραπεία, μονάδες αποκατάστασης, κλπ. Θα περιγράφονται ακόμα οι προδιαγραφές για την ίδρυση ιαματικών κέντρων, θα υπάρχει πρόνοια να γίνονται συμβάσεις με ασφαλιστικά ταμεία του εξωτερικού, ώστε ασθενείς να μπορούν να έρχονται στη χώρα μας για να απολαμβάνουν υπηρεσίες που θα προσφέρουμε είτε σε ιαματικές πηγές είτε σε κέντρα ευεξίας.
     Προσωπικά, κυρίες και κύριοι συνάδελφοι, είμαι αισιόδοξος για την πορεία του τουρισμού στο συγκεκριμένο τομέα, ιδιαίτερα αφού σε ειδικό τμήμα αυτού του νομοσχεδίου που θα φέρει η Κυβέρνηση θα δημιουργεί πλαίσιο λειτουργίας και ανάπτυξης και του ιατρικού τουρισμού, που θα περιλαμβάνει γενική ιατρική, αλλά και ψυχική θεραπεία. Πρόκειται για ένα πρωτοποριακό πρόγραμμα, το οποίο απαιτεί –και υπάρχει απ’ όσο γνωρίζω- τη συνεργασία του Υπουργείου Υγείας και του Υπουργείου Τουριστικής Ανάπτυξης. Απ’ όσο γνωρίζω το πρόγραμμα έχει έναν έντονο αποκεντρωτικό χαρακτήρα και πιθανότατα αναμένεται σύμφωνα με πληροφορίες να εφαρμοστεί πιλοτικά στην Κέρκυρα. Θα αφορά και στην ψυχική υγεία, ενώ μπορεί να επεκταθεί σε ειδικές θεραπείες για άτομα προερχόμενα από τις σκανδιναβικές χώρες, όπως προαναφέρατε κι εσείς, που χρειάζονται λόγω κλιματολογικών συνθηκών ειδική θεραπεία για το πρόβλημα του ύπνου, αλλά και για φωτοθεραπεία. Το Υπουργείο Υγείας θα πιστοποιεί την ιατρική πληρότητα και το Υπουργείο Τουριστικής Ανάπτυξης την ξενοδοχειακή υποστήριξη, υποδομές, εστίαση, κλπ., αφού πρόκειται για ασθενείς που στην πλειονότητά τους διαθέτουν υψηλές οικονομικές δυνατότητες. Και στον τομέα αυτό θα προβλέπεται συνεργασία με τα ασφαλιστικά ταμεία χωρών του εξωτερικού.
     Αυτά, κυρίες και κύριοι συνάδελφοι, είναι ζητήματα που δεν περιλαμβάνονται στην πρόταση νόμου που έχει φέρει η Αξιωματική Αντιπολίτευση. Και δεν περιλαμβάνονται γιατί, όπως σας είπα, η κατάθεση της πρότασης υπηρετεί άλλους σκοπούς. Η πρόταση νόμου του ΠΑΣΟΚ επαναλαμβάνει απλώς ορισμένες διατάξεις που είχαν προταθεί στη Βουλή πριν από ένα χρόνο από την τότε κυβέρνηση και μάλιστα με τρόπο που προκαλεί προβληματισμό για το κατά πόσο μελέτησαν όλα τα στοιχεία και τις επιδιώξεις τους, που προκάλεσαν την αποτυχία εκείνης της προσπάθειας και μάλιστα την απόσυρση του νομοσχεδίου.
     Σήμερα επαναφέρατε βασικές ρυθμίσεις του με τη μέθοδο της αντιγραφής, χωρίς να έχετε κάνει βασικές διορθώσεις τόσο στην ουσία του όσο και σε παραπομπές σε ισχύουσα νομοθεσία. Αλλά η Ελλάδα του 2005 δεν έχει ανάγκη από αντιγραφές. Χρειάζεται νέες αντιλήψεις και πολιτικές, που θα ξεφύγουν από τη λογική της εγκατάλειψης του σημαντικού αυτού τομέα τουρισμού που εξετάζουμε σήμερα. Δεν είναι τυχαίο ότι φτάσαμε ως εδώ. Επί είκοσι χρόνια το ΠΑΣΟΚ θεωρούσε ότι όλα πήγαιναν καλά στον τομέα του τουρισμού, ενώ αγνοούσε πλήρως τις δυνατότητες του ιαματικού τουρισμού και του θερμαλισμού. Και γι’ αυτό άφησε τα πράγματα όπως ήταν πριν. Ο ιαματικός τουρισμός είναι γεγονός ότι παρουσιάζει μείωση. Μπορούμε να αναφέρουμε και στοιχεία, τα οποία κατατέθηκαν στην επιτροπή, αλλά για οικονομία χρόνου υπάρχουν στα πρακτικά της επιτροπής.
     Κλείνοντας θα ήθελα να επισημάνω, κυρίες και κύριοι συνάδελφοι, ότι οι ευθύνες του χθες αναμφισβήτητα είναι πολύ μεγάλες. Αλλά πιστεύω ότι ήρθε η ώρα επιτέλους να κοιτάξουμε μπροστά. Για να συμβεί όμως αυτό εκτός από την εκπεφρασμένη δήλωση της Κυβέρνησης χρειάζεται και ικανό νομοθετικό πλαίσιο το οποίο δυστυχώς δεν προσφέρει η παρούσα πρόταση νόμου. 
     Θεωρώ ότι η πρόταση του ΠΑΣΟΚ για το λόγο αυτόν είναι αποσπασματική γιατί δεν αντιμετωπίζει το πρόβλημα του ιαματικού θερμομεταλλικού θεραπευτικού και ιατρικού τουρισμού στο σύνολό του. Με δεδομένο δε ότι σύντομα έρχεται στη Βουλή νομοσχέδιο της Κυβέρνησης, που θα αντιμετωπίζει συγκεκριμένες μορφές τουρισμού συνολικά, ως μοχλό ανάπτυξης της ελληνικής οικονομίας, ζητώ την καταψήφιση της συγκεκριμένης πρότασης.
     Ευχαριστώ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο κ. Πατσιλινάκος ως Κοινοβουλευτικός Εκπρόσωπος του Κομμουνιστικού Κόμματος Ελλάδος.
     ΙΩΑΝΝΗΣ ΠΑΤΣΙΛΙΝΑΚΟΣ: Η συγκεκριμένη πρόταση νόμου είναι ένα αποκαλυπτικό παράδειγμα ότι το ΠΑΣΟΚ εξακολουθεί την ίδια πολιτική χωρίς ταλαντεύσεις, αν και είναι στην Αντιπολίτευση, να στηρίζει την πλουτοκρατία. Είναι μάλιστα τέτοια η θέρμη με την οποία στηρίζει  αυτά τα συμφέροντα, που το οδηγεί να αναφέρεται με απαξιωτικό τρόπο σε συγκεκριμένη κατηγορία του λαού μας, στους ηλικιωμένους.
     Στόχος της πρότασης νόμου είναι η εκποίηση των ιαματικών φυσικών πόρων, που όπως και οι ίδιοι αναγνωρίζουν στο άρθρο 1, αποτελούν κοινό αγαθό και μέρος της φυσικής κληρονομιάς της χώρας μας. Εκποίηση στο κεφάλαιο το οποίο θα αξιοποιήσει αυτήν τη φυσική κληρονομιά για να στηρίξει την κερδοφορία του. 
     Συνέπεια αυτής της παράδοσης θα είναι ο αποκλεισμός των εργαζομένων, των ηλικιωμένων και των λαϊκών στρωμάτων από αυτούς τους ιαματικούς φυσικούς πόρους. Η οικονομική αδυναμία θα μετατρέψει σε απρόσιτα τα μέρη αυτά για τον απλό άνθρωπο και τα λαϊκά στρώματα. Οι ιαματικές πηγές θα μετατραπούν σε ένα ακριβοπληρωμένο και πολυτελές εμπόρευμα, απλησίαστο για τις οικονομικές τους δυνατότητες.
     Πρέπει να τονίσω εδώ ότι είναι ένα καθαρά λαϊκό αγαθό, ένα αγαθό των λαϊκών φτωχών στρωμάτων, γιατί οι δικοί μας οι πλούσιοι ξέρετε ότι εδώ και πάρα πολλά χρόνια πηγαίνουν σε Ελβετίες, Αυστρίες και Ρουμανίες και έτσι παραμένουν χωρίς διαφήμιση, χωρίς εκσυγχρονισμό οι πλουτοπαραγωγικές αυτές πηγές της χώρας μας.
     ‘Ολες οι διατάξεις διαπνέονται από την ανάγκη στήριξης των συμφερόντων του κεφαλαίου, όπως για παράδειγμα η αξιοποίηση του Μητρώου Ιαματικών Φυσικών Πόρων και Ιαματικών Πηγών, για το σχεδιασμό των επενδύσεων στη βάση των πραγματικών δεδομένων. Φοβάται το νομοσχέδιο μήπως κάποιος επιχειρηματίας δεν έχει τα πραγματικά δεδομένα και πέσει έξω και έτσι θα δώσει πλήρη σχεδιασμό στις δυνατότητες της κάθε ιαματικής πηγής. 
     Αγαπητοί συνάδελφοι, θεωρούμε την πρόταση νόμου σαν συνέχεια των Ελληνικών Τουριστικών Ακινήτων και της εκχώρησης της περιουσίας του ΕΟΤ στους ιδιώτες. Περιέχει πάρα πολλές υπουργικές αποφάσεις αντί για προεδρικά διατάγματα που θα μπορούσαν να προφυλάξουν την εκποίηση. Πιστεύουμε άμεσα ότι η εκχώρηση αυτή των ιαματικών πηγών στους ιδιώτες θα είναι ένα μεγάλο πλήγμα για τα λαϊκά στρώματα. ‘Ασχετα από τη θέση που θα κρατήσει σήμερα η Κυβέρνηση της Νέας Δημοκρατίας, η πολιτική της σε αυτά τα ζητήματα είναι ίδια με την πολιτική του ΠΑΣΟΚ, από τη στιγμή που η ίδια όσο και ο αρμόδιος Υπουργός τονίζουν με κάθε τρόπο την ανάγκη αξιοποίησης του φυσικού πλούτου, της πολιτικής κληρονομιάς και την ανάπτυξη της τουριστικής όπως την ονομάζουν, βιομηχανίας.
     Ακόμα πρέπει να τονίσω ότι η Τοπική Αυτοδιοίκηση είναι πεταγμένη απ’ έξω από αυτές τις διαδικασίες. Παίρνει ένα 15% από τις εισόδους και τις λούσεις και τίποτα άλλο. 
     Αγαπητοί συνάδελφοι, έχουν περάσει πολλά χρόνια που η ανεργία βασανίζει την ύπαιθρο και η ερήμωση έχει προχωρήσει πάρα πολύ. Δεν γίνεται λοιπόν καμία πρόβλεψη για τη δημιουργία νέων θέσεων εργασίας μέσα από αξιοποίηση των ιαματικών πηγών με δημόσια παρέμβαση. Οι συνεταιρισμοί επίσης δεν αναφέρονται καν στην πρόταση νόμου.
     Για το ΚΚΕ οι ιαματικοί φυσικοί πόροι ανήκουν στο λαό, είναι λαϊκή περιουσία και πρέπει να αξιοποιούνται από το λαό για το λαό. Αυτή μας η τοποθέτηση καθιστά ασύμβατη την εμπορευματοποίησή τους και την επιχειρηματική δραστηριότητα σε αυτόν τον τομέα. Προβάλλουμε την ανάγκη δημιουργίας στα πλαίσια της λαϊκής οικονομίας, ενός δημόσιου κρατικού φορέα με σκοπό την προστασία, αναβάθμιση και αξιοποίηση αυτού του φυσικού πλούτου και με τη δωρεάν και χωρίς αποκλεισμούς αξιοποίηση αυτών των ιαματικών φυσικών πόρων από τους εργαζόμενους, τα λαϊκά στρώματα για την αποκατάσταση, διατήρηση και βελτίωση της σωματικής και ψυχικής υγείας και ευεξίας. 
     Ευχαριστώ.
     ΠΡΟΕΔΡΕΥΩΝ ( Σωτήρης Χατζηγάκης): Ευχαριστώ, κύριε Πατσιλινάκο.
     Η κ. Ασημίνα Ξηροτύρη-Αικατερινάρη ως Κοινοβουλευτική Εκπρόσωπος του Συνασπισμού έχει το λόγο.
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κύριε Πρόεδρε,
     Κυρίες και κύριοι συνάδελφοι, κατ’ αρχήν να πω ότι τα θέματα της τουριστικής ανάπτυξης, που συνδέονται βέβαια με την πρόταση νόμου για τα θέματα της ανάπτυξης του ιαματικού τουρισμού, στη χώρα μας συνεχίζουν να βρίσκονται σε κάθετη πτώση. Είναι πολλά χρόνια τώρα αυτή η κατάσταση. 
     Καμία ανάκαμψη δεν έφεραν οι Ολυμπιακοί Αγώνες και ήταν πρωτοφανές αυτό για μία χώρα μάλιστα που συνδύαζε όλα τα φυσικά προσόντα, τα νησιά της, κοντά στην Αθήνα. Είμαστε χώρα στην καρδιά της Ευρώπης, κοντά δηλαδή στους ενδιαφερόμενους κλπ. Δεν είχαμε ανάκαμψη ούτε δύο χρόνια πριν τους Ολυμπιακούς Αγώνες ούτε κατά τους Ολυμπιακούς Αγώνες και πολύ φοβάμαι ούτε και μετά, που έχουμε αποθέσει όλοι τις ελπίδες μας για να ξεχρεώσουμε κάτι από το μεγάλο χρέος που έχουν αφήσει οι Ολυμπιακοί Αγώνες. Φοβάμαι ότι ούτε αυτό θα επιτευχθεί.
     Τα πράγματα είναι πάρα πολύ δύσκολα και στα γενικότερα θέματα και στη διαφημιστική καμπάνια. 
     Κύριε Υπουργέ, που και εσείς βλέπατε παλιότερα τις ατέλειες που είχε η διαφημιστική καμπάνια των κυβερνήσεων του ΠΑΣΟΚ, και τώρα νομίζω τα ίδια προβλήματα υπάρχουν.
     Έχουμε προβλήματα και σε επί μέρους θέματα, όπως είναι τα θέματα της βίζας. Από τότε που είμαι Βουλευτής, από το 2000, κάνω συνεχώς ερωτήσεις γι’ αυτό το θέμα. Προχθές ακυρώθηκε η μετάβαση συνέδρων λόγω έλλειψης βίζας, από την Τουρκία με τις δυσκολίες που έχει η Συνθήκη Σένγκεν, στη Ρόδο. Προχθές πάλι ο Νομάρχης Θεσσαλονίκης έκανε παράπονα για τα θέματα της βίζας από τις Βαλκανικές χώρες και τη Ρωσία κ.ο.κ. Ε, πότε θα λυθούν αυτά τα θέματα; Πού θα πάμε;
     Ας δούμε τώρα την συγκεκριμένη πρόταση νόμου. Είναι γεγονός ότι η χώρα μας διαθέτει έναν πλούτο φυσικών ιαματικών πόρων: ιαματικές πηγές, ιαματικά νερά, αέρια κλπ. Είναι φυσικό ότι ένα μεγάλο μέρος αυτού του πλούτου παραμένει αναξιοποίητο, κυρίως όμως λόγω έλλειψης κατάλληλων δημόσιων υποδομών. 
     Υπάρχει ανάγκη νέων ρυθμίσεων ή ανάγκη ενός θεσμικού πλαισίου; Θα μπορούσε να πει κανείς ότι αυτή η πρόταση νόμου είναι χρήσιμη για να ανοίξουμε μια συζήτηση για το πού βρισκόμαστε σήμερα και τι πρέπει επειγόντως να κάνουμε.
     Πρέπει να δώσουμε μία ώθηση στην ανάπτυξη του ιαματικού τουρισμού και του θερμαλισμού στη χώρα μας. Είναι γνωστές οι ευεργετικές ιδιότητες των ιαματικών φυσικών πόρων. Από την άλλη πλευρά είναι πολύ γνωστή και χαρακτηριστική η φυσική ομορφιά του τοπίου που περιβάλλει αυτές τις πηγές. 
     Εγώ θα έλεγα ότι περισσότερη σημασία θα έπρεπε να δώσουμε στην προστασία της φυσικής ομορφιάς, του περιβάλλοντος αυτών των πηγών και στη δυνατότητα της πρόσβασης του λαού μας σ’ αυτές. Φοβάμαι ότι αυτή η πρόταση νόμου δεν τα προσεγγίζει αυτά. Ενδεχομένως μπορεί να κάνει και το αντίθετο. Η ανάγκη της προστασίας των ιαματικών πηγών συμβιώνει με την ανάγκη αξιοποίησής τους. Το ένα δεν μπορεί να ζήσει χωρίς το άλλο. Μία άναρχη και μόνο οικονομικής μορφής αξιοποίηση αυτών των πηγών θα οδηγήσει στην καταστροφή τους. Επομένως έχουμε μεγάλη ανάγκη να προστατεύσουμε αυτές τις πηγές και με ένα σωστό σχέδιο να τις εκσυγχρονίσουμε και να τις αναβαθμίσουμε. 
     Βέβαια, η πρόταση νόμου του ΠΑΣΟΚ επαναλαμβάνει σχεδόν όλες τις διατάξεις που κατατέθηκαν στις 14 Ιανουαρίου με το νομοσχέδιο για την ανάπτυξη του ιαματικού τουρισμού και του θερμαλισμού. Αλλάζουν μόνο οι διατάξεις για τον ΕΟΤ λόγω των αλλαγών που επήλθαν εν τω μεταξύ. Το νομοσχέδιο αυτό είχε διατάξεις οι οποίες αποσύρθηκαν άρον-άρον. Θυμίζω το άρθρο 25 και το άρθρο 27. 
     Από την άλλη μεριά τι έχει γίνει μέχρι τώρα; Ένα μέρος αυτών των πηγών έχει μεταφερθεί στην ΕΤΑ. Η νέα Κυβέρνηση δεν μας έχει πει ακόμη το πρόγραμμά της για το πώς θα λειτουργήσει η ΕΤΑ. Εμείς είχαμε πολύ σοβαρές επιφυλάξεις και είχαμε προχωρήσει και σε καταγγελίες για τη μέχρι τώρα αξιοποίηση των φυσικών πόρων και των πολιτιστικών περιοχών από την ΕΤΑ. Πώς θα συνεχίσουμε με αυτήν την κατάσταση; Θα αποκαταστήσετε τον Εθνικό Οργανισμό Τουρισμού στα θέματα της αξιοποίησης των τουριστικών πόρων; 
     Ποια είναι η εκτίμησή μας μέχρι τώρα για τα θέματα του ιαματικού τουρισμού και του θερμαλισμού;
     Υπάρχει μία νομοθεσία από το 1920-1930 περί ιαματικών πηγών με τη διαφορά ότι οι τότε αρμοδιότητες του ΕΟΤ έχουν ανατεθεί στη Διεύθυνση Ιαματικού Τουρισμού πριν την έκδοση των προεδρικών διαταγμάτων 343/2001 και 313/2001, χωρίς να λαμβάνονται υπ’ όψιν οι σημερινές εξελίξεις στο πεδίο του τουρισμού και της υγείας, όπως είναι οι προδιαγραφές κέντρων θαλασσοθεραπείας του ΕΟΤ, οι προδιαγραφές για την αξιοποίηση ιαματικών πηγών, τα αναπτυξιακά κίνητρα του ν. 2601/98, οι υπό έκδοση προδιαγραφές που υπήρχαν που έπρεπε να εκδοθούν από την προηγούμενη υπηρεσία κλπ. Αυτό το νομοσχέδιο δεν ελάμβανε υπ’ όψιν του όλα αυτά τα δεδομένα τα οποία υπήρχαν.
     Από την άλλη μεριά εμείς έχουμε μία αντίρρηση για το χρησιμοποιούμενο όρο «θερμαλισμός».
     Άλλωστε, μέχρι τώρα η όλη εξέλιξη της νομοθεσίας πάνω σ’ αυτό το θέμα αφορά την υδροθεραπεία και νομίζω ότι θα μπορούσε να παραμείνει έτσι. 
     Αυτή, λοιπόν, η συνύπαρξη της ιαματικής και γενικά της ευεργετικής χρήσης του ύδατος με τη χρήση προϊόντων της θάλασσας με ευεργετικές και θεραπευτικές ιδιότητες και με τη χρήση λοιπών φυσικών ιαματικών πόρων κλπ ή και ο συνδυασμός όλων αυτών είναι απαραίτητη. 
     Είναι γεγονός ότι ο αμιγής ιαματικός τουρισμός και διεθνώς έχει αρχίσει να φθίνει. Θα πρέπει να επισημάνουμε ότι χώρες, όπως η Γερμανία, η Ιταλία, η Γαλλία, η Ελβετία, η Αυστρία, η Ισπανία, η Ουγγαρία και άλλες χώρες, λειτουργούν με πάνω από εξακόσια κέντρα τουρισμού υγείας τα περισσότερα των οποίων εξειδικεύονται και στη θαλασσοθεραπεία και σε λοιπές υπηρεσίες και όχι μόνο στον ιαματικό τουρισμό. 
     Οι αμιγείς επιχειρήσεις ιαματικού τουρισμού επιβιώνουν με κοινωνικά προγράμματα των κρατών όπου ανήκουν, αναπροσαρμόζοντας φυσικά και εκσυγχρονίζοντας τις υπηρεσίες τους. 
     Με βάση τα μέχρι σήμερα προεδρικά διατάγματα 343/2001 και 313/2001 το Υπουργείο ασκούσε τις αρμοδιότητες για την έκδοση προεδρικών διαταγμάτων με τα οποία κηρύσσονται πηγές υδάτων, ως ιαματικές πηγές, την άρση αυτού του χαρακτηρισμού, έκδοση και έγκριση κανονισμών σχετικά με τα προσόντα του λουτρονομικού προσωπικού κοκ. 
     Η περιφέρεια ασκεί τη διοίκηση, διαχείριση και εν γένει εκμετάλλευση των ιαματικών πηγών, αυτών των λίγων που δεν έχουν περιέλθει στην «ΕΤΑ ΑΕ», εγκρίνει αρχιτεκτονικά σχέδια υδροθεραπευτηρίων με το παλαιό καθεστώς κοκ. 
     Ο ΕΟΤ χορηγεί εγκρίσεις σκοπιμότητας, καταλληλότητας οικοπέδων, αρχιτεκτονικής μελέτης των εγκαταστάσεων, ειδικής τουριστικής υποδομής, αξιοποίησης των ιαματικών πηγών κλπ. 
     Δεν νομίζω λοιπόν ότι βρισκόμαστε σε μία κατάσταση πλήρους απραξίας. Αλλά εδώ είναι σαφές το τι θέλει να πετύχει η πρόταση νόμου. Θέλει να πετύχει τη σταδιακή μετάβαση όλων αυτών των αρμοδιοτήτων που μέχρι τώρα είχε ο ΕΟΤ, οι περιφέρειες και κυρίως η Ένωση Δήμων και Κοινοτήτων στην ιδιωτική πρωτοβουλία. 
     Εμείς δεν συμφωνούμε σε αυτήν την κατεύθυνση, όπως δεν συμφωνούμε με βασικά άρθρα του νομοσχεδίου που με υπουργικές αποφάσεις θα γίνεται όλη  αυτή η διαδικασία. 
     Εμείς πιστεύουμε ότι μέσω προεδρικών διαταγμάτων θα πρέπει να καθορίζονται και τα θέματα προστασίας και τα θέματα αξιοποίησης αυτών των πηγών και βέβαια πιστεύουμε ότι σε όλη αυτήν τη  διαδικασία θα πρέπει να ενισχυθούν ιδιαίτερα οι Ενώσεις Δήμων και Κοινοτήτων. Η Τοπική Αυτοδιοίκηση κατά κύριο λόγο μαζί με τις υπηρεσίες του Υπουργείου Τουριστικής Ανάπτυξης θα πρέπει να έχει σχέση με τη βελτίωση των συνθηκών της παροχής υπηρεσιών και βέβαια με την ανάδειξη και τον συνδυασμό του ιαματικού τουρισμού και των άλλων υπηρεσιών και παροχών, όπως είναι η υδατοθεραπεία, η αισθητική κλπ. που πράγματι έχουν πέραση και πρέπει να αξιοποιηθούν και για τον τόπο μας. 
     Θεωρούμε, λοιπόν, ότι η χώρα μας θα πρέπει να βρει εκείνους τους τρόπους, ούτως ώστε να εκσυγχρονιστούν οι πολλές ιαματικές πηγές οι οποίες θα πρέπει να συνεχίσουν με πολύ καλύτερο και αναβαθμισμένο τρόπο να δέχονται την εσωτερική πελατεία χαμηλών εισοδημάτων και κοινωνικού τουρισμού. Πρωτεύον για μας είναι αυτό. 
     Από την άλλη πλευρά, πρέπει να δούμε μέχρι τώρα ότι το επενδυτικό ενδιαφέρον ιδιωτικών επιχειρήσεων είναι κυρίως αυτών που συνδυάζουν τη χρήση με παρακείμενες μεγάλες ξενοδοχειακές μονάδες πρώτης κατηγορίας. Μόνο σ’ αυτές τις περιοχές δείχνουν κάποιο επενδυτικό ενδιαφέρον. 
     Δηλαδή να επενδύουν εκεί που μπορούν και πάρα πολύ γρήγορα να αποκομίσουν ένα μεγάλο κέρδος. Δεν πρέπει λοιπόν το κράτος να εγκαταλείψει αυτήν την προσπάθεια. Είναι δεδομένη η έλλειψη επενδυτικού ενδιαφέροντος, είναι δεδομένο το ενδιαφέρον στο ότι στην καρδιά των δημοτικών επιχειρήσεων υπάρχει η δυνατότητα της εκμετάλλευσης και του εκσυγχρονισμού αυτών των εγκαταστάσεων και εμείς πιστεύουμε ότι όλη αυτή η προσπάθεια μπορεί να γίνει με δημόσια έργα, με ένταξη και σε επιχειρησιακά προγράμματα και σε άλλα προγράμματα τουριστικής ανάπτυξης.
     (Στο σημείο αυτό την Προεδρική Έδρα  καταλαμβάνει ο  Β΄ Αντιπρόεδρος της Βουλής κ.  ΓΕΩΡΓΙΟΣ ΣΟΥΡΛΑΣ)
     Συνοψίζοντας, λοιπόν, θα λέγαμε ότι μπορεί να υπάρχει ανάγκη ενός νέου νομοσχεδίου, όχι όμως σ’ αυτήν την κατεύθυνση, αλλά κυρίως υπάρχει ανάγκη προεδρικών ……
     ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Σε ποια κατεύθυνση; 
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Όχι στην κατεύθυνση που προτείνει το σχέδιο νόμου. 
     Με υπουργικές αποφάσεις να δίδεται η δυνατότητα της αξιοποίησης με το πνεύμα που περιγράφετε, κύριοι συνάδελφοι, στην εισηγητική έκθεση αυτών των εγκαταστάσεων.
     ΔΗΜΗΤΡΙΟΣ ΚΟΥΣΕΛΑΣ: Πρόταση των δήμων είναι. 
     ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ: Η πρόταση των δήμων δεν έχει ακουστεί εδώ, δεν έχουμε συζητήσει μαζί τους. Και, εν πάση περιπτώσει, την ομόφωνη απόφαση των δήμων θα πρέπει να την εξετάσει και η Βουλή των Ελλήνων, γιατί θα πρέπει να είναι στην κατεύθυνση της εξυπηρέτησης του δημόσιου συμφέροντος και των πολιτών, της αξιοποίησης και της προστασίας αυτών των πηγών. 
     Εμείς πιστεύουμε ότι εφόσον η περιφέρεια, οι περιφερειακές υπηρεσίες του ΕΟΤ ενισχυθούν, εφόσον ενισχυθούν οι πόροι για τις δημόσιες υποδομές σε αυτές τις πηγές, θα μπορεί να ξεκινήσει μια σωστή αξιοποίηση, η οποία θα κάνει δύο τινά: Πρώτον, θα κατοχυρώσει τα θέματα της εξυπηρέτησης της εσωτερικής πελατείας, των χαμηλών εισοδημάτων και παράλληλα μέσα από διαφανείς διαδικασίες, διαδικασίες του κράτους, να γίνεται και η αξιοποίηση και για τα θέματα της υδατοθεραπείας, της αισθητικής κλπ. από την ιδιωτική πρωτοβουλία, αλλά μέσα από κρατικά προγράμματα, κρατικούς διαγωνισμούς, μέσα από προεδρικά διατάγματα, τα οποία θα καθορίζουν τις συμβατές αυτές χρήσεις, όπου είναι δυνατόν να γίνουν.
     ΠΡΟΕΔΡΕΥΩΝ (Γεώργιος Σούρλας): Ο Βουλευτής κ. Σταύρος Δαϊλάκης ζητά ολιγοήμερη άδεια απουσίας του στο εξωτερικό. 
     Η Βουλή εγκρίνει;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Γεώργιος Σούρλας): Συνεπώς η Βουλή ενέκρινε τη ζητηθείσα άδεια.
     Εισερχόμαστε στον κατάλογο των ομιλητών Βουλευτών.
     Η κ. Θεοδώρα Τζάκρη έχει το λόγο.
     ΘΕΟΔΩΡΑ ΤΖΑΚΡΗ: Αγαπητοί συνάδελφοι, μία από τις εξαγγελίες της νέας διακυβέρνησης, όπως με φιλαρέσκεια θέλει να αυτοαποκαλείται, ήταν η δημιουργία ενός μικρού και ευέλικτου υπουργικού συμβουλίου, προκειμένου να παράγει γρήγορη και αποτελεσματική δουλειά. Στο πλαίσιο αυτής της προσπάθειας, ο τελικός αριθμός των Υπουργών και Υφυπουργών αυξήθηκε. Και όσον αφορά τον τομέα του τουρισμού, επειδή αποτελεί βασική προτεραιότητα και βασικό στόχο της Κυβέρνησης επελέγη η δημιουργία ενός αυτόνομου Υπουργείου, αποκόπτοντας τις αρμοδιότητες αυτές από το Υπουργείο Ανάπτυξης που μέχρι τότε τις κατείχε. Εμείς είχαμε επισημάνει τότε τις επιφυλάξεις μας ως προς την κίνηση αυτή, διότι, όπως η εμπειρία υποδεικνύει, τέτοιες κινήσεις δημιουργούν επιπρόσθετη γραφειοκρατία, ασάφεια, αλληλοεπικαλύψεις και σε πολλές περιπτώσεις αναποτελεσματικότητα. 
     Η ίδρυση ενός Υπουργείου πρέπει να αποτελεί εργαλείο που να εξυπηρετεί συγκεκριμένες ανάγκες και πολιτικές. Αν οι ανάγκες και οι πολιτικές είναι αφανείς και ανύπαρκτες, τότε το εργαλείο παραμένει αχρησιμοποίητο. 
     Είχε επισημανθεί ότι η πρωτοβουλία αυτή θα δημιουργήσει ένα βαρύ σχήμα αποτελούμενο από Υπουργό, Υφυπουργό, Γενικό Γραμματέα, Πρόεδρο του ΕΟΤ, συμβούλους, παρασυμβούλους και όλα τα παρελκόμενα. Το βαρύ αυτό σχήμα μέχρι να λειτουργήσει έστω και κατ’ επίφαση, είναι λογικό πως θα αναστείλει προγραμματισμένες δράσεις και πρωτοβουλίες που θα προωθούσαν τον τουρισμό μας. Επαίρεται η σημερινή Κυβέρνηση ότι μ’ αυτό το νέο σχήμα μέχρι σήμερα έχει επιτύχει τη μέγιστη δυνατή προβολή της Ελλάδος στο εξωτερικό με ακριβοπληρωμένα προγράμματα διαφήμισης, με την ίδρυση και λειτουργία γραφείων τουρισμού σε όλες τις χώρες που μέχρι σήμερα δεν υπήρχαν, και γενικά με μία έντονη κινητικότητα. 
     Είναι όμως αυτή η κινητικότητα πράγματι αποδοτική; Πού βρίσκεται η κεφαλοποίηση της μεταολυμπιακής κληρονομιάς, όταν η τουριστική κίνηση για φέτος προβλέπεται μειωμένη; Με ποιον τρόπο προβάλλεται η χώρα μας, όταν σε διεθνείς τουριστικές εκθέσεις διανέμονται ακόμα διαφημιστικά φυλλάδια του ΠΑΣΟΚ; Ποια νομοθετική πρωτοβουλία έχει πάρει μέχρι σήμερα η ηγεσία του Υπουργείου Τουριστικής Ανάπτυξης, πέρα από την κατάθεση του νόμου για την ίδρυση του νέου Υπουργείου τον περασμένο Νοέμβριο; Καμιά άλλη. 
     Είναι λοιπόν απόλυτα δικαιολογημένη η πρωτοβουλία της Κοινοβουλευτικής Ομάδας του ΠΑΣΟΚ να φέρει προς συζήτηση και ψήφιση από το ελληνικό Κοινοβούλιο ένα σχέδιο νόμου που είχε προετοιμαστεί από την προηγούμενη πολιτική ηγεσία, το οποίο ήταν ώριμο, είχε τη συναίνεση όλων των εμπλεκομένων φορέων και επέλυε προβλήματα εκσυγχρονίζοντας το θεσμικό πλαίσιο που αφορούσε τον ιαματικό τουρισμό στην Ελλάδα. 
     Η Κυβέρνηση αποφάσισε την καταψήφιση του συγκεκριμένου σχεδίου νόμου, λέγοντας πως θα φέρει στη Βουλή πρόταση που θα αντιμετώπιζε συνολικά το θέμα των ειδικών μορφών τουρισμού, πως είχε αναθέσει σε επιτροπή τη σύνταξη του σχεδίου αυτού και πως η συγκεκριμένη πρόταση που κατέθετε το ΠΑΣΟΚ πάσχει νομοτεχνικά λόγω των τελευταίων αλλαγών σε επίπεδο διοικητικής αναδιοργάνωσης. 
     Επικαλείται δε και την ψήφιση του νέου αναπτυξιακού νόμου, τις ευκαιρίες χρηματοδότησης που αυτό δημιουργεί. Μπορείτε να μας πείτε όμως μια και το φέρνει η κουβέντα, αν ο αναπτυξιακός νόμος υλοποιείται; Έχουν εκδοθεί οι απαραίτητες για την εφαρμογή του κανονιστικές πράξεις; Πολύ φοβάμαι πως όχι. Για το λόγο αυτό το συγκεκριμένο επιχείρημα καλό θα ήταν να αποφεύγεται προς το παρόν. 
     Αγαπητοί συνάδελφοι, με δεδομένη την πρόταση της Κυβέρνησης για καταψήφιση του νομοσχεδίου, πραγματικά αναμένω με μεγάλη προσμονή την πρόταση του Υπουργείου, όταν τελικά αυτή παρουσιαστεί. Η προσμονή θα συνίσταται κατ’ αρχήν γιατί θα πρόκειται για την πρώτη νομοθετική πρωτοβουλία μετά από έναν και πλέον χρόνο λειτουργίας του νέου Υπουργείου, αλλά και γιατί θα θέλω τότε να εντοπίσω τις αλλαγές και τα νέα στοιχεία που αυτό θα επιφέρει στον τομέα του ιαματικού τουρισμού σε σχέση με την πρόταση του ΠΑΣΟΚ. Οι πληροφορίες όμως λένε πως στον τομέα αυτό δεν θα υπάρχει καμία, μα καμία απολύτως αλλαγή. 
     Οι όποιες νομοτεχνικές ατέλειες θα μπορούσαν να επιλυθούν στο επίπεδο της συζήτησης του νομοσχεδίου στην αρμόδια επιτροπή. Ο εισηγητής της Πλειοψηφίας όμως καθώς και Υφυπουργός Τουριστικής Ανάπτυξης και όλοι οι ομιλητές από την πλευρά της Κυβέρνησης αρκέστηκαν στο να ασκήσουν κριτική για τα λάθη και τις παραλείψεις της δικής μας κυβέρνησης και για το πόσο πίσω πήγαμε εμείς τα πράγματα. 
     Είναι φυσικό να ασχολείστε με τα δικά μας πεπραγμένα γιατί εσείς δεν έχετε παράξει μέχρι τώρα κανένα απολύτως έργο. Ο ελληνικός λαός όμως, του οποίου την εμπιστοσύνη πλέον καταχράστε, θέλει να δει κάτι από σας. Είναι πλέον η ώρα να σταματήσετε να ψάχνετε για δικαιολογίες και να κυβερνήσετε. Όχι ακόμα και μετά από ένα χρόνο από την ανάληψη εξουσίας από την παράταξή σας να ασκείτε αντιπολιτευτικά καθήκοντα.
     Η απόφασή σας να καταψηφίσετε την πρόταση του ΠΑΣΟΚ αναδεικνύει την έλλειψη του πολιτικού θάρρους που σας διακρίνει, καθώς δεν δέχεστε να αποδεχθείτε πρόταση νόμου που έχει κατατεθεί από τη Μείζονα Αντιπολίτευση. Και όμως, φίλες και φίλοι, η συγκεκριμένη πρόταση εκσυγχρονίζει την ισχύουσα νομοθεσία περί ιαματικών πηγών και βάζει τις βάσεις για την ανάπτυξη του ιαματικού τουρισμού και του θερμαλισμού. 
     Είναι γνωστό πως η χώρα μας διαθέτει πλούτο ιαματικών φυσικών πόρων, ιαματικές πηγές, ιαματικά νερά, αέρια, ιαματικούς πυλούς. Ο πλούτος αυτός παραμένει όμως αναξιοποίητος λόγω έλλειψης ενός σύγχρονου θεσμικού πλαισίου και των υποδομών. 
     Με την υπό συζήτηση πρόταση νόμου τίθενται οι βάσεις για να δοθεί νέα ώθηση στην αξιοποίηση και εκμετάλλευση του πλούτου αυτού, αναβαθμίζοντας το τουριστικό προϊόν της χώρας μας και δημιουργώντας νέες ευκαιρίες για επενδύσεις και νέες θέσεις εργασίας. Δίνεται η δυνατότητα δημιουργίας υψηλής ποιότητας υποδομών και προσφερόμενων υπηρεσιών, ώστε η χώρα μας να καταστεί τόπος ιαματικού προορισμού. 
     Η πρότασή μας είναι πλήρως τεκμηριωμένη, αιτιολογημένη και αναγκαία για την ανάπτυξη του ιαματικού τουρισμού. Είχε γίνει με πρωτοβουλία του τέως Υπουργού Ανάπτυξης, αφού πρώτα με το ν. 3175/2003 για την αξιοποίηση του γεωθερμικού δυναμικού τέθηκε σε νέες βάσεις το ζήτημα της ενεργειακής εκμετάλλευσης των γεωθερμικών δυναμικών, όπου εντάσσονται και οι ιαματικές πηγές. 
     Πρόκειται για μια πολύ σοβαρή και υπεύθυνη δουλειά, δεδομένου ότι συνεργάστηκαν υπηρεσιακοί παράγοντες του τότε Υπουργείου Ανάπτυξης, τόσο του τομέα τουρισμού όσο και του τομέα των φυσικών πόρων, ώστε να μην υπάρχει σύγκρουση ανάμεσα στις δύο αυτές εκμεταλλεύσεις. Επίσης, στη διαμόρφωσή του συμμετείχαν και όλοι αρμόδιοι φορείς και κυρίως ο Σύνδεσμος Δήμων και Κοινοτήτων Ιαματικών Πηγών Ελλάδος, ο οποίος συμμετείχε σε όλες τις φάσεις της επεξεργασίας της πρότασης νόμου με δύο μόνιμους εκπροσώπους του. 
     Επίσης πραγματοποιήθηκαν δύο ημερίδες, όπως ανέφερε κι ο εισηγητής μας, μία στο Δήμο Πολυχνίτου Λέσβου και μία στην Αρχαία Ολυμπία, όπου και τέθηκαν όλα τα ζητήματα. Όλα τα μέλη του Συνδέσμου σήμερα είναι σύμφωνα με τη συγκεκριμένη πρόταση νόμου.
     Αλήθεια όμως, ποια επιστημονική επιτροπή επεξεργάζεται το νέο σχέδιο νόμου που εσείς θα καταθέσετε; Συμμετέχει άραγε ο Σύνδεσμος Δήμων και Κοινοτήτων Ιαματικών Πηγών Ελλάδας; Συνεργάζεστε με τις υπηρεσίες της Γενικής Διεύθυνσης Φυσικών Πόρων του Υπουργείου Ανάπτυξης για την άρση των ενδεχόμενων αντιφάσεων, ώστε να δημιουργηθεί ένα νέο πλαίσιο το οποίο θα πρέπει να διαμορφώσει και να ρυθμίσει θέματα που αφορούν τόσο στην ενεργειακή όσο και στην τουριστική εκμετάλλευση των γεωθερμικών, ιαματικών και θερμαλιστικών πηγών και πεδίων της χώρας μας;
     Κυρίες και κύριοι συνάδελφοι, θεωρώ πως η νέα διακυβέρνηση, διακατεχόμενη από άρνηση αποδοχής της αδυναμίας της να παράξει και να προσφέρει πραγματικό έργο στον ελληνικό λαό, αρνείται να προσχωρήσει στην πρόταση του ΠΑΣΟΚ, με τις όποιες διορθώσεις, αλλαγές ή παρεμβάσεις η πρόταση αυτή χρειάζεται. Αρνείται να πάρει έστω και μια πρωτοβουλία ουσίας και σημασίας στον ευαίσθητο τομέα του τουρισμού, που σήμερα αποτελεί την πρώτη πηγή εσόδων της χώρας μας, τομέας που όλες οι ενδείξεις λένε πως θα δοκιμασθεί και τα επόμενα χρόνια, παρ’ όλη την κληρονομιά που οι κυβερνήσεις του ΠΑΣΟΚ άφησαν στη χώρα.
     Η νέα διακυβέρνηση εξακολουθεί ακόμη να αρνείται να πιστέψει πως είναι Κυβέρνηση. Εμείς εδώ θα είμαστε για να της το υπενθυμίζουμε.
     Ευχαριστώ πολύ.
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Τζάκρη.
     Το λόγο έχει ο συνάδελφος κ. Δημήτριος Γεωργακόπουλος.
     ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, κύριοι συνάδελφοι, ειλικρινά δεν θα ήθελα να είμαι στη θέση του αρμόδιου Υπουργού σήμερα, γιατί την πρόταση νόμου, την οποία έχουμε καταθέσει, είμαι βέβαιος ότι μετά από λίγες εβδομάδες θα τη φέρει αυτούσια για να την ψηφίσουμε, με επουσιώδεις αλλαγές για τα μάτια του κόσμου.
     Και εξηγούμαι: Η επεξεργασία του νομοσχεδίου αυτού είχε γίνει, επειδή επρόκειτο για ένα τεχνικό νομοσχέδιο, από επιτροπή στην οποία συμμετείχαν καθηγητές πανεπιστημίων, μέλη από το Σύνδεσμο Δήμων και Κοινοτήτων Ιαματικών Πηγών, μέλη του ΙΓΜΕ, συμμετείχαν δηλαδή άπαντες οι έχοντες γνώση περί τα ιαματικά. 
     Θα σας πω ένα μόνο: Στη διεθνή ημερίδα η οποία έγινε και στην οποία παρευρέθη ο πρόεδρος του Παγκόσμιου Συνδέσμου Ιαματικών Πηγών, που εδρεύει στο Παρίσι, ειπώθηκε το εξής -και υπάρχει στα πρακτικά που έχετε στο Υπουργείο- ότι δηλαδή αυτό το νομοσχέδιο αποτελεί πρότυπο για την εκμετάλλευση ιαματικών πηγών. Και μάλιστα μας συνέστησε να το καταθέσουμε στην Ευρωπαϊκή Ένωση, έτσι ώστε αυτή να βγάλει σχετική οδηγία για την ανάπτυξη των ιαματικών πηγών.
     Δυστυχώς, περιμέναμε ένα χρόνο πιστεύοντας ότι ένα τόσο καλά επεξεργασμένο σχέδιο νόμου, το οποίο βρήκατε στο συρτάρι σας, θα είχε ψηφισθεί. Θα είχε γίνει αυτό –το γνωρίζετε πάρα πολύ καλά- εάν δεν είχαν επισπευσθεί οι εκλογές. Γιατί το νομοσχέδιο αυτό εσυζητείτο στην αρμόδια κοινοβουλευτική επιτροπή και διεκόπη η συζήτησή του επειδή πηγαίναμε σ’ εκλογές. Δεν υπήρχε κανένας άλλος λόγος. Εάν υπήρχε συνέχεια στο κράτος…
     ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): Απεσύρθη…
     ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Απεσύρθη το νομοσχέδιο τότε και διεκόπη η συζήτησή του. Αυτό σας λέω. Δεν αποσύρθηκε για κανέναν άλλο λόγο. Και μη μειδιάτε, γιατί όσον αφορά τους λόγους για τους οποίους μειδιάτε, σας πληροφορώ ότι δεν υπήρχαν και αυτούς τους οποίους μπορεί να υπονοείτε θα τους φέρετε εσείς να τους ψηφίσετε. Θα τα «λουστείτε» -να σας το πω έτσι- τα περί Καϊάφα, αν είναι αυτός ο λόγος για τον οποίο νομίζετε ότι απεσύρθη το νομοσχέδιο. Δεν απεσύρθη γι’ αυτόν το λόγο το νομοσχέδιο. Και εδώ είσαστε και εδώ είμαστε και θα το δείτε αυτό και θα σας το υπενθυμίσω.
     Προχωρώ όμως στο τι έκανε αυτό το νομοσχέδιο. Πήρε μια νομοθεσία του 1920, η οποία όχι απλώς ήταν απαρχαιωμένη αλλά και δεν είχε και καμία εφαρμογή στη σύγχρονη εποχή. 
     Άκουσα και τον εκπρόσωπο του Κομμουνιστικού Κόμματος και την εκπρόσωπο του Συνασπισμού, οι οποίοι ζουν διακόσια χρόνια πίσω. Νομίζουν ότι μπορούμε να έχουμε μία γούρνα με λάσπη και να πηγαίνουν εκεί όσοι το χρειάζονται. Γιατί περί αυτού πρόκειται, αυτή τη μορφή έχουν σήμερα οι ιαματικές πηγές. Ας πάνε στην Ικαρία, όπου υπάρχουν ιαματικές πηγές πολύ φημισμένες, ας πάνε όπου αλλού θέλουν, για να δουν σε ποια άθλια κατάσταση βρίσκονται. Εγώ που επισκέφθηκα αυτές τις πηγές ντράπηκα –ειλικρινά σας το λέω- που επιτρέπουμε ακόμη ως πολιτισμένο κράτος σε συμπολίτες μας να μπαίνουν σ’ αυτές τις μπανιέρες και τις δεξαμενές και να κάνουν τη λουτροθεραπεία τους.
     Η σύγχρονη εκμετάλλευση των ιαματικών πηγών είναι αυτή η οποία γίνεται σε περιοχές όλων των πολιτισμένων κρατών: Μπάντεν-Μπάντεν, Κάρλοβι Βάρι και αλλού στην Ευρώπη. Δεν χρειάζεται να ονομάσω όλες τις περιοχές. Βεβαίως, εκεί συνδυάζονται και με άλλες τουριστικές εκμεταλλεύσεις. Μόνες τους οι ιαματικές πηγές που να απευθύνονται μόνο σε κάποια άτομα ορισμένης ηλικίας δεν μπορούν να επιβιώσουν, να έχουν δηλαδή ουσιαστική επικερδή εκμετάλλευση.
     Γι’ αυτόν το λόγο το νομοσχέδιο αυτό προέβλεπε τις ειδικές μορφές τουρισμού σε συνδυασμό πραγματικά και με το ιαματικό νερό, το οποίο θα δείτε, κύριε Υπουργέ, ότι παραμένει στο δημόσιο, η πηγή είναι δημόσιο αγαθό και δεν εκχωρείται σε κανέναν ιδιώτη. Δίδει όμως τη δυνατότητα να μπορεί, αν το νερό είναι αρκετό, να μην έχει την αποκλειστική εκμετάλλευση, αλλά να γίνεται η διανομή του νερού και σε άλλες μονάδες που μπορεί να αναπτυχθούν γύρω.
     Γίνεται επίσης η οριοθέτηση της πηγής όχι με το διαβήτη, όπως γινόταν το 1920 που έμπαινε ο διαβήτης και έλεγε ότι σε ακτίνα χιλίων μέτρων γύρω από την πηγή απαγορεύεται να γίνει οτιδήποτε –με αποτέλεσμα να καταστρέφονται περιουσίες- αλλά μετά από υδρογεωλογική μελέτη που παίρνει υπ’ όψιν της τα γεωλογικά  δεδομένα της περιοχής και λέει ότι εδώ μπορεί να είναι απόσταση πενήντα, διακοσίων, τετρακοσίων, χιλίων ή δύο χιλιάδων μέτρων αν χρειάζεται, αν ο υδροφόρος ορίζοντας προέρχεται από κει. Όμως αυτό γίνεται μετά από υδρογεωλογική μελέτη και όχι ως έτυχε, όπως γινόταν το 1920 που σας ανέφερα. Αυτά όλα θα αναγκασθείτε να τα φέρετε, γιατί δεν υπάρχει περίπτωση να φέρετε κάτι διαφορετικό. Ούτε μπορείτε να γυρίσετε πίσω.
     Προβλέπαμε επίσης κανόνες για τα κέντρα θερμαλισμού. Έχει γεμίσει η Αθήνα spa. Ποιος τα ελέγχει αυτά; Ποιος ελέγχει αν αυτοί οι οποίοι γράφουν «spa» προσφέρουν υπηρεσίες όπως πρέπει να είναι αυτά τα spa και όπως οριοθετούνται από διεθνή πρότυπα; Κανένας απολύτως! Μάλιστα, για να μην αιφνιδιάσουμε ορισμένα τέτοια κέντρα, προβλέπαμε και ένα αρκετά σημαντικό χρόνο προσαρμογής αυτών των κέντρων στις διατάξεις του παρόντος νόμου. Προβλέπαμε επιστημονικό προσωπικό και μια σειρά πολύ σημαντικών διατάξεων, τις οποίες σας λέω ότι θα υποχρεωθείτε όλες –μα όλες- να τις φέρετε. 
     Το σημαντικότερο είναι ότι σας είχαμε ετοιμάσει και τις πέντε πράξεις εφαρμογής του νόμου. Νομίζω ότι ήταν δύο προεδρικά διατάγματα και τρεις υπουργικές αποφάσεις, έτοιμες επάνω στο γραφείο σας ήταν. Δεν είχατε παρά να ψηφίσετε το νόμο και να υπογράψετε αυτές τις πράξεις εφαρμογής και σήμερα θα υπήρχε ένα πλαίσιο νομοθετικό για την ανάπτυξη του ιαματικού τουρισμού στην Ελλάδα. 
     Εγώ θα σας έλεγα αν θέλετε να το τολμήσετε και να συνδυάσετε αυτά τα ιαματικά κέντρα και με κάτι ακόμα, για να έχουν βιωσιμότητα, να αποκτήσουν μεγάλο ενδιαφέρον και να προσελκύσουν μεγάλους επενδυτές. 
     Άκουσα προηγουμένως την κ. Αικατερινάρη να λέει ότι δεν υπάρχει ενδιαφέρον. Την πληροφορώ ότι έντεκα οίκοι-κολοσσοί από το εξωτερικό και από την Ελλάδα εκδήλωσαν το ενδιαφέρον τους για τον Καϊάφα. Έντεκα οίκοι από την Ιαπωνία μέχρι τον Καναδά! Το λέω αυτό επειδή αναφέρθηκε ότι δεν υπάρχει ενδιαφέρον. Υπάρχει ενδιαφέρον, αρκεί να συνδυάζεται όπως σας είπα και με άλλες δραστηριότητες.
     Άκουσα προηγουμένως το συνάδελφο κ. Κοντογιάννη να λέει ότι αναπτύχθηκαν τέτοια κέντρα στην Ουγγαρία. Ναι, στην Ουγγαρία αναπτύχθηκαν, αλλά κάθε τέτοιο κέντρο ιαματικού τουρισμού που αναπτύσσεται εκεί έχει και ένα μικρό καζίνο μέσα. Το ίδιο συμβαίνει και στο Κάρλοβι Βάρι και στο Μπάντεν-Μπάντεν της Γερμανίας, γιατί εκεί πηγαίνουν άνθρωποι συνήθως κάποιας ηλικίας –δεν πάει η νεολαία, η νεολαία πάει στις παραλίες- και θέλουν να περνούν το χρόνο τους και βεβαίως να καταναλώσουν και κάποια χρήματα. 
     Θα έχετε αυτήν την τόλμη, εφόσον θέλετε να κάνετε κάτι καινούργιο, κάτι νεωτερίστικο, κάτι πιο προοδευτικό από το δικό μας νομοσχέδιο, να τα βάλετε αυτά μέσα; Θα δείτε τότε αν υπάρχει τουριστικό ενδιαφέρον και θα δείτε πόσες επενδύσεις θα γίνουν στον τομέα αυτό. Αν όμως κρατήσετε και δεν ψηφίσετε σήμερα την πρόταση νόμου που σας κάναμε απλά και μόνο επειδή την καταθέτει το ΠΑΣΟΚ, ορίστε τι θα έχετε κάνει: Θα έχετε φτιάξει απλώς μια επιτροπή, θα έχετε δαπανήσει κάποια χρήματα για να σας πει τα ίδια ακριβώς πράγματα. Τα ίδια ακριβώς!
     Όταν θα έρθει το νομοσχέδιο, θα έχουμε την ευκαιρία να κάνουμε μία συγκριτική αντιπαράθεση άρθρο-άρθρο και είμαι βέβαιος ότι ή ελάχιστα θα έχετε παραλείψει ή ελάχιστα θα έχετε προσθέσει.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Τελειώνω, κύριε Πρόεδρε.
     Γιατί σας λέω ότι η επεξεργασία  αυτού του σχεδίου νόμου έγινε με πάρα πολύ μεγάλη προσοχή, με πολύ-πολύ μεγάλη επιστημονική κατάρτιση των στελεχών, τα οποία μετείχαν και από τον τουρισμό και από την πανεπιστημιακή κοινότητα και από τους δήμους κα τις κοινότητες που εκμεταλλεύονται ιαματικές πηγές. 
     Για να δώσουμε, αν θέλετε, και τον κοινωνικό χαρακτήρα αυτών των ιαματικών πηγών, εμείς στους διαγωνισμούς προβλέπαμε στον όποιο επενδυτή θα έπαιρνε μία μεγάλη ιαματική πηγή για να την εκμεταλλευτεί ότι θα έδινε το 15% στο δήμο, αλλά παράλληλα τον υποχρεώναμε να δημιουργήσει και ένα λουτροθεραπευτήριο για να τα λαϊκά στρώματα με το τιμολόγιο του ΙΚΑ. Το λέω αυτό για την κ. Αικατερινάρη, γιατί ο λαϊκισμός περισσεύει εδώ μέσα πλέον. Με τον τρόπο αυτό οι τοπικές κοινωνίες και εκείνοι οι οποίοι προσέφευγαν σε εκείνες τις ιαματικές πηγές θα είχαν τη δυνατότητα να πηγαίνουν με τα ίδια χρήματα, με το τιμολόγιο του ΙΚΑ. Δεν το δίναμε για εκμετάλλευση για να αυξήσουμε...
     ΠΡΟΕΔΡΕΥΩΝ (Γεώργιος Σούρλας): Τελειώνετε, κύριε συνάδελφε.
     ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Επιτρέψτε μου, κύριε Πρόεδρε.
     ΠΡΟΕΔΡΕΥΩΝ (Γεώργιος Σούρλας): Έχετε υπερβεί το χρόνο σας κατά δύο λεπτά και θα ζητήσουν και οι άλλοι συνάδελφοι. 
     ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Εντάξει, ας σταματήσω. 
     ΠΡΟΕΔΡΕΥΩΝ (Γεώργιος Σούρλας): Όχι, ολοκληρώστε. 
     ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Δεν το κάναμε αυτό για να αυξήσουμε τα κέρδη από τους τοπικούς επισκέπτες των ιαματικών πηγών. Η τουριστική εκμετάλλευση γινόταν για να προσελκύσουμε τουρίστες από το εξωτερικό και για να τους τα παίρνουμε «χοντρά», να το πω έτσι και όχι απλώς να προσφέρουμε αυτές τις υπηρεσίες των καταπληκτικών ιαματικών πηγών που υπάρχουν στην Ελλάδα. Είμαστε η μοναδική χώρα που έχουμε τέτοιον πλούτο ιαματικών πηγών στη χώρα μας και δεν τις έχουμε εκμεταλλευτεί. Στην Ουγγαρία δεν υπήρχε τίποτα, όπως και σε πάρα πολλές άλλες ευρωπαϊκές χώρες. Όμως εμείς δεν είχαμε νομοθετικό πλαίσιο και επιχειρήσαμε να το φτιάξουμε. Φτιάξτε το εσείς επιτέλους, γιατί υπάρχει ενδιαφέρον. 
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Σταύρος Καλαφάτης. 
     ΣΤΑΥΡΟΣ ΚΑΛΑΦΑΤΗΣ: Κυρίες και κύριοι συνάδελφοι, η νέα διακυβέρνηση –και αυτό είναι ένας αντικειμενικός προσδιορισμός, δεν είναι μία υποκειμενική κρίση, ώστε να μπορούμε να χαρακτηρίζουμε τη νέα διακυβέρνηση αν είναι φιλάρεσκη, υπερήφανη, ανεπαρκής ή ταπεινή- αξιολογώντας και εκτιμώντας ότι ο τουρισμός αφ’ ενός μεν βρισκόταν σε πλήρη απαξίωση τα προηγούμενα είκοσι χρόνια και εκτιμώντας αφ’ ετέρου την τρομερή δυναμική που θα μπορούσε να εκφραστεί μέσα από μία συγκεκριμένη χάραξη πολιτικής –και συμβολικά, αλλά και κυρίως ουσιαστικώς πολιτικά- προέβη στην ίδρυση του Υπουργείου Τουριστικής Ανάπτυξης. 
     Μέσα στις πολλές δράσεις που έχει αναλάβει και που δρομολογεί είναι η διαμόρφωση της τουριστικής συνείδησης, τα θέματα της εκπαίδευσης να μπορέσουν να προωθηθούν, τα θέματα των υποδομών, η ανάπτυξη και αξιοποίηση των ειδικών μορφών τουρισμού και κυρίως βέβαια η κατάλληλη προβολή και προώθηση του τουριστικού προϊόντος με κύρια έμφαση στο χαρακτηριστικό «ποιότητα».
     Όλα αυτά τα θέματα που σας ανέφερα ήταν σε πάρα πολύ χαμηλό επίπεδο όλα τα προηγούμενα χρόνια από τις κυβερνήσεις του ΠΑΣΟΚ. Ωστόσο, επειδή άκουσα προλαλήσασα συνάδελφο να αναφέρεται στην αδυναμία της Κυβέρνησης να αξιοποιήσει κυρίως μεταολυμπιακά το θέμα του τουρισμού, θα πρέπει να επισημάνω –γιατί πρέπει να ακούγονται αυτά- ότι πραγματικά ήταν δραματικό το γεγονός ότι δεν υπήρχε κανένας σχεδιασμός αξιοποίησης και διασύνδεσης του τουριστικού προϊόντος και της τουριστικής ανάπτυξης γενικότερα με το μεγαλύτερο αθλητικό, πολιτιστικό, κοινωνικό γεγονός των Ολυμπιακών Αγώνων που έφερε εις πέρας η Κυβέρνηση της Νέας Δημοκρατίας μόλις το προηγούμενο καλοκαίρι. Δεν υπήρχε καμία απολύτως στρατηγική να διασυνδεθεί το τουριστικό προϊόν με τους Ολυμπιακούς Αγώνες. 
     Παράλληλα,  δεν υπήρχε κανένας απολύτως σχεδιασμός αξιοποίησης των ολυμπιακών εγκαταστάσεων, με σκοπό να αξιοποιηθούν πάλι προς την τουριστική ανάπτυξη.
     Ερχόμαστε τώρα στο σημερινό νομοσχέδιο, το οποίο προφανώς –έχει ακουστεί και στην επιτροπή αυτό- περιέχει θετικά στοιχεία, τα οποία θα ληφθούν υπ’ όψιν κατά τη συζήτηση του επερχόμενου νομοσχεδίου που θα φέρει προς ψήφιση το Υπουργείο και αφ’ ενός θα θέσει ένα νέο θεσμικό πλαίσιο στο οποίο θα εντάσσεται και η λειτουργία του ιαματικού τουρισμού, θα αξιοποιήσει τα πλεονεκτήματα του αναπτυξιακού νόμου και βέβαια θα λάβει υπ’ όψιν τη νέα οργάνωση του Υπουργείου.
     Έτσι, λοιπόν, όταν μιλάμε για ιαματικό τουρισμό, θα πρέπει να λαμβάνουμε υπ’ όψιν ότι υπάρχουν και οι άλλες ειδικές μορφές τουρισμού, αυτές βέβαια που και πάλι έμειναν σε πάρα πολύ χαμηλό σημείο ανάπτυξης τα προηγούμενα χρόνια. Θα πρέπει να πούμε ότι πραγματικά η χώρα μας –και συμφωνώ σε αυτό το σημείο- έχει άπειρες δυνατότητες αξιοποίησης των ειδικών μορφών τουρισμού, μέρος των οποίων φυσικά αποτελεί και ο ιαματικός τουρισμός. 
     Υπάρχει ο θρησκευτικός τουρισμός, ο λατρευτικός τουρισμός, ο αρχαιολογικός, ο αθλητικός, ο συνεδριακός. Υπάρχουν όλες αυτές οι μορφές τουρισμού που απευθύνονται σε ειδικό κοινό, τα target groups, τα οποία όμως πραγματικά για πάρα πολλά χρόνια δεν αξιοποιήθηκαν. Αν αξιοποιήθηκαν κατά περίπτωση, είχαν εντελώς αποσπασματικό χαρακτήρα και σε τελική ανάλυση δεν εντάσσονταν σε καμία γενικότερη, αν θέλετε, στρατηγική, η οποία θα έφερνε την ανάδειξη και την ανάπτυξη του τουριστικού προϊόντος.
     Έτσι είναι, αγαπητοί συνάδελφοι. Θα πρέπει να παραδεχθούμε ότι υπήρχε πλήρης απουσία και ότι ξεκινάμε ουσιαστικά μία προσπάθεια. Μπορώ να πω –και είναι και προσωπική μου άποψη- ότι σ’ αυτήν την προσπάθεια ανάδειξης του τουριστικού προϊόντος που κατά την άποψή μου –νομίζω ότι τη συμμεριζόμαστε όλοι αυτήν την άποψη- αποτελεί εθνικό κεφάλαιο, θα πρέπει να υπάρχει και συναίνεση και συνεργασία. 
     Ο τουρισμός είναι ένα θέμα, στο οποίο μπορούμε να συνεργαστούμε. Γι’ αυτόν το λόγο κιόλας και στην επιτροπή έγινε καθαρό και από τον ίδιο τον Υφυπουργό ότι τα θετικά σημεία που υπάρχουν –και είναι αρκετά- μέσα στο νομοσχέδιο που φέρνει προς ψήφιση, θα ληφθούν υπ’ όψιν κατά την κατάθεση ενός ολοκληρωμένου σχεδίου που έρχεται σε λίγους μήνες στη Βουλή και που λαμβάνει υπ’ όψιν όλα αυτά τα στοιχεία που σας ανέφερα προηγουμένως περί νέου θεσμικού πλαισίου, περί νέας οργάνωσης του Υπουργείου και περί αξιοποίησης του αναπτυξιακού νόμου, πράγμα το οποίο δεν συμβαίνει στη συγκεκριμένη χρονική περίοδο που φέρνετε το συγκεκριμένο νομοσχέδιο για να ψηφιστεί.
     Επομένως, καταλήγοντας, θέλω να πω ότι ο ιαματικός τουρισμός σίγουρα μπορεί να αξιοποιηθεί σε ένα μεγάλο βαθμό και υπήρχε και μία ομολογία ότι πραγματικά όλα αυτά τα χρόνια ήταν σε τραγικό επίπεδο. Πρέπει λοιπόν να αξιοποιηθεί όχι αποσπασματικά, αλλά να μπει σε μία οργανωμένη βάση και να υπάρχει μία συνεργασία και μέσα στη Βουλή, η οποία νομίζω ότι υπάρχει και φαίνεται και από τη μία και από την άλλη πλευρά, ανεξάρτητα από την κριτική που ακούγεται. 
     Σε τελική ανάλυση, θα πρέπει να αποτελεί κομμάτι γενικότερης ανάδειξης των πλεονεκτημάτων –που πολλές φορές κατά την άποψή μου είναι μοναδικά σε όλη την Ευρώπη, αν όχι σε όλο τον κόσμο- ανάδειξης των ειδικών μορφών τουρισμού, θέματα με τα οποία βέβαια θα ασχοληθεί ο Υπουργός και θα το δούμε και μέσα στο νομοσχέδιο που θα έρθει από το Υπουργείο Τουριστικής Ανάπτυξης. 
     Έτσι, τα πλεονεκτήματα του συγκεκριμένου νομοσχεδίου που τώρα μπορούμε να τα προσδιορίσουμε, θα μπορέσουμε να τα πολλαπλασιάσουμε. Θα πολλαπλασιάσουμε την ισχύ των πλεονεκτημάτων γιατί θα μπορέσουμε να τα συνδυάσουμε και με την παράλληλη ανάπτυξη άλλων ειδικών μορφών τουρισμού. Αυτό μπορεί να γίνει και στο θέμα των υποδομών και στο θέμα της προβολής και της διαφήμισης που είναι ένα πάρα πολύ σημαντικό κομμάτι στο θέμα της ανάπτυξης του τουριστικού προϊόντος και βέβαια πάντα προς όφελος των τοπικών κοινωνιών. 
     Γι’ αυτούς τους λόγους, λοιπόν, κρίνω ότι δεν πρέπει να προχωρήσουμε στην ψήφιση του παρόντος νομοσχεδίου, αλλά θεωρώ ότι θα έχουμε μία πολύ γόνιμη και πολύ εποικοδομητική συζήτηση σε λίγους μήνες, όταν το Υπουργείο Τουριστικής Ανάπτυξης θα φέρει προς ψήφιση ένα νομοθετικό πλαίσιο που νομίζω ότι θα είναι η απαρχή ανάπτυξης, προβολής και προωθητικής, αν θέλετε, δραστηριότητας στο κομμάτι του τουρισμού, τόσο για τον ιαματικό τουρισμό όσο και για τις άλλες μορφές ειδικού τουρισμού.
     Ευχαριστώ πολύ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Ο κ. Παναγιώτης Ρήγας έχει το λόγο.
     ΠΑΝΑΓΙΩΤΗΣ ΡΗΓΑΣ: Ευχαριστώ, κύριε Πρόεδρε.
     Συζητώντας αυτήν την πρόταση νόμου για τον ιαματικό και θερμαντικό τουρισμό θα πρέπει να ξεκινήσουμε από ορισμένες παραδοχές που έχουν να κάνουν συνολικότερα με το θέμα τουρισμός. 
     Θα πρέπει να υπενθυμίσουμε, αν και είναι γνωστό σε όλους, ότι ο τουρισμός αποτελεί τη δεύτερη κατά σειρά μεγέθους οικονομική δραστηριότητα, η οποία συμβάλλει στη διαμόρφωση του εθνικού μας ΑΕΠ, μετά τη ναυτιλία. 
     Μια δεύτερη παραδοχή είναι ότι ο τουρισμός ως δραστηριότητα στην πατρίδα μας βρίσκεται πλέον σε μια περίοδο κρίσης, θα έλεγα, δεδομένου του έντονου ανταγωνιστικού περιβάλλοντος που υπάρχει παγκόσμια και ιδιαίτερα στην περιοχή μας και μπροστά σε μια διαφαινόμενη υποβάθμιση του τουριστικού μας προϊόντος.
     Χρειάζεται, λοιπόν, μια συνολική στρατηγική για τον τουρισμό. Αυτή η στρατηγική για τον τουρισμό είχε κατατεθεί από την κυβέρνηση του ΠΑΣΟΚ, αφού είχε προηγηθεί μια μακρά περίοδος διαβούλευσης με τους κοινωνικούς εταίρους. Υπάρχει στον ΕΟΤ και στο Υπουργείο Ανάπτυξης -όπου σε επίπεδο Υφυπουργείου ανήκει ο τουρισμός- ολοκληρωμένη πρόταση για την εθνική στρατηγική στον τουρισμό. 
     Δεν είναι, λοιπόν, αποσπασματική η παρέμβαση αυτή που γίνεται σήμερα από πλευράς του ΠΑΣΟΚ. Η νομοθέτηση, όμως, σ’ ένα συγκεκριμένο τομέα μοιραία εμφανίζει αυτήν την παρέμβαση ως μερική, ως ξεκομμένη, εντάσσεται, όμως, πλήρως και πολύ σοβαρά και συνεκτικά στη στρατηγική, που είχαμε προσδιορίσει και είχαμε προδιαγράψει για τον τουριστικό τομέα.
     Ένας από τους κύριους άξονες αυτής της στρατηγικής, με στόχο την αναβάθμιση του τουριστικού μας προϊόντος, ώστε να το κάνουμε ελκυστικό και ανταγωνιστικό, ήταν η ανάπτυξη των ειδικών μορφών τουρισμού. Είναι γεγονός ότι η πατρίδα μας αρκετά χρόνια στήριξε την ανάπτυξή της σε αυτό που ονομάζουμε συμβατικές μορφές τουρισμού. Εδώ, όμως, και αρκετό καιρό υπήρξε σοβαρή δουλειά στον τομέα της ανάδειξης και δημιουργίας νέων τουριστικών προϊόντων, στους τομείς εκείνους που έχουμε ως χώρα συγκριτικά πλεονεκτήματα. Και ένας από τους τομείς αυτούς είναι σίγουρα ο ιαματικός τουρισμός. 
     Έτσι, λοιπόν, υπήρξε επεξεργασία, υπήρξε διαβούλευση, υπήρξε διάλογος και τελικά υπήρξε συναίνεση από τους κοινωνικούς φορείς και ειδικότερα από την Αυτοδιοίκηση και πιο ειδικά από τους δήμους και τις κοινότητες, στα όρια των οποίων υπάρχουν οι πηγές και καταρτίστηκε αυτή η πρόταση νόμου.
     Ερχόμαστε, λοιπόν, τώρα να παρουσιάσουμε ένα θεσμικό πλαίσιο ολοκληρωμένο που μας δίνει την ευκαιρία και τη δυνατότητα ως χώρα να προωθήσουμε ένα ανταγωνιστικό σίγουρα τουριστικό προϊόν, αυτό του ιαματικού θερμαλιστικού τουρισμού.
     Ειπώθηκε και από άλλους αγορητές ότι η πατρίδα μας διαθέτει πάρα πολλές ιαματικές πηγές, οι οποίες εμφανίζουν αξιοπρόσεκτη διασπορά σε όλο τον ελλαδικό χώρο. Ο ιαματικός τουρισμός, όμως, και το ειδικό αυτό τουριστικό προϊόν είναι σίγουρο ότι θα πρέπει να συνοδεύεται από άλλες παράλληλες δραστηριότητες, για να μπορέσει το προϊόν να γίνει ανταγωνιστικό. Μόνη της η αξιοποίηση των ιαματικών πηγών δεν είναι η ικανή συνθήκη για να μπορέσει να προσελκύσει επενδυτές.
     Χρειάζεται το επενδυτικό σχέδιο να είναι πιο ολοκληρωμένο και γι’ αυτόν το λόγο πρέπει να θεσπίσουμε ένα θεσμικό πλαίσιο που να δίνει τη δυνατότητα συμπληρωματικών επενδύσεων και επιχειρήσεων γύρω από την αξιοποίηση των ιαματικών πηγών. 
     Βλέπουμε, λοιπόν, ότι δίνεται για πρώτη φορά στην πατρίδα μας η δυνατότητα να υπάρξουν ολοκληρωμένες επενδυτικές παρεμβάσεις, ολοκληρωμένα επενδυτικά σχέδια που θα αξιοποιούν και τις ιαματικές πηγές, αλλά και άλλες μορφές ψυχαγωγίας και αναψυχής που μπορούν να αναπτυχθούν γύρω από τις ιαματικές πηγές. Αυτό το θεσμικό πλαίσιο, που προτείνουμε, κάνει καθαρό το τοπίο για τους μελλοντικούς επίδοξους επενδυτές, κάνει σαφείς τις κινήσεις που πρέπει να ακολουθήσουν όσοι προτίθενται να επενδύσουν και σίγουρα δημιουργεί κίνητρα, για να υπάρξει επενδυτικό ενδιαφέρον στον ιαματικό τουρισμό.
     Επίσης η πρόταση νόμου προβλέπει τη συμμετοχή του κοινωνικού τομέα, κάτι που είναι ιδιαίτερα σημαντικό και απαραίτητο. Και γι’ αυτόν το λόγο η Τοπική Αυτοδιοίκηση είναι σύμφωνη με αυτήν την πρόταση νόμου. Αυτή πρόταση νόμου ξεπερνά παλαιές ιδεοληψίες και ιδεολογήματα που ακούστηκαν και σ’ αυτήν την Αίθουσα από προηγούμενους ομιλητές, οι οποίοι δεν εννοούν να ξεχωρίσουν τι εννοούμε επένδυση στον τουριστικό τομέα και τι εννοούμε κοινωνική παρέμβαση, τι εννοούμε επένδυση στον τουρισμό και τι εννοούμε κομμάτι αυτού που ονομάζουμε κοινωνικό κράτος. Δηλαδή η επενδυτική δραστηριότητα σ’ αυτόν τον τομέα δεν αποκλείει την υποχρεωτική πρόβλεψη από την πλευρά της πολιτείας για την παροχή υπηρεσιών προς τους εργαζόμενους και τους ανθρώπους, που δεν έχουν τη δυνατότητα πρόσβασης σ’ αυτές τις ακριβές, από πλευρές κόστους, υπηρεσίες. Η πρόταση νόμου προβλέπει και αυτήν τη δυνατότητα, δηλαδή τη δυνατότητα πρόσβασης των εργαζομένων και των ανθρώπων που έχουν ανάγκη σε αυτά τα κέντρα ιαματικού τουρισμού. Γι’ αυτόν το λόγο, άλλωστε, προβλέπεται η συμμετοχή της Τοπικής Αυτοδιοίκησης.
     Άρα, λοιπόν, είναι μία ολοκληρωμένη παρέμβαση, η οποία θα έπρεπε να αξιοποιηθεί αυτήν τη στιγμή από τη Νέα Δημοκρατία. Η Νέα Δημοκρατία, μπροστά στην προσπάθειά της να απαξιώσει τις πρωτοβουλίες του ΠΑΣΟΚ, δεν θα πρέπει να αρνηθεί να συναινέσει στην ψήφιση αυτή της πρότασης νόμου, γιατί έτσι χάνουμε χρόνο, δεν αξιοποιείται αυτό το πολύ θετικό νομοθετικό πλαίσιο και τα σχέδια των μελλοντικών επενδυτών πάνε πίσω χρονικά.
     Εγώ περιμένω με πολύ μεγάλο ενδιαφέρον, για να δω πόσο πιο ολοκληρωμένη θα είναι η πρόταση της Νέας Δημοκρατίας, σε τι θα διαφέρει από πλευράς ρυθμίσεων, σχετικά με τον ιαματικό τουρισμό. Θα νιώσω μεγάλη απογοήτευση, αν διαπιστώσω ότι αυτά που μας είπαν, ότι δηλαδή πρόκειται να παρέμβουν ολοκληρωμένα σ’ αυτό το θέμα και εντελώς διαφορετικά από εμάς, διαψευστεί από το σχέδιο νόμου που θα καταθέσουν σε λίγο καιρό, όπως μας είπαν, στη Βουλή.
     Ευχαριστώ πολύ.
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» για τα τριάντα χρόνια από το Σύνταγμα του 1975, καθώς και στους υπόλοιπους χώρους του κτηρίου της Βουλής πενήντα μαθητές και μαθήτριες και πέντε συνοδοί καθηγητές από το Γυμνάσιο Πελασγίας Φθιώτιδας.
     Η Βουλή καλωσορίζει τους μαθητές και τους εύχεται καλές σπουδές.
     (Χειροκροτήματα από όλες τις πτέρυγες της Βουλής)
     Το λόγο έχει ο κ. Αγοραστός.
     ΚΩΝΣΤΑΝΤΙΝΟΣ ΑΓΟΡΑΣΤΟΣ: Ευχαριστώ, κύριε Πρόεδρε.
     Κύριε Υπουργέ, κυρίες και κύριοι συνάδελφοι, συζητούμε σήμερα μία πρόταση νόμου, που έρχεται μετά από την αναγνώριση ενός προβλήματος. Αυτό το πρόβλημα είναι η αξιοποίηση και λειτουργία των ιαματικών πηγών. 
     Εγώ πιστεύω ότι πρέπει να χαιρετίζουμε κάθε νομοθετική πρωτοβουλία από την πλευρά της Αντιπολίτευσης. Άλλωστε η διατύπωση προτάσεων νόμων από την πλευρά της Αντιπολιτεύσεως είναι μέσα στο πλαίσιο των αρμοδιοτήτων που της δίνει το Σύνταγμα. Ωστόσο καλό θα είναι να διατυπώνονται προτάσεις νόμου για θέματα, για τα οποία η Κυβέρνηση δεν έχει ήδη αναλάβει ή ανακοινώσει ότι θα αναλάβει νομοθετική πρωτοβουλία.
     	Θα θυμίσω, λοιπόν, ότι η Κυβέρνηση της Νέας Δημοκρατίας διά του αρμοδίου Υπουργού έχει κάνει γνωστό ότι επεξεργάζεται και σύντομα θα φέρει προς ψήφιση	στη Βουλή νομοσχέδιο για την ανάπτυξη του ιαματικού τουρισμού, του θερμαλισμού και των άλλων μορφών τουρισμού. 
     	Εμείς πιστεύουμε ότι στο σημείο που βρίσκεται σήμερα ο τουρισμός χρήζει ενιαίας, σοβαρής και συνολικής αντιμετώπισης. Δεν είναι δυνατό να νομοθετούμε μόνο για την ανάπτυξη του ιαματικού τουρισμού, χωρίς να λάβουμε υπόψη μας και τις άλλες μορφές τουρισμού, οι οποίες μπορούν να αναπτυχθούν παραλλήλως και να συμβάλουν στην ανάπτυξη μιας περιοχής. 
     	Πιστεύω ότι η πρόταση νόμου που κάνει η Αξιωματική Αντιπολίτευση είναι αποσπασματική και θα σας πω γιατί. Στο άρθρο 22 αναφέρετε ότι δεν απαιτείται προκαταρκτική περιβαλλοντολογική εκτίμηση και αξιολόγηση σε περιοχές και ζώνες προστασίας ιαματικών πηγών, που έχουν καθοριστεί κατά τη διαδικασία του νόμου «Ανάπτυξη του Ιαματικού Τουρισμού και του Θερμαλισμού». Αυτό είναι αντίθετο προς την πολιτική της Ευρωπαϊκής Ένωσης, αντίκειται στις διατάξεις περί προστασίας του περιβάλλοντος.
     	Ωστόσο κανείς δεν μπορεί να παραβλέψει το γεγονός ότι διατυπώνονται αρκετές θετικές προτάσεις τις οποίες η Κυβέρνηση και συγκεκριμένα το Υπουργείο Τουριστικής Ανάπτυξης πιστεύω ότι θα λάβουν υπόψη τους στην τελική διαμόρφωση του νομοσχεδίου, που σύντομα θα έλθει στη Βουλή.
     	Άλλωστε, στη χθεσινή και στην προχθεσινή συνεδρίαση της Βουλής είδατε ότι είκοσι προτάσεις που διατυπώθηκαν από την Αξιωματική Αντιπολίτευση ή από την εν γένει Αντιπολίτευση συμπεριελήφθηκαν μέσα στο νόμο, που ψηφίστηκε από το Υπουργείο Ανάπτυξης.
     	Όμως, σε ορισμένα ζητήματα υπάρχουν διαφορετικές αντιλήψεις, όπως επί παραδείγματι η διάκριση ή μη ιαματικών πηγών σε τοπικής και τουριστικής σημασίας. Είναι σοβαρή η εκτίμηση ότι αυτή η διάκριση δημιουργεί κίνητρα επενδυτικής δραστηριότητας σε ιδιώτες και δήμους, που έχουν τη δυνατότητα ανάληψης επενδυτικών πρωτοβουλιών, τις οποίες ούτως ή άλλως η μεταολυμπιακή Ελλάδα έχει ανάγκη. Έχει, όμως, ανάγκη από πρωτοβουλίες που δεν θα είναι αποσπασματικές, αλλά ολοκληρωμένες και θα ανταποκρίνονται στις αυξημένες απαιτήσεις του ελληνικού και διεθνούς κοινού, οι οποίες δικαιολογημένα δημιουργήθηκαν μετά την επιτυχή τέλεση των Ολυμπιακών Αγώνων στη χώρα μας.
     	Κυρίες και κύριοι συνάδελφοι, σχεδόν την ίδια πρόταση νόμου είχε φέρει το ΠΑΣΟΚ και την είχε καταθέσει στις 14-1-2004. Τότε τιτλοφορείτο «Ανάπτυξη του Ιαματικού Τουρισμού και του Θερμαλισμού, ρυθμίσεις θεμάτων τουριστικής νομοθεσίας και άλλες διατάξεις». Αυτή η πρόταση νόμου δεν ψηφίστηκε και αποσύρθηκε. 
     	Βέβαια, θα πρέπει να πούμε ότι ο τουρισμός υγείας ή αλλιώς ο θεραπευτικός τουρισμός αποτελεί μία από τις σημαντικότερες μορφές εναλλακτικού τουρισμού με ιδιαίτερες προοπτικές ανάπτυξης συγκριτικά με τις άλλες εναλλακτικές μορφές τουρισμού. Ειδικά ο καθαρά θεραπευτικός-ιαματικός τουρισμός μπορεί να θεωρηθεί ως σημαντικός οικονομικός παράγοντας καθότι έχει το πλεονέκτημα ότι υφίσταται τις λιγότερες αρνητικές επιδράσεις από οποιεσδήποτε εξελίξεις. Ιδιαίτερα για τον ελληνικό χώρο παρουσιάζει το συγκριτικό πλεονέκτημα να λειτουργούν επιχειρήσεις τύπου spa, ιαματικό νερό ή αναμεμειγμένο με θαλάσσιο, με σκοπό τη δυνατότητα πραγματοποίησης θαλασσοθεραπείας. 
     	Η Ελλάδα διαθέτει όλες τις προϋποθέσεις για τη δημιουργία κέντρων υγείας και ιαματοθεραπείας. Πάρα πολλές ιαματικές πηγές βρίσκονται σε παραθαλάσσιες τοποθεσίες, περίπου το 40%, άλλες σε πεδινές με εύκολη πρόσβαση και σε ορεινές με πράσινο και σχεδόν όλες με σημαντικό και πλούσιο φυσικό κάλλος. 
     	Πρέπει να σημειωθεί ότι επιστημονικά έχει αποδειχθεί ότι τα προϊόντα του τουρισμού υγείας αποτελούν προάσπιση για καλή υγεία και έχουν επίσης σημαντική συμβολή στην προληπτική ιατρική. Σημειώνεται ότι στη Γερμανία, στην Ιταλία και στη Γαλλία η προληπτική ιατρική στηρίζεται σε σημαντικό βαθμό στην υδροθεραπεία από τις μικρές ηλικίες. 
     	Ακόμη, πρέπει να πούμε ότι μέσω της νέας τουριστικής πολιτικής θα λάβει επιτέλους τέλος η μονοδιάστατη αντίληψη που επικρατούσε στην Ελλάδα τα τελευταία χρόνια για τα ιαματικά λουτρά, τα οποία ποτέ δεν συνδέθηκαν ουσιαστικά με ψυχαγωγικές δραστηριότητες και με εναλλακτικές δυνατότητες αναψυχής. Σχεδόν σ’ όλες τις ιαματικές πηγές που λειτουργούν στην Ελλάδα συναντάται μόνο η μορφή της θεραπείας κι όχι η προσφορά άλλων υπηρεσιών που έχουν σχέση με την αναζωογόνηση του οργανισμού, δηλαδή τα κέντρα που λειτουργούν στην Ελλάδα είναι κυρίως κέντρα ιαματικού τουρισμού κι όχι κέντρα τουρισμού υγείας.
     	Αντίθετα στο εξωτερικό τα λουτρά χαρακτηρίζονται από έντονη κοινωνική ζωή με την ύπαρξη βιβλιοθηκών, θεάτρων, αιθουσών συναυλιών και χορού και άλλων μορφών ψυχαγωγίας, με αποτέλεσμα την προσέλκυση και νεότερων ηλικιών, με ποικιλία ενδιαφερόντων, αλλά και εισοδημάτων τόσο από το εσωτερικό όσο και από το εξωτερικ
     Κύριοι συνάδελφοι, εάν στην Ελλάδα λειτουργούσε το αυτονόητο δεν θα συζητούσαμε σήμερα αυτήν την πρόταση νόμου, διότι ο ιαματικός τουρισμός έχει φθάσει στο απροχώρητο. Ειπώθηκε ότι ο ιαματικός τουρισμός έχει μια κάθετη πτώση. Αν κάνουμε μία σύγκλιση των τελευταίων δέκα ετών θα διαπιστώσουμε τα εξής: Τα λουτρά της Υπάτης το 1970 τα επισκέφθηκαν δέκα χιλιάδες τριακόσια επτά  άτομα και το 2003 πέντε χιλιάδες διακόσια εβδομήντα δύο άτομα. Δηλαδή μια πτώση 50%.
     Των Μεθάνων το 1970 τα επισκέφθηκαν δεκατρείς χιλιάδες επτακόσια πενήντα οκτώ άτομα και το 2003 μόλις πέντε χιλιάδες τριακόσια εβδομήντα ένα άτομα. Του Καϊάφα το ίδιο. Εκεί που έχουμε αύξηση είναι της Αιδηψού, διότι εκεί έχουμε καλύτερες συνθήκες και υποδομές που ευνοούν την εξυπηρέτηση των επισκεπτών, αλλά και γενικά την ανάπτυξη του ιαματικού τουρισμού. 
     Εμείς έχουμε καταγράψει όλες τις δυσλειτουργίες στον τομέα αυτόν, όπως παρατήρησαν και πολλοί άλλοι συνάδελφοι και το κυριότερο είναι ότι δεν επιδιώχθηκε η καλύτερη συνεργασία με τα ασφαλιστικά ταμεία. Δεν δόθηκαν μεγαλύτερες παροχές και οικονομικές διευκολύνσεις για την πραγματοποίηση λουτροθεραπείας  και επιπλέον όλες οι επιτροπές ανάπτυξης των ιαματικών πηγών, που είχαν δημιουργηθεί στο παρελθόν και είχαν ένα μόνιμο συμβουλευτικό ρόλο, τελικά δεν είχαν αποτέλεσμα.
     Εμείς πιστεύουμε ότι ο τουρισμός είναι η κινητήριος δύναμη της σύγχρονης Ελλάδος. Μάλιστα στο νομοσχέδιο που πρόκειται να κατατεθεί σύντομα –και πρέπει να κατατεθεί σύντομα, κύριε Υπουργέ- προτιθέμεθα να λάβουμε υπόψη μας όλες τις σωστές και καλές προτάσεις που υπάρχουν, προκειμένου να διαμορφώσουμε ένα σύγχρονο νομοσχέδιο, το οποίο θα αντιμετωπίζει συγκεκριμένες μορφές τουρισμού και ειδικότερα θα αντιμετωπίζει τον τουρισμό ως μοχλό ανάπτυξης της ελληνικής οικονομίας. 
     Σας ευχαριστώ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Το λόγο έχει ο συνάδελφος κ. Αθανάσιος Παπαγεωργίου.
     ΑΘΑΝΑΣΙΟΣ ΠΑΠΑΓΕΩΡΓΙΟΥ:  Κύριοι συνάδελφοι, είναι εντυπωσιακό το γεγονός ότι η νέα διακυβέρνηση, η Κυβέρνηση της Νέας Δημοκρατίας όταν το ΠΑΣΟΚ και τα λοιπά κόμματα της Αντιπολίτευσης κάνουμε κριτική στο έργο και τις νομοθετικές πρωτοβουλίες πάντα μας καλεί να καταθέσουμε προτάσεις. Όταν, όμως, καταθέτουμε προτάσεις και παίρνουμε νομοθετικές πρωτοβουλίες, τις ρίχνει στον κάλαθο των αχρήστων.
     Επιτέλους, κύριοι συνάδελφοι, θα πρέπει η Νέα Δημοκρατία να μας πει πώς αντιλαμβάνεται τη λειτουργία του πολιτικού συστήματος και της Βουλής. Πώς αντιλαμβάνεται η Νέα Δημοκρατία το ρόλο της Αντιπολίτευσης ως δημιουργικής συνεισφοράς στην προσπάθεια της Κυβέρνησης να λύσει προβλήματα του ελληνικού λαού; 
     Κυρίες και κύριοι συνάδελφοι, έχουμε συμφωνήσει σ’ αυτήν την Αίθουσα ότι το τουριστικό προϊόν στη χώρα μας θέλει εμπλουτισμό, ότι ο θαλάσσιος τουρισμός έχει φθάσει στα όριά του, ότι θα πρέπει να διευρύνουμε με εναλλακτικές μορφές τουρισμού το τουριστικό προϊόν της χώρα μας, τον τουρισμό γενικά, έναν τομέα που συμβάλλει και στην απασχόληση και στο ΑΕΠ και γενικότερα στην ανάπτυξη της χώρας.
     Έχουμε συμφωνήσει ότι πέραν του θαλάσσιου τουρισμού θα πρέπει να δυναμώσουμε τις μορφές του περιηγητικού, του ιαματικού, του φυσιολατρικού, του συνεδριακού και όλων των μορφών τουρισμού, προκειμένου να ωθήσουμε την ανάπτυξη με τις υπηρεσίες και τον τουρισμό προς τα εμπρός. Ωστόσο, όμως, όταν παίρνουμε πρωτοβουλίες και καταθέτουμε προτάσεις η Νέα Δημοκρατία κάνει ότι δεν ακούει, δεν αντιλαμβάνεται, δεν θέλει να συζητήσει αυτό το ζήτημα. Προβάλλει, όμως, κατά κόρον αυτό το οποίο είναι κοινός τόπος για τον τουρισμό της χώρας μας δηλαδή την ανάγκη για εμπλουτισμό του τουριστικού προϊόντος. 
     Κυρίες και κύριοι συνάδελφοι, εγώ κατάγομαι από την Πιερία και βιώνω αυτήν την ανάγκη με άμεσο τρόπο. Η Πιερία είναι ένας νομός που έχει εκτεταμένες ακτές, όπου αναπτύχθηκε ο τουρισμός με πάρα πολύ έντονο ρυθμό τα τελευταία χρόνια και ιδιαίτερα μεταπολεμικά και ο οποίος συμβάλλει στο τοπικό ΑΕΠ με 48%.
     Έχει κορεστεί, όμως, ο θαλάσσιος τουρισμός σ’ αυτόν το νομό. Δίπλα, όμως, στη θάλασσα υπάρχουν μνημεία ιστορικά και αξεπέραστα, όπως το Δίον και η Πύδνα. Δίπλα σ’ αυτά τα μνημεία υπάρχει το μνημείο της φύσης, το μυθικό βουνό του Ολύμπου και των Πιερίων. Και όμως σ’ αυτήν την περιοχή δεν γίνεται τίποτε, για να αναπτυχθεί ο τουρισμός, να αναπτυχθεί το σύγχρονο προϊόν σ’ αυτόν το νομό. Το λέω σαν παράδειγμα, γιατί και σε άλλους νομούς τέτοια προβλήματα αντιμετωπίζουν οι συνάδελφοι και οι άνθρωποι του τουρισμού.
     Κυρίες και κύριοι συνάδελφοι, δεν κάνετε τίποτε. Δεν έχετε σκύψει στα προβλήματα του ελληνικού λαού. Και θα ήθελα να ξεκινήσω και να ρωτήσω τον κύριο Υπουργό: Κύριε Υπουργέ, τι θα κάνετε με τη βόρειο Ελλάδα και τα προβλήματα που υπέστη ο τουρισμός εξαιτίας της διαταραχής στα Βαλκάνια; Ξέρετε ότι έχει καταστραφεί ο τουρισμός, έχει αποδομηθεί στη βόρειο Ελλάδα, επειδή ο χώρος απ’ τον οποίο προέρχονταν τα τουριστικά ρεύματα ήταν οι πρώην σοσιαλιστικές χώρες. Με την αποκοπή των οδικών αξόνων δεν έρχονται στην Πιερία, στη Χαλκιδική, στις Σέρρες και στην Ασπροβάλτα. Έχει καταστραφεί ο τουρισμός. Έχει καθηλωθεί τα τελευταία χρόνια. Τι θα κάνετε με τον άξονα 10 για τον οποίο μας κάνατε κριτική τόσα χρόνια; Θα μας ενημερώσετε πού βρίσκονται οι διαδικασίες αυτού του μεγάλου ευρωπαϊκού δικτύου, του άξονα 10;
      Όμως, το πιο σοβαρό ερώτημα που σας θέτω είναι τι θα κάνουμε με τη βίζα. Όλα τα χρόνια είχαν επισημάνει φορείς του τουρισμού και μας εγκαλούσαν –και καλά έκαναν- ότι δεν διευκολυνόταν η άφιξη τουριστών απ’ αυτές τις χώρες εξαιτίας της συνθήκης του Σένγκεν και της βίζας. Πέρσι, την πρώτη χρονιά ανάληψης της διακυβέρνησης, όχι μόνο δεν διευκολύνατε τα πράγματα, αλλά αυξήθηκε η βίζα από τη Σερβία από τα 15 ευρώ στα 48 ευρώ και μια τετραμελής οικογένεια, για να έρθει από τη Σερβία στην Ελλάδα έπρεπε να δίνει 200 ευρώ μόνο για τη βίζα πέραν των άλλων προβλημάτων της μη διευκόλυνσης έκδοσης βίζας. 
     Θα σας πω και το πιο καταπληκτικό, το οποίο είδε το φως της δημοσιότητας μ’ ένα σχόλιο στην εφημερίδα «ΕΛΕΥΘΕΡΟΤΥΠΙΑ» μετά την επίσκεψη του Πρωθυπουργού στη Ρωσία και στον κ. Πούτιν. Ο κ. Πούτιν ζήτησε από τον κ. Καραμανλή να υπογράψει μια ειδική σύμβαση με την Ελλάδα, όπως έκανε η Γερμανία και η Γαλλία, για να διευκολύνονται οι Ρώσοι τουρίστες να έρθουν στην Ελλάδα. Η Ρωσία στέλνει ένα εκατομμύριο τουρίστες στην Κωνσταντινούπολη στην Τουρκία κάθε χρόνο, ενώ σε μας έρχονται μόνο εκατό χιλιάδες με διακόσιες χιλιάδες. Ξέρετε τι είπε ο κ. Πούτιν στον κ. Καραμανλή, ο οποίος δεν του απάντησε; Κανείς δεν μίλησε γι’ αυτό το τεράστιο ζήτημα. Του είπε: «Εγώ υπέστην αυτό το πρόβλημα της Συνθήκης του Σένγκεν και της αδυναμίας να εκδώσετε βίζα, όταν ξεκίνησα από την Πετρούπολη και πήγα στο αεροδρόμιο και με γύρισε πίσω το ελληνικό δημόσιο». Το είπε ο κ. Πούτιν αυτό. Δεν απαντά κανένας σ’ αυτό το σοβαρό ζήτημα της βίζας και της Συνθήκης του Σένγκεν. Σας το έχω πει ξανά. Δεν λέω ότι η Συνθήκη του Σένγκεν δεν έχει θετικές συνέπειες. Δεν λέω ότι δεν πρέπει να προστατευθούν τα σύνορα της Ευρώπης από την επέλαση των οικονομικών μεταναστών. Όμως, θα πρέπει να υπάρχουν και μεταβατικές διατάξεις, γιατί πλήττονται οικονομίες, όπως η δική μας, και ο τουρισμός, όπως ο δικός μας. 
     Επίσης τι κάνετε με τη διαφήμιση στις πρώην σοσιαλιστικές βαλκανικές χώρες, που είναι αναδυόμενες αγορές και υπάρχει εκεί η δυνατότητα να αναπτυχθεί το τουριστικό ρεύμα προς την Ελλάδα; Σας είπαμε και τις προηγούμενες φορές το εξής: Στρέψτε μερικά κονδύλια από τον προϋπολογισμό της διαφήμισης σ’ αυτές τις χώρες, για να διευκολυνθούν οι βόρειες περιοχές της χώρας μας που πλήττονται. 
     Κύριε Υπουργέ, θέλω να σας αναφέρω μερικά άλλα ζητήματα. Τι κάνετε κύριε Υπουργέ, με το κάμπινγκ του ΕΟΤ στη Σκοτίνα Πιερίας, για το οποίο κάνατε επερωτήσεις εσείς  και οι τοπικοί συνάδελφοί μου όλα τα προηγούμενα  χρόνια; Είναι ένα από τα μεγαλύτερα κάμπινγκ που ερημώνει καθημερινά. Σας κάναμε και ερώτηση, αλλά δεν μας απαντήσατε. Διαλύσατε τα «Αστικά Ακίνητα», τα μεταφέρατε στον ΕΟΤ και πηγαινοέρχονται τα χαρτοφυλάκια της περιουσίας του δημοσίου μεταξύ των «Αστικών Ακινήτων», του ΕΟΤ και του Υπουργείου. Το τρίγωνο των Βερμούδων. Επιτέλους θα μας πείτε τι θα γίνει μ’ αυτά τα τεράστια περιουσιακά στοιχεία; Αναδείξατε το πρόβλημα της λειτουργίας των «Αστικών Ακινήτων», το κατακρημνίσατε, αλλά δεν κάνατε τίποτα για να αξιολογήσετε αυτά τα μεγάλα περιουσιακά στοιχεία. 
     Και θα σας πω και τούτο, κύριε Υπουργέ.  Υπάρχει στενότητα γης στη θαλάσσια περιοχή της χώρας μας, παρ’ ό, τι έχουμε εκτεταμένες ακτές. Τέτοια περιουσιακά στοιχεία δεν μπορεί να βρίσκονται σε αδράνεια και να τα εγκαταλείπουμε στην τύχη.
     Η προηγούμενη Κυβέρνηση είχε ξεκινήσει στην Πιερία -και αναφέρομαι σ’ αυτήν γιατί είναι κλασικό δείγμα- τη δημιουργία μιας σχολής εκπαίδευσης τουριστικών επαγγελμάτων. Δεν έχει γίνει ούτε ένα βήμα, αλλά δεν ξέρουμε αν θα γίνει αυτό το βήμα. 
     Όλα αυτά, κύριε Υπουργέ, μας κάνουν να σκεφτόμαστε ότι πέραν των «περατζάδων», πέραν των δημοσίων σχέσεων που κάνετε, πέραν της ευωχίας που δημιουργείτε στους ανθρώπους του τουρισμού με την ίδρυση του Υπουργείου Τουρισμού και την πολυπληθή παρουσία στελεχών, προεξάρχοντες του κ. Αβραμόπουλου με εσάς και άλλους, δεν έγινε τίποτα και δεν γίνεται τίποτα. 
     Δεν μπορείτε να δικαιολογήσετε τη μείωση του τουριστικού ρεύματος στη βόρεια Ελλάδα αλλά και σε όλη την Ελλάδα τον προηγούμενο χρόνο. Δεν έχετε να πείτε τίποτα, δεν μας είπατε τίποτα για την ανάγκη κεφαλαιοποίησης της μεγάλης προβολής της χώρας μας που έγινε με αφορμή την Ολυμπιάδα. Δεν έχετε πει τίποτα φυσικά για τη χρήση των ολυμπιακών εγκαταστάσεων, αλλά πάνω απ’ όλα αυτό που εμάς, που καταγόμαστε απ’ αυτές τις περιοχές, μας αφορά είναι ότι δεν κεφαλαιοποιείτε τη μεγάλη διαφήμιση της χώρας μας προς την παγκόσμια κοινή γνώμη, προκειμένου να αξιοποιήσουμε τη διαφήμιση αυτή, τη γνώση της χώρας, του πολιτισμού, των μνημείων, των ακτών, του περιβάλλοντος, της διατροφής, για να έρθουν στη χώρα, αφού γνώρισαν τη χώρα, αφού χειροκρότησαν τους επιτυχείς Ολυμπιακούς Αγώνες, αφού ήρθαν σε επαφή με την ιστορία με τον πολιτισμό, με όλα αυτά τα οποία έχουμε περιγράψει. Και ξέρετε και εσείς ποια είναι τα πλεονεκτήματα στο χαρτοφυλάκιο της χώρας. Στο χαρτοφυλάκιο της χώρας  έχει έναν αξεπέραστο προϊόν του τουρισμού και δεν τον αξιοποιείτε. Και δεν ξέρω αν θα μπορέσετε να τον αξιοποιήσετε, κύριε Υπουργέ. 
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Δημήτριος Κουσελάς.
     ΔΗΜΗΤΡΙΟΣ ΚΟΥΣΕΛΑΣ: Ευχαριστώ, κύριε Πρόεδρε. Αγαπητοί συνάδελφοι, συζητάμε σήμερα την πρόταση νόμου που κατέθεσε το ΠΑΣΟΚ σχετικά με την ανάπτυξη του ιαματικού τουρισμού και του θερμαλισμού. 
     Όπως ανέφεραν και οι προηγούμενοι ομιλητές και ιδιαίτερα ο κ. Γεωργακόπουλος, από την πλευρά του ΠΑΣΟΚ, η μέχρι σήμερα ισχύουσα νομοθεσία περί ιαματικών πηγών ανάγεται, δυστυχώς, στο 1920. Οι δε τροποποιήσεις και αποσπασματικές, θα έλεγα, συμπληρώσεις που κατά καιρούς έχουν γίνει, μόνο σύγχυση έχουν επιφέρει, χωρίς να λύνουν τα ήδη υφιστάμενα προβλήματα. Έτσι ο μεγάλος πλούτος των ιαματικών πηγών που υπάρχει διάσπαρτος στη χώρα μας και στη νότια Ελλάδα, στην Πελοπόννησο, στην Ηλεία, στη Μεσσηνία, παραμένει, δυστυχώς, ανεκμετάλλευτος και αναξιοποίητος. 
     Πώς λειτουργεί μέχρι σήμερα ο ιαματικός τουρισμός; Περιορίζεται μόνο στην εξυπηρέτηση ηλικιωμένων και πασχόντων ατόμων βάσει μιας απλής συνταγής γιατρών των ασφαλιστικών ταμείων. 
     Αλήθεια, έχουμε επισκεφθεί ποτέ εγκαταστάσεις ιαματικού τουρισμού; Θα διαπιστώσουμε ότι στην πλειοψηφία τους είναι κτήρια επικίνδυνα και πεπαλαιωμένα. Αυτόν τον τουρισμό θα προσφέρουμε στους τουρίστες οι οποίοι επιλέγουν αυτήν τη μορφή του τουρισμού, όχι μόνο για λόγους ιατρικούς, αλλά για την εν γένει αναζωογόνηση και ευεξία τους; Έτσι θα επιτύχουμε τη ζητούμενη επιμήκυνση της τουριστικής περιόδου καθ’ όλη τη διάρκεια του έτους και την ανάπτυξη του ποιοτικού τουρισμού, που σήμερα έχουμε ανάγκη περισσότερο από ποτέ; Με τέτοιου επιπέδου εγκαταστάσεις θα ανταποκριθούμε στις σύγχρονες απαιτήσεις της διεθνούς τουριστικής πελατείας και θα καλύψουμε τις τάσεις και των νέων ανθρώπων, που το τελευταίο χρονικό διάστημα δείχνουν την πρόθεσή τους να επισκεφθούν τις ιαματικές πηγές και τα θερμαλιστικά κέντρα; 
     Αγαπητοί συνάδελφοι, η παρούσα πρόταση νόμου, που κατέθεσε το ΠΑΣΟΚ, ανταποκρίνεται στις σύγχρονες ανάγκες, αλλά και τις απαιτήσεις του σύγχρονου καταναλωτικού κοινού. 
     Προβλέπει υψηλές προδιαγραφές εγκαταστάσεων, ποιότητα στις παρεχόμενες υπηρεσίες, προστασία του περιβάλλοντος και της ποιότητας του χρησιμοποιούμενου φυσικού ιαματικού πλούτου. 
     Δεύτερον, η αναγνώριση και η άρση της αναγνώρισης των ιαματικών πηγών γίνεται μετά από γνωμοδότηση ειδικού επιστημονικού προσωπικού. Έτσι θα πάψουν να λειτουργούν πηγές των οποίων οι ιαματικές ιδιότητες έχουν αλλοιωθεί ή ρυπανθεί, με αποτέλεσμα να μην εξασφαλίζεται η δημόσια υγεία.
     Προβλέπεται, επίσης, η πιστοποίηση των κέντρων ιαματικού τουρισμού, αλλά και των κέντρων θερμαλισμού με τη χορήγηση σήματος ποιότητας, που πρέπει να έχουμε σε κάθε παρεχόμενη υπηρεσία και προϊόν.
     Προβλέπεται η έκδοση τριών αδειών: Για τη χρήση ιαματικών φυσικών πόρων, για την εκτέλεση έργων και για την αξιοποίησή τους και για την ίδρυση κέντρων ιαματικού τουρισμού και κέντρων θερμαλισμού.
     Προβλέπεται, επίσης, μέσα από το νομοσχέδιο η επιβολή κυρώσεων για την εκτέλεση έργων χωρίς την απαιτούμενη άδεια ή καθ’ υπέρβαση των όρων της άδειας που έχει εκδοθεί, η οποία συνεπάγεται την αναστολή της λειτουργίας του κέντρου ιαματικού τουρισμού και του κέντρου θερμαλισμού.
     Ταυτόχρονα, προβλέπεται και η διαδικασία και τα όργανα ελέγχου της τήρησης των όρων σε ό,τι αφορά τις χορηγούμενες άδειες.
     Τέλος, θέλω να προσθέσω ότι τα κέντρα ιαματικού τουρισμού και θερμαλισμού εντάσσονται στον αναπτυξιακό νόμο, διότι θεωρούνται κέντρα ειδικής τουριστικής υποδομής. Έτσι δημιουργούνται και θα δημιουργηθούν κίνητρα για την προσέλκυση ξένων και εγχώριων τουριστικών επενδύσεων.  
     Με το παρόν, δηλαδή, σχέδιο νόμου, που προτείνουμε σήμερα στη Βουλή, επιτυγχάνεται η πλήρης αξιοποίηση των ιαματικών φυσικών πόρων καθόσον δημιουργούνται οι προϋποθέσεις για το συνδυασμό ιαματικού Τουρισμού και θερμαλισμού και των κέντρων αποκατάστασης υγείας.
     Αγαπητές και αγαπητοί συνάδελφοι, θα πρέπει επιτέλους να τεθούν οι προδιαγραφές και να δημιουργηθούν οι προϋποθέσεις και τα κίνητρα για την ανάπτυξη αυτής της τόσο σπουδαίας ειδικής μορφής τουρισμού. Θα πρέπει να γίνουμε ανταγωνιστικοί και σε αυτόν τον τομέα. Με τις ισχύουσες συνθήκες είναι αδύνατον να το επιτύχουμε.
     Η ψήφιση, λοιπόν, του νομοσχεδίου υπαγορεύεται από την ανάγκη αφ’ ενός της προστασίας της φυσικής κληρονομιάς της χώρας μας, που μέρος της αποτελούν οι φυσικοί ιαματικοί πόροι, αλλά και της προώθησης ήπιων μορφών τουρισμού, όπως είναι ο ιαματικός τουρισμός και ο θερμαλισμός.
     Για όλους τους παραπάνω λόγους πιστεύουμε, αγαπητοί συνάδελφοι, ότι το παρόν νομοσχέδιο πρέπει σήμερα -και όχι αύριο- να υπερψηφιστεί. 
     Δεν μπορεί, κύριοι της Κυβέρνησης, από τη μια πλευρά να μας λέτε –και το λέτε κατά κόρον μέχρι σήμερα- ότι κάνουμε στείρα αντιπολίτευση, ότι δεν έχουμε προτάσεις και την ίδια στιγμή, που όχι μόνο φέρνουμε προτάσεις, αλλά ένα ολοκληρωμένο και μελετημένο σχέδιο νόμου, μία πρόταση νόμου, να μας λέτε ότι θα φέρετε το δικό σας. Είναι, δηλαδή, σαν να σας προσφέρουν ένα γλυκό, να λέτε «α, τι ωραίο που είναι, αλλά δεν θα το πάρω, θα πάω να το πάρω μόνος μου».
     Θα πρέπει, λοιπόν–και νομίζω ότι πάνω και πέρα από όλα είναι και θέμα γενναιότητας, αλλά και μιας πολιτικής αντίληψης και νοοτροπίας που την είχατε υποσχεθεί και είχατε δεσμευθεί γι’ αυτήν απέναντι στον ελληνικό λαό- να δέχεστε προτάσεις όταν είναι τεκμηριωμένες και ολοκληρωμένες από οπουδήποτε και αν προέρχονται. Νομίζω ότι αυτό επιβάλλουν τα συμφέροντα της χώρας και αυτό είναι εκείνο που ζητούν από εμάς σήμερα όλοι οι Έλληνες πολίτες.
     Η πρόκληση, λοιπόν, κύριε Υπουργέ, είναι μπροστά σας. Αυτό το νομοσχέδιο πρέπει να ψηφιστεί σήμερα και όχι αύριο. Γιατί αν αυτήν τη λογική την ακολουθήσουμε κι εμείς αύριο, καταλαβαίνετε ότι αυτό δεν θα είναι προς όφελος των συμφερόντων της χώρας και του λαού μας, αλλά το μόνο που θα κάνει είναι να καλλιεργεί στείρες και άγονες αντιπαραθέσεις, που δεν έχουν σχέση με την ανάπτυξη και με την προοπτική αυτού του τόπου.
     Σας ευχαριστώ.
     (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Το λόγο έχει η κ. Αντωνία Αντωνίου.
     ΤΟΝΙΑ ΑΝΤΩΝΙΟΥ: Κύριε Πρόεδρε, κύριε Υπουργέ, κυρίες και κύριοι συνάδελφοι, συζητάμε σήμερα ένα σχέδιο νόμου, που κατέθεσε το ΠΑΣΟΚ, για τον ιαματικό τουρισμό και το θερμαλισμό, μία πολύ σημαντική πρωτοβουλία της Κοινοβουλευτικής Ομάδας του ΠΑΣΟΚ, μία σοβαρή πρόταση νόμου.
     Διότι όπως διαπιστώσαμε όλοι από τις τοποθετήσεις μας σ’ αυτήν Αίθουσα, μας αφορά πάρα πολύ η πολιτική που θα πρέπει να κάνουμε στον ιαματικό τουρισμό. Είναι ένας κλάδος του τουρισμού, που όλα αυτά τα χρόνια δεν τον έχουμε αγγίξει όπως θα έπρεπε και δεν υπάρχει θεσμικό πλαίσιο, όπως είπαν πάρα πολλοί συνάδελφοι Βέβαια, υπήρξε η προετοιμασία από τις προηγούμενες κυβερνήσεις του ΠΑΣΟΚ, όμως, όπως είπε και ο κ. Γεωργακόπουλος, δεν ολοκληρώθηκε αυτή η συζήτηση.
     Έτσι, κύριε Υπουργέ, σήμερα νομίζω ότι είναι μια πρόκληση για σας να το συζητήσουμε και να το ψηφίσετε. Και θα συμφωνήσω με τον εισηγητή της Πλειοψηφίας που, ξεκινώντας την τοποθέτησή του, είπε ότι η πρόταση νόμου του ΠΑΣΟΚ είναι αρκετά λεπτομερής, καλοδουλεμένη. Και μια και η Πλειοψηφία συμφωνεί ότι εδώ η πρόταση νόμου είναι σοβαρή και αντιμετωπίζει τα προβλήματα που υπάρχουν στον ιαματικό τουρισμό και στο θερμαλισμό, δεν μπορώ να αντιληφθώ το λόγο που δεν θέλετε να το συζητήσουμε επί της ουσίας και να το ψηφίσουμε.
     Οι δύο λόγοι που εγώ αντιλαμβάνομαι από τις δικές σας παρεμβάσεις και τοποθετήσεις είναι μικροκομματικοί και μικροπολιτικοί, θα έλεγα. Ο πρώτος λόγος που δεν θέλετε να συζητήσετε και να ψηφίσουμε αυτό το νομοσχέδιο είναι ότι από τη μια νιώθετε εκτεθειμένοι, γιατί δεν έχετε πάρει εσείς την πρωτοβουλία, ενώ είχε δεσμευθεί ο Υπουργός κ. Αβραμόπουλος μέχρι το Δεκέμβριο θα έφερνε το νομοσχέδιο και δεύτερον, γιατί η Νέα Δημοκρατία φοβάται να μη δοθεί η εντύπωση ότι η Κυβέρνηση βρίσκεται σε αδράνεια και ότι η Αντιπολίτευση νομοθετεί. Όμως, όπως έχετε πει πολλές φορές, το κράτος έχει συνέχεια. Θα πρέπει να αντιμετωπίζουμε τα προβλήματα που απασχολούν τους πολίτες με μια άλλη αντίληψη πλέον και να κοιτάμε μπροστά και όχι να πολιτευόμαστε με λογικές και νοοτροπίες του παρελθόντος. Το λέω αυτό διότι σίγουρα αυτός ο ειδικός κλάδος του τουρισμού είναι πολύ σημαντικός, βλέπουμε να αναπτύσσεται πολύ δυναμικά σε άλλες χώρες της Ευρώπης κι εμείς να έχουμε μείνει πίσω.
     Αυτήν τη στιγμή υπάρχει μια πολύ σοβαρή πρόταση. Θα έπρεπε να τη δούμε, διότι πάρα πολλοί γομοί στην Ελλάδα βλέπουν ότι η επένδυσή τους σ' αυτόν τον τομέα του τουρισμού είναι στρατηγικής σημασίας γι' αυτούς.
     Γνωρίζετε, κύριε Υπουργέ, ότι από τη Φθιώτιδα, από την οποία κατάγομαι, ο ιαματικός τουρισμός και η ανάπτυξή του είναι -θα έλεγα- ένα όραμα για τους συμπατριώτες μου. Το λέω αυτό διότι έγινε πολλή συζήτηση για το τι συνέβη στην Υπάτη. Την έχετε για παράδειγμα. Και για να δώσω δύο στοιχεία, στη Φθιώτιδα έχουμε πέντε ιαματικές πηγές, πολύ γνωστές, όπως τα Καμένα Βούρλα και η Υπάτη. Και εδώ και ο εισηγητής της Πλειοψηφίας, όπως και άλλοι, είπαν «γιατί στην Υπάτη το 1970 είχαμε δέκα χιλιάδες και παραπάνω επισκέψεις και τώρα έχουμε πέντε χιλιάδες;».Ξέρουμε πάρα πολύ καλά ότι οι πολιτικές που τις αφήσαμε είτε στους δήμους ή με μικρές πρωτοβουλίες, χωρίς να τις στηρίξουμε, δεν ήταν δυνατόν να προχωρήσουν και αυτό το είδαμε.
     Σας καλώ, κύριε Υπουργέ, να έλθετε να δείτε στην Υπάτη τις ιαματικές πηγές. Γιατί όταν δεν ενισχύουμε τις υποδομές και από την άλλη όταν οι ίδιοι οι ιδιοκτήτες, δεν έχουν τη δυνατότητα να «στηρίξουνε τα ξενοδοχεία τους, τα σπίτια η παροχή υπηρεσιών που προσφέρεται είναι πάρα πολύ χαμηλού επιπέδου. Έτσι είναι πολύ λογικό να μη θέλουν οι τουρίστες να έρχονται σε τέτοιες εγκαταστάσεις και σε τέτοιες υπηρεσίες. Και όπως είπαμε και πριν, θα πρέπει να υπάρχουν και άλλου είδους δραστηριότητες για να μπορούν να έρχονται άνθρωποι στις λουτροπόλεις. Ο ιαματικός τουρισμός, όπως είπα και πριν, όχι μόνο για τη Φθιώτιδα, αλλά για πάρα πολλούς νομούς, είναι βασικό εργαλείο οικονομικής ανάπτυξης αυτών των περιοχών. Και μάλιστα πολλοί νομοί ως αγροτικοί, με τα προβλήματα που αντιμετωπίζουν, προσπαθούν να επενδύσουν και να αναπτυχθούν με άλλου είδους δραστηριότητες.
     Όπως σας είπα -και το ξανατονίζω- ο εισηγητής της Πλειοψηφίας είπε ότι είναι ένα καλοδουλεμένο νομοσχέδιο. Θα έπρεπε να το συζητήσουμε γιατί, κύριε Υπουργέ, δεν μπορούμε να χάνουμε χρόνο. Και όπως είπαμε όλοι μας, έχουμε φυσικό πλούτο, χρειαζόμαστε όμως υποδομές, χρειαζόμαστε και επενδυτικές δραστηριότητες -δίνονται αυτές οι δυνατότητες από τον αναπτυξιακό νόμο- χρειάζεται πολιτική βούληση. Και απ' ό,ΤΙ φαίνεται όλοι μας έχουμε την πολιτική βούληση. Άρα, δεν  μπορώ να καταλάβω πού διαφωνούμε.
     (Στο σημείο αυτό την Προεδρική Έδρα  καταλαμβάνει ο Δ΄ Αντιπρόεδρος της Βουλής κ. ΦΙΛΙΠΠΟΣ ΠΕΤΣΑΛΝΙΚΟΣ)
     Σε όλα τα δεδομένα συμφωνούμε. Άρα στο μόνο που διαφωνούμε, είναι στην πρόταση αυτή επειδή είναι πρόταση του ΠΑΣΟΚ.
     Τέτοιες λογικές και τέτοιες πρακτικές, κύριε Υπουργέ, δεν βοηθούν την ανάπτυξη, όταν μάλιστα εσείς είχατε πει ότι αυτή η τετραετία, είναι τετραετία της περιφερειακής ανάπτυξης. Όταν πρέπει να δούμε πώς θα αναπτυχθούν αυτοί οι τομείς του τουρισμού, νομίζω ότι με τέτοιες συμπεριφορές αυξάνονται τα προβλήματα και δεν μειώνονται.
     Γι’ αυτό το λόγο πιστεύω και θέλω να ελπίζω ότι σε σύντομο χρονικό διάστημα θα φέρετε τις δικές σας προτάσεις, διότι ακόμα περιμένουμε τη συνολική σας πρόταση για τον τουρισμό. Όπως είπαν και άλλοι συνάδελφοι, είναι τρομερό μετά τους Ολυμπιακούς Αγώνες, στους οποίους όλοι συμβάλαμε και βέβαια πήραμε συγχαρητήρια από τη διεθνή Kοινότητα, να βλέπουμε πάλι τα στοιχεία να είναι αρνητικά για τον τουρισμό μας, να είναι αρνητικά για τους αγρότες, χωρίς υποδομές στην περιφέρεια, όπου δεν κινείται τίποτα, χωρίς παρεμβάσεις στον τουρισμό. 
     Περιμένουμε να δούμε πώς θα αντιμετωπίσετε τα οικονομικά προβλήματα που έχουν σήμερα οι πολίτες και πώς θα αντιμετωπίσετε το πρόβλημα της ανεργίας. Ήσασταν έτοιμοι να κυβερνήσετε τον τόπο και περιμένουμε τις παρεμβάσεις σας. Ήδη έχει περάσει ένας χρόνος και στους περισσότερους τομείς δεν βλέπουμε να φέρνετε πολιτικές πρωτοβουλίες. 
     Για το λόγο αυτό, το ΠΑΣΟΚ πήρε την πρωτοβουλία να φέρει τώρα αυτό το νομοσχέδιο. Εσείς –εδώ θα είμαστε για να το δούμε- εάν το φέρετε, θα είναι η πρόταση του ΠΑΣΟΚ και θα έχουμε τη δυνατότητα να δούμε εάν θα έχετε διαφορετική προσέγγιση, γιατί ξέρετε ότι είναι πολύ καλά προετοιμασμένο και δουλεμένο.
     Θέλω να μου πείτε, κύριε Υπουργέ, όταν θα το φέρετε, με ποιους φορείς θα έχετε συζητήσει, διότι απ’ ό,τι γνωρίζουμε δεν έχετε συζητήσει με τους πενήντα έξι δήμους και τη μία κοινότητα. Άρα ακόμα δεν είστε έτοιμοι. Δεν έχετε ως προτεραιότητα αυτό τον τομέα. Δεν έχετε προετοιμαστεί. Και ενώ, όπως είπα, υπάρχουν όλες οι προϋποθέσεις, και αναπτυξιακές και η πολιτική βούληση, τελικά πάλι καθυστερούμε. Για νομούς όπως είναι ο Νομός Φθιώτιδας, είναι τρομερό πρόβλημα αυτές οι καθυστερήσεις, διότι πλέον η ελληνική περιφέρεια έχει φοβερά προβλήματα οικονομικής ανέχειας και κάτι θα πρέπει να κάνετε.
     Σας ευχαριστώ πολύ.
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Φίλιππος Πετσάλνικος): Η κ. Χρύσα Αράπογλου έχει το λόγο.
     ΧΡΥΣH ΑΡΑΠΟΓΛΟΥ: Κύριε Πρόεδρε, κύριε Υπουργέ, τον περασμένο Οκτώβριο, ο ΣΕΤΕ, ο Σύνδεσμος Ελληνικών Τουριστικών Επιχειρήσεων, πραγματοποίησε ένα συνέδριο με θέμα –τι άλλο;- «Μεταολυμπιακές στρατηγικές για τον ελληνικό τουρισμό». Το κεντρικό σύνθημα, το μήνυμα δηλαδή που βγήκε από αυτό το συνέδριο, που βεβαίως έγινε υπό την αιγίδα του Υπουργείου Τουριστικής Ανάπτυξης και του ΕΟΤ, ήταν! «Τώρα ή ποτέ». Πώς προσδιορίζεται, όμως, αυτό το «τώρα»; Μετά τους Ολυμπιακούς Αγώνες η Ελλάδα έχει ή είχε το σημαντικότερο στην ιστορία της, σε ό,τι αφορά στην υπεραξία του, κεφάλαιο εθνικού κύρους, αξιοπιστίας, γοητείας και προβολής. 
     Βεβαίως εκτός των άλλων τραγικών που έχετε κάνει μέχρι σήμερα στον ένα χρόνο που κυβερνάτε, καταφέρατε σε αυτό το ελάχιστο διάστημα μετά τον Αύγουστο, να εξανεμίσετε όλο αυτό το κεφάλαιο.
     Έτσι, κύριε Υπουργέ, το «τώρα» του Οκτωβρίου ως ατμόσφαιρα, ως συλλογική προσδοκία, ως προσδοκία εθνική, αλλά και ως προσδοκία τομεακή, των ανθρώπων που ασχολούνται με τον τουρισμό, σε ό,τι αφορά τους συγκεκριμένους τομείς της οικονομίας, είναι εντελώς διαφορετικό από το «τώρα» του Μαρτίου, κάτι βεβαίως που δεν μπορούσε κανείς μόλις τον περασμένο Οκτώβριο να υποπτευθεί. 
     Το μόνο ρεκόρ που έχετε πετύχει, αρνητικό έως τραγικό, για τη χώρα, είναι η απόλυτη απαξίωση και εξαφάνιση οποιασδήποτε μεταολυμπιακής εθνικής προσόδου. Μέσα σ’ ένα χρόνο που κυβερνάτε, μέσα σε επτά μήνες από τους Ολυμπιακούς Αγώνες, δεν έχετε καταθέσει ένα σχέδιο μεταολυμπιακής διαχείρισης, ένα σχέδιο για τις εγκαταστάσεις, ένα σχέδιο για την προβολή, αλλά και τη σύγχρονη διάταξη του δημοσίου, αλλά και του ιδιωτικού τομέα σε ό,τι αφορά στον τουρισμό.
     Τώρα θα μου πείτε, καταθέσατε σε άλλα θέματα; Αλλά αυτά είναι ζητήματα που τα ακούν κάθε μέρα στο ίδιο έδρανο που κάθεστε κάποιοι άλλοι Υπουργοί, οι οποίοι απασχολούν το ελληνικό Κοινοβούλιο με επιμέρους ρυθμίσεις, και εμβαλωματικές λύσεις για διάφορα θέματα ή με διάφορους τρόπους, χωρίς ακόμα βεβαίως να έχουμε μετρήσει και να έχουμε αξιολογήσει -πολύ σύντομα θα γίνει και αυτό- τα αποτελέσματά τους, όπως για παράδειγμα με ένα από τα πρώτα νομοσχέδια που κατέθεσαν, την αμνήστευση για τα πλαστά τιμολόγια.
     Βεβαίως δεν κάνατε και το ελάχιστο εσείς στο Υπουργείο Τουρισμού,  δεν κάνατε τις ρυθμίσεις επικαιροποίησης και κωδικοποίησης του θεσμικού πλαισίου. Πόσο χρόνο χρειάζεστε για να το κάνετε; Τι έχει συμβεί μέχρι σήμερα στο Υπουργείο Τουρισμού, αυτό το νεότευκτο Υπουργείο; Δε γνωρίζουμε καν την αναβαθμισμένη –σε εισαγωγικά- διάρθρωση των υπηρεσιών. Δεν γνωρίζουμε τους στόχους των διοικητικών του πυλώνων, το ρόλο του Υπουργού, το ρόλο του Υφυπουργού, του Γενικού Γραμματέα, των ΕΤΑ, το ρόλο του ΕΟΤ. Τα ΕΤΑ μάλιστα λέγατε ότι εσείς θα τα καταργήσετε ή ότι θα τα διαφοροποιήσετε. Περιμένουμε ένα ολόκληρο χρόνο μετά να δούμε τι ακριβώς έχετε στο νου σας να κάνετε. 
     Έχετε –νομίζω- υποχρέωση, κύριε Υπουργέ, να καταθέσετε το στρατηγικό σχέδιο, το business plan, του Υπουργείου. Είστε το μόνο καινούργιο Υπουργείο της Κυβέρνησης. Σας αφήσαμε ένα μήνα, δύο μήνες, τρεις μήνες, πέντε μήνες, έξι μήνες. Μπορείτε να μου πείτε πότε θα φέρετε το πρώτο νομοσχέδιο; 
     ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): Είκοσι χρόνια δεν ξέρατε να κάνετε τουρισμό, για μήνες μιλάτε; Κάντε λίγη αυτοκριτική. 
     ΧΡΥΣΗ ΑΡΑΠΟΓΛΟΥ: Κύριε Υπουργέ, θα σας πω αμέσως στη συνέχεια και γι’ αυτό. Γιατί εσείς μπορεί σ’ ένα χρόνο να μην μπορείτε να δώσετε πρόταση για τον τουρισμό, αλλά έχετε καταφέρει επίσης να γκρεμίσετε ό,τι έχει κτιστεί τόσα χρόνια σε πάρα πολλούς τομείς. 
     Ποιο είναι, λοιπόν, το business plan του Υπουργείου για τις τομεακές πολιτικές, για την αξιολόγηση των μεταολυμπιακών πλεονεκτημάτων, για τον τρόπο κεφαλαιοποίησής τους, εάν πλέον υπάρχουν αυτά, γιατί σε ελληνικό επίπεδο, σε επίπεδο προσδοκίας, ξέρετε ότι τα έχετε εξανεμίσει. Υπάρχουν βεβαίως κάπου στο εξωτερικό, γιατί αυτό το οποίο έμεινε ως μήνυμα, ως εικόνα, ως ατμόσφαιρα μίας λαμπρής διοργάνωσης ευτυχώς ακόμα στο εξωτερικό υπάρχει. Έχετε, λοιπόν, το ελάχιστο διάστημα, το οποίο μικραίνει, για να κάνετε κάτι για να το αξιοποιήσετε. 
     Βεβαίως πρέπει να κάνουμε και μία επισήμανση για να μιλήσουμε και για τη συγκεκριμένη πρόταση νόμου, που αφορά στον ιαματικό τουρισμό και σε όλη αυτή τη συζήτηση που γίνεται στη χώρα μας τα τελευταία χρόνια και βεβαίως είναι το αποτέλεσμα μιας ευρύτερης συζήτησης, που γίνεται σε παγκόσμιο και σε ευρωπαϊκό επίπεδο για τα διάφορα είδη τουρισμού. Τα διάφορα είδη τουρισμού είναι εν πολλοίς ταυτόσημα σε ό,τι αφορά την παρεχόμενη υπηρεσία, είναι τουλάχιστον συγκλίνοντα. Δηλαδή ο θρησκευτικός, ο οικολογικός, ο ιαματικός, ακόμα και ο τουρισμός πόλεων, τα city-breaks, είναι παρεχόμενες υπηρεσίες, οι οποίες έρχονται να «κλειδώσουν» η μία πάνω στην άλλη. Άρα είναι λογικό να πούμε ότι δεν εξαντλείται η μεγάλη συζήτηση για την ανάπτυξη του τουριστικού προϊόντος στη χώρα με επιμέρους ρυθμίσεις και νομοσχέδια, τα οποία καταθέτουμε για τα διαφορετικά είδη τουρισμού. 
     Αλλά, κύριε Υπουργέ, -και αυτό δεν αφορά μόνο το δικό σας Υπουργείο, είναι ένα ζήτημα που αφορά το Υπουργείο Εθνικής Οικονομίας, το Υπουργείο Ανάπτυξης και το Υπουργείο Εσωτερικών- σημασία έχει ποιες είναι οι ολοκληρωμένες προτάσεις και ως θεσμικές ρυθμίσεις, αλλά και ως ολοκληρωμένα σχέδια τοπικής περιφερειακής ανάπτυξης, για παράδειγμα σχέδια συνεργασίας εταίρων, τα λεγόμενα cluster, τα οποία είχαν ξεκινήσει και πλέον σε όλη αυτή τη νιρβάνα, την οποία ζείτε, στην υλοποίηση του Γ΄ Κοινοτικού Πλαισίου Στήριξης και αυτά έχουν υποχωρήσει, ενώ αυτήν τη στιγμή θα έπρεπε να είναι σε οργασμό. Δηλαδή για τη συνεργασία διαφορετικών οικονομικών παραγόντων -που μπορεί να είναι η νομαρχία ή ο οικείος δήμος ή ο ιδιώτης, που μπορεί να είναι ο διανομέας του προϊόντος, η διαφημιστική εταιρεία- τι απολογισμό έχετε και στη τομεακή λειτουργία, την οποία έχετε ως Υπουργείο μέχρι σήμερα, αλλά και στην περιφερειακή διάρθρωση; Μπορείτε να μας δώσετε κάποια στοιχεία, τα αποτελέσματα όλων αυτών των συνεργιών, των cluster, δημοσίου, ιδιωτικού  και αυτοδιοικητικού τον τελευταίο ένα χρόνο και μετά τους Ολυμπιακούς Αγώνες; Βεβαίως το σύνθημα του κ. Ανδρεάδη είναι εξαιρετικό: «Ή τώρα ή ποτέ». Ή  μάλλον διαφορετικά: «Αν όχι τώρα, τότε πότε;»
     Με τον τρόπο με τον οποίον αντιμετωπίζετε το παρόν νομοσχέδιο είναι ότι αγνοείτε μία ώριμη θεσμική πρόταση; Γιατί; Είναι μία ώριμη θεσμική πρόταση, η οποία αξιοποιεί τις προτάσεις της Αυτοδιοίκησης τόσα χρόνια, τις τέσσερις λέξεις κλειδιά για τις ιαματικές πηγές «αναγνώριση», «αξιοποίηση», «διαχείριση», «διανομή» και μάλιστα για τον ιαματικό τουρισμό. Και δεν είναι τυχαίο ότι το ΠΑΣΟΚ το φέρνει ως την πρώτη πρόταση νόμου στο Υπουργείο Τουρισμού. Διότι ο ιαματικός τουρισμός θα πρέπει να πούμε ότι για την Ελλάδα είναι πάρα πολύ σημαντικός, γιατί η Ελλάδα, ίσως, έχει το μεγαλύτερο κατ’ αναλογία αριθμό διαφοροποιημένων ιαματικών πηγών σε σχέση με την έκτασή της, να μην πω υπερβολή για ολόκληρο τον κόσμο, αλλά σίγουρα για την Ευρώπη.
     Δεύτερον, είναι προτεραιότητα για την τουριστική επένδυση, γιατί μετά τον παραθεριστικό τουρισμό είναι ο μεγαλύτερης διάρκειας τουρισμός και κυρίως είναι ο τουρισμός ο οποίος μπορεί να διαρκέσει και τους δώδεκα μήνες του χρόνου και άρα να δώσει λύση στο μεγάλο πρόβλημα των πεντακοσίων χιλιάδων απασχολουμένων στην τουριστική βιομηχανία στη χώρα μας μέχρι σήμερα, που είναι η εποχικότητα. Είναι βεβαίως και μία απάντηση στην αναδυόμενη αγορά του τουρισμού τρίτης ηλικίας μ’ ένα διαφορετικό τρόπο, που μας έρχεται από το Βορρά προς το Νότο και που βεβαίως όσο η Ελλάδα δεν έχει προπαρασκευάσει τους τρόπους υποδοχής, αυτός ο κόσμος θα διοχετεύεται σε άλλες χώρες της μεσογειακής λεκάνης.
     Βλέπω ότι ο χρόνος έχει παρέλθει. Θα ήθελα, όμως, κύριε Υπουργέ, να πω κάτι ακόμη για το Υπουργείο Τουρισμό. Θα σας πω ότι προσωπικά, με πολύ μεγάλη προσοχή, παρακολουθώ όλες τις διοικητικές αλλαγές. Θα σας πω ότι γενικώς η λειτουργία ενός Υπουργείου Τουρισμού με βρίσκει και απολύτως σύμφωνη με την έννοια ότι πρέπει να δοθεί μία πολύ μεγάλη σημασία σ’ αυτό που δεν είναι απλώς ένας πυλώνας της οικονομίας αλλά κατά τη γνώμη μου είναι ένα στρατηγικό σχέδιο και οικονομικής ανάπτυξης αλλά και προβολής της Ελλάδας Έτσι ώστε να γίνει μόδα στο εξωτερικό και να έχει όλες τις δυνατότητες να το κάνει. Αυτό όμως, δεν σημαίνει ότι με το που κάναμε ένα Υπουργείο λύσαμε τα προβλήματά μας. Υπάρχουν χώρες οι οποίες κάνουν ακριβώς το ίδιο πράγμα χωρίς να έχουν Υπουργείο. Για παράδειγμα περνώντας την τουριστική πολιτική, κάνοντας δηλαδή το mainstream σε όλες τις πολιτικές τους τις τομεακές, σε όλα τα Υπουργεία.
     Η βασική, όμως, ερώτηση είναι τι έχει συμβεί μέχρι τώρα ένα χρόνο ολόκληρο. Και ξέρετε, τα χρόνια –για να σας δώσω μία απάντηση στην παρέμβασή σας- δεν μετράνε πάντα με τον ίδιο τρόπο. Είναι διαφορετικός ο ένας χρόνος το 1994 και είναι διαφορετικός ο ένας χρόνος το 2005. Παραλάβατε μία χώρα, η οποία είχε ήδη δρομολογήσει, είχε ήδη ικανοποιήσει τις μεγάλες ανάγκες σε υποδομές, μία χώρα που σας παρέδωσε η προηγούμενη κυβέρνηση τη μεγάλη εθνική πρόσοδο των πιο επιτυχημένων Ολυμπιακών Αγώνων, την αγωνία της μεταολυμπιακής διαχείρισης που ακόμη περιμένουμε και το νομοσχέδιο των εγκαταστάσεων που θα ερχόταν σύντομα υποτίθεται. Πέρασε ένας ολόκληρος χρόνος και εσείς το μόνο που κάνατε ήταν να αναζητήσετε τρόπους τιμωρίας, ποιου δεν ξέρω. Της προηγούμενης κυβέρνησης; Μάλλον του ελληνικού λαού και εν τέλει του εαυτού σας.
     Τέλος, θέλω να σας υπενθυμίσω ότι για πάρα πολύ μεγάλο χρονικό διάστημα το site του Υπουργείου Τουρισμού μετά τους Ολυμπιακούς Αγώνες, για όνομα του Θεού, έγραφε under contraction για μήνες ολόκληρους. Φοβάμαι, λοιπόν, ότι αυτός είναι ο τίτλος «υπό κατασκευή» όλης της πολιτικής της Νέας Δημοκρατίας, σε μία κυβέρνηση under contraction. Να δούμε πότε θα αποφασίσετε να καταλάβετε τι συμβαίνει.
     Ευχαριστώ. 
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Φίλιππος Πετσάλνικος): Ο Υφυπουργός Τουριστικής Ανάπτυξης κ. Λιάσκος έχει το λόγο.
     ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): Κύριε Πρόεδρε, κυρίες και κύριοι συνάδελφοι, η τελευταία ειδικά τοποθέτηση είναι το χαρακτηριστικό δείγμα ενός άκρατου κομματικού λαϊκισμού, που όχι μόνο δεν έχει να προσφέρει τίποτε, αλλά χαρακτηρίζεται και από την παντελή άγνοια των πραγμάτων και ιδιαίτερα για το ζήτημα που πραγματευόμαστε σήμερα και που θεωρώ ότι είναι πάρα πολύ σημαντικό.
     Δεν έχει να προσφέρει τίποτα και για το ζήτημα που πραγματευόμαστε σήμερα και που θεωρώ ότι είναι πάρα πολύ σημαντικό, όπως το γεγονός ότι ο τουρισμός αποτελεί πλέον την αναπτυξιακή προμετωπίδα της οικονομικής πολιτικής της πατρίδας μας. 
     Είκοσι χρόνια απραξίας, αδιαφορίας σε ό,τι αφορά μια συγκροτημένη πολιτική για τον τουρισμό είναι γεγονός ότι επέφερε καταστροφικά αποτελέσματα. Όλοι οι άλλοι προχώρησαν, έκαναν συγκεκριμένα πράγματα. Οι ανταγωνιστές μας βρέθηκαν με συγκροτημένη τουριστική πολιτική πολλά χρόνια πριν.
      Αυτοί οι οποίοι είναι υπεύθυνοι γι’ αυτό το χάλι έρχονται σήμερα να εγκαλέσουν εμάς, γιατί πραγματικά παλεύουμε και προσπαθούμε να ανασυγκροτήσουμε και να δημιουργήσουμε τουριστική πολιτική στη χώρα, αλλά ταυτόχρονα να μπορέσουμε με γρήγορα βήματα να φθάσουμε όλους τους άλλους που μας πέρασαν.  Είκοσι χρόνια απραξίας και αδιαφορίας και έρχονται σήμερα σε αυτήν την Αίθουσα για να μας δώσουν ιδέες, να μας πουν «να, πάρτε ιδέες, έχουμε καλές ιδέες». 
     Αποτελέσματα είχατε τόσα χρόνια στην πολιτική σας; Ποια είναι τα αποτελέσματα της τουριστικής σας πολιτικής; Τα γνωρίζετε; Τα κοιτάξατε ποτέ; Είδατε ποτέ τους δείκτες που κατέβαιναν χρόνο με τον χρόνο; Είδατε ποτέ τι έφταιγε; 
     Αφήσατε τον ελληνικό τουρισμό –και σας το έχω πει κατ’ επανάληψη- να πορεύεται με αυτόματο πιλότο. Η τουριστική σας πολιτική συνοψιζόταν στη φράση «θα έλθει το καλοκαιράκι, να έλθουν και οι τουρίστες». Ουδεμία παρέμβαση στο χώρο εγένετο και ουδεμία υποστηρικτική ενέργεια σε ό,τι αφορά τον εμπλουτισμό του τουριστικού προϊόντος και την αναβάθμισή του. 
     Εγώ σέβομαι και τις ιδέες και τα οράματα αν και ο ελληνικός λαός σας βαρέθηκε είκοσι χρόνια να τα περιφέρετε σε νάϋλον σακούλες και πολύ καλά μετά από πολύ καιρό σας έστειλε στην Αντιπολίτευση.  Εν πάση περιπτώσει δεν έχετε και το στοιχειώδη σεβασμό να μελετάτε και να βλέπετε τι κάνει το νεοσύστατο Υπουργείο Τουριστικής Ανάπτυξης. Δεν έχετε ούτε την περιέργεια. Και έρχεστε εδώ και λέτε ό,τι θέλετε; 
     ΧΡΥΣΗ ΑΡΑΠΟΓΛΟΥ:  Έχετε ενημερώσει ποτέ τη Βουλή;
     ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): Είναι σοβαρά πράγματα αυτά; 
     ΧΡΥΣΗ ΑΡΑΠΟΓΛΟΥ: Κύριε Πρόεδρε, μας προσβάλλει συνεχώς ο κύριος Υπουργός. 
     ΠΡΟΕΔΡΕΥΩΝ (Φίλιππος Πετσάλνικος): Κυρία Αράπογλου, σας παρακαλώ μη διακόπτετε. Ο καθένας έχει εδώ ευθύνη αυτών που λέει. 
     ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): Κυρία Αράπογλου, δεν είστε σε κομματική συγκέντρωση και να λέτε ό,τι σας έρχετε.
     ΠΡΟΕΔΡΕΥΩΝ (Φίλιππος Πετσάλνικος): Κύριε Υφυπουργέ, θα σας παρακαλέσω να μην απευθύνεστε σε Βουλευτές συγκεκριμένα. Αναπτύξτε τη δική σας ομιλία χωρίς να κάνετε αναφορές και απαντήσεις συγκεκριμένες. 
     ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης):  Μπαίνοντας στο θέμα να πω ότι πραγματικά αξιολόγησα ως σοβαρή τοποθέτηση –και λυπάμαι γιατί ήταν εδώ και έφυγε- την τοποθέτηση του συναδέλφου πρώην Υφυπουργού του κ. Γεωργακόπουλου. 
     Έβγαλε τον πόνο του ο κ. Γεωργακόπουλος σε αυτήν την Αίθουσα. Πιστοποίησε την παντελή ανυπαρξία τουριστικής πολιτικής και επενδύσεων αναβαθμισμένης ποιότητας επί κυβερνήσεων ΠΑΣΟΚ. Και βέβαια είπε με έμμεσο τρόπο ότι υπήρξε αδυναμία χάραξης και υλοποίησης τουριστικής πολιτικής. Είπε και παρακάτω ότι ντρεπόταν όταν έβλεπε όλα αυτά τα προηγούμενα χρόνια τις γούρνες στα ιαματικά λουτρά, ντρεπόταν όταν έβλεπε αυτό το τουριστικό προϊόν, ντρεπόταν όταν έβλεπε ότι δεν αναβαθμίζουμε την ποιότητά μας. Αλλά παρ’ ότι εγώ πιστεύω ότι είχε πολύ καλές προθέσεις, γιατί έχει και γνώση, ταυτόχρονα ομολογούσε ότι για τις προηγούμενες κυβερνήσεις του ΠΑΣΟΚ η τουριστική πολιτική ήταν γράμμα κενό. Αυτό ομολογούσε ο κ. Γεωργακόπουλος σε αυτήν την Αίθουσα. 
     Και βέβαια ότι είναι σε άθλια κατάσταση το τουριστικό προϊόν και εγκαταλελειμμένο στην τύχη του, αυτό δεν χρειαζόταν να μας το πει κανείς.
     Σας το έλεγαν χρόνια οι φορείς που τώρα θυμηθήκατε και δεν ακούγατε τίποτα. Δεν ακούγατε! Ο ΣΕΤΕ και οι φορείς, που τώρα ανακάλυψαν ορισμένοι, έχουν πει όλα τα προηγούμενα χρόνια τέτοια λόγια, που αν είχαν στοιχειώδες φιλότιμο όσοι είχαν την ευθύνη του τουρισμού, θα έπρεπε να είχαν παραιτηθεί εκατό φορές. Αλλά τότε δεν μελετούσε κανείς ούτε διάβαζε. Άλλωστε δεν τον ενδιέφερε. 
     Άλλωστε, παρεμπιπτόντως ο Υπουργός ασχολούνταν και με τον τουρισμό και χαίρομαι που τουλάχιστον ορισμένοι συμφωνούν ότι έπρεπε να δημιουργηθεί επιτέλους Υπουργείο στον πιο δυναμικό κλάδο της ελληνικής οικονομίας. Δεν υπήρχε, λοιπόν, μια συγκροτημένη τουριστική πολιτική. Δεν υπήρχαν στρατηγικές και στόχοι και αυτό ήταν κοινή διαπίστωση σε όλους τόσο από τους τουριστικούς φορείς όσο και από ολόκληρη την ελληνική κοινωνία.  
     Η βασική αυτή έλλειψη στρατηγικής, κύριοι συνάδελφοι, έφερε τα αποτελέσματα τα οποία όλοι βιώσαμε και ελπίζω να αντιλαμβάνεστε ότι η μείωση των αφίξεων, ιδιαίτερα τα τελευταία χρόνια, προσδιορίζεται από το δικό σας έλλειμμα τουριστικής πολιτικής. Δεν πρέπει να λησμονείτε ότι εμείς ουσιαστικά αναλάβαμε από τον Απρίλιο του 2004. Όποιοι γνωρίζουν τα στοιχειώδη από τουρισμό, αντιλαμβάνονται ότι μέχρι τον Απρίλιο έχει διαμορφωθεί και το τουριστικό ρεύμα. Όποιοι ξέρουν. 
     Αφήστε, λοιπόν, να ολοκληρώσουμε τις ενέργειές μας, που θα σας τις πούμε για να τις μάθετε, γιατί ρωτάτε και ξαναρωτάτε, αλλά πριν έρθετε θα πρέπει να μελετάτε και λίγο, να βλέπετε τι κάνουν εκεί αυτοί που αγωνίζονται. Εμείς, αφού ο τουρισμός κατέρρεε και ήταν σε ελεύθερη πτώση, δημιουργήσαμε το Υπουργείο και η νέα διακυβέρνηση πραγματοποιεί έναν τιτάνιο αγώνα για να αναστρέψει αυτή την καθοδική πορεία. 
     Ανασυγκροτήσαμε τις υπηρεσίες του ΕΟΤ, που εσείς είχατε διαλύσει και είχατε στείλει τις αρμοδιότητές τους στο χάος. Τις διαλύσατε. Για δύο-τρία χρόνια οι φάκελοι βρίσκονταν σε κοντέινερ, σε νοσοκομεία, σε τελωνεία. Έψαχναν οι τουριστικοί επιχειρηματίες να βρουν το φάκελό τους.
     Αφού, λοιπόν, διαπιστώσατε ότι με αυτή σας την πολιτική δεν μπορούσε πραγματικά να λειτουργήσει τίποτα, ήρθατε εδώ και κάνατε τροπολογία –και θα μιλήσουμε και για το νομοθετικό σας έργο, αν το ξέρετε τα τελευταία δέκα χρόνια ποιο είναι- όπου είπατε τα εξής. 
     Ακούστε, κύριοι συνάδελφοι, την τροπολογία: «Όποια περιφέρεια» λέει «δεν μπορεί να ασκήσει τις αρμοδιότητές της, μπορεί να τις μεταφέρει σε άλλη περιφέρεια». Ας πούμε, παραδείγματος χάρη, ότι η Περιφέρεια Βορείου Αιγαίου μετέφερε τις αρμοδιότητές της στην Περιφέρεια Κεντρικής Μακεδονίας και ο Σαμιώτης επιχειρηματίας πήγαινε στη Θεσσαλονίκη για να μπορέσει να εξυπηρετηθεί και να βρει το φάκελό του. 
     Και βέβαια εγώ θεώρησα –και το καταθέτω με όση σοβαρότητα μπορώ μέσα σε αυτήν την Αίθουσα- ότι αυτό ήταν μέτρο ενίσχυσης του εσωτερικού τουρισμού. Γιατί μια και δεν είχαμε τουρισμό και δεν υπήρχε τουριστική πολιτική, περιδιάβαιναν οι τουριστικοί επιχειρηματίες στη χώρα για να βρουν το φάκελό τους. Είναι ένα μέτρο τόνωσης του εσωτερικού τουρισμού, που εγώ πράγματι αναγνωρίζω στην προηγούμενη κυβέρνηση! 
     Μιλήσαμε για τουριστική πολιτική, για εμπλουτισμό, για εναλλακτικές μορφές. Ρωτήστε τον προηγούμενο Υπουργό, πόσες φορές τα είχε εξαγγείλει αυτά; Από πλευράς εξαγγελιών πηγαίναμε πολύ καλά στο παρελθόν. Από χρόνο σε χρόνο επαναλαμβάνονταν αορίστως εξαγγελλόμενα, μηδέποτε πραγματοποιηθέντα. Από πλευράς βέβαια αποτελεσμάτων βλέπει κανείς πού είμαστε. 
     Μιλάμε για Ολυμπιακούς Αγώνες; Πείτε μια ενέργεια σύνδεσης του τουριστικού προϊόντος με τους Ολυμπιακούς Αγώνες. Αν έκανε μια ενέργεια η προηγούμενη κυβέρνηση, εγώ πραγματικά από αυτό το Βήμα θα ζητήσω δημόσια συγγνώμη. Ούτε μια ταμπέλα δεν βάλαμε στα αεροδρόμια χρόνια ολόκληρα για να καλωσορίζουν όσους επισκέπτονταν τη χώρα και να τους λένε ότι εδώ θα γίνουν Ολυμπιακοί Αγώνες! Και εγκαλούν τη νέα διακυβέρνηση για έλλειμμα μετα-ολυμπιακής στρατηγικής. Ε, λοιπόν, έλεος! Κάποια πράγματα θα πρέπει να τα λογαριάζουμε σοβαρά. 
     Εμείς, λοιπόν, και μεταολυμπιακή στρατηγική υλοποιούμε κα μάλιστα την υλοποιούμε κατά τέτοιον τρόπο που καθημερινά μας συγχαίρουν και οι φορείς, αλλά και όσοι πηγαίνουν στο εξωτερικό. 
     Πρέπει να ξέρετε ότι η διαφήμιση της χώρας στο εξωτερικό, που για πρώτη φορά στην ιστορία της ξεκίνησε έγκαιρα, δηλαδή τη χρονική στιγμή που έπρεπε να ξεκινήσει, το Δεκέμβριο και όχι το Μάιο ή τον Ιούνιο, όταν οι τουρίστες, κύριοι συνάδελφοι ή είχαν έρθει στη χώρα μας ή αποχωρούσαν από αυτήν, πράγματι αποσπά μόνο επαίνους. Πηγαίνετε να δείτε τα περίπτερά μας σήμερα στο εξωτερικό. 
     Όταν είχα την ευθύνη του τομέα τουρισμού της Νέας Δημοκρατίας και έβλεπα αυτήν την αθλιότητα που περιφέραμε, εγώ τουλάχιστον αντιλαμβάνομαι την αναβάθμιση. Και όποιος καλοπροαίρετος το εξετάσει, θα το αντιληφθεί και εκείνος. Όποιος δεν θέλει να δει, δεν βλέπει τίποτα. 
     Επειδή, όμως, μας κρίνετε και για την κινητικότητά μας και αναφερθήκατε με απαξιωτικούς χαρακτηρισμούς και για τον Υπουργό κ. Αβραμόπουλο, θα ήθελα να σας ρωτήσω, κύριοι συνάδελφοι, τι σας ενοχλεί. Σας ενοχλεί που η ηγεσία του Υπουργείου Τουριστικής Ανάπτυξης πηγαίνει σε όλους τους τουριστικούς προορισμούς και εξετάζει επιτόπου τα προβλήματα; 
     ΙΩΑΝΝΗΣ ΔΡΙΒΕΛΕΓΚΑΣ: Στο Χόλλυγουντ! 
     ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): Σας ενοχλεί ότι η νέα πολιτική ηγεσία συνδιαλέγεται καθημερινά με τους τουριστικούς φορείς και χαράσσει μαζί τους μία νέα οραματική τουριστική στρατηγική; 
     Και εάν σας ενοχλεί, τότε γιατί από αυτό το Βήμα μάς καλείτε, κύριε συνάδελφε, να επισκεφτούμε το νομό σας και η κυρία συνάδελφος προηγουμένως να επισκεφτούμε και να δούμε την Υπάτη; Τι θέλετε τελικά; Να επισκεπτόμαστε τους τουριστικούς προορισμούς ή να εγκαλούμεθα όταν προσπαθούμε να λύσουμε τα προβλήματα επιτόπου; Μα, είναι δυνατόν να παράγετε πολιτική με τέτοιο τρόπο; 
     Όμως, θα ήθελα να σας πω και κάτι ακόμη. Εμείς επειδή πράγματι -και το είπα επανειλημμένα στην επιτροπή- θεωρούμε ότι με τη συνέργεια και με τη σύνθεση παράγεται αποτέλεσμα και θεωρούμε ότι η τουριστική πολιτική είναι πρωτίστως εθνικό θέμα, είπαμε ότι αξιολογούμε και ότι θα λάβουμε υπόψη –και θα το δείτε- ό,τι θετικό έχει η πρόταση νόμου που φέρατε και την οποία δεν απαξιώσαμε. Δεν είπαμε ότι είναι κακιά, αλλά σας είπαμε -και δεν το είπατε- ότι φέρνουμε μια ολοκληρωμένη πρόταση νόμου, η οποία αφορά τον ιαματικό τουρισμό και το θερμαλισμό και παράλληλα αφορά και τον τουρισμό υγείας και τον θεραπευτικό τουρισμό. 
     Ταυτόχρονα δε, μέσα σ’ αυτό το νομοσχέδιο με ουσιαστικές διατάξεις λύνουμε χρονίζοντα προβλήματα του ελληνικού τουρισμού. Δεν είπαμε εμείς ότι δεν κάνετε θετική προσπάθεια. Άλλωστε την προσπάθειά σας μόνοι σας την απαξιώσατε, κυρία και κύριοι συνάδελφοι. Δεν θα ξέρετε εσείς, αλλά  αυτήν την πρόταση νόμου τη φέρατε στη Βουλή, ενώ ήσασταν κυβέρνηση πέρσι τον Ιανουάριο και την αποσύρατε. Εμείς σας φταίμε που την αποσύρατε; Μήπως φταίμε εμείς και γι’ αυτό; Εσείς την αποσύρατε! Εσείς τη φέρατε και εσείς την αποσύρατε! Γιατί δεν την υιοθετήσατε, αφού τη φέρατε; 
     ΙΩΑΝΝΗΣ ΔΡΙΒΕΛΕΓΚΑΣ: Δεν αποσύρθηκε. Έκλεισε η Βουλή! 
     ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): Δεν μας είπατε γιατί τη φέρατε και την αποσύρατε. Δεν πρέπει κάποιος από εσάς να βγει σε αυτήν την Αίθουσα και να πει «τη φέραμε, πέρασε από επιτροπή –εκεί ήμασταν και εμείς- και την αποσύραμε». 
     	Εάν τα δικά σας νομοσχέδια εσείς οι ίδιοι τα θεωρείτε ανεπαρκή, δεν σας φταίει η νέα διακυβέρνηση για τη δική σας κατάντια! Θα πρέπει να εγκαλείτε λιγάκι και τον εαυτό σας σε απολογία, γιατί εδώ τελικά θα μας ζητάτε ευθύνες για πράξεις και παραλείψεις που κάνετε εσείς οι ίδιοι. Ε, λίγο ντροπή!
     Εσείς φέρατε την πρόταση, εσείς την αποσύρατε. Εγώ είπα στην επιτροπή ότι έχει θετικά σημεία αυτή η πρόταση. Τώρα, αν εσείς δεν δεχθήκατε τη δικής σας πρόταση, εμείς σας εξηγήσαμε, γιατί δεν τη δεχόμαστε. Δεν τη δεχόμαστε γιατί ετοιμάζουμε συγκεκριμένη και ουσιαστική πρόταση νόμου. Αντιλαμβάνεσθε –και σας το είπα και στην επιτροπή- ότι οι προτάσεις νόμων ότι δεν γίνονται σε δέκα και δεκαπέντε μέρες. Έχουμε ορίσει επιτροπή –και σας το είπα- με αξιόλογους καθηγητές πανεπιστημίου, με αξιόλογα στελέχη –τους είδατε και στην επιτροπή- πέντε μήνες πριν. Έχω την απόφαση συγκρότησης της επιτροπής, να έρθετε να τη δείτε. Για τι πράγμα, λοιπόν, μιλάτε; Ότι φέρατε την πρόταση νόμου πριν είκοσι μέρες και τώρα φέρνουμε εμείς άλλη εσπευσμένα; Σε είκοσι μέρες γίνονται τα νομοσχέδια; Αν είναι δυνατόν! 
     ΙΩΑΝΝΗΣ ΔΡΙΒΕΛΕΓΚΑΣ: Το Νοέμβριο την καταθέσαμε. Ο κ. Αβραμόπουλος στην έκθεση της Θεσσαλονίκης…
     ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): Ο κ. Αβραμόπουλος εξήγγειλε πράγματι ότι μέχρι τέλος του χρόνου θα έρθει το νομοσχέδιο για τον ιαματικό τουρισμό. Εγώ, λοιπόν, σας είπα ότι αυτό θα πάει λίγο πίσω, γιατί μπαίνουν και άλλες διατάξεις και θα έρθει αρχές Μαρτίου. Θα το δούμε αν έρθει ή όχι, εδώ είμαστε.
     ΑΘΑΝΑΣΙΟΣ ΠΑΠΑΓΕΩΡΓΙΟΥ: Δηλαδή σε δύο μέρες.
     ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): Κύριε συνάδελφε, να μας εγκαλέσετε αν έρθει την επόμενη ή τη μεθεπόμενη εβδομάδα. Είστε ικανοί να φθάσετε και μέχρι εκεί. Να σας πω κάτι; Ξέρετε πόσες φορές σας άκουσα εδώ να εξαγγέλλετε αναπτυξιακό νόμο για τον τουρισμό; Ξέρετε ότι δεν δημιουργήσατε ποτέ ένα σοβαρό νομοθέτημα, αλλά μόνο τροπολογίες σε άσχετα νομοσχέδια τέτοιου χαρακτήρα, όπως αυτές που σας περιέγραψα; Το νομοθετικό σας έργο…
     ΙΩΑΝΝΗΣ ΔΡΙΒΕΛΕΓΚΑΣ: Εσείς τι θα κάνετε.
     ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): Επειδή μας καλείτε σε απολογία, γιατί σε μερικούς μήνες δεν λύσαμε όλα τα προβλήματα του τουρισμού, σας λέμε ότι εμείς δεν ήρθαμε και είπαμε ότι έχουμε μαγική ράβδο. Εσείς, όμως, χρόνια ολόκληρα δεν συγκρίνετε καθόλου το δικό σας «έργο»; Δεν υπάρχει νομοθετικό έργο στον τουρισμό. Δεν το ξέρετε, κύριε συνάδελφε; Εσείς τουλάχιστον πρέπει να το γνωρίζετε. Ούτε αναπτυξιακό φέρατε ποτέ, ούτε αν θέλετε συγκρότηση των υπηρεσιών τουρισμού φέρατε ποτέ, κατακερματισμό, άναρχη κατάσταση διαχεόμενη και πουθενά συντονισμός και ενιαία τουριστική πολιτική. Ε, λοιπόν, όλα αυτά άλλαξαν τώρα. Εμείς προχωράμε και αν θέλετε μέσα από ένα συγκεκριμένο έργο, το οποίο, επειδή ακριβώς δεν το γνωρίζετε, οφείλω συνοπτικά να σας το περιγράψω. 
     Συγκροτήσαμε Υπουργείο, ανασυγκροτήσαμε τον ΕΟΤ και έχει πλέον τις δικές του περιφερειακές υπηρεσίες. Το Υπουργείο χαράζει την πολιτική, ο ΕΟΤ είναι ο εκτελεστικός βραχίονας, η υλοποίησή του. 
     Από εκεί και ύστερα, σε ό,τι αφορά την ΕΤΑ, επειδή δεν καταλάβατε τι συνέβη, έγινε ο ν. 3270, αυτός που συγκρότησε το Υπουργείο Τουρισμού. Σ’ αυτόν το νόμο περιγράφεται πλέον η νέα διάσταση της ΕΤΑ. Η ΕΤΑ (Εταιρεία Τουριστικής Ανάπτυξης) λειτουργεί πλέον με γνώμονα και μόνο την τουριστική ανάπτυξη της χώρας και όχι όπως εσείς τη συγκροτήσατε να λειτουργεί προς την κατεύθυνση την οποιαδήποτε θολή και αδιαφανή. 
     ΧΡΥΣΗ ΑΡΑΠΟΓΛΟΥ: Εκτός από την παραίτηση του Προέδρου, έχετε να μας πείτε τίποτα άλλο;
     ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): Θα τα δείτε. 
     Από εκεί και πέρα, συγκροτήσαμε το Εθνικό Συμβούλιο Τουρισμού και το καθιστούμε κύριο γνωμοδοτικό όργανο της πολιτείας, όχι όπως υπήρχε, που συνεδρίαζε μια φορά, έλεγε, πετιόταν στον κάλαθο των αχρήστων και το ξαναθυμόντουσαν την επόμενη φορά. 
     Δημιουργήσαμε με κοινές υπουργικές αποφάσεις, σε συνεργασία με τα συναρμόδια Υπουργεία, επιτροπές όπου επεξεργαζόμαστε τις αρμοδιότητες των άλλων Υπουργείων, που επηρεάζουν καταλυτικά το τουριστικό προϊόν, προκειμένου να μπορέσουμε σ’ αυτού του είδους τις αρμοδιότητες παρεμβαίνοντας να ευκολύνουμε την τουριστική μας πολιτική. Συνδεθήκαμε με τις περιφέρειες, τη Νομαρχιακή και Τοπική Αυτοδιοίκηση, δημιουργώντας και μόνιμη επιτροπή με την ΕΝΑΕ και την ΚΕΔΚΕ. Είδαμε επανειλημμένα τους περιφερειάρχες, τους νομάρχες, τους δημάρχους, καλώντας τους να μπουν κάτω από μια ομπρέλα συνεργασίας, γιατί μόνο  με ενιαία τουριστική πολιτική μπορούμε να προχωρήσουμε.
     ΑΘΑΝΑΣΙΟΣ ΠΑΠΑΓΕΩΡΓΙΟΥ: Πολλές επιτροπές φτιάξατε. Έργο έχετε παράξει;
     ΠΡΟΕΔΡΕΥΩΝ (Φίλιππος Πετσάλνικος): Σας παρακαλώ, κύριε συνάδελφε! Μη διακόπτετε. Αφήστε τον κύριο Υπουργό να μιλήσει.
     ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): Εσείς με ρωτάτε κι εγώ καλοπροαίρετα δέχομαι και την απάντηση.
     Έχετε πάει ποτέ σε καμία έκθεση του εξωτερικού; Αν είχατε πάει, θα διαπιστώνατε ότι τα φυλλάδια των νομαρχιακών, των περιφερειακών υπηρεσιών και των δήμων είναι ξεκομμένα και ασύνδετα με την κεντρική καμπάνια. Περιγράφουν πολλές φορές τους τουριστικούς προορισμούς χωρίς να αναφέρονται στην Ελλάδα. Και βλέπεις φυλλάδιο «Κάρπαθος», «Πάτμος», «Μήλος», το οποίο το παίρνει ο επισκέπτης και δεν ξέρει από ποια χώρα είναι αυτός ο τουριστικός προορισμός.
     Αυτά που ήταν στοιχειώδη, αν κάποιος είχε ασχοληθεί, -όχι ο Υπουργός- θα τα είχε φτιάξει χρόνια πριν. Αλλά ποιος να ασχοληθεί, κύριε συνάδελφε, μια και με ρωτάτε; Δεν ασχολούνταν κανένας. Γι’ αυτό είχαν μείνει έτσι. Και τώρα πατεντάρουμε και το τουριστικό προϊόν, για να μπορεί –γιατί είναι εθνικό προϊόν- να παρουσιάζεται όπως θα πρέπει να παρουσιάζεται. Σας απάντησα, μια και με ρωτήσατε. 
     Δεν γίνεται χωρίς τη συνέργεια όλων να παραχθεί ενιαία τουριστική πολιτική. Αυτό πρέπει να το αντιληφθείτε. Δεν το ξέρατε. Τώρα θα το καταλάβετε και θα δείτε και τη διαφορά, θα δείτε και το πώς η Ελλάδα αναβαθμίζεται, θα δείτε πώς η Ελλάδα συντηρεί πλέον την εικόνα τη νέα, τη σύγχρονη, της επιτυχημένης Ελλάδας μετά τους Ολυμπιακούς Αγώνες. Θα τα δείτε όλα αυτά σιγά- σιγά και θα δείτε και τα αποτελέσματα της τουριστικής μας πολιτικής. 
     Προχωρήσαμε όμως και σε κάτι το οποίο ήταν πολύ σημαντικό και δεν το αναφέρατε: Στον αναπτυξιακό νόμο. Και στον αναπτυξιακό νόμο, που διευρύνει και εμπλουτίζει το τουριστικό προϊόν με την υποστήριξη νέων επιχειρηματικών δραστηριοτήτων και αύξηση κινήτρων, περιλαμβάνεται πλέον μια ευρεία γκάμα τουριστικών δραστηριοτήτων και ουσιαστικά επιδοτείται η ποιοτική αναβάθμιση. Πώς θα αναπτύσσαμε τις εναλλακτικές και τις ειδικές μορφές τουρισμού; Επί χρόνια εσείς, ως κυβερνήσεις, το εξαγγέλλατε, αλλά αναπτυξιακό νόμο στον τουρισμό που να μπορεί να τις επιδοτεί και να τις αναδεικνύει δεν φέρατε ποτέ. 
     ΙΩΑΝΝΗΣ ΔΡΙΒΕΛΕΓΚΑΣ: Πώς έγιναν όλα αυτά;
     ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης):  Πότε έγιναν όλα αυτά;
     ΙΩΑΝΝΗΣ ΔΡΙΒΕΛΕΓΚΑΣ: Πώς έγιναν και πότε όλα αυτά;
     ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): Με πολλή σκληρή δουλειά, κύριε συνάδελφε. Ξέρετε, όταν ασχολείσαι και δουλεύεις, παράγεις.
     ΙΩΑΝΝΗΣ ΔΡΙΒΕΛΕΓΚΑΣ: Χωρίς κανένα νόμο; Δεν υπήρξε αναπτυξιακός νόμος για τον τουρισμό;
     ΑΝΑΣΤΑΣΙΟΣ ΛΙΑΣΚΟΣ  (Υφυπουργός Τουριστικής Ανάπτυξης): Επειδή με ρωτήσατε πώς τα κάναμε αυτά εμείς, γι’ αυτό σας απαντάω.
     ΙΩΑΝΝΗΣ ΔΡΙΒΕΛΕΓΚΑΣ: Χωρίς νόμο; Δεν υπήρξε; 
     ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης):  Πού είναι αυτά; Τον αναπτυξιακό νόμο τον εξήγγελλε αορίστως ο κ. Τσοχατζόπουλος όλα τα χρόνια, αλλά δεν τον έφερε ποτέ.
     ΙΩΑΝΝΗΣ ΔΡΙΒΕΛΕΓΚΑΣ: Πείτε το στους τουριστικούς φορείς αν υπήρξε.
     ΑΝΑΣΤΑΣΙΟΣ ΛΙΑΣΚΟΣ  (Υφυπουργός Τουριστικής Ανάπτυξης):  Εκ του αποτελέσματος κρινόμαστε στην πολιτική, κύριε συνάδελφε. Εγώ σας είπα και πριν ότι σέβομαι και τις ιδέες και τα όνειρά σας και τα οράματά σας. Άλλωστε, όπως σας είπα, χρόνια τα περιφέρατε. Όμως εκ του αποτελέσματος θα κριθούμε.
     ΙΩΑΝΝΗΣ ΔΡΙΒΕΛΕΓΚΑΣ: Βεβαίως.
     ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): Επίσης προχωρήσαμε στον επανασχεδιασμό του ΕΠΑΝ, το οποίο κυριολεκτικά ήταν σε μια κατάσταση υπνώσεως. Στο 6%, κύριοι συνάδελφοι, ήταν η απορροφητικότητα, μετά από τρία χρόνια, στο ΕΠΑΝ και τα βασικά μέτρα δεν είχαν αγγιχτεί καθόλου: το μέτρο 5, που αφορά τις δημόσιες δαπάνες και τις κρατικές ενισχύσεις και το μέτρο 8, που αφορούσε την εκπαίδευση και την κατάρτιση, στο οποίο μέτρο θα χάναμε τα λεφτά, αν με τιτάνια προσπάθεια δεν το προκηρύσσαμε. Και φθάσαμε την απορροφητικότητα από το 6% στο 25%. Και βέβαια επανασχεδιάζουμε όλο το ΕΠΑΝ, με γνώμονα την ανάπτυξη των εναλλακτικών και των ειδικών μορφών τουρισμού, για να πάμε ένα βήμα μπροστά, για να διευρύνουμε και τις αγορές, αλλά και να επιμηκύνουμε την τουριστική περίοδο, προκειμένου η πατρίδα μας επιτέλους να αναδείξει όλα τα συγκριτικά της πλεονεκτήματα. Όλα αυτά είναι μια τιτάνια δουλειά.
     Και από εκεί και πέρα, σας μίλησα και για τη διαφήμιση και για τις εκθέσεις. 
     ΑΘΑΝΑΣΙΟΣ ΠΑΠΑΓΕΩΡΓΙΟΥ: Για τη βίζα δεν μας είπατε τίποτα.
     ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): Θα σας πω αμέσως, αφού θέλετε να ακούσετε και για τη βίζα. Για τη βίζα, κύριε συνάδελφε, όπως ξέρετε…
     Θα μου δώσετε δύο λεπτά ακόμη κύριε Πρόεδρε;
     ΠΡΟΕΔΡΕΥΩΝ (Φίλιππος Πετσάλνικος): Δεν έχει εξαντληθεί ακόμη ο χρόνος σας, κύριε Υπουργέ.
     ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): Το λέω για να προλάβω να αναπτύξω ορισμένα θέματα.
     Για τη βίζα, λοιπόν, ακούστε, κύριε συνάδελφε που ρωτάτε. Πήγαμε στον Υπουργό Εξωτερικών μαζί και με τους φορείς. Από τότε εμείς έχουμε κάνει άλλες δέκα συναντήσεις. Πρέπει, λοιπόν, να σας πω ότι η κατάσταση από πλευράς υποστηρίξεως έχει βελτιωθεί θεαματικά σε πολλές πρεσβείες στο εξωτερικό. Βεβαίως το θέμα δεν είχε αγγιχτεί ποτέ όταν βρίσκονταν προηγούμενες κυβερνήσεις στην εξουσία. 
     Θα σας πω σε ό,τι αφορά την ερώτησή σας πώς η Γερμανία, η Γαλλία ή άλλες χώρες της Ευρωπαϊκής Ενώσεως…
     ΑΘΑΝΑΣΙΟΣ ΠΑΠΑΓΕΩΡΓΙΟΥ: Το είπε στον κ. Καραμανλή!
     ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): Μπράβο, σωστά, συμφωνώ. Τι να του απαντήσει ο κ. Καραμανλής; Να του πει ότι όταν αυτές οι χώρες έκλειναν ειδικές συμφωνίες εσείς εδώ κοιμόσασταν; Αυτό να του έλεγε; Ακριβώς έτσι ήταν, κύριε συνάδελφε! Όταν αυτές οι χώρες έκλειναν ειδικές συμφωνίες, εσείς κοιμόσασταν! Γι’ αυτόν το λόγο όταν ήλθε η ώρα –εσείς τα ξέρετε, κύριε Παπουτσή- να το ζητήσουμε η Ευρωπαϊκή Ένωση –για να μαθαίνετε- ξέρετε τι είπε; «Τώρα θα κάνουμε συμφωνία για τις τρίτες χώρες σαν Ευρωπαϊκή Ένωση». Δεν μπορεί η Ελλάδα πλέον να κάνει ειδική συμφωνία. Μάθετε, λοιπόν, γιατί δεν μπορεί να γίνει ειδική συμφωνία. 
     ΙΩΑΝΝΗΣ ΔΡΙΒΕΛΕΓΚΑΣ: Άλλες χώρες, η Κίνα γιατί έκαναν; 
     ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): Μα, σας το είπα! Δεν εννοείτε να καταλάβετε! 
     (Θόρυβος στην Αίθουσα)
     Για δείτε το και θα καταλάβετε ότι είναι έτσι όπως σας το λέω.
     ΠΡΟΕΔΡΕΥΩΝ (Φίλιππος Πετσάλνικος): Σας παρακαλώ, κύριε Υπουργέ, ολοκληρώστε γιατί έχετε υπερβεί το χρόνο.
     ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): Κλείνοντας λοιπόν, δεν θέλω να πω τίποτα περισσότερο εκτός από δυο σημαντικά ζητήματα που πρέπει όλοι να αντιληφθούμε. 
     Το Υπουργείο εξασφαλίζει με το νέο θεσμικό πλαίσιο που προτείνει την ανάπτυξη και του ιαματικού τουρισμού και του θερμαλισμού και του spa.  Διατάξεις, κύριε συνάδελφε, για spa δεν έχετε στο νομοσχέδιο και το είπε ο κ. Γεωργακόπουλος προηγούμενα. Σας το λέω για να δείτε ότι είναι ελλιπές το νομοσχέδιό σας.
     Στο νέο νομοσχέδιο του Υπουργείου μας περιλαμβάνονται δράσεις και νομικές πρόνοιες, έτσι ώστε πλέον να διευκολυνθεί η ανάπτυξη υπηρεσιών ιατρικού τουρισμού που θα τις εκμεταλλεύονται οι υπηρεσίες του τομέα της ψυχικής υγείας χρονίων προβλημάτων ύπνου, ανορεξίας, γεροντικής άνοιας, πλαστικής χειρουργικής. Μάλιστα κάναμε ένα συνέδριο προχθές νεφροπαθών σε κλινικές και νοσοκομεία εγκατεστημένα σε τουριστικές περιοχές. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
     Βέβαια πιστεύουμε ότι στα νέα πλαίσια ποιότητας μπορούμε να προσφέρουμε υπηρεσίες ιατρικού και θεραπευτικού τουρισμού με επανακαθορισμό...
     ΠΡΟΕΔΡΕΥΩΝ (Φίλιππος Πετσάλνικος): Κύριε Υπουργέ, θα σας παρακαλέσω να ολοκληρώσετε. Έχετε και τη δευτερολογία σας. Έχετε ήδη υπερβεί το χρόνο σας κατά δυόμισι λεπτά. 
     ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): Θέλω κλείνοντας, να πω ότι το Υπουργείο φέρνει προς ψήφιση ένα νομοσχέδιο, στο οποίο θα δείτε πράγματι πως ό,τι θετικό υπάρχει, εμείς το συμπεριλαμβάνουμε. 
     Από εκεί και πέρα, θέλω να γνωρίζετε ότι απώτερος σκοπός μας είναι η αναβάθμιση του τουριστικού μας προϊόντος, που θα αξιοποιηθεί μέσα από τη μεταολυμπιακή προβολή της πατρίδας μας.
     Ευχαριστώ πάρα πολύ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Φίλιππος Πετσάλνικος): Ο Κοινοβουλευτικός Εκπρόσωπος του ΠΑΣΟΚ κ. Παναγιώτης Σγουρίδης έχει το λόγο.
     ΠΑΝΑΓΙΩΤΗΣ ΣΓΟΥΡΙΔΗΣ: Κυρία και κύριοι συνάδελφοι, κύριε Υπουργέ,  σχετικά με όσα είπατε για την τουριστική σας πολιτική και για την αδράνεια των προηγούμενων κυβερνήσεων, θα σας απαντήσω μετά. 
     Δεν θέλω, όμως, να απαξιώσω αυτήν τη σημαντική και σοβαρή νομοθετική πρωτοβουλία που προέρχεται από Βουλευτές, γι’ αυτό ακριβώς θα ξεκινήσω με το εξής ερώτημα: Πού διαφωνείτε με την πρόταση νόμου για τον ιαματικό τουρισμό και το θερμαλισμό; Πείτε μας πού διαφωνείτε. Πείτε μας ότι σε συγκεκριμένο χρονικό διάστημα –όχι στις καλένδες- θα φέρετε το νομοσχέδιό σας, όπου είναι βέβαιο πως όσες διατάξεις περιλαμβάνει η πρόταση νόμου που καταθέσαμε εμείς, θα περιλαμβάνονται σ’ αυτό! Θα είναι ίδιες, αυτούσιες, με κάποιες παραλλαγές σε θέματα τα οποία θέλετε να προσθέσετε.
     ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): Μα, το είπαμε!
     ΠΑΝΑΓΙΩΤΗΣ ΣΓΟΥΡΙΔΗΣ: Σας ρωτάω λοιπόν, κύριε Υπουργέ, γιατί δεν λέτε εδώ ξεκάθαρα ότι «εμείς δεν διαφωνούμε με την πρόταση νόμου και θα την ψηφίσουμε». Εσείς, όμως, λέτε ότι δεν την ψηφίζετε.
     Στην πατρίδα μας, κύριοι συνάδελφοι –και θα επιμείνω σ’ αυτό- υπάρχει ένας τεράστιος φυσικός πόρος: η γεωθερμία. Αυτό έχει ως αποτέλεσμα να έχουμε πολλές και εκλεκτές ιαματικές πηγές. Δυστυχώς –και αυτό είναι και αυτοκριτική- δεν αξιοποιήθηκαν όπως θα έπρεπε να αξιοποιηθούν, δηλαδή  σύγχρονα. Αξιοποιήθηκαν ίσως ανορθόδοξα και ξεπερασμένα για το σήμερα.
     ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Καθόλου δεν αξιοποιήθηκαν!
     ΠΑΝΑΓΙΩΤΗΣ ΣΓΟΥΡΙΔΗΣ: Η πρόταση νόμου που καταθέτουμε κατά βάση κωδικοποιεί τη σκόρπια νομοθεσία που υπήρχε για τις ιαματικές πηγές από το 1920 μέχρι το 1960, εκσυγχρονίζει και ξεπερνά αγκυλώσεις του παρελθόντος, όπως όταν, παραδείγματος χάρη, με το διαβήτη για ένα χιλιόμετρο γύρω από κάθε πηγή απαγορευόταν η οποιαδήποτε τουριστική αξιοποίηση. Επίσης εισάγει νέους ιαματικούς πόρους, όπως ο πηλός και τα αέρια -πηλοθεραπεία, εισπνοθεραπεία- γιατί μέχρι τώρα εχρησιμοποιείτο μόνο το νερό των ιαματικών πηγών και όχι τα προϊόντα που βγαίνουν μέσα απ’ αυτό το ζεστό νερό. Εισάγει νέα προϊόντα διαίτης, ομορφιάς, αναζωογόνησης. 
     Ουσιαστικά με αυτήν την πρόταση νόμου, κύριοι συνάδελφοι, ο ιαματικός τουρισμός μετατρέπεται από τουρισμό συνταξιούχων, δηλαδή του ΤΕΒΕ, του ΙΚΑ και του ΟΓΑ, σε συνολικό τουρισμό. Παράδειγμα: Πριν από τριάντα χρόνια, τη δεκαετία του ΄60 -΄70, είχαμε  πεντακόσιες χιλιάδες τουρίστες που επισκέπτονταν τις ιαματικές πηγές. Τώρα, με την τελευταία απογραφή, έχουμε μόνο εκατό χιλιάδες. Αυτό σημαίνει ότι χρειαζόταν να γίνει αξιοποίηση. 
     Ουσιαστικά με αυτήν την πρόταση νόμου την οποία καταθέτουμε, εμπλουτίζουμε και επιμηκύνουμε την τουριστική περίοδο. Εμείς πάντα είχαμε υιοθετήσει –και θα το επιδιώκαμε με την πολιτική την οποία θα ασκούσαμε- ο τουρισμός να απλωθεί στο 80% της χώρας και να καλύπτει το 80% του χρόνου. Να υπάρχει επιμήκυνση, δηλαδή, της τουριστικής περιόδου και να ενισχυθεί η περιφέρεια. Ο ιαματικός τουρισμός ενισχύει την περιφέρεια. 
     Το λέμε μεν, αλλά εσείς το αφήνετε στα λόγια. Το πρόγραμμα δημοσίων επενδύσεων –αυτά τα χρήματα που θα πήγαιναν στην περιφέρεια- το περικόψατε κατά 1,6 δισεκατομμύρια ευρώ. 
     Με την πρόταση νόμου που συντάχθηκε από επιστήμονες και από υπηρεσιακούς παράγοντες και μετά από συζήτηση των φορέων της Τοπικής Αυτοδιοίκησης και των φορέων του τουρισμού, εμείς ελπίζαμε ότι, υιοθετώντάς την, θα είχαμε ένα νομοθετικό πλαίσιο που θα μπορούσε να λειτουργήσει αυτοτελώς και θα είχε και νομοθετική αρτιότητα. 
     Για την ιστορία λέω –γιατί εσείς την πρόταση νόμου δεν την ψηφίζετε- ότι αυτή καθορίζει τους ορισμούς, τους στόχους και τους σκοπούς του ιαματικού τουρισμού και του θερμαλισμού. Περιγράφει διαδικασίες ανακήρυξης και άρσης της ανακήρυξης των πηγών, όπως και την προστασία τους. Δίδει τον τρόπο και τη μέθοδο αδειοδότησής τους, τη διαχείρισή τους, χωρίς να αλλάζει το ιδιοκτησιακό καθεστώς, που οι συνάδελφοι από το ΚΚΕ και το Συνασπισμό έλεγαν ότι υπάρχει περίπτωση να πάει σε ιδιώτες. Συστήνει συμβούλια γνωμοδοτικά και όργανα επιβολής ποινών και κυρώσεων. Είναι ένας πλήρης νόμος. 
     Και ξαναλέω, κύριε Υπουργέ και κύριοι συνάδελφοι της Πλειοψηφίας: Ένα νόμο, ο οποίος έγινε με πρωτοβουλία των Βουλευτών, εσείς τον απορρίπτετε, για να τον φέρετε μετά από κάποιον καιρό και να πείτε ότι είναι δικός σας νόμος. Λυπάμαι. 
     Τώρα για όσα είπατε, κύριε Υπουργέ, για τα θέματα της απραξίας των προηγούμενων κυβερνήσεων γύρω από τα θέματα του τουρισμού, θέλω να πω ότι εμείς τον τουρισμό τον πήραμε με πέντε εκατομμύρια τουρίστες ετησίως. Σας τον παραδίδουμε με δεκατέσσερα εκατομμύρια τουρίστες. Δεν είναι αυτό μία συνεισφορά θετική; 
     ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): Πότε τον πήρατε με πέντε εκατομμύρια; Ποια χρονιά; 
     ΠΑΝΑΓΙΩΤΗΣ ΣΓΟΥΡΙΔΗΣ: Δεν είναι τουρισμός το αεροδρόμιο «Ελευθέριος Βενιζέλος», η Αττική Οδός, το Μετρό, ο Προαστιακός, οι καθαρές θάλασσες, η αναβάθμιση των ξενοδοχείων; Καταρχήν, η ολυμπιακή «προίκα» που σας δώσαμε, δεν είναι τουρισμός; Το διυπουργικό όργανο, η διυπουργική γραμματεία, το Εθνικό Συμβούλιο, δεν είναι θετική προσπάθεια συνεισφοράς στον τουρισμό;
     Όμως εγώ είμαι καλόπιστος και θα μπορούσα να δεχθώ τους ισχυρισμούς σας, ότι θα φέρετε ένα πληρέστερο νομοσχέδιο γύρω απ’ αυτά τα ζητήματα και θα προωθήσετε τον τουρισμό. Όμως η μέχρι τώρα δική σας πορεία στο Υπουργείο Τουριστικής Ανάπτυξης δεν αφήνει περιθώρια, για να έχουμε τέτοιες θετικές σκέψεις. Το μόνο που κάνετε μέχρι σήμερα, είναι να χρεώνετε τα αποτελέσματα της δικής σας απραξίας στις προηγούμενες κυβερνήσεις. 
     Όμως είστε πολύ σωστοί σε δύο ζητήματα, στα ταξίδια και στην τακτοποίηση των «δικών μας παιδιών». Πρόσφατα, υπάλληλο αποσπασμένο στο γραφείο σας, κύριε Υπουργέ, ο οποίος είναι απόφοιτος Γυμνασίου, τον κάνατε διευθυντή στο χιονοδρομικό κέντρο του Παρνασσού. 
     ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): Τι λέτε τώρα;
     ΠΑΝΑΓΙΩΤΗΣ ΣΓΟΥΡΙΔΗΣ: Εγώ σας τα λέω;
     ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): Στο γραφείο μου;
     ΠΑΝΑΓΙΩΤΗΣ ΣΓΟΥΡΙΔΗΣ: Στο Γραφείο του Υπουργού. Ο κ. Τσαπαλής δεν είναι στο δικό σας γραφείο;
     ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): Όχι, δεν είναι.
     ΠΑΝΑΓΙΩΤΗΣ ΣΓΟΥΡΙΔΗΣ: Δεν είναι στο δικό σας, είναι στο Γραφείο του Υπουργού.
     ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): Δηλαδή πετάτε έτσι λάσπες και όπου πάνε;
     ΠΑΝΑΓΙΩΤΗΣ ΣΓΟΥΡΙΔΗΣ: Καταθέτω για τα Πρακτικά την απόφαση της απόσπασης.
     (Στο σημείο αυτό ο Βουλευτής κ. Παναγιώτης Σγουρίδης καταθέτει για τα Πρακτικά την προαναφερθείσα απόφαση, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Είπατε ότι ιδρύσατε το Υπουργείο Τουρισμού. Μάλιστα. Το Υπουργείο Τουρισμού είναι εργαλείο. Ένα εργαλείο όμως για να λειτουργήσει, χρειάζεται πολιτική. Χρειάζεται να υπάρχει συγκεκριμένη πολιτική κατεύθυνση. Υπάρχει τουριστική πολιτική κατεύθυνση; Φοβάμαι πως όχι.
     Την καθίζηση του τουρισμού της προηγούμενης χρονιάς τη χρεώσατε στο ΠΑΣΟΚ ελαφρά τη καρδία. Σας είχα εξηγήσει στην Επιτροπή ότι σε ολυμπιακές περιόδους, το κοινό το οποίο επισκέπτεται τη χώρα, που διοργανώνει τους Ολυμπιακούς Αγώνες, είναι συγκεκριμένο, γιατί τα μεγάλα αθλητικά γεγονότα τα επισκέπτονται συνήθως τουρίστες, οι οποίοι έχουν συγκεκριμένα ενδιαφέροντα. Δεν είναι χρονιά για την οποία θα πρέπει να γίνεται σύγκριση. 
     Αλλά, εντάξει η προηγούμενη χρονιά. Τη φετινή χρονιά με τη διαφαινόμενη καθίζηση, σε ποιον θα τη χρεώσετε; Πάλι το ΠΑΣΟΚ φταίει ή οι δικές σας επιλογές γύρω από τα θέματα της διαφήμισης;
     Τον Οκτώβριο και το Νοέμβριο διαφημίζατε στις διεθνείς πρωτεύουσες να έρθουν τουρίστες να επισκεφτούν την Ελλάδα, που θα διοργανώσει τους Ολυμπιακούς Αγώνες. Μάλιστα το κάνατε με μία λανθασμένη στρατηγική, χρησιμοποιώντας συνθήματα τα οποία έτυχε να είναι κοινά με τη γειτονική μας χώρα –«ζήσε το μύθο της Ελλάδας»- χωρίς εξειδίκευση των διαφημιστικών στόχων. Εξειδικεύσατε τους διαφημιστικούς στόχους; Μάλιστα τη διαφήμιση τη δίνετε και κατ’ ανάθεση, γιατί κηρύξατε το διαγωνισμό άγονο.
     Ας έρθουμε τώρα στη διαχείριση των χρημάτων για τη διαφήμιση. Επειδή είπατε ότι τα χρήματα για τη διαφήμιση, τα οποία δώσατε, είναι πολλά, η «κακή κυβέρνηση του ΠΑΣΟΚ» -εντός εισαγωγικών- δεν είναι αυτή που εξασφάλισε αυτοτελή πόρο από τα Καζίνο της Πάρνηθας και της Κέρκυρας, για να μπορείτε εσείς να έχετε χρήματα για τη διαφήμιση μέσω του ΕΟΤ και να μπορείτε έγκαιρα και σωστά να την προωθείτε; 
     Σας ερωτώ: Τα 40.000.000 ευρώ που πήρατε το 2004 –σας ρωτήσαμε κατ’ επανάληψη και δεν απαντήσατε- πού τα διαθέσατε; Μας είπατε στην επιτροπή ότι δώσατε 61.000.000 ευρώ, δηλαδή τα 30.000.000 ευρώ από τα Καζίνο της Πάρνηθας και της Κέρκυρας –τον αυτοτελή πόρο- και άλλα 30.000.000 ευρώ από το πρόγραμμα δημοσίων επενδύσεων. 
     Στην απάντηση που μου δίνετε σε ερώτηση, μου λέτε ότι είναι όλα κι όλα για το 2005 35.000.000 ευρώ. Αυτή είναι η απάντησή σας. Εσείς μου είπατε στην επιτροπή ότι είναι 61.000.000 ευρώ.
     Όσο δε για το θέμα της διαφάνειας και της μετρημένης διαχείρισης, σας ερωτώ, κύριε Υπουργέ, το εξής: Είναι μετρημένη η διαχείριση, όταν παίρνετε λεφτά από τον ΕΟΤ και από τον ΟΤΕΚ για τα ταξίδια σας και για να αγοράσετε πολυτελείς μερσεντές και υπολογιστές; Όταν παίρνετε λεφτά από τον ΟΤΕΚ, από την τουριστική εκπαίδευση, είναι σαν να κλέβετε εκκλησία.
     (Στο σημείο αυτό την Προεδρική Έδρα καταλαμβάνει ο Β’ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
     Για του λόγου μου το αληθές, σας καταθέτω αυτό. Αφορά τα χρήματα τα οποία πήρατε από εκεί.
     (Στο σημείο αυτό ο Βουλευτής κ. Παναγιώτης Σγουρίδης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Στα πλαίσια της χρηστής διαχείρισης καταργείτε τις διατάξεις του ΑΣΕΠ, προκειμένου να διοριστούν υπάλληλοι στην Εύβοια και ήδη είστε στα δικαστήρια, γιατί έκαναν προσφυγή, οι νόμιμα προσληφθέντες. 
     Διατυμπανίζετε ότι κάνετε οργάνωση του τουρισμού, αποδιοργανώνετε όμως ουσιαστικά τις υπηρεσίες του τουρισμού. Τα γραφεία εξωτερικού του ΕΟΤ αναβαθμίστηκαν υπαγόμενα στο Υπουργείο, λειτουργούν όμως με ευθύνη του ΕΟΤ, όχι με ευθύνη του Υπουργείου. Οι διευθύνσεις τουρισμού των περιφερειών επανήλθαν στον ΕΟΤ, αλλά εδώ και τόσους μήνες δεν έχουν λειτουργήσει. Η στελέχωση των υπηρεσιών του Υπουργείου έχει μετατεθεί στις καλένδες. Προχθές περάσατε μια τροπολογία.
     Στο πλαίσιο αυτό υποθέτω -και αναφέρομαι στις συμβάσεις έργου τις οποίες κάνατε για να πάρετε κόσμο- ότι θα έπρεπε να τον χρησιμοποιείτε γι’ αυτόν το λόγο που τον προσλάβατε. Πήρατε καθαρίστριες. Πείτε μου, τις χρησιμοποιείτε για τον καθαρισμό του κτηρίου ή έχετε ξέχωρο συνεργείο, το οποίο καθαρίζει μεν το κτήριο, τις δε καθαρίστριες -τις οποίες προσλάβατε για να είναι εκτός ΑΣΕΠ- τις πήρατε και τις χρησιμοποιείτε για δακτυλογράφους ή γραμματείς; 
     ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): Εγώ δεν ασχολούμαι με τις καθαρίστριες, κύριε συνάδελφε. Εγώ ασχολούμαι με την τουριστική πολιτική.
     ΠΑΝΑΓΙΩΤΗΣ ΣΓΟΥΡΙΔΗΣ: Και μου απαντήσατε σε μια ερώτηση, κύριε Υπουργέ –το λέω απλώς για τη σεμνότητα και ταπεινότητα την οποία επικαλείστε- ότι: «Αναφορικά με το τελευταίο σας ερώτημα για τους δημοσιογράφους, στερούμενο στοιχείων και ουσίας, άρα ανυπόστατο από μόνο του, δεν επιδέχεται απάντηση και ελέγχεται ως κακόβουλο, δηλωτικό των προθέσεων του ερωτούντος, ο οποίος προφανώς κρίνει…» -δηλωτικό των προθέσεών μου, δηλαδή, ο οποίος κρίνω προφανώς-  «με τα ήθη και τα έργα και τις ημέρες της προηγούμενης κυβέρνησης.»
     Θα σας δώσω μόνο μία σύμβαση, την οποία αποκρύψατε από την απάντησή σας για συγγενείς πρώτου βαθμού. Έχω και άλλες, αλλά δεν τις βγάζω.
     (Στο σημείο αυτό ο Βουλευτής κ. Παναγιώτης Σγουρίδης καταθέτει για τα Πρακτικά την προαναφερθείσα σύμβαση, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Όσο δε για την απορροφητικότητα, οφείλω να σας πω, αγαπητοί συνάδελφοι, ότι κάθε πρόγραμμα στην αρχή του έχει μικρή απορροφητικότητα. Συν τω χρόνω ωριμάζει και η απορροφητικότητα ανεβαίνει. Δεν ανέβηκε η απορροφητικότητα στο πρόγραμμα της Ευρωπαϊκής Ένωσης, εξαιτίας του ότι κάνατε κάποιες ενέργειες. Τελικά, όμως, το φορτωμένο πρόγραμμά σας με παρεμβάσεις και ταξίδια δεν σας αφήνει να προχωρήσετε σε νομοθετικό έργο και αναγκαστικά ήρθαμε να σας αντικαταστήσουμε με την πρόταση νόμου, την οποία κάναμε.
     Ένα νόμο φτιάξατε, το νόμο για τη λειτουργία του Υπουργείου και βγάλατε δύο αποφάσεις. Η μία ήταν για τα τουριστικά λεωφορεία, η οποία -απ’ ό,τι φαίνεται- δεν πρόκειται να υλοποιηθεί και μια δεύτερη απόφαση για τον εκσυγχρονισμό των ξενοδοχείων της Αττικής, τα οποία δεν αξιοποιήθηκαν στους Ολυμπιακούς Αγώνες, γιατί αυτό έρχεται εκ των υστέρων χαριστικώς. Αν αυτό το έργο το θεωρείτε ικανοποιητικό και θεωρείτε ότι πράγματι έχετε προσφορά στον τουρισμό, αυτό είναι θέμα δικό σας. Εσείς φέρτε τις νομοθετικές πρωτοβουλίες σας και πιστέψτε ότι εμείς θα τις συζητήσουμε πολύ καλόπιστα.
     Αλλά σας λέω και τούτο. Αν θέλετε να προχωρήσουν οι επενδύσεις, θα πρέπει να φέρετε αυτό το νομοθετικό πλαίσιο. Αν δεν φέρετε αυτό το νομοθετικό πλαίσιο, τότε ο αναπτυξιακός νόμος καθίσταται ανενεργός. Περιμένουν επενδύσεις στο Πλατύστομο, στην Κύθνο, στα Μέθανα για μονάδες SPA στις τουριστικές μονάδες των ξενοδοχείων και δεν υπάρχει το νομοθετικό πλαίσιο.
     Όσο δε για τις θέσεις του Κομμουνιστικού Κόμματος Ελλάδος και του Συνασπισμού, θα κάνω μόνο ένα σχόλιο. Ο τουρισμός είναι κατεξοχήν έκφραση ιδιωτικής πρωτοβουλίας. Η εμμονή τους στον κρατικοδίαιτο τουρισμό, εποχής όπως πριν πενήντα χρόνια, δείχνει αρτηριοσκλήρωση και μόνο δεινά μπορεί να επιφέρει. 
     Εμείς θέλουμε να πάμε την Ελλάδα και το τουριστικό  προϊόν της Ελλάδας πολλά βήματα μπροστά. Εμείς θα είμαστε καλόπιστοι μαζί σας. Εσείς δείξτε έργο. Αν δεν δείχνετε έργο, εμείς είμαστε υποχρεωμένοι να σας κρίνουμε. Και δυστυχώς μέχρι τώρα δεν δείξατε έργο. Ψηφίστε την πρόταση, γιατί αυτή είναι η πρόταση την οποία θα κατεβάσετε και εσείς μετά από ένα ή δύο μήνες, δεν ξέρω ακριβώς πότε.
     ΠΡΟΕΔΡΕΥΩΝ (Γεώργιος Σούρλας): Ο εισηγητής του ΠΑΣΟΚ κ. Δριβελέγκας έχει το λόγο.
     ΙΩΑΝΝΗΣ ΔΡΙΒΕΛΕΓΚΑΣ: Κύριε Υπουργέ, σας άκουσα με πολύ μεγάλη προσοχή. Στα είκοσι δύο από τα είκοσι επτά λεπτά, που μιλήσατε συνολικά, αναφερθήκατε στο παρελθόν και κάνατε κριτική στην προηγούμενη κυβέρνηση του ΠΑΣΟΚ. Φαίνεται ότι, ένα χρόνο μετά, δεν έχετε ακόμα αντιληφθεί ότι κάθεστε σε έδρανα Υπουργού Κυβέρνησης και οφείλετε να κάνετε προτάσεις, να βρίσκετε λύσεις και να κυβερνάτε. Ελπίζω ότι, αφού δεν καταλάβατε τον πρώτο χρόνο, ίσως να το συνειδητοποιήσετε στο δεύτερο χρόνο, γιατί δεν είναι δυνατόν στα είκοσι δύο από τα είκοσι επτά λεπτά της ομιλίας σας να αναφέρεσθε στο παρελθόν. 
     Ο κύριος Υπουργός, αναφερόμενος σε συναδέλφους, είπε ότι δεν είναι ενημερωμένοι. Πώς να είμαστε ενημερωμένοι, όταν ο κύριος Υπουργός απαξιοί να έρθει τόσο στην επιτροπή όσο και σ’ αυτήν την Αίθουσα; Πόσες φορές χρειάζεται να πούμε ότι ο μέγας Υπουργός πρέπει να καταδεχθεί το Κοινοβούλιο και να ακούσει τις απόψεις των Βουλευτών; 
     Βεβαίως, τον βλέπουμε αλλού. Αν ανοίξουμε τώρα την τηλεόραση, πιθανόν να τον δούμε στα κανάλια. Αν δούμε τα ταξίδια, πιθανόν να τον δούμε στο Κατάρ, στο Μπαχρέιν, στο Χόλλυγουντ. Εκεί, ο κύριος Υπουργός, σίγουρα δουλεύει για τον τουρισμό της χώρας. Θα είναι καλό, όμως, ο κ. Αβραμόπουλος να κατέβει και λίγο χαμηλά, αν θεωρεί ότι βρίσκεται χαμηλά το ελληνικό Κοινοβούλιο, να έρθει κάποια στιγμή εδώ και να μας πει επιτέλους τι ακριβώς κάνει. 
     Κύριοι συνάδελφοι, μιλούμε για τη μεταολυμπιακή προετοιμασία. Ο κύριος Υπουργός είπε ότι όλοι είναι ευχαριστημένοι μ΄ αυτά που κάνουν για τη μεταολυμπιακή προετοιμασία. Δεν μας είπε, όμως, τι ακριβώς κάνουν. Μήπως αυτό που έκανε η κ. Πετραλιά, όταν πήγε στη Θεσσαλονίκη, όπου οργάνωσαν ολόκληρη φιέστα, γιατί χάρισε τα μοτοποδήλατα και τα έβγαλε στην παραλία; Μάλιστα δεν ξέρω, κύριε συνάδελφε, αν ήσασταν κι εσείς περιχαρής για τη μεταολυμπιακή προετοιμασία εκεί στη Θεσσαλονίκη, μπροστά από το άγαλμα του Μεγάλου Αλεξάνδρου, όπως συνηθίζει να είναι ο κύριος Νομάρχης; Αυτή είναι η μεταολυμπιακή προετοιμασία, τουλάχιστον, για τη Βόρεια Ελλάδα; 
     Κύριε Υφυπουργέ, εγώ περιμένω να ακούσω κάποια πράγματα για τον τουρισμό από εσάς, που είστε καθημερινά εδώ και μας ενημερώνετε. Πρέπει να μάθουμε και εμείς που δεν γνωρίζουμε, για να στηρίξουμε όλοι μαζί την προσπάθεια για τον τουρισμό. Δηλαδή, θέλουμε να ξέρουμε ποια είναι αυτή η μεταολυμπιακή προετοιμασία που έχει κάνει η χώρα μας. 
     Σας έχω ακούσει να λέτε ότι σ’ αυτήν τη χώρα δεν έχει γίνει τίποτα. Ο Κοινοβουλευτικός μας Εκπρόσωπος σας είπε ότι σας παραδώσαμε 14.000.000 ευρώ, ενώ εσείς μιλήσατε για 13.000.000. Θα δούμε, όμως, εσείς τι θα παραδώσετε.
     Κύριε Υπουργέ, σας είπαμε ότι υπάρχει μεγάλο πρόβλημα με τη βίζα. Εσείς είπατε ότι έχει βελτιωθεί πάρα πολύ η κατάσταση. Πώς έχει βελτιωθεί; Δημοσίευμα εφημερίδας αναφέρει ότι προχθές χίλιοι διακόσιοι τούρκοι γιατροί ήθελαν να έρθουν στην Ελλάδα, αλλά τελικά προτίμησαν να πάνε στην Αίγυπτο, γιατί δεν μπορούν να βγάλουν βίζα. Θέλουμε να μας πείτε τι ακριβώς θα κάνετε. 
     Στη Βόρεια Ελλάδα και στη Χαλκιδική, εκτός από τα μεγάλα ξενοδοχεία στα οποία έρχονται τουρίστες από τη Γερμανία, την Αγγλία και τη Γαλλία, έχουμε μικρά ξενοδοχεία και ενοικιαζόμενα δωμάτια. Όλοι αυτοί θέλουν να ξέρουν τι θα γίνει μ΄ αυτούς τους ανθρώπους, όπως ανέφερε και ο συνάδελφος από την Πιερία. Θα υπάρξει μείωση της βίζας, θα πάρετε κάποια μέτρα για να μπορούν να έρθουν γρήγορα; Έχετε να μας πείτε κάτι συγκεκριμένο και όχι ότι πήγατε δέκα φορές στο Υπουργείο Εξωτερικών και συναντηθήκατε με τον Υπουργό; Θέλουμε να δούμε το αποτέλεσμα.
     Κύριε Υπουργέ, πρέπει να δείτε την πρόταση που έχει υπογράψει η Γερμανία με τη Ρωσία και την Κίνα για την επιχειρηματική βίζα. Ξέρετε πότε την υπέγραψε; Δείτε την πρόταση και, τουλάχιστον, αντιγράψτε αυτήν την προσπάθεια της Γερμανίας. 
     Μιλάτε για τη διαφήμιση. Αφήστε να δούμε το αποτέλεσμα, γιατί τα πρώτα βήματα σε σχέση με τη διαφήμιση ήταν τραγικά, όμως δεν συμφέρει να το λέμε, γιατί το μόνο που διατυμπανίσατε στις τηλεοράσεις ότι «κάνατε και ράνατε» ήταν ότι τα Χριστούγεννα βάλατε είκοσι αφίσες στο Παρίσι. Φέρατε τα κανάλια της ΝΕΤ και στήσατε, όπως ξέρετε συνήθως να στήνετε, καλές φιέστες. Ο κ. Αβραμόπουλος έχει ειδικότητα σ’ αυτά τα πράγματα. Άλλωστε, το γνώρισε πολύ καλά η Αθήνα με τα καγκελάκια, με τα δέντρα και μ’ όλα αυτά. Τώρα, κύριε Πολύδωρα, το γνωρίζει και όλη η Ελλάδα, αρχίζει να το γνωρίζει με τις φιέστες. Τι έκανε; Έστησε τη φιέστα με είκοσι αφίσες στο Παρίσι. 
     Ξέρετε πότε μπήκαν αυτές οι αφίσες; Μπορείτε να μας πείτε πόσο πληρώθηκαν; Οι πινακίδες είναι κενές, κύριε Υπουργέ. Το λέω σε σας που ξέρετε από Ευρώπη, διότι τα Χριστούγεννα όλος ο κόσμος φεύγει για διακοπές στα βουνά, στα χιόνια και είναι και πάρα πολύ φθηνά. 
     Αυτή είναι η διαφήμιση που κάνατε για τη χώρα ή μήπως είναι η διαφήμιση αυτή, η οποία μας έχει κάνει περίγελο στο εξωτερικό και για τη μεταολυμπιακή προετοιμασία, όπου ακόμη διαφημίζαμε τον Οκτώβριο και το Νοέμβριο ότι γίνονται οι Ολυμπιακοί Αγώνες;
     Κύριε Υπουργέ, μήπως μπορείτε να μας πείτε αν το σύνθημα αυτό που βγάλατε -«come, friend, live the myth and own your very own home»-, το είχε βγάλει και ένας άλλος ταξιδιωτικός οργανισμός της Τουρκίας, που λέει το εξής: «Come, live the myth in Istanbul, Μarmara and Βodrum Αege»; Μήπως έχουμε και κανένα πρόβλημα να μας κάνουν και καμία μήνυση για κλοπή πνευματικής ιδιοκτησίας, δηλαδή ότι με χρήματα του ελληνικού λαού διαφημίζουμε την Τουρκία, τα τουρκικά παράλια; 
     Αυτές φαίνεται ότι είναι οι πράξεις σας, κύριε Υπουργέ. Όπως σας είπα και πριν, εγώ είμαι αισιόδοξος ότι θα κάνετε έργο και μέχρι το τέλος της τετραετίας είμαι βέβαιος ότι θα κάνετε έργο. Σας λέω με πλήρη επίγνωση ότι θα κατορθώσετε να βρείτε Υπουργείο Τουρισμού, όταν βέβαια βρεθεί στην Ελλάδα ο κ. Αβραμόπουλος και δεν θα περιφέρεται ανά τον κόσμο, κύριε Υπουργέ.
     Θα πω δύο λόγια, γιατί ειπώθηκαν πάρα πολλά γι’ αυτό το σχέδιο νόμου. Εγώ δεν κατάλαβα. Δύο πράγματα έχετε πει για την πρόταση νόμου που έχουμε κάνει. Φέραμε μία πρόταση νόμου και την απορρίπτετε, δεν την ψηφίζετε γιατί πρώτον –λέει- είναι αποσπασματική και δεύτερον έχει κάποιες νομοτεχνικές ατέλειες. 
     Εσείς φιλοδοξείτε, κύριε Υπουργέ, το νομοσχέδιο που θα φέρετε, να είναι ένα νομοσχέδιο που θα περιλαμβάνει όλα τα προβλήματα του τουρισμού; Αν είναι έτσι, εμείς πράγματι μ’ αυτό το νομοσχέδιο θέλουμε να βάλουμε τις βάσεις για τον πολύ σημαντικό τομέα του ιαματικού τουρισμού και του θερμαλισμού. 
     Κύριε Υπουργέ, εμείς θέλουμε να σας πούμε ότι, αφού πολλές φορές λέτε ότι δεν έχουμε προτάσεις, τώρα που σας φέρνουμε αυτήν την πρόταση, έπρεπε να δείξετε γενναιότητα, να πείτε ότι είναι σημαντική πρόταση και θα έπρεπε να την υιοθετήσετε, για να δείξουμε στον τουριστικό κόσμο ότι όλοι μαζί πορευόμαστε για το καλό της χώρας. 
     Όμως τι κάνατε; Σας το είπα και πριν και δεν θέλατε να το κατανοήσετε. Σας είπα ότι στις αρχές Νοεμβρίου, μόλις καταθέσαμε την πρόταση νόμου με τον υπεύθυνο συντονιστή μας, τον κ. Παπουτσή, την άλλη μέρα –ήμουν εκεί και σαν εκπρόσωπος του κόμματος με την κ. Αράπογλου και με άλλους Βουλευτές όπως και με τον κ. Σγουρίδη- ήμασταν στη «Φιλοξενία» στην Έκθεση Θεσσαλονίκης. Το μόνο που ανακοίνωσε ο κ. Αβραμόπουλος εκεί, ήταν ότι μέχρι το τέλος Δεκεμβρίου θα φέρνατε την πρόταση για τον ιαματικό τουρισμό. Κανένα πρόβλημα. Εμείς θα συμφωνούσαμε να το φέρνατε και αργότερα, αλλά σας λέω ότι το μόνο που αντέγραψε –γιατί μιλήσατε για ιδέες- ήταν η δική μας ιδέα. 
     Κύριε Πρόεδρε, κλείνω λέγοντας ότι δυστυχώς, κύριε Υπουργέ, εμείς θα σας φέρουμε πολλές ιδέες, αλλά φοβάμαι ότι εσείς δεν θα έχετε ιδέα για το πώς να τις εφαρμόσετε.
     Σας ευχαριστώ.
     ΠΡΟΕΔΡΕΥΩΝ (Γεώργιος Σούρλας): Έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ», με θέμα: «30 χρόνια από το Σύνταγμα του 1975» σαράντα μαθητές και μαθήτριες και τρεις συνοδοί-καθηγητές από το Γυμνάσιο Καλιάνων Κορινθίας.
     Η Βουλή τους καλωσορίζει.
     (Χειροκροτήματα από όλες τις πτέρυγες της Βουλής)
     Το λόγο έχει ο εισηγητής της Πλειοψηφίας κ. Γεώργιος Κοντογιάννης.
     ΓΕΩΡΓΙΟΣ ΚΟΝΤΟΓΙΑΝΝΗΣ: Κύριε Υπουργέ, η συζήτηση μου θυμίζει την παροιμία «Εκεί που μας χρωστάγανε, ζητούνε και το βόδι». Τι εννοώ; Άρθρο του Αδαμάντιου Πεπελάση στην εφημερίδα «ΤΑ ΝΕΑ», 8 Δεκεμβρίου 2004. Σας διαβάζω ένα απόσπασμα: «Θυμάμαι την ένθερμη προσπάθεια του πρώην Διοικητή της Εθνικής Τράπεζας κ. Μίρκου, όταν σε συμφωνία με μεγάλο επενδυτή είχε ετοιμάσει πρόγραμμα δημιουργίας μονάδων εκμετάλλευσης των ιαματικών νερών της Θέρμης Ξάνθης στη ζώνη Πομάκων, ακριβώς πλησίον του Εχίνου. Οι τελευταίες είχαν συνταχθεί από τους καθηγητές Ρίντλερ και Καραγκούνη. Το επενδυτικό πρόγραμμα περιελάμβανε υδροθεραπευτήριο, ξενοδοχειακή μονάδα, διοικητικούς χώρους, καταστήματα, αθλοπαιδιές, ελικοδρόμιο, με τη δέσμευση του Υπουργείου Εθνικής Άμυνας για την εκτέλεση έργων υποδομής. Τι απέγινε; Τίποτα. Γραφειοκρατικές στενόψυχες ανατροπές». Αυτά λέει ο κ. Πεπελάσης στις 8 Δεκεμβρίου 2004 στα ΝΕΑ.
     Τελικά, τέτοια είναι η ενοχή σας, που βιάζεσθε να ξεχάσετε τι μας παραδώσατε; Το κατανοώ.
     Για να έρθουμε στα της προτάσεως, κατ’ αρχήν φαίνεται ότι όλοι συμφωνούμε στην ανάγκη να δημιουργηθεί ειδικό νομοθετικό πλαίσιο για τη λειτουργία του ιαματικού τουρισμού, του θερμαλισμού και του τουρισμού για την υγεία. Σχεδόν όλοι οι ομιλητές επεσήμαναν ότι ο νόμος που διέπει τη λειτουργία του ιαματικού τουρισμού, ανάγεται στο 1920. Και ποιος φταίει γι’ αυτό, κύριοι συνάδελφοι; Δεν φταίμε όλοι όσοι διαχειριστήκαμε την εξουσία από τότε μέχρι σήμερα; Και φυσικά τη μεγαλύτερη ευθύνη έχουν οι πρόσφατες κυβερνήσεις, οι οποίες άφησαν ένα αναχρονιστικό νομοθετικό θεσμικό πλαίσιο να συμπαρασύρει στο τέλμα το θείο δώρο του τεράστιου φυσικού πλούτου των επτακοσίων είκοσι ιαματικών πηγών. Όμως, όπως εξήγησα στην εισήγησή μου, δεν είναι δυνατόν να αντιμετωπίσουμε τμηματικά, αποσπασματικά, όπως θέλετε πείτε το, μια μορφή μόνο του συγκεκριμένου αυτού κλάδου του τουρισμού.
     Εμείς, όπως δεσμεύτηκε και ο Υπουργός, σύντομα θα φέρουμε ολοκληρωμένο σχέδιο νόμου για τον ιαματικό, θεραπευτικό, ιατρικό τουρισμό, αλλά και για το θερμαλισμό. Οι προτάσεις μας θα είναι καινοτόμες και θα φέρουν την ανάπτυξη στην περιφέρεια.
     Μας κατηγορείτε ότι δεν υιοθετούμε την πρότασή σας, μόνο και μόνο επειδή προέρχεται από το ΠΑΣΟΚ. Να ξεκαθαρίσουμε κάτι. Εμείς τέτοια κόμπλεξ δεν έχουμε και το έχουμε αποδείξει και στις συζητήσεις που γίνονται στις επιτροπές, αλλά και εδώ στην Ολομέλεια. Γνωρίζετε, όμως, ότι η πρότασή σας αντίκειται στο άρθρο 73 παράγραφος 3 του Κανονισμού της Βουλής και παρ’ όλα ταύτα την καταθέσατε. Και τι καταθέσατε; Ένα φωτοαντίγραφο του νομοσχεδίου που είχατε καταθέσει πέρσι στις 14 Ιανουαρίου. Και μάλιστα θα μπορούσε να πει κανείς με τα ίδια λάθη, διότι το άρθρο 23 του νόμου που είχατε καταθέσει πέρσι το Γενάρη, είναι αυτούσιο με το άρθρο 22 της πρότασης νόμου. Έχετε τις ίδιες λανθασμένες παραπομπές στο ν. 3010/2002.
     Κύριοι συνάδελφοι, ουσιαστικά η πρότασή σας είναι ένα ξαναζεσταμένο φαγητό. Σας είπα δε ότι το περιεχόμενό της είναι αυτούσιο με εκείνο του νομοσχεδίου που καταθέσατε πέρσι. Το ερώτημα είναι αυτό που έθεσε κι ο κύριος Υπουργός. Γιατί τότε που είχατε την πλειοψηφία, δεν το ψηφίσατε; Και εν πάση περιπτώσει, από πέρσι μέχρι σήμερα υπάρχει μια διαφορετική πραγματικότητα. Φέτος υπάρχει ένα Υπουργείο Τουρισμού που πέρυσι δεν υπήρχε. Και μόνο αυτό, είναι ένας σοβαρός λόγος για να απορριφθεί, αν θέλετε, η πρότασή σας, για τον απλούστατο λόγο ότι οι προτάσεις που κάνετε, δεν είναι εναρμονισμένες ούτε στις νέες δομές του Υπουργείου ούτε στη στόχευση του Υπουργείου για έναν πιο ισχυρό ΕΟΤ και έναν πιο ισχυρό ΟΤΕΚ.
     Και βέβαια μην παινεύεστε ότι φέρατε μια πλήρη πρόταση νόμου. Ήταν η πρώτη που είχατε στο συρτάρι. Αυτή είχε ξεμείνει από πέρυσι.
     Είπατε κατά κόρον ότι έχετε την ομόφωνη στήριξη των δήμων.  Μα, μέσα στο κενό και στην απραξία των είκοσι ετών που υπήρχε, ό,τι και να φέρνατε, ό,τι και να προτείνατε -και τα ελάχιστα θετικά να υπήρχαν- «ναι» θα έλεγαν. 
     Ακούστηκε ότι η πρόταση που καταθέτετε, είναι πρόταση-υπόδειγμα, που μπορούσε να υιοθετηθεί ως οδηγία της Ευρωπαϊκής Ένωσης. Εγώ τουλάχιστον θεωρώ δύσκολο σε οδηγία της Ευρωπαϊκής Ένωσης να περιληφθεί κατάργηση περιβαλλοντικών όρων.
     Με την ευκαιρία, θα ήθελα να θέσω και ένα ερώτημα, επειδή αναφέρεται και μέσα στην πρόταση νόμου που έχετε κάνει. Πότε γίνεται η άρση αναγνώρισης μιας ιαματικής πηγής; Αν εδώ και τριάντα χρόνια δεν αναβλύζει νερό μια ιαματική πηγή, θεωρείται ότι είναι ενεργός ή όχι; Γιατί υπάρχει το παράδειγμα, του Κουνουπελίου, το οποίο εσείς έχετε συμπεριλάβει στις ενεργές πηγές, αλλά –δόξα τω Θεώ- από ένα σεισμό που έγινε τώρα το Δεκέμβρη στο νομό Ηλείας, ανάβλυσε και πάλι, αν και ήταν ανενεργός τόσο καιρό.
     Ο Υπουργός είπε ότι σύντομα θα καταθέσει το αντίστοιχο νομοσχέδιο της Κυβέρνησης και, όπως εξήγησε, θα πρόκειται για ένα ολοκληρωμένο σχέδιο νόμου που θα περιλαμβάνει όχι μόνο το τμήμα του ιαματικού τουρισμού και του θερμαλισμού, αλλά και τον θεραπευτικό τουρισμό και γενικότερα τον τουρισμό της υγείας. Μη μας ζητάτε λοιπόν –τουλάχιστον δεν το θεωρώ σοβαρό- να έρθουμε να ψηφίσουμε τώρα το τμήμα του όλου, που θα φέρουμε εμείς σε δεκαπέντε, είκοσι μέρες, στον ερχόμενο μήνα.
     Κύριε Πρόεδρε, η περίοδος που διανύουμε, είναι κρίσιμη. Η μεταολυμπιακή εποχή έχει ανεβάσει ψηλά τον πήχη για τη χώρα μας. Πρέπει να αποδείξουμε ότι οι υψηλού επιπέδου υπηρεσίες που προφέραμε στην περίοδο των Ολυμπιακών Αγώνων, δεν είναι κάτι το περιστασιακό. Έχουμε, όμως, μια επιπλέον ευκαιρία. Οι καταστροφές που έγιναν στη νοτιανατολική Ασία ίσως αναγκάσουν πολλούς –Ευρωπαίους τουλάχιστον- τουρίστες να στρέψουν ξανά τα βλέμματά τους στις ομορφιές και στα πλεονεκτήματα της πατρίδας μας. Γι’ αυτόν το λόγο πρέπει να κινηθούμε σύντομα, να ξεπεράσουμε αγκυλώσεις και γραφειοκρατικές αντιλήψεις, που μας κράτησαν καθηλωμένους στα σημερινά θλιβερά επίπεδα. Αυτό δεν σημαίνει ότι πρέπει να καταστρατηγήσουμε αρχές, τις οποίες έχουμε κληθεί να υπηρετήσουμε. Κάθε παρέμβασή μας πρέπει να γίνεται με διαφάνεια και σεβασμό στην ιστορία και στο περιβάλλον.
     Προσωπικά είμαι ικανοποιημένος από τη στάση της πολιτικής ηγεσίας του Υπουργείου Τουριστικής Ανάπτυξης στον τομέα αυτό, όπως επίσης είμαι απόλυτα ικανοποιημένος από τη δέσμευσή σας , κύριε Υπουργέ, πως ό,τι θετικό υπάρχει στην πρόταση που κατέθεσε το ΠΑΣΟΚ θα συμπεριληφθεί στο σχέδιο νόμου που θα φέρετε σύντομα προς ψήφιση.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Το λόγο έχει η κ. Ξηροτύρη ως Κοινοβουλευτική Εκπρόσωπος του Συνασπισμού.
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κατά τη συζήτηση της πρότασης νόμου του ΠΑΣΟΚ και τοποθετούμενη επί της αρχής και στην επιτροπή, βεβαίως εξέφρασα την άποψη ότι είναι πλούσιες οι ιαματικές πηγές, οι πόροι κλπ. στη χώρα μας και ότι υπάρχει ανάγκη εκσυγχρονισμού και αναβάθμισης με τη λογική που έχει η πολιτική συγκρότηση και η πρόταση του κόμματός μου. Αυτή η λογική μας δεν συνεκτιμά μόνο τις σύγχρονες ανάγκες, αλλά συνεκτιμά πολύ περισσότερο την ανάγκη αξιοποίησης όλων αυτών με ισχυρές υπηρεσίες, με ισχυρή Τοπική Αυτοδιοίκηση, με διαφάνεια, με όρους υπέρ του δημόσιου συμφέροντος και όχι όπως-όπως και υπέρ των ιδιωτικών επενδύσεων οι οποίες δεν έγιναν και όσες έγιναν δεν απέδωσαν ιδιαίτερα στη χώρα.
     Και τώρα θα ήθελα να αναφερθώ σε κάποιες τοποθετήσεις, οι οποίες είναι εντελώς παράλογες, από την πλευρά των συναδέλφων του ΠΑΣΟΚ.
     Είπε ο πρώην Υπουργός, ο κ. Γεωργακόπουλος, ότι εμείς και το ΚΚΕ δεν ξέρουμε τι μας γίνεται, διότι δεν γνωρίζουμε ότι σε πολλές ιαματικές πηγές πραγματικά ο κόσμος μέσα στα λασπόνερα κλπ., κάνει τη θεραπεία. Επειδή το γνωρίζουμε, κάνουμε αυτήν την κριτική και επειδή εμείς δεν θέλουμε ο κόσμος, ο λαός, οι πολίτες μ΄ αυτόν τον τρόπο να τις χρησιμοποιούν. Και βέβαια δεν θέλουμε οι κρατικές υπηρεσίες να έχουν αυτήν την αντίληψη. Δηλαδή αντί ο πρώην Υπουργός να σκεφθεί, σε τι κατάσταση έφθασαν αυτές οι πηγές επί είκοσι χρόνια που είχαν την ευθύνη, πλήρως εγκαταλελειμμένες και επίσης σε τι κατάσταση βρίσκετε ο κόσμος, οι πολίτες που δικαιούνται να κάνουν χρήση, μέσω του κοινωνικού τουρισμού, μέσω οτιδήποτε άλλου, μέσω του οβολού τους που καταθέτουν γι’ αυτά χρησιμοποιεί την κατάντια που έφερε στον τόπο, σε αυτά τα θέματα, για να ειρωνευτεί τα δυο κόμματα της Αριστεράς. 
     Από την άλλη πλευρά, εμείς είμαστε αναχρονιστές, κρατικιστές κλπ.. Είμαστε αυτοί που θέλουμε τη σύγχρονη αξιοποίηση των φυσικών πηγών πλούτου της χώρας μας. Αλλά παράλληλα θέλουμε και την προστασία τους, για να υπάρχουν και για τις επόμενες γενιές και επειδή ξέρουμε ότι αυτός ο τουριστικός και ο πολιτιστικός πλούτος της χώρας μας είναι το κυριότερο συγκριτικό πλεονέκτημα το οποίο έχει. Σε καμιά περίπτωση, με οποιαδήποτε νομοσχέδια ή υπουργικές αποφάσεις που θα έχουν άλλες στοχεύσεις, δεν μπορεί να γίνεται αυτή η αξιοποίηση. 
     Εμείς είπαμε ότι για να μην υπάρχουν αμιγείς εγκαταστάσεις αξιοποίησης των ιαματικών πηγών -που πραγματικά αυτή η κατάσταση φθίνει – χρειάζονται βέβαια και οι παράλληλες δραστηριότητες -υδατοθεραπείες κλπ.- οι οποίες θα γίνουν από την ιδιωτική πρωτοβουλία, γιατί δεν μπορεί το κράτος να διαθέσει τόσα χρήματα. Αλλά όλα αυτά θα γίνουν μέσα από τον κρατικό σχεδιασμό. Το πώς, δηλαδή, θα αξιοποιηθούν αυτές οι ιαματικές πηγές, θα προστατευθούν και πώς θα δημιουργηθεί αυτό το πλαίσιο αξιοποίησης από το κράτος, από τον ΕΟΤ, από τις υπηρεσίες του κράτους και πώς θα συνδυαστεί ώστε ορισμένες δράσεις τους να δοθούν με διαγωνισμούς, με διαφάνεια στον ιδιωτικό τομέα, αυτό είναι ζητούμενο και από εμάς. 
     Δεν καταλαβαίνω τι προκύπτει απ’ όλη αυτήν τη συζήτηση. Προκύπτει ο αναχρονισμός της Αριστεράς ή το άγχος της Αριστεράς γι’ αυτόν το φυσικό πλούτο της χώρας, για να μπορούν και οι πολίτες του τόπου αυτού να τον χαίρονται και να τον αξιοποιούν και να υπάρχει βέβαια και επενδυτικό ενδιαφέρον, ώστε να υπάρχουν και άλλες δραστηριότητες που θα προσελκύσουν και άλλους τουρίστες; Ο άριστος συνδυασμός αυτών των δυο μας απασχολεί όλους. Και διαπιστώνουμε ότι η μέχρι τώρα κατάσταση δεν ήταν αυτό που θέλουμε και διαπιστώνουμε και τώρα τεράστιες καθυστερήσεις από τη σημερινή Κυβέρνηση, προκειμένου να προχωρήσει σ’ αυτά τα θέματα. 
     Εγώ αναφέρθηκα από την αρχή στα θέματα της βίζας. Συνεχώς αναφέρομαι στους Τούρκους τουρίστες, που τελικά θα πάνε στην Αίγυπτο. Αναφέρθηκα στη διαφημιστική καμπάνια. Τα ίδια και χειρότερα έχει απ’ ό,τι παλιότερες διαφημιστικές καμπάνιες, τις οποίες και η Νέα Δημοκρατία κατηγορούσε, όταν ήταν κυβέρνηση το ΠΑΣΟΚ. Ας συνέλθουμε, λοιπόν. 
     Δεν ξέρουμε σε τι κατάσταση βρίσκονται οι υπηρεσίες του Υπουργείου Τουριστικής Ανάπτυξης; Έγινε μια προσπάθεια να αναβαθμιστεί ο ΕΟΤ, διότι είχε παντελώς χαντακωθεί. Με την έννοια του να μεταφερθούν στις περιφερειακές υπηρεσίες του Υπουργείου Ανάπτυξης οι υπηρεσίες που είχαν μόνο έναν υπάλληλο, διαλύθηκαν οι περιφερειακές υπηρεσίες του ΕΟΤ. Και βέβαια άρχισε ένας φαύλος κύκλος όλης αυτής της σύγχυσης. 
     Ας τα βάλουμε κάτω, κύριοι συνάδελφοι, όλοι μαζί, ο καθένας με το ενδιαφέρον του. Και εγώ εκτιμώ το ενδιαφέρον σας και την αγωνία σας, γιατί σε πολλά θέματα έχετε καταγράψει και εσείς πολλές παραλείψεις από τη δική σας πλευρά. Εμείς καταγράφουμε περισσότερες, που είχαν γίνει στο παρελθόν. 
     Δεν είναι, όμως, δυνατόν να ξορκίζουμε έτσι τα δύο κόμματα της Αριστεράς λέγοντας ότι είναι πίσω και να χρησιμοποιούμε την κατάντια που έχει ο τουρισμός, για να τα ειρωνευτούμε. Έτσι, δεν μπορούμε να κάνουμε διάλογο. 
     Εγώ είπα ότι η πρόταση του ΠΑΣΟΚ έχει θετικά στοιχεία. Δεν συμφωνώ, όμως, με μία αντίληψη που διαχέεται από αυτήν την πρόταση, ότι όλα αυτά τα πράγματα, προκειμένου να αναβαθμιστούν και να λειτουργήσουν, θα πρέπει να μεταφερθούν μόνο στις ιδιωτικές επενδύσεις. 
     Νομίζω, λοιπόν, ότι η Κυβέρνηση πρέπει να δει σοβαρά όλα αυτά τα προβλήματα, που συναρτώνται και με τα θέματα σωστής, ορθής αξιοποίησης και ιδιαίτερα τόνωσης και συμβολής της Τοπικής Αυτοδιοίκησης, για τις διάφορες ιαματικές πηγές και γενικά στο φυσικό πλούτο της χώρας, μέσα από μία συγκροτημένη διαχείριση όλων αυτών των θεμάτων. Και εννοώ συγκροτημένη διαχείριση, που θέλουμε να είναι κατά κύριο λόγο δημόσια διαχείριση. Και από εκεί και πέρα με πρόγραμμα, με διαφάνεια, με συγκεκριμένους διαγωνισμούς να δίδονται και στους ιδιώτες αυτές οι δραστηριότητες, οι οποίες μπορούν να δίδονται.
     Ευχαριστώ, κύριε Πρόεδρε.
     ΠΡΟΕΔΡΕΥΩΝ (Γεώργιος Σούρλας): Ο κ. Καλαφάτης έχει το λόγο.
     ΣΤΑΥΡΟΣ ΚΑΛΑΦΑΤΗΣ: Κύριε Πρόεδρε, επειδή κάποιοι συνάδελφοι, κυρίως από την πλευρά της Αξιωματικής Αντιπολίτευσης, φαίνεται ότι διαθέτουν και ασθενή μνήμη και μαλωμένη, με την έννοια της οργάνωσης και της διοίκησης, αλλά και επειδή κρίνουν εξ ιδίων τα αλλότρια, ήθελα να πω τα εξής:
     Σχετικά με την προσωπική παρατήρηση που έκανε ο συνάδελφος κ. Δριβελέγκας: Εγώ μπορεί να μην παρευρισκόμουν στη συγκεκριμένη δράση, αλλά παρευρισκόμουν είκοσι ημέρες πριν από τις εκλογές σε μία από τις σπανιότατες επισκέψεις του τότε Πρωθυπουργού, του κ. Σημίτη, στο Καυταντζόγλειο Στάδιο Θεσσαλονίκης, όπου οι μηχανές των τρακτέρ, των εκσκαφέων άναψαν λίγα λεπτά προτού γίνει η ζωντανή σύνδεση από την τηλεόραση και όπου, μέσα στα πλαίσια της δημιουργίας εικονικής πραγματικότητας εκείνη την εποχή, φαινόταν, αν θέλετε, στους τηλεθεατές ότι υπήρχε ένας οργασμός σε έργα, τα οποία ήταν σταματημένα και ουσιαστικά ενεργοποιούνταν μόνο με την έλευση του Πρωθυπουργού. Επίσης στην ίδια επίσκεψη, όταν ο κύριος Πρωθυπουργός πήγαινε να παρακολουθήσει την περιφερειακή οδό, δέκα μέτρα πιο κάτω, πράγμα που δεν το έπιανε η κάμερα, βλέπαμε ότι ουσιαστικά ήταν χωματόδρομος. Σ’  αυτά ήμουν παρών.
     Δεύτερον, όσον αφορά το θέμα της ολυμπιακής προετοιμασίας: Η λέξη το λέει από μόνη της. Είναι προετοιμασία. Και δεν υπήρχε καμία μέριμνα από την πλευρά της τότε κυβέρνησης σχετικά με την Ολυμπιακή προετοιμασία και –κάτι ακόμα- σχετικά με την αξιοποίηση και τη διαχείριση των Ολυμπιακών ακινήτων, τα οποία σ’ ένα πολύ μεγάλο βαθμό θα μπορούσαν να βοηθήσουν την τουριστική ανάπτυξη, να συνδεθούν με το τουριστικό προϊόν. 
     Αυτό, όμως, φυσικά προϋποθέτει μία σοβαρή ενασχόληση της κυβέρνησης, τα χρόνια που ήταν βέβαια κυβέρνηση το ΠΑΣΟΚ, τα προολυμπιακά χρόνια, ώστε να μπορέσουμε, παραδείγματος χάρη, να κατασκευάσουμε, να σχεδιάσουμε και να συνδέσουμε το X ολυμπιακό έργο, ώστε να αποτελέσει ένα χώρο για συνεδριακό τουρισμό, που όμως ποτέ δεν έγινε. Επίσης θα έπρεπε να υπάρχει ένας κατάλληλος σχεδιασμός των αθλητικών εγκαταστάσεων, που θα χρησιμοποιούνταν για τους Ολυμπιακούς Αγώνες, ώστε μετά να μπορούν να αξιοποιηθούν για την ανάπτυξη, παραδείγματος χάρη, του αθλητικού τουρισμού. Όλα αυτά, όμως, δεν έγιναν.
     Τρίτον, ακούσαμε να κατηγορούν τον Υπουργό, γιατί ασκεί τα καθήκοντά του πραγματικά με άριστο τρόπο. Προφανώς δεν είναι συνηθισμένοι οι συνάδελφοι της Αξιωματικής Αντιπολίτευσης στο να υπάρχει πλήρης δραστηριοποίηση των Υπουργών της Κυβέρνησης, γιατί πραγματικά κρίνουν εξ ιδίων τα αλλότρια. Προφανώς έχουν συνηθίσει τους Υπουργούς να είναι μέσα στα γραφεία τους, να είναι αποκομμένοι από την πραγματικότητα. 
     Ιδιαίτερα, όμως, σ’ ένα τόσο, αν θέλετε, λεπτό και κομβικό σημείο, όπως είναι ο τουρισμός, είναι υποχρέωση του κάθε Υπουργού να πηγαίνει προς τα έξω, να ανοίγει τις αγορές, να ενημερώνει τον κόσμο και βεβαίως να κάνει μία ουσιαστική έρευνα για ενδεχόμενους επενδυτές. Γιατί η δημιουργία κατάλληλου επενδυτικού περιβάλλοντος είναι μία από τις βασικές προτεραιότητες αυτής της διακυβέρνησης και παίζει πολύ σημαντικό ρόλο και στο κομμάτι του τουρισμού. 
     Και βλέπουμε ότι υπάρχουν νομοθετήματα και από άλλα Υπουργεία. Προχθές, μάλιστα, ψηφίσαμε το νομοσχέδιο για την απλοποίηση της αδειοδότησης των μεταποιητικών επιχειρήσεων. Και θα έρθει και νομοσχέδιο που θα αφορά αντίστοιχα την απλοποίηση της αδειοδότησης των εμπορικών επιχειρήσεων. Γενικότερα, δηλαδή, γίνονται βήματα σε νομοθετικό επίπεδο, για να διευκολυνθούν οι επενδύσεις. Αυτό είναι μία κίνηση: άρση αντικινήτρων, καταπολέμηση της γραφειοκρατίας.
     Η δεύτερη κίνηση -αυτό που κάνει ο κ. Αβραμόπουλος- είναι να ενημερώσει τον κόσμο, κυρίως αυτούς που ενδιαφέρονται να έρθουν να επενδύσουν στην Ελλάδα, σ΄ ένα τόσο κομβικό σημείο.
     Και τέταρτο και τελευταίο –και κλείνω- σχετικά με τα νομοσχέδια: Προφανώς είναι συνηθισμένοι οι συνάδελφοι της Αξιωματικής Αντιπολίτευσης να φέρνουν προς ψήφιση νομοσχέδια. Έτσι είχαν συνηθίσει να κάνουν για πολλά χρόνια, να θέτουν προς ψήφιση νομοσχέδια όταν ήταν κυβέρνηση, νομοσχέδια που ήταν πρόχειρα, κατασκευασμένα αν θέλετε στο γόνατο, που δεν μπορούσαν να έχουν μια στρατηγική ενιαία αντίληψη. Γι’ αυτό είχαμε το φαινόμενο όλα αυτά τα χρόνια να υπάρχουν αρκετά νομοσχέδια, τα οποία ψηφίζονταν μέσα στη Βουλή, αλλά δεν μπορούσαν να εφαρμοστούν, γιατί δεν ήταν σωστά μελετημένα. 
     Κι ερχόμαστε να κατηγορηθούμε εμείς, η Κυβέρνηση των έντεκα μηνών, γιατί πραγματικά έχουμε αντιληφθεί τη σοβαρότητα και την κρισιμότητα του τουριστικού τομέα και γιατί κάνουμε μία πάρα πολύ σωστή δουλειά και στο μορφωτικό επίπεδο και φροντίζουμε να φέρνουμε νομοσχέδια, τα οποία είναι και σωστά από νομοτεχνικής άποψης, αλλά κυρίως εφαρμόσιμα.
     Ευχαριστώ πάρα πολύ.
     ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Παπαγεωργίου.
     ΑΘΑΝΑΣΙΟΣ ΠΑΠΑΓΕΩΡΓΙΟΥ: Κύριε Πρόεδρε, επειδή και ο κ. Καλαφάτης, ο αγαπητός συνάδελφος εκ Θεσσαλονίκης και εγώ εκ του όμορου νομού της Πιερίας, έχουμε βιώσει την παρουσία της Κυβέρνησης, δεν θέλω να επικαλεστώ τα λεγόμενα του Νομάρχη, του κ. Ψωμιάδη, για την αναποτελεσματικότητα της νέας διακυβέρνησης και τις επιπτώσεις αυτής της αναποτελεσματικότητας στη Θεσσαλονίκη. Θέλω, όμως, να τον ρωτήσω: μήπως αν τη σύνδεση της Εγνατίας με την περιφερειακή την έκανε η νέα διακυβέρνηση; Την ανατολική και τη δυτική είσοδο, από και προς τη Θεσσαλονίκη, την έκανε η νέα διακυβέρνηση; Το αεροδρόμιο της Θεσσαλονίκης το έκανε η νέα διακυβέρνηση; Καιρός είναι να τα ακούσουμε και αυτά σ’ αυτήν τη  Αίθουσα.
     ΣΤΑΥΡΟΣ ΚΑΛΑΦΑΤΗΣ: Κύριε συνάδελφε…
     ΑΘΑΝΑΣΙΟΣ ΠΑΠΑΓΕΩΡΓΙΟΥ: Θέλω να πω στον κ. Καλαφάτη και στους εκπροσώπους της Κυβέρνησης ότι ο κ. Αβραμόπουλος και ο κύριος Υφυπουργός, έπρεπε για λόγους συμβολισμού να επισκεφθούν τις πληγείσες περιοχές. Και τέτοιες περιοχές είναι αυτές της Βορείου Ελλάδος, εξαιτίας –όπως προείπαμε- της διαταραχής των Βαλκανίων, της αποκοπής από τις χώρες της Βόρειας και Ανατολικής Ευρώπης. Οι πρώτοι νομοί που έπρεπε να επισκεφθεί, ήταν της Πιερίας, της Χαλκιδικής και όχι αυτές τις οποίες ανέφερε ο εισηγητής της Μειοψηφίας, ο κ. Δριβελέγκας και τις εκτός Ελλάδας, όπως το Hollywood και άλλες όμορφες περιοχές, διότι θα καταντήσει ο κ. Αβραμόπουλος, αντί να είναι Υπουργός Τουρισμού, να είναι ο τουρίστας της Κυβέρνησης της Νέας Δημοκρατίας. Μπορεί να φαντάζει βαριά σαν έκφραση, αλλά αυτή είναι η πραγματικότητα. Τον καλώ λοιπόν, επειδή έδωσε υπόσχεση στους φορείς της Πιερίας –κι έχουν το Σάββατο μία εκδήλωση- να παρευρεθεί και να τους μιλήσει για τα προβλήματα και τις πρωτοβουλίες της Κυβέρνησης.
     Έρχομαι, κύριε Πρόεδρε, στο ουσιαστικό θέμα: 
     Η Κυβέρνηση και ο Υπουργός δεν μας απαντούν γιατί δεν δέχονται τη νομοθετική πρωτοβουλία των Βουλευτών της Αντιπολίτευσης. Είπε σε όλους τους τόνους ότι δεν διαφωνεί. Είπε σε όλους τους τόνους ότι βρίσκεται στη σωστή κατεύθυνση η νομοθετική πρωτοβουλία του ΠΑΣΟΚ. Δεν μας λέει, όμως, γιατί την απορρίπτει. Εγώ θα έλεγα ότι για λόγους εγωισμού, για λόγους μη υιοθέτησης παραγόμενου νομοθετικού έργου ή προετοιμασίας νομοθετικού έργου από την προηγούμενη κυβέρνηση. Θέλει η ίδια να πάρει αυτήν την πρωτοβουλία. Ωραία, να συμφωνήσουμε, να συναινέσουμε, να συμπράξουμε μ’ αυτήν τη λογική. Γιατί δεν σταμάτησε τη διαδικασία στην Επιτροπή Παραγωγής και Εμπορίου και δεν είπε σε μας της Αντιπολίτευσης «ωραία, κύριοι, αυτό το πόνημα το δικό σας θα το αξιοποιήσω μαζί με δικές μας ιδέες και θα το φέρουμε σε τακτό χρονικό διάστημα»; Δεν τα είπε αυτά. Είπε: «Θα φέρω το δικό μου». Το δικό μας το ανέπεμψε μετ’ επαίνου. Θα φέρει το δικό του.
     Ξέρετε τι σημαίνει αυτό; Σημαίνει έναν τυφλό εγωισμό, σημαίνει ότι δεν οριοθετεί το πολιτικό παιχνίδι στη Βουλή με όρους σωστούς. Δεν δέχεται τις προτάσεις, τις πρωτοβουλίες της Αντιπολίτευσης. Δεν θα δικαιούσθε –επειδή τη χρησιμοποιείτε αυτήν τη λέξη- από δω και πέρα να μας λέτε «φέρτε προτάσεις». Γιατί όλοι οι Υπουργοί σε όλους τους λόγους λένε: «Φέρτε προτάσεις, πού είναι οι προτάσεις;». Εμείς τις φέρνουμε κι εσείς τις απορρίπτετε.
     Επειδή ο κύριος Υπουργός μίλησε για τις αρχές Μαρτίου, ημερομηνία που είναι σε δύο ημέρες, θέλω να του πω ότι εάν στο τέλος Μαρτίου ή στο τέλος Απριλίου δεν πάρει σειρά το νομοσχέδιο για το θερμαλισμό και τις ιαματικές πηγές, εάν δεν φέρει νομοθετική πρωτοβουλία η Κυβέρνηση, τότε θα είναι υπεύθυνη απέναντι σ΄ αυτούς οι οποίοι έχουν έτοιμα επενδυτικά σχέδια, απέναντι σε αυτούς οι οποίοι θέλουν να αξιοποιήσουν τις ευκαιρίες, απέναντι σ΄ αυτούς που θέλουν να επενδύσουν. Και τότε δεν ξέρω τι θα λένε ο κύριος Υπουργός και ο κύριος Υφυπουργός στους πολίτες αυτής της χώρας ή στους επενδυτές.
     ΠΡΟΕΔΡΕΥΩΝ (Γεώργιος Σούρλας): Ο κύριος Υπουργός έχει το λόγο.
     ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): Θλίβομαι ειλικρινά, δεν το ήθελα και δεν το περίμενα ότι ελλείψει επιχειρημάτων ο Κοινοβουλευτικός Εκπρόσωπος της Αξιωματικής Αντιπολίτευσης θα ασχολιόταν με καθαρίστριες και κλητήρες. Είπε ψέματα ότι υπάλληλο του πολιτικού μου γραφείου, που ούτε τον γνωρίζω ούτε ανήκει στο πολιτικό μου γραφείο, τον έκανα προϊστάμενο στο τελεφερίκ και άλλες ανακρίβειες.
     Κύριε συνάδελφε, εγώ εκτιμώ το ήθος σας και δικαιούμαι τουλάχιστον τη συγγνώμη σας, γιατί δεν μπορούμε σ’ αυτήν την Αίθουσα να λέμε οτιδήποτε, όταν δεν υφίστανται τέτοια ζητήματα.
     Θέλω να πω στον εισηγητή του ΠΑΣΟΚ πως όταν προκαλείς και ερωτάσαι για ζητήματα για τα οποία άλλοι έχουν την καθοριστική ευθύνη, τουλάχιστον θα πρέπει να απαντάς.
     Εμείς, κύριε συνάδελφε, πράγματι κοιτάμε μπροστά. Αν ασχολιόμασταν με το παρελθόν, δεν θα σας ξέπλεναν ποτάμια. Θα σας πω δυο, τρία χαρακτηριστικά στοιχεία, στα οποία αναφέρθηκε ο Κοινοβουλευτικός σας Εκπρόσωπος, για να καταλάβουμε και να συγκρίνουμε. Ψάχνετε και βρίσκετε το θέμα μιας καθαρίστριας. Τι να συγκρίνουμε; Ότι βάλατε πρόεδρο στον ΕΟΤ αυτόν ο οποίος έκανε τις μελέτες του Οργανισμού και η πρώτη διοικητική του πράξη ήταν να υπογράψει για να πάρει τα λεφτά του; Αυτόν είχατε πρόεδρο του ΕΟΤ! Δεν το ξέρετε; Εγώ ντράπηκα στη Βουλή, όταν έφερα το θέμα. Ο πρόεδρος που είχατε βάλει στον ΕΟΤ, πρώτη διοικητική του πράξη ήταν να υπογράψει για να πάρει τα λεφτά του ως μελετητής στον ΕΟΤ. Τον κάνατε πρόεδρο για να πληρωθεί.
     Πάμε τώρα παρακάτω. Είπατε ότι πήραμε υπολογιστές. Δηλαδή εάν πήραμε υπολογιστές, είναι κακό; Επίσης αναφερθήκατε στα ταξίδια.
     Κύριε Σγουρίδη, δεν ξέρατε ότι η πολιτική ηγεσία έκλεινε Lear Jet για να πηγαίνει βόλτες μαζί με τη συνοδεία της; Έχω καταθέσει τα τιμολόγια, ελάτε στο γραφείο μου να σας τα δείξω, μόνιμα Lear Jet για όλες τις εκθέσεις του εξωτερικού. 
     ΙΩΑΝΝΗΣ ΔΡΙΒΕΛΕΓΚΑΣ: Και ο Υπουργός στο Ηράκλειο με Lear Jet πήγε.
     ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): Θέλετε να πάμε παρακάτω; Εμείς σίγουρα θα πάμε σε Υπουργείο, γιατί δεν είναι εύκολο πράγμα ένα νεοσύστατο Υπουργείο να βρει κτήριο. Όμως η μεταστέγαση εξήντα υπαλλήλων από την οδό Αμερικής στο έτοιμο Υπουργείο Ανάπτυξης μπορεί ποτέ να στοιχίσει 3,5 εκατομμύρια ευρώ και μάλιστα με δύο χειρόγραφα τιμολόγια μεταστέγασης υπαλλήλων χωρίς άλλα παραστατικά; Θέλετε να μιλήσουμε για σπατάλες και σκοτεινά παραστατικά; Αυτά τα έχω καταθέσει εδώ. Γι’ αυτόν το λόγο, «στο σπίτι του κρεμασμένου, μη μιλάτε για σκοινί». Θα σας πω ότι η νέα πολιτική ηγεσία πράγματι αγωνίζεται καθαρά και ξάστερα, για να ανασυγκροτήσει τον ελληνικό τουρισμό. 
     Με ρωτήσατε πού διαφωνούμε στο νομοσχέδιο. Μα, το είπα στην πρωτολογία μου. Εμείς διαφωνούμε σε ό,τι αφορά την πληρότητα του νομοσχεδίου, αλλά και στο γεγονός ότι δεν λαμβάνει υπόψη τη νέα οργάνωση του Υπουργείου Τουριστικής Ανάπτυξης. Είπα πως ό,τι σωστό έχει αυτό το νομοσχέδιο, θα το συμπεριλάβουμε στη δική μας ευρύτερη πρόταση, η οποία πέραν του ιαματικού τουρισμού και του θερμαλισμού, θα διαπραγματεύεται και ζητήματα τουρισμού υγείας και θεραπευτικού τουρισμού, καθώς και το γεγονός ότι αρκετές διατάξεις δεν είναι εναρμονισμένες με τη σημερινή πραγματικότητα, όπως τα spa. 
     Αλλά να ρωτήσω εγώ εσάς, επειδή ξαναρώτησα και δεν μου απαντήσατε: Εσείς που διαφωνούσατε και το φέρατε και μετά το αποσύρατε; 
     IΩΑΝΝΗΣ ΔΡΙΒΕΛΕΓΚΑΣ: Δεν απεσύρθη.
     ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): Εσείς το φέρατε, εσείς το αποσύρατε. Πού διαφωνούσατε; Γιατί δεν το ψηφίσατε; Δεν μας είπατε ποτέ γιατί δεν το ψηφίσατε. Σ΄ αυτήν την Αίθουσα δεν ακούστηκε ποτέ γιατί το φέρατε και δεν το ψηφίσατε. Ρωτάτε εμάς για τις δικές σας πράξεις και παραλείψεις; Έλεος!
     Πάμε παρακάτω. Σας είπαμε λοιπόν -αλλά φαίνεται ότι είναι επιλεκτική και η μνήμη σας και η λογική σας- ότι δεν λειτουργήσατε με γνώμονα μια συγκροτημένη τουριστική πολιτική. Και είπατε ότι επιδιώξατε να αναπτύξετε τις εναλλακτικές μορφές τουρισμού, να εμπλουτίσετε το τουριστικό προϊόν κλπ. Αυτό πώς το επιδιώκατε; Αφού αναπτυξιακό νόμο δεν είχατε φτιάξει, πώς θα το κάνατε αυτό; Έτσι, φραστικά, με λόγια, στον αέρα; Να, γιατί δεν το κάνατε, γιατί δεν μπορούσατε να το κάνετε ποτέ, γιατί δεν δουλέψατε ποτέ πάνω σ΄ ένα πλάνο συγκροτημένης τουριστικής πολιτικής. 
     Είπατε, κύριε Σγουρίδη,  ότι περικόψαμε το πρόγραμμα δημοσίων επενδύσεων. Πού το περικόψαμε; Στον τουρισμό; Γιατί στον τουρισμό το διπλασιάσαμε. Το πρόγραμμα δημοσίων επενδύσεων στον τουρισμό, από πέρυσι, κύριοι συνάδελφοι, έχει αυξηθεί κατά 105%. Είναι διπλάσιο και κάτι. Στη διαφήμιση, επειδή δεν ξέρω πού βρίσκετε τα στοιχεία, κύριε Σγουρίδη, δεκαπλασιάστηκε. Και ξέρετε κάτι; Δεν είναι 40.000.000 τα χρήματα που πήγαν στη διαφήμιση από την ΕΤΑ. Το κονδύλι αυτό κατανέμεται σε διάφορες δράσεις. Θα σας πω εγώ πόσο ακριβώς ήταν, αλλά ούτε κατά διάνοια δεν είναι αυτό που λέτε. Φέτος θα είναι τριάντα ένα που βγήκαν και τριάντα ένα τα οποία θα έρθουν ως έσοδα της ΕΤΑ, περίπου άλλα τριάντα. Γι’ αυτό μίλησα για 60.000.000, τα οποία είναι για στοχευμένες δράσεις. Κι εμείς βέβαια, εάν βάλαμε αφίσες μόνο στο Παρίσι ή όχι, το ξέρει όλη η ανθρωπότητα. Έχουμε αναπτύξει πλήρως τη διαφημιστική μας εκστρατεία σε όλες τις χώρες από την Αμερική –αν θέλετε- μέχρι όλες τις χώρες της Ευρώπης, στη Ρωσία, σε άλλες χώρες αυτήν τη στιγμή, καθώς και σε όλα τα μέσα. Προχθές έδωσα απάντηση και κατέθεσα…
     ΙΩΑΝΝΗΣ ΔΡΙΒΕΛΕΓΚΑΣ: Ποιο; Το «Ελάτε στην Τουρκία»;
     ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): Ακούστε λίγο. Εγώ δεν σας διακόπτω, όταν μιλάτε. Ακούστε και λιγάκι.
     Κατέθεσα προχθές, λοιπόν, στην επίκαιρη ερώτηση που έκανε ο συνάδελφός, εδώ όλα τα στοιχεία για το πού γίνεται και πώς αναπτύσσεται όλο το πρόγραμμα της διαφημιστικής μας εκστρατείας. Σε ό,τι αφορά το δημιουργικό του ΟΔΕ, να σας πω ότι η λέξη «μύθος» ή η λέξη, που επαναλαμβάνεται και σε άλλες διαφημιστικές εκστρατείες, δεν συνιστά ούτε παρανομία, αλλά ούτε και αντιγραφή κανενός. Γιατί πρέπει να ξέρετε ότι το σύνθημα του καθενός έχει μέσα του ή όχι τη δυνατότητα προτροπής του υποψηφίου επισκέπτη. Μέχρι τώρα η διαφημιστική μας καμπάνια, επειδή δεν την παρακολουθήσατε  ποτέ, ήταν στατική, εγωκεντρική, αν θέλετε, με συνθήματα παρωχημένα που τελικά κατέληγαν στο: «Έλα σε μένα». Το ζήτημα είναι να σε ανακαλύψει ο άλλος και να του αφήνεις επιλογές. Δεν είναι έτσι τα δημιουργικά διαφημιστικά, ούτε τα βγάζουν «στο γόνατο» κάποιοι. Εμείς δεν είμαστε σοφοί. Η δουλειά μας είναι να αξιολογούμε και να μπορούμε να διοικούμε σωστά. Πρέπει να ξέρετε, λοιπόν, ότι το σύνθημα αυτό έχει πολύ μεγάλη απήχηση και για να ξέρετε, επειδή δεν το καταλάβατε, δεν είναι της Τουρκίας σύνθημα. Η λέξη «μύθος» απαντάται σε συνθήματα σε δέκα εκατομμύρια φράσεις, αν ανοίξετε το Ίντερνετ. Συνεπώς δεν θα μας εγκαλέσετε και γι΄ αυτό σε απολογία. 
     Κλείνοντας, να σας πω το εξής: Δείτε καλύτερα τα στοιχεία. Τον τουρισμό δεν σας τον παραδώσαμε πέντε εκατομμύρια και τον πήγατε δεκατέσσερα, κύριε Σγουρίδη. Γιατί το 1993, αν πάτε στους πίνακες του ΕΟΤ, θα δείτε ότι ο εισερχόμενος τουρισμός ήταν περίπου δέκα εκατομμύρια, ήταν εννέα εκατομμύρια οκτακόσιες χιλιάδες για να ξέρετε και να μελετάτε. 
     Θέλετε να σας πω και κάτι ακόμα; Όπως επανειλημμένα το έχει γράψει ο Τύπος, έβαζε η Στατιστική Υπηρεσία για χρόνια και τους οικονομικούς μετανάστες της πατρίδας μας, συνυπολογίζοντάς τους ως τουρίστες. Να ξέρετε δε, ότι σε ό,τι αφορά την τουριστική πολιτική της χώρας …
     ΙΩΑΝΝΗΣ ΔΡΙΒΕΛΕΓΚΑΣ:  Υπάρχει άλλη μέθοδος;
     ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριοι συνάδελφοι, μη διακόπτετε.
     ΙΩΑΝΝΗΣ ΔΡΙΒΕΛΕΓΚΑΣ: Υπάρχει άλλη μέθοδος σε όλο τον κόσμο; 
     ΠΡΟΕΔΡΕΥΩΝ (Γεώργιος Σούρλας): Μη διακόπτετε, κύριε συνάδελφε. Δεν σας διέκοψε, όσο εγώ προεδρεύω. Θα μιλήσει ο Κοινοβουλευτικός σας Εκπρόσωπος, ο κ. Σγουρίδης, σε λίγο. Είναι έτοιμος. 
     ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): Σε ό,τι αφορά την τουριστική πολιτική της χώρας, εμείς δεν θεωρούμε τους εαυτούς μας, κύριοι συνάδελφοι, θαυματοποιούς ούτε ότι κρατάμε μαγικό ραβδί για να αναστρέφουμε καταστάσεις και να φτιάχνουμε τα πάντα μέσα σε μια μέρα ή σε μερικές εβδομάδες. Το ίδιο θα ήθελα, βέβαια, να μας θεωρείτε και εσείς. Είμαστε συνηθισμένοι άνθρωποι που κάνουμε μια σοβαρή προσπάθεια. Έχουμε βάλει στόχους, εκπονούμε τη στρατηγική μας και πιστεύουμε ότι θα προσφέρουμε κάτι καλύτερο από το χθες. 
     Να είσθε βέβαιοι ότι μέσα σ’ αυτό το πλαίσιο που προχωρούμε και με θεσμοθέτηση ενός πλαισίου όλων των μορφών που εμπλουτίζουν το τουριστικό προϊόν, βέβαια μέσα από τον αναπτυξιακό νόμο που ψηφίσαμε, θα έχουμε τη δυνατότητα της αναβάθμισης της ποιότητας του προϊόντος μας και θα καταφέρουμε να το εμπλουτίσουμε, όπως το χρειάζεται, προκειμένου να μπορεί να έχει η χώρα μας τουρισμό και τους δώδεκα μήνες του χρόνου.
     Θέλω να σας ευχαριστήσω για όσα θετικά ειπώθηκαν εδώ σε ό,τι αφορά τις προτάσεις σας και να σας πω ότι πρέπει να μας κρίνετε. Εάν θέλετε, να μας κρίνετε και αυστηρά. Αλλά επιβάλλεται να μας κρίνετε δίκαια και πάντοτε σε συνάρτηση με το χρονικό διάστημα που βρισκόμαστε στη Κυβέρνηση, κάνοντας ανάλογα τις συγκρίσεις. 
     Δεν θα αποδεχθούμε, λοιπόν, την πρόταση νόμου για όλους αυτούς τους παραπάνω λόγους. 
     Ευχαριστώ πολύ.
     ΠΡΟΕΔΡΕΥΩΝ (Γεώργιος Σούρλας): Ο Κοινοβουλευτικός Εκπρόσωπος του ΠΑΣΟΚ κ. Σγουρίδης έχει το λόγο.
     ΠΑΝΑΓΙΩΤΗΣ ΣΓΟΥΡΙΔΗΣ: Θα ξεκινήσω λέγοντας ότι η μισή αλήθεια είναι ένα ολόκληρο ψέμα. Όταν ξεκινάς από λάθος προσέγγιση σε κάποια ζητήματα, σαφώς μπορεί στην πορεία να φαίνεται ότι λες κάτι σωστό, αλλά στο τέλος καταλήγεις σ΄ ένα μεγάλο λάθος και πιθανόν σ΄ ένα μεγάλο ψέμα.
     Ακούστηκε εδώ ότι εξ υπαιτιότητος των κυβερνήσεων του ΠΑΣΟΚ δεν έγινε στην περιοχή της Θράκης -και μάλιστα στις Θέρμες της Ξάνθης- το υδροθεραπευτήριο. Θέλω να πω, επειδή κατάγομαι από εκεί, είμαι Βουλευτής της Ξάνθης, ότι δεν έγινε, γιατί οι επενδυτές υπαναχώρησαν. Και υπαναχώρησαν γιατί υπάρχει ένα ιδιαίτερο καθεστώς στην ορεινή μουσουλμανική περιοχή της Θράκης. 
     Γι’ αυτά που ακούστηκαν εδώ, ως προς το θέμα της πρότασης νόμου, ότι η πρόταση αυτή δεν βοηθάει ώστε να υπάρχει και ο λαϊκός τουρισμός με τον τρόπο που αξιοποιούνται οι πηγές, οφείλω να πω ότι αυτή η  πρόταση νόμου προβλέπει ότι έχει υποχρέωση ο επενδυτής να διατηρεί λαϊκά υδροθεραπευτήρια. Είναι υποχρέωσή του, χώρια απ’ αυτό, το αντίτιμο, δηλαδή το μηνιαίο ενοίκιο το οποίο πρέπει να δίδει κάθε μήνα στην Τοπική Αυτοδιοίκηση, είναι περίπου το 15% των εσόδων. 
     Επειδή έγινε λόγος με περισσή ευαισθησία για την προστασία του φυσικού αυτού πλούτου και υπήρξαν και απόψεις ότι η πρόταση αυτή ουσιαστικά στρέφεται εναντίον του περιβάλλοντος, οφείλω να πω ότι οι επιτροπές που προβλέπονται μέσα εκεί, είναι αυτές που θα επιτηρούν και θα προστατεύουν το περιβάλλον.
     Επαναλαμβάνω ότι η πρόταση είναι πλήρης, άρτια νομοτεχνικά. Ήταν αποτέλεσμα, αν θέλετε, της διεργασίας υπηρεσιακών και επιστημονικών παραγόντων. Είχε κατατεθεί. Δεν συζητήθηκε στη Βουλή, για το λόγο ότι υπήρξαν άλλες εξελίξεις και όχι γι’ αυτήν καθ εαυτή την πρόταση. Μην ξεχνάτε ότι μέσα σ’ εκείνο το σχέδιο νόμου περιλαμβανόταν και η υπόθεση του Καϊάφα. Είπε και ο κ. Γεωργακόπουλος εδώ ότι, αν υπήρχε χρόνος, η πρόταση αυτή μαζί με το θέμα του Καϊάφα θα ψηφιζόταν. Και σας είπε συγκεκριμένα μάλιστα ο κ. Γεωργακόπουλος, απευθυνόμενος σε σας, ότι και σεις το ίδιο θα κάνετε. 
     Έρχομαι τώρα σ’ αυτά που ακούστηκαν σχετικά με το ποιος έχει μνήμη μέσα σ’ αυτή την Αίθουσα.  Οφείλω να πω ότι αυτοί που μας ακούν, κρίνουν και μόνο από τη φράση ότι ευτυχώς που ήλθε η Νέα Δημοκρατία και σε τρεις μήνες μπόρεσε η Ελλάδα και εξετέλεσε την υποχρέωσή της ως προς τους Ολυμπιακούς Αγώνες. Προς Θεού! Ακούστηκε ότι οι μπουλντόζες ήταν σταματημένες και ότι έβαζαν μπροστά, όταν ερχόταν ο πρώην Πρωθυπουργός κ. Σημίτης. Άρα, λοιπόν, τα έργα πότε τελείωσαν; Στους τρεις τελευταίους μήνες, όταν ήταν στην Κυβέρνηση ο Κώστας Καραμανλής. Ντροπή.
     Αγαπητοί φίλοι, έχω να σας πω και τα εξής: Εγώ όταν ομιλώ, ομιλώ βάσει εγγράφων τα οποία έχω στα χέρια μου. Δεν ομιλώ έτσι, στον αέρα. Σας είπα προηγουμένως ότι βάλατε διευθυντή του χιονοδρομικού κέντρου Παρνασσού τον κ. Αθανάσιο Τσαπραλή. Τον βάλατε; 
     ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): Όχι, εγώ δεν τον ξέρω.
     ΠΑΝΑΓΙΩΤΗΣ ΣΓΟΥΡΙΔΗΣ:  Εν τοιαύτη περιπτώσει, σας έχω δώσει το χαρτί που αναφέρει «στη συνέχεια με το υπ’ αριθμόν 5 ...διαθέτουμε τον κ. Τσαπραλή Αθανάσιο, υπάλληλο Δημόσιας Βιβλιοθήκης Δελφών, με σχέση εργασίας ιδιωτικού δικαίου, αορίστου χρόνου, κατηγορίας ΔΕ΄ στο Γραφείο του Υφυπουργού». Και Υφυπουργός είναι ο κ. Λιάσκος. 
     ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): Σε ποιο Γραφείο Υφυπουργού;
     ΠΑΝΑΓΙΩΤΗΣ ΣΓΟΥΡΙΔΗΣ:  Δεν ξέρω. Εγώ τη δική σας υπογραφή και το Γραφείο του Υφυπουργού, δεν τα ξέρω. 
     ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): Μπορώ, κύριε Πρόεδρε, να πάρω το λόγο;
     ΠΡΟΕΔΡΕΥΩΝ (Γεώργιος Σούρλας): Κύριε Σγουρίδη, δέχεστε τη διακοπή; Γιατί αυτό είναι μια κατηγορία, για την οποία αντέδρασε σφόδρα ο Υπουργός και είναι και προσωπικό θέμα. Γι’ αυτό παρακαλώ να δοθεί δυνατότητα να απαντήσει ο Υπουργός. 
     ΠΑΝΑΓΙΩΤΗΣ ΣΓΟΥΡΙΔΗΣ: Επιτρέπω τη διακοπή, γιατί θέλω πραγματικά να λυθεί το θέμα. Εγώ καταθέτω χαρτιά.
     ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης):  Κύριε συνάδελφε, πρώτα απ’ όλα, από το Βήμα προηγουμένως είπατε ότι τοποθέτησα, αν κατάλαβε καλά και η Αίθουσα, υπάλληλο του πολιτικού μου γραφείου ως προϊστάμενο στο χιονοδρομικό κέντρο. Αυτό δεν είπατε;
     ΠΑΝΑΓΙΩΤΗΣ ΣΓΟΥΡΙΔΗΣ: Ναι.
     ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): Σας είπα, λοιπόν, ότι εγώ δεν τοποθέτησα ποτέ υπάλληλο του πολιτικού μου γραφείου ως προϊστάμενο σε κάποιο χιονοδρομικό κέντρο. Και είπατε το όνομα. Σας είπα ότι ουδέποτε υπήρχε υπάλληλος με τέτοιο όνομα.
     Επειδή υπογράφω αποφάσεις, εάν για το συγκεκριμένο υπάλληλο έχω υπογράψει απόφαση ότι τον μετακινώ κάπου ...
     ΠΑΝΑΓΙΩΤΗΣ ΣΓΟΥΡΙΔΗΣ: Στο γραφείο το δικό σας. 
     ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): Συγγνώμη, είναι δικός μου υπάλληλος αυτός, του πολιτικού μου γραφείου; Αυτό δεν είπατε πριν; Αναφέρατε ότι είναι κάτι της Βιβλιοθήκης.  
     ΠΑΝΑΓΙΩΤΗΣ ΣΓΟΥΡΙΔΗΣ: Στο Γραφείο του Υφυπουργού.
     ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): Στο Γραφείο, λοιπόν, του Υπουργού μετακινήθηκε ένας υπάλληλος από κάπου...
     ΠΑΝΑΓΙΩΤΗΣ ΣΓΟΥΡΙΔΗΣ: Όχι. Στο Γραφείο του Υφυπουργού, στο δικό σας. 
     ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): Από πού μετακινήθηκε;
     ΠΑΝΑΓΙΩΤΗΣ ΣΓΟΥΡΙΔΗΣ: Δεν ξέρω. Σας καταθέτω το χαρτί. Δείτε το. Εκτός αν υπάρχει τέτοια ανακατωσούρα και έλλειψη πληροφόρησης στο Υπουργείο, που δεν ξέρετε τι υπογράφετε. 
     ΠΡΟΕΔΡΕΥΩΝ (Γεώργιος Σούρλας): Κύριε Σγουρίδη, δεν πρέπει να αρκεστούμε μόνο στη διαβεβαίωση του Υπουργού ότι δεν ήταν ένας από τους ιδιαίτερούς του; 
     ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): Πέραν τούτου, επειδή εγώ δεν έχω χαρτί μπροστά μου, ποιο είναι το μεμπτό; Τι θέλετε να πείτε; Ότι έχω υπογράψει μετακίνηση ενός υπαλλήλου; 
     ΠΑΝΑΓΙΩΤΗΣ ΣΓΟΥΡΙΔΗΣ: Ο κ. Τσαπράλης χθες διορίστηκε διευθυντής του χιονοδρομικού κέντρου Παρνασσού.
     ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): Και λοιπόν, ποιο είναι το πρόβλημα;
     ΠΑΝΑΓΙΩΤΗΣ ΣΓΟΥΡΙΔΗΣ: Σας ρωτάω: Ήταν στο γραφείο σας;
     ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): Ποιος τον διόρισε διευθυντή του χιονοδρομικού κέντρου;
     ΠΑΝΑΓΙΩΤΗΣ ΣΓΟΥΡΙΔΗΣ: Είναι αποσπασμένος υπάλληλος στο Γραφείο του Υπουργού και αποσπάστηκε μετά...
     ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): Αποσπάστηκε προφανώς. Εγώ υπέγραψα τη μετακίνησή του.
     Συγνώμη, κύριε συνάδελφε, για να το ξεκαθαρίσουμε. Ούτε υπάλληλος του πολιτικού μου γραφείου είναι, όπως είπατε εδώ, ούτε αποσπασμένος σε μένα με την έννοια που προαναφέρατε. Ήταν υπάλληλος, δηλαδή, της υπηρεσίας. Αυτό εννοείτε. Γιατί εδώ οι συνάδελφοι κατάλαβαν ότι εγώ πήρα έναν υπάλληλο από το πολιτικό μου γραφείο και τον πήγα κάπου. Γι’ αυτό ήθελα να το ξεκαθαρίσω.
     ΠΑΝΑΓΙΩΤΗΣ ΣΓΟΥΡΙΔΗΣ: Εγώ δεν μίλησα για πολιτικό γραφείο. Είπα «υπάλληλο του γραφείου σας, του Γραφείου του Υφυπουργού». 
     ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): Σ’ αυτό, λοιπόν, το σημείο κρίνεται κάποιος για τις μετακινήσεις που υπογράφει; 
     ΠΑΝΑΓΙΩΤΗΣ ΣΓΟΥΡΙΔΗΣ: Εγώ αυτά τα οποία είπα στη Βουλή, τα είπα με χαρτιά. 
     ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): Κύριε Σγουρίδη, έχω την αίσθηση ότι θα πρέπει να ζητήσετε συγνώμη γι’ αυτό! 
     ΠΡΟΕΔΡΕΥΩΝ (Γεώργιος Σούρλας): Εγώ, όπως και όλοι οι συνάδελφοι εδώ, πιστεύουμε ότι δόθηκαν επαρκείς διευκρινίσεις. 
     ΠΑΝΑΓΙΩΤΗΣ ΣΓΟΥΡΙΔΗΣ: Εγώ κατέθεσα τα σχετικά έγγραφα. 
     ΠΡΟΕΔΡΕΥΩΝ (Γεώργιος Σούρλας): Ο Υπουργός είπε ότι δεν γνωρίζει αυτό το πρόσωπο. Εσείς έχετε ένα χαρτί στα χέρια σας και σοβαρά το επικαλείστε, ωστόσο νομίζω ότι δόθηκαν οι απαραίτητες διευκρινίσεις. 
     Ας προχωρήσουμε, κύριε Σγουρίδη. 
     ΠΑΝΑΓΙΩΤΗΣ ΣΓΟΥΡΙΔΗΣ: Από τη Βιβλιοθήκη Δελφών αποσπάται στο Γραφείου του Υφυπουργού και από το Γραφείο του Υφυπουργού γίνεται διευθυντής του χιονοδρομικού κέντρου Παρνασσού. Γι’ αυτό, λοιπόν, το αιτιολόγησα και είπα ότι εξυπηρετείτε τα δικά σας παιδιά
     ΠΡΟΕΔΡΕΥΩΝ (Γεώργιος Σούρλας): Όμως μην αποδίδετε μια προσωπική ευθύνη και μομφή στον κύριο Υπουργό. 
     Προχωρήστε, κύριε Σγουρίδη. 
     ΠΑΝΑΓΙΩΤΗΣ ΣΓΟΥΡΙΔΗΣ: Περαιτέρω, είπατε ότι κακώς ανέφερα ότι το πρόγραμμα δημοσίων επενδύσεων περικόπτει 1.600.000.000 ευρώ. Σας λέω, λοιπόν, ότι αυτά τα γράφει ο προϋπολογισμός τον οποίο καταθέσατε και ψηφίσατε  στη Βουλή. 
     Λέτε δε, ότι το Υπουργείο σας αύξησε τον προϋπολογισμό των δημοσίων επενδύσεων κατά 105%. Πόθεν τεκμαίρεται αυτό, αφού δεν υπήρχε προϋπολογισμός Υπουργείου πριν; 
     ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): Κάνετε λάθος!
     ΠΑΝΑΓΙΩΤΗΣ ΣΓΟΥΡΙΔΗΣ: Δεν υπήρχε προϋπολογισμός Υπουργείου και από τη στιγμή που δεν υπήρχε προϋπολογισμός Υπουργείου, θεωρείτε ότι τα κονδύλια τα οποία πήρατε, είναι αυξημένα κατά το ποσοστό που σας είπα. 
     ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): Πώς δεν υπήρχε; Δεν ήταν στο πρόγραμμα ανάπτυξης; 
     ΠΑΝΑΓΙΩΤΗΣ ΣΓΟΥΡΙΔΗΣ: Είπατε ότι δεν γνωρίζετε για τα 40.000.000 ευρώ, τα οποία πήρατε το 2004 από το Καζίνο της Πάρνηθας και της Κέρκυρας. Γι’ αυτά τα χρήματα που σας έχουμε πει εδώ κατ’ επανάληψη, θα σας παρακαλέσω πολύ να μας πείτε πού τα αξιοποιήσατε. Το αποφεύγετε επιμελώς! 
     Και εμείς λέμε ότι εσείς θεωρείτε ότι αξιοποιήθηκαν μέσω των ταξιδίων. Θεωρώ, λοιπόν, ότι αξιοποίηση δια των ταξιδίων δεν γίνεται.
     Όσο δε για το θέμα του ότι πήρατε από την ΚΑΕ 0,717, ποσό 60.000 ευρώ για την πληρωμή μετακινήσεων του Υπουργού, του Υφυπουργού, συμβούλων και συνεργατών στο εξωτερικό από τον ΟΤΕΚ, θεωρώ ότι είναι σαν να κλέβετε εκκλησία! Ο ΟΤΕΚ είναι ο Οργανισμός Τουριστικής Εκπαίδευσης, που έχει ανάγκη να αξιοποιήσει αυτά τα λεφτά. Δεν προορίζονται για ταξίδια. 
     Τέλος πάντων, κύριε Υπουργέ, επειδή έχω υπερβεί το χρόνο μου, θα ήθελα να σας πω το εξής. Εκείνο το οποίο εμείς επαναλαμβάνουμε, είναι ότι είναι κρίμα που μέσα σ’ αυτήν την Αίθουσα δεν κάνατε δεκτή μία πρωτοβουλία των Βουλευτών της Αξιωματικής Αντιπολίτευσης. 
     Ας ελπίσουμε ότι αυτό το σχέδιο νόμου για την αξιοποίηση των ιαματικών πηγών και του θερμαλισμού θα έρθει πολύ σύντομα στη Βουλή. Αν δεν έρθει, οι επενδύσεις οι οποίες ήδη έχουν κατατεθεί, δεν πρόκειται να χρηματοδοτηθούν από τον αναπτυξιακό νόμο. Είναι κρίμα αυτές οι επενδύσεις να μείνουν ανενεργείς και πολύ φοβάμαι ότι ο αναπτυξιακός νόμος του 2006 θα καταστεί ανενεργός, διότι οι περιφέρειες της Ελλάδας θα είναι πάνω από τον κοινοτικό μέσο όρο των περιφερειών των είκοσι πέντε χωρών της Ευρωπαϊκής Ένωσης, με αποτέλεσμα να μην μπορούν να χρηματοδοτηθούν. 
     Δυστυχώς, για μένα το μόνο δίκιο που είχατε στη διαφήμιση, ήταν η λέξη «μύθος», διότι το Υπουργείο Τουρισμού έχει καταντήσει πια με τις πράξεις του μόνο ένας μύθος! 
     ΠΡΟΕΔΡΕΥΩΝ (Γεώργιος Σούρλας): Θα απαντήσει ο κύριος Υπουργός. 
     ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): Επειδή μπήκαμε σε ένα προσωπικό ζήτημα, θέλω να πω το εξής: Αν τόση ώρα θέλατε να πείτε ότι μετακινήθηκε κάποιος υπάλληλος με υπογραφή και πήγε διευθυντής κάπου, θα σας πω το εξής: Ξέρω ότι στο γραφείο σας έχετε την πρώην διευθύντρια της Γενικής Γραμματείας. Και βέβαια σε όλες εκεί τις διευθύνσεις, όπως ξέρετε, είναι άνθρωποι που ανήκουν στο χώρο σας και έχετε όλα τα χαρτιά στη διάθεσή σας. Εμείς είμαστε σαν ένα ελεύθερο πεδίο όπου παίρνετε καθημερινά στοιχεία και το γνωρίζω. Αυτό ήταν το μεγάλο θέμα; Γιατί εγώ σας ανέφερα συγκριτικά στοιχεία με βίους και πολιτείες. Έρχεστε εδώ σοβαρά, κύριε Σγουρίδη και μιλάτε για τις μετακινήσεις της πολιτικής ηγεσίας και την αγορά των υπολογιστών των γραφείων, για να κάνετε αντιπολίτευση; Μα, εδώ  εσείς, τουλάχιστον με τη δική σας εμπειρία, θα έπρεπε για άλλα πράγματα να συζητάτε. Αν αυτό είναι αντιπολίτευση, ελάτε να μετρήσετε και τα καύσιμα των αυτοκινήτων που μετακινούνται, για να ξέρετε τι θα πείτε την επόμενη φορά!
     Επειδή, δυστυχώς, μία συζήτηση κατέληξε σε σημεία τέτοια, όπου δεν θα πρέπει κατά την άποψή μου να καταλήξουμε, δεν πρέπει εσείς να μιλάτε ούτε για δικά μας παιδιά ούτε για μετακινήσεις. Ελάτε, λοιπόν, μια μέρα και στο Υπουργείο και στον ΕΟΤ, για να δείτε ποιοι είναι αυτοί, με τους οποίους είναι συγκροτημένες οι υπηρεσίες. Εσείς μιλάτε; 
     ΙΩΑΝΝΗΣ ΔΡΙΒΕΛΕΓΚΑΣ: Επί κυβερνήσεως Τζαννετάκη…. 
     ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): Αφού ολόκληρο το δημόσιο, επί σειρά ετών συστηματικά, αλωνόταν και το κράτος το κάνατε κόμμα, εσείς τώρα μιλάτε για δικά μας παιδιά; Προς Θεού! 
     Κλείνοντας, να πούμε το εξής: Δεν είναι δυνατόν και σε καμία περίπτωση δεν μπορεί μία πρόταση νόμου να γίνει αποδεκτή, η οποία, όπως σας είπα από την αρχή, δεν έχει καμία σχέση με τη σημερινή συγκρότηση του Υπουργείου και επιπρόσθετα δεν έχει σχέση με τη δική μας αντίληψη, που θεωρούμε ότι όλο αυτό το πακέτο, που λέγεται και τουρισμός υγείας και θεραπευτικός τουρισμός σε συνάρτηση με τη νέα οργάνωση, πρέπει να έρθει στη Βουλή. Δεν καταλαβαίνω την επιμονή σας. Εμείς σας είπαμε ότι θα δεχθούμε όλα τα θετικά στοιχεία αυτής της προτάσεως νόμου. Δεν καταλαβαίνω, δηλαδή, γιατί θα πρέπει να τη δεχθούμε αυτούσια, όπως τη θέλατε εσείς, όταν τη φέρατε και δεν την ψηφίσατε εσείς οι ίδιοι. 
     Από ‘κει και ύστερα, θα ήθελα να μιλάμε επί της ουσίας και να πούμε το εξής: Τα αποτελέσματα της δικής μας τουριστικής πολιτικής δεν μπορεί να κριθούν στους ελάχιστους αυτούς μήνες, που παραλάβαμε «αέρα κοπανιστό» και προσπαθούμε να συγκροτήσουμε και το Υπουργείο και την τουριστική πολιτική της χώρας, θα κριθούν μέσα σ΄ ένα βάθος χρόνου. Σας το είπα προηγούμενα, δεν το αντιληφθήκατε. Εφόσον έχετε θετική και καλοπροαίρετη διάθεση, θα πρέπει να αντιλαμβάνεστε ότι βήμα-βήμα κτίζεται μία τουριστική πολιτική και μάλιστα αυτά τα βήματα είναι θετικά προς τη σωστή κατεύθυνση και μόνιμα στο πώς θα αναδείξουμε την Ελλάδα και θα την καταστήσουμε ξανά δημοφιλή τουριστικό προορισμό. 
     Εγώ για άλλη μια φορά θέλω να ευχαριστήσω για τις θετικές προτάσεις και να σας πω να είστε ήσυχοι. Αυτό που δεν κάνατε τόσα χρόνια εσείς, εμείς το κάναμε, φτιάξαμε και Υπουργείο, φτιάξαμε και τουριστική πολιτική και θα δείτε την αναστροφή των αποτελεσμάτων, γιατί έτσι δικαιώνεται ο καθένας και θα κριθούμε, όπως σας είπα, εκ του αποτελέσματος. 
     Σας ευχαριστώ.
     ΠΑΝΑΓΙΩΤΗΣ ΣΓΟΥΡΙΔΗΣ: Κύριε Πρόεδρε, παρακαλώ το λόγο.
     ΠΡΟΕΔΡΕΥΩΝ (Γεώργιος Σούρλας): Κύριε Σγουρίδη, μην αναφερθούμε πάλι στα δικά μας παιδιά, γιατί αν γίνει αυτό, θα προτείνει το Προεδρείο μία διακομματική επιτροπή καταμέτρησης. 
     Ορίστε, έχετε το λόγο.
     ΠΑΝΑΓΙΩΤΗΣ ΣΓΟΥΡΙΔΗΣ: Φτιάξατε Υπουργείο, κύριε Υπουργέ, πολιτική δεν έχετε. 
     Θα σας παρακαλούσα πολύ να αποκτήσετε πολιτική και εφόσον αποκτήσετε πολιτική, να την ασκείτε με διαφάνεια. Εμείς θα είμαστε εδώ και θα σας ελέγχουμε.
     ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, κηρύσσεται περαιωμένη η συζήτηση επί της αρχής της πρότασης νόμου αρμοδιότητας του Υπουργείου Τουριστικής Ανάπτυξης: «Ανάπτυξη του Ιαματικού Τουρισμού και του Θερμαλισμού». 
     Η πρόταση δεν θα τεθεί σε ψηφοφορία, διότι εμπίπτει στις διατάξεις του άρθρου 73 παράγραφος 3 του Συντάγματος.
     Κύριοι συνάδελφοι, έχουν διανεμηθεί τα Πρακτικά της συνεδρίασης της Τρίτης 15 Φεβρουαρίου 2005 και ερωτάται το Σώμα εάν τα επικυρώνει. 
     ΟΛΟΙ ΟΙ ΒΟΥΛΕΥΤΕΣ:  Μάλιστα, μάλιστα. 
     ΠΡΟΕΔΡΕΥΩΝ (Γεώργιος Σούρλας): Συνεπώς τα Πρακτικά της συνεδρίασης της Τρίτης 15 Φεβρουαρίου 2005 επικυρώθηκαν.
     Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
     Με τη συναίνεση του Σώματος και ώρα 16.00΄ λύεται η συνεδρίαση για αύριο ημέρα Παρασκευή 25 Φεβρουαρίου 2005 και ώρα 10.30΄, με αντικείμενο εργασιών του Σώματος: συζήτηση, σύμφωνα με το άρθρο 148 του Κανονισμού της Βουλής, επί του κατατεθέντος πορίσματος της Εξεταστικής Επιτροπής «για τη διερεύνηση των όσων περιλαμβάνονται στις δικογραφίες που διαβιβάστηκαν στη Βουλή με τις υπ’ αριθμ. Ε.Π. 341/20-9-2004 και Ε.Π. 343/21-9-2004 εισαγγελικές αναφορές, σχετικά με θέματα εξοπλισμού των Ενόπλων Δυνάμεων», που ανακοινώθηκε στη Βουλή στις 14 Ιανουαρίου 2005,  σύμφωνα με την ειδική ημερήσια διάταξη που έχει διανεμηθεί.
     Η ΠΡΟΕΔΡΟΣ                                                ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ ΟΛΟΜΕΛΕΙΑΣ 24-2-05		ΣΕΛ.-3-

