ΣΥΝΕΔΡΙΑΣΗ 16-12-1999 (ΠΡΩΙ)
ΠΙΝΑΚΑΣ ΠΕΡΙΕΧΟΜΕΝΩΝ
ΣΥΝΕΔΡΙΑΣΗ ΝΑ'
Πέμπτη 16 Δεκεμβρίου 1999
ΘΕΜΑΤΑ 
Α' ΕΙΔΙΚΑ ΘΕΜΑΤΑ 
1. 'Αδεια απουσίας του Βουλευτή κ. Παπούλια,    
2. Ανακοινώνεται ότι τη συνεδρίαση παρακολουθούν μαθητές, από το Γ' και Δ' Δημοτικό Σχολείο Βριλησίων, το 10ο Δημοτικό Σχολείο Χαλκίδας.
3. Συζήτηση και λήφη απόφασης, επί της προτάσεως του Προέδρου της Ν.  Δημοκρατίας Κ. Καραμανλή και εκατό Βουλευτών του κόμματός του, για σύσταση Εξεταστικής Επιτροπής σχετικά με τη διερεύνηση της διαδικασίας, που αφορά τη διεξαγωγή του διαγωνισμού και την επιλογή του αναδόχου για το "Προκαθορισμένο Στοίχημα",  
4. Συζήτηση επί προσωπικών θεμάτων των Βουλευτών κ. Ε. Κεφαλογιάννη και Μ. Μητσοτάκη,  
5. Αίτηση ονομαστικής ψηφοφορίας Βουλευτών της Ν. Δημοκρατίας και ψηφοφορία για τη σύσταση Εξεταστικής Επιτροπής,  
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ 
1. Κατάθεση αναφορών,  
2. Απαντήσεις Υπουργών σε ερωτήσεις Βουλευτών,  
3. Ανακοίνωση του δελτίου επικαίρων ερωτήσεων της Παρασκευής 17 Δεκεμβρίου 1999,  
ΟΜΙΛΗΤΕΣ 
1. Επί της προτάσεως για τη σύσταση Εξεταστικής Επιτροπής.
ΑΓΓΟΥΡΑΚΗΣ Χ.,  
ΒΕΝΙΖΕΛΟΣ Ε.,  
ΖΑΦΕΙΡΟΠΟΥΛΟΣ Ε.,   
ΙΝΤΖΕΣ Α.,   
ΚΑΛΑΝΤΖΗΣ Γ.,   
ΚΑΡΑΜΑΝΛΗΣ Κ.,   
ΚΑΤΣΙΜΠΑΡΔΗΣ Γ.,   
ΚΕΦΑΛΟΓΙΑΝΝΗΣ Ε.,   
ΛΙΑΝΗΣ Γ.,  
ΛΟΥΛΕ Α.,  
ΝΙΚΟΛΟΠΟΥΛΟΣ Ν.,   
ΟΡΦΑΝΟΣ Γ.,    
ΠΑΛΛΗ- ΠΕΤΡΑΛΙΑ Φ.,   
ΣΜΥΡΛΗΣ-ΛΙΑΚΑΤΑΣ Χ.,   
ΤΣΟΒΟΛΑΣ Δ.,  
ΦΟΥΡΑΣ Α.,  
ΨΑΡΟΥΔΑ- ΜΠΕΝΑΚΗ Α.,  
2. Επί των προσωπικών θεμάτων. 
ΚΕΦΑΛΟΓΙΑΝΝΗΣ Ε.,   
ΜΗΤΣΟΤΑΚΗΣ Κ.,  
ΦΟΥΡΑΣ Α.,  

Π Ρ Α Κ Τ Ι Κ Α     Β Ο Υ Λ Η Σ
Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Δ'
ΣΥΝΕΔΡΙΑΣΗ ΝΑ'
Πέμπτη 16 Δεκεμβρίου 1999 (πρωί)
---------------
Αθήνα, σήμερα στις 16 Δεκεμβρίου 1999, ημέρα Πέμπτη και ώρα 10.35' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από τον κ. Χαράλαμπο Αγγουράκη, Βουλευτή Α' Αθηνών, τα ακόλουθα: (Το κείμενο των ανακοινώσεων υπάρχει στο Τεύχος των Πρακτικών της Βουλής) 
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, έχω την τιμή να σας ανακοινώσω το δελτίο επικαίρων ερωτήσεων της Παρασκευής 17 Δεκεμβρίου 1999.
Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου ('Αρθρο 130 παρ.2&3 Καν.Βουλής). 1. Η με αριθμό 402/13.12.99 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Παναγιώτη Σγουρίδη προς τον Υπουργό Εθνικής Παιδείας και Θρησκευμάτων, σχετικά με την εφαρμογή του άρθρου 42 του ν. 2413/96 για το διορισμό γραμματειακής υποστήριξης στα μειονοτικά σχολεία κλπ.
2. Η με αριθμό 410/14.12.99 επίκαιρη ερώτηση του Βουλευτή της Νέας Δημοκρατίας κ. Δημητρίου Σιούφα προς τον Υπουργό Τύπου και Μέσων Μαζικής Ενημέρωσης, σχετικά με τη διαφάνεια στη διαφημιστική προβολή του Δημοσίου από τα Μέσα Μαζικής Ενημέρωσης κλπ.
3. Η με αριθμό 405/14.12.99 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Δημητρίου Κωστόπουλου προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με τα μέτρα αντιμετώπισης των προβλημάτων των σεισμοπλήκτων της περιοχής Μενιδίου.
4. Η με αριθμό 412/15.12.99 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Πέτρου Κουναλάκη προς τον Υπουργό Τύπου και Μέσων Μαζικής Ενημέρωσης, σχετικά με τα προβλήματα λειτουργίας του Εθνικού Συμβουλίου Ραδιοτηλεόρασης.
5. Η με αριθμό 413/15.12.99 επίκαιρη ερώτηση του Βουλευτή του Δημοκρατικού Κοινωνικού  Κινήματος κ. Γεωργίου Τσαφούλια προς τους Υπουργούς Εθνικής Οικονομίας, Ανάπτυξης, Μεταφορών και Επικοινωνιών σχετικά με το κόστος της τηλεφωνικής μονάδας των εταιρειών κινητής τηλεφωνίας κλπ.
Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου('Αρθρο 130 παρ.2&3 Καν.Βουλής) 1. Η με αριθμό 403/13.12.99 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Θεοχάρη Τσιόκα προς τον Υπουργό Γεωργίας, σχετικά με την καθυστέρηση πληρωμής των οικονομικών ενισχύσεων στους παραγωγούς σιτηρών κλπ.
2. Η με αριθμό 396/9.12.99 επίκαιρη ερώτηση του Βουλευτή της Νέας Δημοκρατίας κ. Βασιλείου Μιχαλολιάκου προς τους Υπουργούς ΥγείαςΠρόνοιας, Εργασίας και Κοινωνικών Ασφαλίσεων, σχετικά με τις προθέσεις του Υπουργείου για μονιμοποίηση των ιατρών με πενταετή προϋπηρεσία στο 'Ιδρυμα Κοινωνικών Ασφαλίσεων κλπ.
3. Η με αριθμό 406/14.12.99 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Χαράλαμπου Αγγουράκη προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με τη λήψη μέτρων επίλυσης προβλημάτων των σεισμοπλήκτων της 7ης Σεπτεμβρίου.
4. Η με αριθμό 411/15.12.99 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Ανδριανής Λουλέ προς τον Υφυπουργό Πολιτισμού (αρμόδιο για θέματα αθλητισμού) σχετικά με τη διενέργεια ελέγχου για οικονομικές ατασθαλίες στην Ελληνική Ιστιοπλοϊκή Ομοσπονδία.
5. Η με αριθμό 394/8.12.99 επίκαιρη ερώτηση του Βουλευτή του Δημοκρατικού Κοινωνικού  Κινήματος κ. Ιωάννη Δημαρά προς τους Υπουργούς Εξωτερικών, Πολιτισμού, σχετικά με την αναδημοσίευση στο εξώφυλλο του Περιοδικού "ΛΙΓΚΑ" της 'Ενωσης Ποδοσφαιρικών Ανωνύμων Εταιρειών, χάρτη της Ευρώπης στον οποίο το κράτος των Σκοπίων αναφέρεται ως Μακεδονία κλπ.  ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, εισερχόμαστε στην ΕΙΔΙΚΗ ΗΜΕΡΗΣΙΑ ΔΙΑΤΑΞΗ Συζήτηση και λήψη απόφασης, σύμφωνα με τις διατάξεις του άρθρου 144 του Κανονισμού της Βουλής, επί της προτάσεως του Προέδρου της Κοινοβουλευτικής Ομάδας της Νέας Δημοκρατίας κ. Κώστα Καραμανλή και εκατό (100) Βουλευτών του Κόμματός του, για σύσταση Εξεταστικής Επιτροπής, με αντικείμενο τη διερεύνηση της διαδικασίας, που αφορά τη διεξαγωγή του διαγωνισμού και την επιλογή του αναδόχου για το "Προκαθορισμένο Στοίχημα".
'Εχω την τιμή να θέσω υπόψη του Σώματος την ομόφωνη απόφαση της Διάσκεψης των Προέδρων για την οργάνωση της συζήτησης, όπως έγινε και στο παρελθόν σε ανάλογες συζητήσεις, δηλαδή να μιλήσουν εκτός από τους Προέδρους των Κοινοβουλευτικών Ομάδων και τους Κοινοβουλευτικούς Εκπροσώπους, εναλλάξ τρεις Βουλευτές από το κόμμα της Νέας Δημοκρατίας και τρεις από το ΠΑΣΟΚ και ανά ένας συνάδελφος από τα τρία κόμματα της ήσσονος Αντιπολίτευσης και ένας εκπρόσωπος των Ανεξαρτήτων.
Σύμφωνα με τον Κανονισμό μπορούν να εγγραφούν και όσοι συνάδελφοι το επιθυμούν με τον οριζόμενο στο άρθρο 137 παράγραφος 2 χρόνο των πέντε λεπτών. Οι εγγραφές των ομιλητών αυτών θα γίνουν μέχρι το τέλος της ομιλίας του δευτέρου απο τους αρχικούς ομιλητές. Ο πρώτος κύκλος των ομιλητών θα έχει χρόνο δεκαπέντε λεπτά, οι υπόλοιποι των δύο μεγαλυτέρων κομμάτων από δέκα λεπτά και οι λοιποί που θα εγγραφούν, όπως είπα, χρόνο πέντε λεπτών. Ο χρόνος των Υπουργών και των Προέδρων των Κοινοβουλευτικών Ομάδων είναι οριζόμενος από τον Κανονισμό,  άρθρο 97 παράγραφος 1 εως 3.  Προτείνουμε επίσης να μην υπάρξουν δευτερολογίες και να ολοκληρωθεί η συζήτηση το αργότερο στις 3.15', ώστε να ακολουθήσει ψηφοφορία και να μπούμε στη συνέχεια στην εμβόλιμη συνεδρίαση που έχουμε, για να  ολοκληρωθεί η συζήτηση του νομοσχεδίου του Υπουργείου Εθνικής Οικονομίας.  Θα γίνει και σ' αυτό ονομαστική ψηφοφορία, η οποία εκκρεμεί.
Συμφωνεί το Σώμα; 
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΟΣ (Απόστολος Κακλαμάνης): Συνεπώς το Σώμα συμφώνησε.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Κύριε Πρόεδρε, μου επιτρέπετε; ΠΡΟΕΔΡΟΣ (Απόστολος Κακλαμάνης): Ορίστε, κύριε Κεφαλογιάννη. ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Αν προκύψουν κάποια θέματα θα παρακαλούσα να έχουμε ολιγόλεπτες δευτερολογίες.
ΠΡΟΕΔΡΟΣ (Απόστολος Κακλαμάνης): Φοβούμαι ότι δεν θα τελειώσουμε έτσι, γιατί θα θέλουν όλοι να δευτερολογήσουν. Πάντως απ' ό,τι βλέπω δεν υπάρχει πολύ θέρμη.
ΧΡΗΣΤΟΣ ΣΜΥΡΛΗΣ -ΛΙΑΚΑΤΑΣ: Ο χρόνος των δεκαπέντε λεπτών ας είναι τουλάχιστον λίγο ελαστικός.
ΓΕΩΡΓΙΟΣ ΛΙΑΝΗΣ: Κύριε Πρόεδρε, ας έχουμε λίγο παραπάνω χρόνο στις πρωτομιλίες.
ΠΡΟΕΔΡΟΣ (Απόστολος Κακλαμάνης): Επειδή η μέρα είναι πολύ βεβαρημένη και λόγω της ονομαστικής ψηφοφορίας που εκκρεμεί στο νομοσχέδιο του Υπουργείου Εθνικής Οικονομίας και επειδή πρέπει να μπούμε αμέσως σ' αυτήν, διότι αύριο αρχίζουμε τον προϋπολογισμό, θα πρέπει να γίνει προσπάθεια, ώστε να τα πούμε όλοι μέσα στα πλαίσια του χρόνου. "Ουκ εν τω πολλώ το ευ". Πρέπει να το τηρήσουμε αυτό, γιατί αλλιώς θα έρθει η ώρα που είπαμε και κάποιοι συνάδελφοι δεν θα μιλήσουν και θα διαμαρτύρονται.  Ο κ. Κεφαλογιάννης έχει το λόγο.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Κυρίες και κύριοι συνάδελφοι, σήμερα συζητούμε πρόταση σύστασης εξεταστικής επιτροπής για το Προκαθορισμένο Στοίχημα. Πρόκειται για την τρίτη κατά σειρά περίπτωση αδιαφάνειας που άπτεται των τυχερών παιχνιδιών, μαζί με το βιντεολόττο και το ΞΥΣΤΟ.
Πριν από μερικούς μήνες ο Πρωθυπουργός αναγκάστηκε να οδηγηθεί σε άτακτη φυγή, σε άτακτη υποχώρηση, μετά την παρέμβαση του Αρχηγού της Αξιωματικής Αντιπολίτευσης για το γνωστό θέμα των κουλοχέρηδων.
Την προηγούμενη Τρίτη είχαμε την ευκαιρία να συζητήσουμε το άλλο μεγάλο θέμα των τυχερών παιχνιδιών, το ΞΥΣΤΟ, όπου από τη συζήτηση που έγινε κατεδείχθη ότι η Κυβέρνηση και ο αρμόδιος Υπουργός με πράξεις και παραλείψεις τους έβαλαν σε κίνδυνο, έβλαψαν ουσιαστικά τα συμφέροντα του ελληνικού δημοσίου με την ανανέωση της σύμβασης για το ΞΥΣΤΟ. Τώρα συζητούμε το Προκαθορισμένο Στοίχημα.
'Εχουμε, κυρίες και κύριοι συνάδελφοι, μια Κυβέρνηση που η μόνη της συνέπεια είναι η συνέπεια στην αδιαφάνεια και στη προνομιακή παραχώρηση του δημοσίου χρήματος σε λίγους έχοντες και κατέχοντες, φίλους της Κυβέρνησης, που και αυτοί με τη σειρά τους με πρωτοφανές πείσμα, αλλά και με αγωνία προσπαθούν να στηρίξουν την Κυβέρνηση μέχρι τις εκλογές.
Είναι μια πολιτική που έχει γίνει "σχολή" στην αδιαφανή διαχείριση του δημοσίου χρήματος τόσο στα δημόσια έργα όσο και στις κρατικές προμήθειες. Δημόσια έργα, στα οποία τα μισά χρήματα χάνονται από την Τράπεζα της Ελλάδος στα εργοτάξια και τις κρατικές προμήθειες, όπου το ελληνικό δημόσιο αναγκάζεται πολλές φορές να πληρώνει σε τιμές διπλάσιες απ' αυτές που ισχύουν διεθνώς.
(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΠΑΝΑΓΙΩΤΗΣ Ν. ΚΡΗΤΙΚΟΣ) Ας έρθουμε τώρα στο προκείμενο θέμα του Προκαθορισμένου Στοιχήματος.  Ας πάρουμε τα πράγματα με τη σειρά.
Τον Ιούλιο του 1996 ψηφίστηκε ο νόμος που αναθέτει στον ΟΠΑΠ την αποκλειστική διαχείριση του Προκαθορισμένου Στοιχήματος. Τον ίδιο χρόνο έγινε διαγωνισμός για την ανάδειξη συμβούλου του ΟΠΑΠ, για το Προκαθορισμένο Στοίχημα, διαγωνισμός που απέβη άγονος. Το Σεπτέμβριο του 1997 δημοσιεύθηκε το προεδρικό διάταγμα για την οργάνωση του Προκαθορισμένου Στοιχήματος, λίγες μέρες πριν -και αυτό έχει σημασία και θα το αναπτύξω παρακάτω στην ομιλία μου- δημοσιεύθηκε η διακήρυξη, τον Ιανουάριο πραγματοποιήθηκε δημόσιος διεθνής διαγωνισμός για το συγκεκριμένο στοίχημα και το Μάρτιο του 1999 υπεγράφη η σύμβαση. Τα λέω για να συμφωνήσουμε με τις ημερομηνίες.
Κυρίες και κύριοι συναδελφοι, η διαδικασία διεξαγωγής, η διακήρυξη και ο ίδιος ο διαγωνισμός δημιουργούν πραγματικά τεράστια ερωτηματικά.  Υπάρχουν βάσιμες υπόνοιες ότι ο διαγωνισμός ήταν προσανατολισμένος στις προδιαγραφές και τις απαιτήσεις του αναδόχου, μια διαδικασία επιεικώς επιλήψιμη σε πολιτικό, νομικό και ηθικό επίπεδο.
Η μεθόδευση του στοιχήματος, θα μου επιτρέψετε τη σκληρή λέξη, το στήσιμο του διαγωνισμού, αποδεικνύεται από τη διακήρυξη του Προκαθορισμένου Στοιχήματος, που στη σελίδα 6 αναφέρει χαρακτηριστικά ότι τα παιχνίδια θα διεξαχθούν σε on line μορφή, με βάση την τεχνολογία του ΟΠΑΠ. Και παρακάτω στη σελίδα 67 συνεχίζει: "Οι τερματικές μηχανές των πρακτορείων θα είναι του τύπου LT1 και LT1E της εταιρείας INTRAKOM".
Η μεθόδευση του στοιχήματος αποδεικνύεται από το γεγονός ότι το προεδρικό διάταγμα εκδόθηκε έξι μέρες μετά τη διακήρυξη του διαγωνισμού, προεδρικό διάταγμα που έδινε τη δυνατότητα σε ιδιώτες να διοργανώνουν παιχνίδια του ΟΠΑΠ. Δηλαδή, η Κυβέρνηση του ΠΑΣΟΚ, που τόσο πολύ κόπτεται για τους δημοκρατικούς μας θεσμούς, που τόσο πολύ κόπτεται για το θεσμό του Προέδρου της Δημοκρατίας δεν είχε τη δημοκρατική ευαισθησία να περιμένει να υπογραφεί το προεδρικό διάταγμα, να δημοσιευθεί και μετά να δώσει στη δημοσιότητα τη διακήρυξη του Προκαθορισμένου Στοιχήματος.
Προς τι, κύριε Υπουργέ, αυτή η σπουδή, γιατί αυτή η βιασύνη η οποία εκθέτει και το δημοκρατικό μας πολίτευμα και πολύ περισσότερο την ηγεσία του Υπουργείου Πολιτισμού; Αλλά η μεθόδευση αποδεικνύεται επίσης και από το γεγονός ότι στο διαγωνισμό προσήλθαν μόνο δύο εταιρείες, δηλαδή η εξής μια. Ο μελλοντικός ανάδοχος του συγκεκριμένου συστήματος, γιατί η άλλη εταιρεία CROULIN ltd είναι μια εταιρεία μικρή έως ανύπαρκτη, με τέσσερα μόνο πρακτορεία σε μια μεσαία πόλη της Βρεταννίας το 'Ιψουιτς.
Πρόκειται λοιπόν για μια συμπαιγνία, πρόκειται για ένα στημένο διαγωνισμό, θα μου επιτρέψετε την έκφραση, πρόκειται για ένα διαγωνισμό "μαϊμού".
Βέβαια οι δεκαέξι εταιρείες που είχαν εκδηλώσει ενδιαφέρον αρχικά -και εδώ πρέπει να σημειωθεί ότι η εταιρεία που τελικά ανέλαβε το Προκαθορισμένο Στοίχημα δεν είχε εκδηλώσει αρχικό ενδιαφέρον για το συγκεκριμένο διαγωνισμό- τράπηκαν σε άτακτη φυγή και οι εκπρόσωποί τους ακόμα τρέχουν.
Η αδιαφάνεια και η μεθόδευση του όλου διαγωνισμού αποδεικνύεται επίσης και από το γεγονός ότι για εφτά μήνες ο ΟΠΑΠ αλληλογραφούσε με την εταιρεία, η οποία ανέλαβε το Προκαθορισμένο Στοίχημα, σχετικά με τις λειτουργικές προδιαγραφές του διαγωνισμού.
Η εφημερίδα "ΕΛΕΥΘΕΡΟΤΥΠΙΑ" αποκάλυψε αυτή την αλληλογραφία και εξ' αυτού του γεγονότος υποχρεώθηκε η Κυβέρνηση τον Ιούνιο του 1998, λίγες μέρες μετά τα δημοσιεύματα, να καταθέσει στη Βουλή τη σχετική αλληλογραφία. Δώδεκα σημαντικές συνολικά επίστολές αντηλλάγησαν μεταξύ ΟΠΑΠ και της συγκεκριμένης εταιρείας, εκτός όλων των άλλων επαφών, οι οποίες υπήρχαν μεταξύ τους.
ΑΝΔΡΕΑΣ ΦΟΥΡΑΣ (Υφυπουργός Πολιτισμού): Πρωτοκολλήθηκαν κιόλας; 
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Θα τα πούμε και παρακάτω και για την κοινοβουλευτική τακτική που ακολουθείτε.
Αν υπήρχε ευαισθησία σε θέματα διαφάνειας, κάτι που φαίνεται ότι είναι σπάνιο για την Κυβέρνηση του κ. Σημίτη και μόνο η συνεργασία του ΟΠΑΠ με τη μελλοντικά ανάδοχο εταιρεία του στοιχήματος επέβαλε τον αποκλεισμό της εταιρείας αυτής από το διαγωνισμό και την διεξαγωγή του συγκεκριμένου διαγωνισμού από τον ΟΠΑΠ, όπως ακριβώς δηλαδή πρότεινε η μελέτη σκοπιμότητας του συγκεκριμένου διαγωνισμού, η οποία έγινε κατόπιν εντολής του Οργανισμού και του Υπουργείου.
Κυρίες και κύριοι συνάδελφοι, πρόκειται για ένα φωτογραφικό διαγωνισμό. Και τι άλλο από φωτογραφικός θα μπορούσε να είναι ένας διαγωνισμός με δεδομένη την τεχνολογική υποδομή του ΟΠΑΠ, που μόνο η συγκεκριμένη εταιρεία, που πήρε το διαγωνισμό και γνώριζε τις δυνατότητες του συστήματος, μπορούσε να δεσμεύει τους σχεδιασμούς οποιουδήποτε ενδεχόμενου ανταγωνιστή; Η μελέτη της σκοπιμότητας και πάλι του ΟΠΑΠ είχε με τον πιο επίσημο και σαφή τρόπο καταδείξει αυτό το πλεονέκτημα του αναδόχου.
Το φωτογραφικό, επίσης, του διαγωνισμού προκύπτει και από την αλληλογραφία. Αν κανείς αναγνώσει την αλληλογραφία θα δει ότι τα θέματα της αλληλογραφίας ήταν οι λειτουργικές προδιαγραφές του συστήματος.  Συνεπώς η αλληλογραφία είχε αντικείμενο το συγκεκριμένο διαγωνισμό. Είχαν μάλιστα επεξεργαστεί τουλάχιστον δύο από τα συμπεριλαμβανόμενα στο διαγωνισμό στοιχήματα.
Επίσης, κυρίες και κύριοι συνάδελφοι, πρόκειται για διαγωνισμό που προπαρασκευάστηκε και προμελετήθηκε για να τεθεί στη συγκεκριμένη εταιρεία.
Το 1996 ο ΟΠΑΠ για να κηρύξει άγονο το διαγωνισμό για την ανάδειξη συμβούλου, ζήτησε από τις τέσσερις εταιρείες εγγυήσεις για τις αποδόσεις, για το ρίσκο των παιχνιδιών, για το risk managment, για τις εισπράξεις του δημοσίου και τόσα άλλα. Μα, αυτά είναι, αν θέλετε, δικαιολογίες για αφελείς. Ουδείς σύμβουλος αναλαμβάνει δεσμεύσεις τέτοιου είδους. Μόνο συμβουλές θα μπορούσε να δώσει. Το επιχειρηματικό ρίσκο θα το αναλάμβανε ο οργανισμός. Συνεπώς ο δήθεν διαγωνισμός για σύμβουλο απλώς ήταν για τα μάτια του κόσμου, ήταν για να τηρηθούν τα προσχήματα, ήταν αν θέλετε για να πείσουν αφελείς.
Υπάρχει ακόμη ένα θέμα ασυμβίβαστου μεταξύ της ιδιοκτησίας ομάδων ποδοσφαίρου και μπάσκετ -άσκησε ο εισαγγελέας του Πειραιά ποινικές διώξεις, κύριε Υπουργέ, και το γνωρίζετε καλύτερα από όλους μας σε αυτήν την Αίθουσα- και της οργάνωσης Προκαθορισμένου Στοιχήματος. Το γεγονός ότι ο ΟΠΑΠ ισχυρίζεται ότι κατά την ελληνική νομοθεσία δεν υπάρχει ασυμβίβαστο, είναι δηλωτικό των προθέσεων του ΟΠΑΠ, αλλά και της Κυβέρνησης.
Προκύπτει ένα τεράστιο πρόβλημα αξιοπιστίας για το Προκαθορισμένο Στοίχημα και σίγουρα υπάρχει ένα ασυμβίβαστο. Για παράδειγμα στο Ηνωμένο Βασίλειο, στη Μεγάλη Βρετανία, όταν το συγκρότημα του κ. Μέρντοχ του γνωστού μεγιστάνα του Τύπου και των media επιχείρησε να εξαγοράσει τη δημοφιλή ποδοσφαιρική ομάδα Manchester United η επιτροπή ανταγωνισμού της Μεγάλης Βρετανίας απαγόρευσε την εξαγορά αυτή.
Τώρα όσον αφορά τις πολιτικές δεσμεύσεις της ηγεσίας του Υπουργείου Πολιτισμού και του Υπουργείου Αθλητισμού, ότι στο Προκαθορισμένο Στοίχημα δεν θα επιτραπεί η συμμετοχή ελληνικών αθλητικών αγώνων, αυτό είναι παραπλανητικό. Διότι ενώ η δήλωση αυτή προηγήθηκε πολλούς μήνες πριν από την υπογραφή της συμβάσεως, στη σύμβαση δεν αναφέρεται σε κανένα σημείο αυτή σας η πολιτική θέληση, η πολιτική σας δήλωση.
ΑΝΔΡΕΑΣ ΦΟΥΡΑΣ (Υφυπουργός Πολιτισμού): Δεν διαβάσατε καλά.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Διάβασα πολύ καλά. Σε ένα σημείο μάλιστα αναφέρει για το μπάσκετ. Θα τα πούμε στη συνέχεια. Γι' αυτό ζήτησα και δευτερολογία, κύριε Υπουργέ.
Ας έρθουμε τώρα στις εγγυήσεις, τις δήθεν εγγυήσεις του εργολάβου. Οι όροι που δέχθηκε ο ΟΠΑΠ είναι εκτός διακήρυξης, αφήνοντας απροστάτευτο τον οργανισμό. Για παράδειγμα στο άρθρο 18 παράγραφος 1 -για να σας δείξω ότι διαβάζουμε και τις συμβάσεις, τις οποίες εσείς αρνείστε να καταθέσετε στη Βουλή- καταθέτει συγκεκριμένα στη σύμβαση αυτή ότι εάν ο αριθμός των πρακτορείων είναι μικρότερος των χιλίων πεντακοσίων, δεν παρέχεται εγγύηση ελάχιστης είσπραξης. Εάν αυτό το δούμε σε συνδυασμό με τα άρθρα 9.2 και 9.9 της συμβάσεως, όπου ο εργολάβος χαρακτηρίζει την καταλληλότητα των πρακτορείων, προκύπτει ένα μεγάλο θέμα διασφάλισης του διαγωνισμού και των εγγυήσεων, τις οποίες ο ανάδοχος οφείλει να δώσει στο ελληνικό δημόσιο.
Επίσης, στο άρθρο 20 ουσιαστικά παρατείνεται η διάρκεια της σύμβασης.  Με βάση το άρθρο αυτό η παρούσα σύμβαση έχει διάρκεια επτά χρόνια με αφετηρία την ημερομηνία που θα επιτευχθεί η διαθεσιμότητα δύο χιλιάδων πρακτορείων. Αυτό λέει η σύμβαση στο άρθρο 20. Δηλαδή ο εργολάβος πέτυχε παράταση της συμβάσεως, απενεργοποίηση των εγγυήσεων του αναδόχου. Αυτό, δηλαδή, αν δεν είναι σκάνδαλο, αυτό αν δεν είναι παραβίαση της διακήρυξης, αυτό αν δεν είναι παραποίηση του ίδιου του διαγωνισμού, τότε οι λέξεις έχουν χάσει το νόημά τους και πρέπει, κύριε Υπουργέ, να βρούμε άλλο λεξιλόγιο να συνεννοηθούμε. 'Ισως αυτό που ανακάλυψε ο Πρωθυπουργός στο Ελσίνκι για να αναγνώσει....
ΧΡΗΣΤΟΣ ΣΜΥΡΛΗΣ-ΛΙΑΚΑΤΑΣ: Αφήστε το αυτό. Μην το αγγίζετε αυτό. 
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: ... την απόφαση του Ευρωπαϊκού Συμβουλίου για τη σύνδεση με την Τουρκία, το θέμα της διπλής ανάγνωσης, κύριοι συνάδελφοι.
Τέλος, υπάρχει ένα θέμα πολιτικής και κοινοβουλευτικής τάξης, το οποίο σας αφορά. Είναι η μη κατάθεση της σύμβασης στη Βουλή. Με δύο ερωτήσεις είχα την ευκαιρία να συζητήσω αυτήν τη σύμβαση τον Απρίλιο και το Μάιο του 1999. Αρνηθήκατε πεισματικά να την καταθέσετε. 'Ιδια αίτηση κατάθεσης εγγράφου σας έχουν κάνει και άλλοι Βουλευτές της Νέας Δημοκρατίας, αλλά και άλλων κομμάτων. Αρνηθήκατε και σε αυτούς με μία και μόνη δικαιολογία. 'Οτι η σύμβαση περιέχει εμπιστευτικές πληροφορίες.
Θα μου επιτρέψετε να σας πω ότι είναι δικαιολογία αστεία, δικαιολογία για αφελείς, επειδή πρόκειται για δημόσιο διεθνή διαγωνισμό από τη μία μεριά και από την άλλη γιατί μετά από μερικούς μήνες έστειλε -ακούστε κοινοβουλευτική πρακτική, κύριοι συνάδελφοι- ο Υπουργός και ο ΟΠΑΠ αυτή τη σύμβαση στο γραφείο μου. Καταργήσαμε, δηλαδή, τον κοινοβουλευτικό έλεγχο, καταργήσαμε την κοινοβουλευτική πρακτική και αρχίσαμε την αλληλογραφία μεταξύ των γραφείων των Υπουργών και των Βουλευτών, μεταξύ των διευθυντών και διευθύνοντων συμβούλων των οργανισμών και των Βουλευτών. Αυτή είναι η κοινοβουλευτική πρακτική και τα νέα ήθη, μέσα στο Κοινοβούλιο.
ΑΝΔΡΕΑΣ ΦΟΥΡΑΣ (Υφυπουργός Πολιτισμού): Διαμαρτύρεστε για το γραμματόσημο δηλαδή.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Κύριε Υπουργέ, αυτή είναι η πραγματικότητα. Το γνωρίζετε πολύ καλά και οφείλετε να απολογηθείτε, διότι εδώ μιλάμε στο Εθνικό Κοινοβούλιο και αν θέλουμε να περιφρουρήσουμε τη δημοκρατία αυτές τις πρακτικές δεν πρέπει να τις ακολουθείτε.
Τα ερωτήματα, όμως, παραμένουν. Γιατί δεν κατατέθηκε στη Βουλή η σύμβαση; Η απάντηση είναι απλή. Επειδή περιέχει όρους που ο ΟΠΑΠ δεν είχε δικαίωμα να εκχωρήσει και το γνωρίζετε πολύ καλά. Ουσιαστική διαχείριση του Προκαθορισμένου Στοιχήματος. Επιλογή αθλητικών γεγονότων.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) Τελειώνω, κύριε Πρόεδρε.
Υπόδειξη πρακτορείων. 'Ιδρυση νέων πρακτορείων ΠΡΟΠΟ. Μεγάλο θέμα ρουσφετολογικό για τις εκλογές. Τηλεφωνικό στοίχημα, που δεν έχει καθιερωθεί από το νόμο. Ανάθεση του Προκαθορισμένου Στοιχήματος στην Κύπρο, χωρίς να υπάρχει διακρατική συμφωνία.
Ποιος νομοθετεί σε αυτήν τη χώρα; Δεν νομοθετεί η Βουλή, δεν νομοθετεί η Κυβέρνηση, αλλά νομοθετούν οι οργανισμοί από ό,τι φαίνεται, νομοθετούν οι προγραμματικοί μας προμηθευτές. Περί αυτού πρόκειται.  Και το θράσος δεν φτάνει εκεί. Αρχίζουμε να νομοθετούμε και για άλλα κράτη, όπως είναι η Κύπρος. 'Εχουν λογική όλα αυτά, κύριε Υπουργέ; Πολύ φοβάμαι πως όχι.
ΑΝΔΡΕΑΣ ΦΟΥΡΑΣ (Υφυπουργός Πολιτισμού): Υπάρχει απόφαση του Υπουργικού Συμβουλίου.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Εκ των υστέρων, πριν λίγες μέρες και αφήστε αυτά που γνωρίζετε.
Φαίνεται, λοιπόν, ότι η Κυβέρνηση του ΠΑΣΟΚ δεν υπολογίζει κανένα κόστος προκειμένου να εξυπηρετήσει τα συμφέροντα των ολίγων εχόντων και κατεχόντων φίλων της. Είναι μία επικίνδυνη, για τη διαχείριση των δημοσίων πραγμάτων, Κυβέρνηση.
Για το Προκαθορισμένο Στοίχημα υπάρχουν πολλά ερωτήματα, υπάρχει σχεδόν η βεβαιότητα για πράξεις και παραλείψεις, οι οποίες ζημίωσαν το ελληνικό δημόσιο.
Γι' αυτό η Νέα Δημοκρατία ζητά εξεταστική των πραγμάτων επιτροπή, για να ρίξει άπλετο φως, για να διαλευκάνει αυτήν την υπόθεση, γιατί πολύ φοβάμαι ότι η εισαγγελική αρχή θα προλάβει αυτή μας την προσπάθεια.
Σας ευχαριστώ.
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΩΝ (Παναγιώτης Ν. Κρητικός): Κυρίες και κύριοι συνάδελφοι, έχω την τιμή να ανακοινώσω στο Σώμα ότι από τα δυτικά θεωρεία παρακολουθούν τη συνεδρίασή μας, αφού προηγουμένως ξεναγήθηκαν στην έκθεση "Αρχαίο Ελληνικό Θέατρο" πενήντα ένας μαθητές και δύο συνοδοίδάσκαλοι από το 3ο Δημοτικό Σχολείο Βριλησσίων.
Τους καλωσορίζουμε στο Κοινοβούλιο.
(Χειροκροτήματα απ'όλες τις πτέρυγες) Το λόγο έχει ο κ. Γεώργιος Λιάνης.
ΓΕΩΡΓΙΟΣ ΛΙΑΝΗΣ: Κύριε Πρόεδρε, κυρίες και κύριοι συνάδελφοι, θα ήθελα να μου δοθεί η χάρη να μιλήσω κυρίως προς τους Βουλευτές της Νέας Δημοκρατίας, που βέβαια για να δείξουν το μέτρο της σοβαρότητας και της υπευθυνότητας, σε ό,τι αφορά αυτά τα φοβερά που καταγγέλλει ο Αρχηγός τους και τις πομπώδεις συστάσεις εξεταστικών επιτροπών, άπαντες απουσιάζουν από την Αίθουσα, για να δείξουν και το μέγεθος της σημασίας που δείχνουν σ'αυτά τα πράγματα.
'Ηθελα, λοιπόν, να πω ότι αυτοί οι Βουλευτές μετά την έκκληση του Αρχηγού τους στο βιντεολόττο αναγκάστηκαν να επανέλθουν στην παλαιά δοκιμασμένη και άνοστη συνταγή της σκανδαλολογίας, υψώνοντας όμως μία νέα σημαία ευκαιρίας, το Προκαθορισμένο Στοίχημα αυτήν τη φορά. Αυτή ήταν συνέχεια στις σημαίες ευκαιρίας, που υψώνετε για δήθεν διαφάνεια, δήθεν διαπλοκές, με τη γνωστή παλιά και φθαρμένη τακτική, όπου κάποιος από την παράταξη παριστάνει τον αρχάγγελο της κάθαρσης.
Αυτές τις σημαίες όμως γρήγορα τις υποστέλλουν, καθώς δεν υπάρχει ούριος άνεμος για να κυματίσουν. 'Ετσι και χθες εδώ στη Βουλή ως πεπτοκότες άγγελοι της κάθαρσης υπόστειλαν την υψωμένη σημαία του ΞΥΣΤΟ και του δήθεν τεράστιου σκανδάλου που συνόδευε το ΞΥΣΤΟ. Ελάχιστοι βρέθηκαν στην Αίθουσα. Η εξήγηση είναι πάρα πολύ απλή. Είχε γίνει ήδη γνωστό το γκάλοπ και ο θρήνος είχε αρχίσει στα τείχη. Και οι προσπάθειες στο συφοριασμένο κομμάτι που έπαιρναν τα πάνω τους, έμελε πάλι να αποτύχουν.
Είναι απορίας άξιο, αγαπητοί συνάδελφοι, πώς διαλέξατε το χώρο του αθλητισμού, ένα χώρο προνομιακό για την Ελλάδα, τα τελευταία τουλάχιστον χρόνια, ένα χώρο που δικαιώνει τη νεολαία μας και επιβεβαιώνει με μοναδικό τρόπο τον παιδαγωγικό χαρακτήρα της ίδιας της πολιτικής, αλλά και ένα χώρο στον οποίο τα πρόσωπα που εξέφραζαν και εκφράζουν την πολιτική σας στο χώρο αυτό, δικαίωσαν και την παράταξή σας και την Ελλάδα. Γιατί το συνολικό έργο, η κοσμογονία που έχει συντελεστεί στον ελληνικό αθλητισμό έχει να κάνει τουλάχιστον στη δεκαετία 1990-2000 και με την κ. Πετραλιά και με τον κ. Μεϊμαράκη, από τους οποίους παραλάβαμε όχι ασήμαντο έργο, που πάντα τιμούμε τόσο ο κύριος Υπουργός όσο και εγώ.  Εσείς, λοιπόν, αγνοήσατε αυτήν τη συνετή σιγή των ανθρώπων αυτών και παρασυρμένοι από άλλα πρόσωπα, που αυτά συνιστούν μαζί σας κάποιες διαπλοκές, ξεκινήσατε αυτήν την ελεύθερη πτώση στο κενό, που ακόμα δυστυχώς, συνεχίζεται.
'Ολοι πια γνωρίζουν ότι αυτή η υπόθεση δεν είναι παρά η βεντέτα του Αρχηγού σας απέναντι σε ένα και μόνο πρόσωπο, που δεν του αρέσουν οι πολιτικές του ιδέες. Και το πρόσωπο αυτό προσπαθεί να πλήξει με απανωτές ριπές, βιντεολόττο, ΞΥΣΤΟ, στοίχημα, επιδιώκοντας ταυτόχρονα να εμπλέξει εάν μπορεί, και την Κυβέρνηση σ'αυτόν τον άθλιο χορό.
'Ολα, λοιπόν, όσα πράττετε δεν είναι παρά σφάγια στο βωμό μιας προσωπικής εκδίκησης, γι'αυτό και μόνο το πρόσωπο, πρόσωπο που έχει προκαλέσει και το φθόνο σε ένα πλεκτάρι από επιχειρηματίες οικείων συμφερόντων, οι οποίοι όμως επιχειρηματίες έχουν δεσμούς αίματος με την παράταξή σας.
'Εγινε ακόμα φανερό ότι οι πολιτικές σας ενέργειες, τα όπλα και τα επιχειρήματα με τα οποία πλήξατε ευθέως ζωτικούς χώρους του ελληνικού αθλητισμού, δεν ήταν παρά τα όπλα και τα επιχειρήματα, αντίγραφα θα έλεγα, από τις προσφυγές ποικιλώνυμων εταιρειών, καζινάδων, μπουκς με επικεφαλής τη "Χαγιάτ" και τη "Μπουλς".
Για όσους παροικούμε στην αθλητική Ιερουσαλήμ, αυτό πια είναι ένας κοινός τόπος.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Οφείλετε να τα καταθέσετε στη Βουλή, αν τα έχετε αυτά.
ΓΕΩΡΓΙΟΣ ΛΙΑΝΗΣ: Ουδείς από εσάς αντελήφθη τη σωφροσύνη με την οποία ο Πρωθυπουργός της χώρας -και πολύ περισσότερο δεν την αντελήφθη ο αγαπητός μου κ. Κεφαλογιάννης- απέσυρε από το προσκήνιο την ιστορία του βιντεολόττο, όχι γιατί τη θεωρούσε σκανδαλώδη, αλλά γιατί ήθελε να σας αφαιρέσει τα προσχήματα μιας ατέρμονης σκανδαλολογίας, που γινόταν η έμμονη ιδέα σας, η σημαία ευκαιρίας, το κόμπλεξ, χωρίς να νοιάζεται καθόλου για το τίμημα που πλήρωνε η χώρα.
(Θόρυβος από την πτέρυγα της Νέας Δημοκρατίας) 
ΠΡΟΕΔΡΕΥΩΝ (Παναγιώτης Ν. Κρητικός): Θα παρακαλέσω η συζήτηση να γίνεται στα πλαίσια του Κανονισμού της Βουλής. Μην αναγκάσετε το Προεδρείο να χρησιμοποιήσει όλες τις "κάρτες".
ΓΕΩΡΓΙΟΣ ΛΙΑΝΗΣ: Η υπόθεση του βιντεολόττο κλάταρε με πάταγο και ξεφούσκωσε τελείως, όπως θα ξεφουσκώσει η ήδη κλαταρισμένη υπόθεση του Προκαθορισμένου Στοιχήματος και της εξεταστικής περί αυτού επιτροπής.  Κυρίες και κύριοι συνάδελφοι, σήμερα είναι πια ολοφάνερο πίσω από ποιους στοιχίζεται η Νέα Δημοκρατία. Πλάϊ στους καζινάδες της Σύρου, της "Χαγιάτ" και τα χαρτιά αυτών ανεμίζει με τον αέρα αδιάσειστων τάχατες στοιχείων.
Αλλά και στην τωρινή περίπτωση αυτού του στοιχήματος είναι οι μπουκς που αντικαθιστούν τους καζινάδες. Είναι πασίδηλο ότι αυτών τα συμφέροντα εξυπηρετείτε, των πλουσίων ανέκαθεν, των ολίγων και όχι τα συμφέροντα των πολλών και στην προκειμένη περίπτωση των πέντε χιλιάδων πρακτόρων, που μαζί με τις οικογένειές τους φθάνουν τις είκοσι χιλιάδες και των δυόμισι χιλιάδων εργαζομένων στον ΟΠΑΠ.
Σας έλεγα νωρίτερα για μία κορυφαία εποποιία που ζει ο ελληνικός αθλητισμός την τελευταία δεκαετία. Αυτή η εποποιία άρχισε από το 1992, επί των ημερών σας, από τους Ολυμπιακούς της Βαρκελώνης για να εκτιναχθεί στα ύψη το 1993, το 1996 στην Ατλάντα, το 1997 στο Παγκόσμιο της Αθήνας και τέλος φέτος στο Παγκόσμιο της άρσης βαρών.
Η κορυφαία στιγμή αυτής της εποποιίας είναι η μεγάλη κατάκτηση της χώρας να πάρει η Αθήνα τους Ολυμπιακούς Αγώνες του 2004. Και ενώ το 1992 εμείς κλαίγαμε στο Τόκιο μαζί σας για την αποτυχία και την πελώρια αδικία που έγινε στην Ελλάδα, εσείς σήμερα εύκολα πολιτικολογείτε, ακόμα πιο εύκολα κτυπάτε και με φαρισαϊσμό και υποκρισία υπονομεύετε την προσπάθεια της χώρας για τους Ολυμπιακούς. Γιατί; Μήπως δεν είναι η κ. Πετραλιά, ο κ. Μεϊμαράκης και κυρίως ο κ. Δημήτρης Αβραμόπουλος, ως δήμαρχος της Αθήνας, αυτοί που στήριξαν και τη δική μου προσπάθεια να πάρει η χώρα τους Ολυμπιακούς Αγώνες; Γιατί σπάτε αυτό το νήμα που μας ενώνει; Η συγκυρία σας εκδικείται, κύριοι συνάδελφοι. Είναι το Ελσίνκι που υπερυψώνει την Ελλάδα στον ορίζοντα του 21ου αιώνα. Είναι ένας Πρωθυπουργός για τον οποίο συχνά ομολογείτε πως δεν τον αγγίζει τίποτα -απορώ πώς τα είπε ο κ. Κεφαλογιάννης αυτά- ένας Πρωθυπουργός που μεταβάλλει το στάχυ της υπομονής του και της ενότητάς του σε άρτο για τη χώρα. Μην ανησυχείτε, υπάρχει μία δεύτερη ευκαιρία πάντα, μόνο που αργεί καμία δεκαετία. 'Εως τότε, για να χρησιμοποιήσω μία ποδοσφαιρική ορολογία, εσείς βάζετε αυτογκόλ στο θέμα του Προέδρου της Δημοκρατίας, αυτογκόλ στο Προκαθορισμένο Στοίχημα, αυτογκόλ από τον Αρχηγό σας που ποθεί πλέον μεγάλη δόξα. Αλλά ο Σοφοκλής, ο μέγας δάσκαλος αυτής της χώρας λέει "Μεγάλη δόξα με μικρούς αγώνες δεν έρχεται ποτέ". Και είναι μικροί οι αγώνες για δήθεν διαφάνεια και δήθεν διαπλοκές. Είναι σικέ οι αγώνες αυτοί. Τους παίξατε το 1989 εναντίον ενός λαοπρόβλητου ηγέτη και μιας μεγάλης παράταξης που αποτελεί τη δυνατή ραχοκοκαλιά του ελληνικού λαού. Και τότε φάγατε τα μούτρα σας. Τώρα, κάποια ανιστόρητα στελέχη σας, χωρίς να γνωρίζουν ποτέ το μηδέν άγαν, σας ξαναβάζουν στον ίδιο φαύλο κύκλο, αγνοώντας μία βασική αρχή των μαθηματικών και της πολιτικής ότι δηλαδή στην περιφέρεια του κάθε κύκλου η αρχή είναι κοινή με το τέλος.
Ας έρθουμε τώρα, κύριοι συνάδελφοι, στο θέμα της συστάσεως της εξεταστικής επιτροπής με τις βαρύγδουπες υπογραφές του Αρχηγού σας, όλων των κορυφαίων στελεχών, μεταξύ των οποίων τρεις Πρωθυπουργοί και όλης της Κοινοβουλευτικής Ομάδας. Ζητάτε τη σύσταση εξεταστικής επιτροπής το Νοέμβριο του 1999. Η όλη ιστορία για το Προκαθορισμένο Στοίχημα έχει αρχίσει τον Ιανουάριο του 1996, δηλαδή περίπου πριν από τέσσερα χρόνια.  'Οσο διαρκεί η θητεία αυτής της Βουλής και αυτής της Κυβέρνησης και λίγο νωρίτερα ίσως και ενώ το κορυφαίο αυτό θέμα έχει έρθει στην επικαιρότητα άμεσα ή έμμεσα δώδεκα φορές και έχει έρθει στη Βουλή τέσσερις φορές για συζήτηση, σε διαφορετικούς σταθμούς. Προς τι, λοιπόν, αυτή η φαρσοκωμωδία που υποβαθμίζει το Κοινοβούλιο και ταλανίζει τον ελληνικό λαό με ένα θέμα που είναι κλεισμένο και εξαντλημένο στην Επιτροπή Μορφωτικών Υποθέσεων, από τότε που η "ΕΛΕΥΘΕΡΟΤΥΠΙΑ" το 1998 το έφερε σαν σκάνδαλο στις στήλες της; Θα σας δώσω συνοπτικά το πνεύμα και την κατάληξη που είχε η συζήτηση στην Επιτροπή Μορφωτικών Υποθέσεων σε τρεις παρακαλώ συνεδριάσεις, στις 11 Ιουνίου, στις 18 Ιουνίου και στις 24 Ιουνίου του 1998, με παρόντες από τη μεριά της Αξιωματικής Αντιπολίτευσης όλου του βαρέως πυροβολικού: 'Αννα Ψαρούδα-Μπενάκη, Μπρατάκος, Πετραλιά και Τζανής Τζαννετάκης, αλλά  και με Βουλευτές οξυδερκείς από την ήσσονα Αντιπολίτευση. Τον κ.                 Αγγουράκη από το ΚΚΕ, τον κ. Κουναλάκη και την κ. Λουλέ από το Συνασπισμό και την κ. Αράπη από το ΔΗ.Κ.ΚΙ.
Καταθέτω, λοιπόν, στα Πρακτικά το σώμα αυτών των συζητήσεων που κράτησαν δώδεκα ώρες και που κατέληξαν σε ομόφωνες απαντήσεις. Κλήθηκαν καθηγητές για να γνωμοδοτήσουν στα δύο και μόνο ερωτήματα που ετίθεντο. Αυτά είναι και τα ερωτήματα στην πρόταση για τη σύσταση εξεταστικής επιτροπής. Αυτοί οι τέσσερις καθηγητές εκ των οποίων οι δύο ανήκουν επισήμως σε άλλον πολιτικό χώρο από το ΠΑΣΟΚ, γνωμοδοτούν και προφορικά στη επιτροπή, αλλά και γραπτά κεχωρισμένα σε πέντε σελίδες. Γίνεται από την κ. 'Αννα Ψαρούδα-Μπενάκη στον  καθηγητή Ιωάννη Ευαρτσιώτη η ερώτηση: "Το γεγονός ότι η εταιρεία που έχει το softwork του ΟΠΑΠ το επεκτείνει, δίνει προτεραιότητα στο σύμβουλο εκτέλεσης του στοιχήματος;". Απάντηση: "'Οχι", δεν έχει καμία σχέση το ένα με το άλλο". Ο καθηγητής της Πληροφορικής Διονύσιος Αναπολιτάνος απαντώντας στο θέμα που βάλατε, το λογισμικό λέει ότι η προσφορότερη λύση είναι αυτή που επέλεξε ο ΟΠΑΠ. Ο κ. Γιαβρόγλου του Πανεπιστημίου της Αθήνας, μέλος του Συνασπισμού, εάν δεν κάνω λάθος, απαντά στο θέμα της αξιοπιστίας και λέει "ως προς το θέμα του πλεονεκτήματος που ισχυρίζονται, ότι ο ΟΠΑΠ υπέσκαψε το όποιο πλεονέκτημα, το αντίθετο έγινε".
Τέλος, ο καθηγητής κ. Μυρτίδης της Πληροφορικής δηλώνει κατηγορηματικά ότι δεν υπάρχει συσχέτιση μεταξύ του λογισμικού και του διαγωνισμού που έγινε.
'Οταν η κ. Μπενάκη αντιλαμβάνεται την καίρια τροπή, που πήρε η όλη ιστορία, ευφυέστατα λέει ότι οι κύριοι καθηγητές δεν έχουν διαβάσει τη διακήρυξη και επομένως, δεν γνωρίζουν τι ζήτησε ο ΟΠΑΠ από τις εταιρείες.
Ακόμα πιο ευφυώς ο Ευάγγελος Βενιζέλος και ο Πρόεδρος της Επιτροπής, κ. Ζαφειρόπουλος, για να αφαιρέσουν και τα έσχατα σημεία των νέων επιχειρημάτων της Νέας Δημοκρατίας, προτείνουν να δοθεί η διακήρυξη στους καθηγητές και να απαντήσουν γραπτά. Και οι απαντήσεις είναι κεραυνός.  Ακούστε τες, κύριοι συνάδελφοι, είναι τρεις οι απαντήσεις, ομόφωνες.  Πρώτον, η αλληλογραφία ΟΠΑΠ- ΙΝΤΡΑΛOT, συνεπώς και η περιβόητη επιστολή-ντοκουμέντο που ανέμιζε εδώ θεατρικά ο κ. Καραμανλής, δεν έχει καμία σχέση με το αντικείμενο του διαγωνισμού.
Δεύτερον, ότι στη διακήρυξη δεν υπήρχε καμία φωτογραφική διάταξη.
Και τρίτο, ότι η ΙΝΤΡΑΛΟΤ δεν έχει κανένα προβάδισμα και πλεονέκτημα.           Ελπίζω και πιστεύω, κύριοι συνάδελφοι, ότι κανένας πολιτικός αμοραλισμός δεν μπορεί να στραβώσει, έστω και προσωρινά τους οφθαλμούς των Βουλευτών της Νέας Δημοκρατίας ή να θολώσει τις συνειδήσεις τους από σφραγίδες και υπογραφές καθηγητών Πανεπιστημίου και Πολυτεχνείου, από προσωπικότητες  αδιαμφισβήτητου κύρους και που δεν πρόσκεινται στο χώρο της Κυβέρνησης.             Θέλω όμως, για να απαντήσω στον κ. Κεφαλογιάννη -τον συμπαθώ, αλλά είμαι υποχρεωμένος να απαντήσω- να απαντήσω δυστυχώς με ένα ρήμα, που δεν το χρησιμοποιώ στη ζωή μου: Μέσα στην πρόταση για τη σύσταση εξεταστικής επιτροπής υπάρχουν δεκατέσσερα ψεύδη. Σας τα λέω συνοπτικά ένα προς ένα.  Πρώτο ψεύδος. Η Νέα Δημοκρατία ισχυρίζεται ότι το Προκαθορισμένο Στοίχημα είναι ηλεκτρονικός τζόγος που παίζεται από το σπίτι. 'Οχι, κύριοι. Δεν είναι ηλεκτρονικός τζόγος. Παίζεται στα πρακτορεία του ΟΠΑΠ.  ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Δεν έχετε διαβάσει. Διαβάζετε το σημείωμα του ΟΠΑΠ και όχι το δικό μου.
ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, μη διακόπτετε. ΓΕΩΡΓΙΟΣ ΛΙΑΝΗΣ: Κύριε Κεφαλογιάννη, θα με ακούσετε ακόμη και αν γίνομαι ενοχλητικός. Λυπάμαι, σας συμπαθώ, αλλά δεν μπορώ.
ΠΡΟΕΔΡΕΥΩΝ (Παναγιώτης Ν. Κρητικός): Κύριε Κεφαλογιάννη, δεν σας διέκοψε ο κ. Λιάνης όταν αγορεύατε. Διακόπτετε συνεχώς τους ομιλητές.  
ΓΕΩΡΓΙΟΣ ΛΙΑΝΗΣ: Κύριε Κεφαλογιάννη, αφήστε τι διαβάζω. Ξέρω καλά ελληνικά για να διαβάζω και σημειώματα, έστω του ΟΠΑΠ.
Δεύτερο ψέμα. Η Νέα Δημοκρατία ισχυρίζεται ότι οι αποφάσεις του ΟΠΑΠ, της πολιτείας, ήταν αναντίστοιχες με τη μελέτη σκοπιμότητας του ΟΠΑΠ. Σας καταθέτω το κείμενο εργασίας και τη μελέτη σκοπιμότητας απ'όπου προκύπτει ότι πρώτον, το δικαίωμα διαχείρισης και ελέγχου του στοιχήματος πρέπει να περιέλθει αποκλειστικά και μόνο στον ΟΠΑΠ. Δεύτερον, ο ΟΠΑΠ έχει έλλειψη τεχνογνωσίας και εμπειρίας για τη διοργάνωση του αθλητικού στοιχήματος. Και τρίτον, υπάρχει ανάγκη συνεργασίας του ΟΠΑΠ με εταιρεία έμπειρη και εξειδικευμένη στον τομέα των αθλητικών στοιχημάτων.
Τρίτο ψεύδος. Η μελέτη σκοπιμότητας του ΟΠΑΠ απεκρύφθη τάχα από τα μέλη του Δ.Σ. του ΟΠΑΠ. Μέγα ψεύδος. Σας καταθέτω το από 19/6/1998  έγγραφο από το οποίο προκύπτει ότι σε δύο συνεδριάσεις του Δ.Σ. συζητήθηκε εκτεταμένα αυτό το θέμα με μέλη της Νέας Δημοκρατίας φέροντα μέσα. Τι να πείτε γι'αυτά, κύριε Κεφαλογιάννη; Τέταρτο ψεύδος. Η Νέα Δημοκρατία ισχυρίζεται ότι η διακήρυξη μεθοδεύτηκε και προετοιμάστηκε στις 9 Σεπτεμβρίου 1997, δηλαδή πριν από την έκδοση του προεδρικού διατάγματος. Γελοίο επιχείρημα, ψευδές επιχείρημα. Καταθέτω το έγγραφο από 11/10/1997 από το οποίο προκύπτει ότι το προεδρικό διάταγμα υπογράφηκε από την πολιτική ηγεσία στις 11/6/1997, μήνες νωρίτερα, καθώς επίσης και την έγκριση του προεδρικού διατάγματος από το Συμβούλιο της Επικρατείας. Πώς τολμάτε, κύριοι συνάδελφοι, και λέτε τόσο σοβαρά ψέματα εδώ; Τρείς μήνες νωρίτερα είχε εγκρίνει το Συμβούλιο της Επικρατείας αυτήν την υπόθεση.
Πέμπτο ψεύδος. Η Νέα Δημοκρατία ισχυρίζεται ότι οι όροι της διακηρύξεως του διαγωνισμού συντάχθηκαν με υπόδειξη της "ΙΝΤΡΑΛΟΤ". Δεν απαντώ σε αυτό. Σας τα είπαν οι καθηγητές Πανεπιστημίου και Πολυτεχνείου.  Η Νέα Δημοκρατία ισχυρίζεται ότι ο διαγωνισμός έγινε με συνοπτικές διαδικασίες. Σας καταθέτω τη διακήρυξη και την προσφορά της "ΛΑΝΤΜΠΟΥΞ" από την οποία προκύπτει ότι ο ΟΠΑΠ προκήρυξε έναν πρώτο διαγωνισμό για την ανάδειξη συμβούλου που απέβη άγονος.
Επιστολές του ΟΠΑΠ σε διάφορες χώρες όπου προσπαθεί να τις πείσει να έρθουν να οργανώσουν το παιχνίδι.
Δεύτερος διαγωνισμός τον οποίο προκήρυξε ο ΟΠΑΠ, όπου σχηματίστηκε πολυμελής επιτροπή αξιολόγησης με συμμετοχή διακεκριμένων καθηγητών ανωτάτων ιδρυμάτων.
Τέλος, από τον πρώτο μήνα του 1998 μέχρι και τον Ιούνιο ο ΟΠΑΠ για πέντε μήνες έκανε διαπραγματεύσεις με την ανάδοχο κοινοπραξία.
Υπάρχουν, κύριοι συνάδελφοι, μια σειρά από άλλα μεγάλα ψέματα ότι δήθεν ο διαγωνισμός έγινε χωρίς δημοσιότητα. Δημοσιεύθηκε σε τέσσερις εφημερίδες όπως προβλέπεται και στην "ΕΛΕΥΘΕΡΟΤΥΠΙΑ". Επίσης λέτε ότι δόθηκε άκαιρα. Δόθηκε εξήντα δύο ημέρες νωρίτερα, παραπάνω από όσο προβλέπει ο νόμος. Αυτά δεν τα βλέπετε; Θα κλείσω μ'αυτό που είπε ο κ. Κεφαλογιάννης ότι είναι μαϊμού οι διαγωνισμοί και γίνονται φωτογραφικά, γιατί πήραν μέρος δύο μόνο εταιρείες.
Κύριε Κεφαλογιάννη, εδώ είναι και η κ. Πετραλιά ευτυχώς, το 1992 κάνατε εσείς έναν διαγωνισμό για να πάρετε τεσσερισήμισι χιλιάδες μηχανές για τον ΟΠΑΠ. Ξέρετε πόσες εταιρείες πήραν μέρος; Τρεις, η "ΙΝΤΡΑΛΟΤ", η "ΙΝΤΡΑΣΟΦΤ" και μία ακόμη εταιρεία, η "ΓΙΟΥΝΙΣΙΣ". Παραιτήθηκε η "ΓΙΟΥΝΙΣΙΣ" και έμεινε η "ΙΝΤΡΑΛΟΤ" και η "ΙΝΤΡΑΣΟΦΤ". Δεν χρειάζεται ερμηνεία ποιες εταιρείες έμειναν. Και τι κάνατε εκεί; Δώσατε αυτήν την υπόθεση στην εταιρεία αυτή. Τι επιχειρήματα είναι αυτά που φέρνετε σήμερα; Κύριοι συνάδελφοι, είναι μια απόλυτη φενάκη αυτή η ιστορία, που δεν σας οδηγεί πουθενά. Τον κεραυνό του Ελσίνκι τον ακολούθησε η τρομακτική σας σιγή. Αδυναμία και αμηχανία. Χρειάστηκαν οι φωνές του επίτιμου Προέδρου σας, της κ. Μπακογιάννη και του κ. Σουφλιά για να αντιληφθείτε τι συμβαίνει αληθινά στη χώρα. Η μεγάλη πολιτική για μας ευρίσκεται εκεί όπου οι πολλοί κατορθώνουν να αντικρίσουν τον εαυτό τους δικαιωμένο μέσα σε λίγο χρονικό διάστημα. Αυτό αναγνωρίζει ο ελληνικός λαός στον Κωνσταντίνο Σημίτη.
'Ηθελα να πω ένα έσχατο, που είναι το σοβαρότερο απ'όλα για μένα.               Μέσα στα όπλα από τη φαρέτρα σας δεν εξαιρέσατε το χειρότερο από όλα τα όπλα που διαθέτει πάντοτε ο άνθρωπος: Την πολιτική της συκοφαντίας, όπως κάνατε το 1989, όπως κάνατε πριν λίγους μήνες με το ΥΠΕΧΩΔΕ. Αλλά, η συκοφαντία καταπίπτει και είναι αυτή που δεν ανοίγει Κερκόπορτες στο Κοινοβούλιο, στη χώρα, αλλά ανοίγει Κερκόπορτες στην ίδια σας την παράταξη.
Απ'όλη αυτήν την ιστορία, κύριοι συνάδελφοι της Νέας Δημοκρατίας, στο τέλος δεν θα μείνει παρά ένα ακόμη μάθημα από τον ελληνικό λαό και η εικόνα ενός Αρχηγού, φερέλπιδος κατά τα άλλα, που νόμιζε πως σήκωνε τη σημαία της διαφάνειας και της κάθαρσης, αλλά εμένα μου θύμιζε εκείνους τους συμπαθείς λαχειοπώλες στην Ομόνοια που προσπαθώντας να πουλήσουν τα λαχεία τους φωνάζουν ολόκληρο το μηδέν. Τώρα πια είναι πασιφανές, αγαπητοί φίλοι της Νέας Δημοκρατίας, ότι γίνατε η χλεύη των ίδιων σας των επιχειρημάτων, των ίδιων στοιχείων, των δήθεν ντοκουμέντων, που με αυτά και με επιπολαιότητα μεγάλη τα φέρατε για να συγκροτήσουμε δήθεν εξεταστική επιτροπή. Εύλογο είναι ότι το ΠΑΣΟΚ αρνείται να δεχθεί αυτήν την πρόταση, που όχι μόνο δεν προστατεύει το δημόσιο συμφέρον της χώρας, αλλά επικίνδυνα παγιδεύει τον πολιτικό βίο της χώρας σε μια ατέρμονη σκανδαλολογία.
(Στο σημείο αυτό ο Βουλευτής κ. Λιάνης, καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)  (Χειροκροτήματα από την πτέρυγα του ΠΑ.ΣΟ.Κ.) 
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Χαράλαμπος Αγγουράκης έχει το λόγο.
ΧΑΡΑΛΑΜΠΟΣ ΑΓΓΟΥΡΑΚΗΣ: Κυρίες και κύριοι Βουλευτές, λίγες μόνον μέρες θα έλεγα, δύο μέρες έχουν περάσει που σ'αυτήν την Αίθουσα αναγκασθήκαμε να συζητήσουμε ένα θέμα που έχει σχέση, διπλή σχέση με αυτό που συζητάμε σήμερα. Αναγκασθήκαμε να συζητήσουμε τα ζητήματα και τα θέματα, που είχαν προκύψει και κατά τη γνώμη μας εξακολουθούν να υπάρχουν, όσον αφορά το ΞΥΣΤΟ. Δύο μέρες μετά ερχόμαστε πάλι να συζητήσουμε θέματα που έχουν σχέση με τον τζόγο κατ'αρχήν και με μία γενικότερη πολιτική κατά δεύτερον της Κυβέρνησης θα έλεγα γενικά στο θέμα της επέκτασης του τζόγου και των τυχερών παιχνιδιών, όπως επίσης και σε θέματα που έχουν σχέση με τα ζητήματα των σχέσεων μεταξύ Κυβέρνησης και μεγάλων μονοπωλιακών συγκροτημάτων στη χώρα μας και άλλες τέτοιες πλευρές.
Το θέμα που τίθεται σήμερα για συζήτηση, δηλαδή το ζήτημα της σύστασης εξεταστικής επιτροπής για τη σύμβαση για το Προκαθορισμένο Στοίχημα, κατ'αρχήν είναι ενδεικτικό των γενικότερων διαδικασιών ιδιωτικοποιήσεων που υπάρχουν στη χώρα μας. Οπωσδήποτε, το θέμα αυτό έχει να κάνει και με το γενικότερο θέμα της επέκτασης, αν θέλετε, του τζόγου και με τις ψεύτικες και φρούδες ελπίδες που καλλιεργούνται με αυτήν ή με την άλλη μορφή.
Υπάρχει όμως και ένα τρίτο, κατά τη γνώμη μας, σοβαρό ζήτημα που έχει σχέση με όλα αυτά τα παιχνίδια. Υπάρχει το ερώτημα: Τελικά, τι χρηματοδοτείται από τα έσοδα του ΟΠΑΠ και τι χρηματοδοτείται από τα έσοδα του λαχείου; Είναι φανερό ότι εδώ αντί να πηγαίνουν στις ανάγκες ανάπτυξης ενός μαζικού λαϊκού αθλητισμού, μεγάλα ποσά πηγαίνουν στις τσέπες των ΠΑΕ, των πολυεθνικών και πάει λέγοντας, με συνέπειες σαν και αυτές που βλέπουμε σήμερα. Δεν είναι τυχαία αυτά που δημοσιεύονται σήμερα στον Τύπο για παρέμβαση εισαγγελέα, όσον αφορά τα ποδοσφαιρικά παιχνίδια.  Υπάρχει και ένα τέταρτο θέμα που έχει σχέση με όλη αυτήν την υπόθεση και το έχουμε ξαναπεί.
Πέρα από την αντίθεσή μας, σε αυτές τις έμμεσες, αλλά πολύ δραστικές μορφές φορολογίας των πολιτών της χώρας μας, μορφές που επιτείνονται, που λόγω της όξυνσης των κοινωνικών προβλημάτων και της έλλειψης θετικών προοπτικών, για βελτίωση των όρων ζωής και εργασίας των εργαζομένων, υπάρχει και αντικειμενική βάση για την επέκταση των τυχερών παιχνιδιών και του τζόγου. Πάντα λέγαμε, και εμμένουμε σε αυτήν τη θέση ότι η χώρα έχει και την υποδομή και τη δυνατότητα αυτά τα ζητήματα, προκειμένου να μείνουν σε ένα πιο περιορισμένο πλαίσιο, να διεξάγονται από δημόσιους κρατικούς φορείς.
Σε αυτήν την περίπτωση τα τεράστια ερωτηματικά που προέκυψαν κατά τη διάρκεια των τριων συνεδριάσεων της Επιτροπής Μορφωτικών Υποθέσεων, έχουν να κάνουν με τις διαδικασίες ιδιωτικοποίησης του ΟΠΑΠ και με τον τρόπο, με τον οποίο λύθηκε το θέμα της συμμετοχής ιδιωτικών φορέων στον ΟΠΑΠ, αλλά και με όλο το πλέγμα των ασαφών θεμάτων, που δημιουργήθηκαν σε αυτό το ζήτημα.
Σε αυτό το σημείο θα ήθελα να αναφερθώ διαδικαστικά. Ο κ. Λιάνης, πρώην Υφυπουργός Αθλητισμού, αναφέρθηκε μεν στις συνεδριάσεις της επιτροπής, αλλά απέφυγε να σημειώσει ότι οι συνεδριάσεις της επιτροπής ποτέ δεν τελείωσαν. Δεν ξέρω αν κάποιος από τους Βουλευτές των άλλων κομμάτων είχε την ευχέρεια να καταθέσει τελικά το πόρισμα από όσα ακούσαμε. 'Οσον αφορά εμάς τουλάχιστον, πόρισμα δεν υπάρχει. Δεν νομίζω να υπάρχει και από κάποιον άλλον.
Θέλω επίσης να θυμίσω στον κ. Λιάνη, τους κυρίους του ΟΠΑΠ, οι οποίοι το τελευταίο χρονικό διάστημα μας έχουν βομβαρδίσει με τόνους χαρτιών, γι' αυτό το θέμα, όπου βεβαίως το κύριο πρόβλημα είναι η ομόφωνη άποψη των τεσσάρων καθηγητών του Πανεπιστημίου και του Πολυτεχνείου Αθηνών για το συγκεκριμένο ζήτημα. Πιθανώς οι κύριοι του ΟΠΑΠ να έχουν υπόψη τους τις επιστολές. Εγώ δεν τις έχω υπόψη μου, διότι δεν έχουν κατατεθεί στη συγκεκριμένη επιτροπή.
ΑΝΔΡΕΑΣ ΦΟΥΡΑΣ (Υφυπουργός Πολιτισμού): Τις έχω καταθέσει στη Βουλή. 
ΧΑΡΑΛΑΜΠΟΣ ΑΓΓΟΥΡΑΚΗΣ: Αυτό είναι άλλο θέμα. Εγώ δεν είμαι υποχρεωμένος να παρακολουθώ πότε και ποιος καταθέτει στην επιτροπή. 
ΑΝΔΡΕΑΣ ΦΟΥΡΑΣ (Υφυπουργός Πολιτισμού): Δεν μπορώ να στείλω τριακόσιες επιστολές.
ΧΑΡΑΛΑΜΠΟΣ ΑΓΓΟΥΡΑΚΗΣ: Βεβαίως, αλλά ο ΟΠΑΠ μας βρήκε και τους τριακόσιους Βουλευτές και δεν ξέρω και πόσους άλλους ακόμη. Είσθε πολιτικός προϊστάμενος του ΟΠΑΠ και πρέπει να τα γνωρίζετε αυτά. Το θέμα είναι τεράστιο και παραμένει ανοιχτό. Η επιτροπή δεν ολοκλήρωσε τις εργασίες της. Και δεν μπορείτε εσείς να αναφέρεσθε στα Πρακτικά και να τα ερμηνεύετε όπως θέλετε και να βάζετε λόγια στους εκπροσώπους των κομμάτων. Θα σας πω και για τους καθηγητές, στους οποίους αναφερθήκατε.  ΓΕΩΡΓΙΟΣ ΛΙΑΝΗΣ: Αμφισβητείτε αυτά, τα οποία είπε η κ. Μπενάκη; 
ΧΑΡΑΛΑΜΠΟΣ ΑΓΓΟΥΡΑΚΗΣ: Δεν αμφισβητώ αυτά που είπε η κ. Μπενάκη.
Αφήστε την κ. Μπενάκη να υπερασπιστεί τον εαυτό της. Είναι ικανότατη και μπορεί να πει ό,τι θέλει.
Θέλετε να ενισχυθεί το επιχείρημά μου ότι υπάρχει μεγάλο πρόβλημα εδώ με αυτά που κάνετε; Δεν φτάνουν αυτά που κάνει ο ΟΠΑΠ; Θα σας διαβάσω τώρα τι κατέθεσε στη συγκεκριμένη επιτροπή ο κ.  Κωνσταντίνος Γαβρόγλου. Ετέθη το εξής ερώτημα: "Ο λόγος που την αρχή παρουσιάστηκαν δεκαέξι εταιρείες και ενδιαφέρθηκαν και τελικά κατέληξαν στις δύο και στην "ΙΝΤΡΑΚΟΜ" ήταν αυτός ακριβώς που μας είπαν οι καθηγητές; 'Οτι όντως η ύπαρξη του λογισμικού έφερνε την "ΙΝΤΡΑΚΟΜ" σε πλεονεκτική θέση; Αυτός ήταν ο μοναδικός λόγος ή υπάρχουν και άλλοι;". Ο κ. Γαβρόγλου είπε: "Η ύπαρξη του λογισμικού φέρνει σε πλεονεκτική θέση την "ΙΝΤΡΑΚΟΜ".
Αυτή είναι η άποψη του κ. Γεωργιάδη και δεν τη σχολιάζω. Απλά βάζω την ερώτηση.
ΑΝΔΡΕΑΣ ΦΟΥΡΑΣ (Υφυπουργός Πολιτισμού): Να το καταθέσετε.
ΧΑΡΑΛΑΜΠΟΣ ΑΓΓΟΥΡΑΚΗΣ: Βεβαίως να το καταθέσω. Είναι τα πρακτικά της επιτροπής.
Απάντηση του κ. Γαβρόγλου: "Μάλλον δεν ήμουν σαφής. Δεν αναφέρθηκα σε καμία συγκεκριμένη εταιρεία. Προσπαθώ να μεταδώσω κάτι, που για μένα μπορεί να είναι πιο απλό και λίγο πιο δυσνόητο για κάποιους άλλους. Αυτό έχει να κάνει με το χαρακτήρα αυτών των προϊόντων, δηλαδή του softwear.  Δεν είμαι σε θέση να απαντήσω εάν η "ΙΝΤΡΑΚΟΜ", η οποιαδήποτε "ΙΝΤΡΑΚΟΜ" στο συγκεκριμένο διαγωνισμό έχει πλεονεκτική θέση ή όχι. Εκείνο που μπορώ να κρίνω, είναι διαβάζοντας το διαγωνισμό και βλέποντας τα τεχνικά στοιχεία, εάν αυτά τα πράγματα έχουν μεταξύ τους μια συμβατότητα. Εξ ορισμού, αυτού του είδους τα πράγματα είναι τέτοια, που πρέπει μέσα μας να επαναπροσδιορίσουμε την έννοια των πλεονεκτημάτων των τεχνικών προδιαγραφών κλπ.".
Εγώ αυτά άκουσα από τον κύριο καθηγητή στην επιτροπή.
ΓΕΩΡΓΙΟΣ ΛΙΑΝΗΣ: Να διαβάσετε τα γραπτά του.
ΧΑΡΑΛΑΜΠΟΣ ΑΓΓΟΥΡΑΚΗΣ: Κύριε Πρόεδρε, θα με αφήσουν να μιλήσω; 
ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, κύριε Λιάνη. 'Οχι διακοπές. Το πώς θα αγορεύσει ο κάθε συνάδελφος είναι δικό του θέμα. Θα απαντήσετε στις δευτερολογίες σας.
ΧΑΡΑΛΑΜΠΟΣ ΑΓΓΟΥΡΑΚΗΣ: Κύριε Πρόεδρε, και μόνο για τους λόγους αυτούς και μόνο για μια συγκεκριμένη αναφορά, που κάνει ο ΟΠΑΠ σε ένα πολυσύνθετο κείμενο, όπου λέει ότι οι συμβάσεις έχουν γίνει από το 1989 και ότι υπάρχουν δικαιώματα της "ΙΝΤΡΑΚΟΜ" στον κώδικα των προγραμμάτων και από εκεί απορρέουν ορισμένα ζητήματα για τα τερματικά κλπ., νομίζουμε ότι πρέπει να συσταθεί εξεταστική επιτροπή.
Και δεν πρέπει να κρυβόμαστε πίσω από το δάχτυλό μας. Δεν είναι απλά μόνον αυτά τα θέματα. Σας θυμίζω τι γίνεται στις ΗΠΑ με την υπόθεση Μπιλ Γκέϊτς, με τη μονοπωλιακή θέση που έχει αυτός ο κατασκευαστής προϊόντων πληροφορικής. Θα αναγνωρίσετε κι εσείς ότι τα πράγματα δεν είναι δεδομένα. Δεν μπορείτε να επικαλείσθε καθηγητές και να τελειώνει η υπόθεση. Και αυτό πολύ περισσότερο, όταν σας λέω ότι εγώ ως μέλος του ελληνικού Κοινοβουλίου είμαι υποχρεωμένος να φέρω ενώπιον της Βουλής αυτά, τα οποία γνωρίζω, άκουσα και διαπίστωσα.
Από εκεί και πέρα, αυτό δεν είναι το πιο ουσιαστικό μέρος του σκανδάλου, δηλαδή μία φωτογραφική διατύπωση, η οποία θα μπορούσε ενδεχομένως να ευνοήσει την "ΙΝΤΡΑΚΟΜ" σε αυτήν την υπόθεση. Υπάρχουν τα εξής καίρια ερωτήματα: Πρώτον, τι ήταν αυτό που τελικά οδήγησε την πολιτική ηγεσία του Υπουργείου Πολιτισμού και τη διεύθυνση του ΟΠΑΠ, από τη στιγμή που όλα ήταν έτοιμα -μέχρι και τα δελτία του Προκαθορισμένου Στοιχήματος- για να αναλάβει εξ ολοκλήρου ο ΟΠΑΠ αυτήν την υπόθεση, να  αλλάξουν απόφαση και έτσι έχουμε το προεδρικό διάταγμα, το οποίο προβλέπει συμμετοχή κλπ.
Δεν πειστήκαμε καθόλου από τα επιχειρήματα του διευθύνοντος συμβούλου στην επιτροπή ότι ήταν το μεγάλο ρίσκο, το οποίο συνδέεται με αυτά τα παιχνίδια, ρίσκο που δεν μπορεί να το αναλάβει το δημόσιο, αλλά μπορεί ένας ιδιώτης. Τότε το ανακάλυψε ο ΟΠΑΠ; 'Οταν είχαν γίνει όλες οι μελέτες και τα πάντα ήταν έτοιμα; Τότε ανακάλυψαν ότι το ρίσκο ήταν μεγάλο και ότι θα έπρεπε να προχωρήσουμε στην ιδιωτικοποίηση του ΟΠΑΠ;  Υπάρχει ένα ερωτηματικό σε σχέση με το γεγονός ότι υπήρχε ένας πρώτος διαγωνισμός, στον οποίο συμμετείχαν τέσσερις εταιρείες. Αυτός ο διαγωνισμός κηρύχθηκε άγονος. Μεσολάβησε το προεδρικό διάταγμα. 'Εγινε δεύτερος διαγωνισμός, ο οποίος πέτυχε. Το ερώτημα εδώ είναι, ποια είναι η διαφορά των όρων μεταξύ του πρώτου και δευτέρου διαγωνισμού. Υπάρχει κάποια σχέση και γιατί; Τέλος, υπάρχει το τρίτο μεγάλο ερώτημα, που βεβαίως έχει να κάνει με το γεγονός ότι η σύμβαση αυτή καθεαυτή δεν έχει δοθεί στη Βουλή για να τη δούμε και εμείς και να την εξετάσουμε.
Υπάρχει επίσης και το μεγάλο πολιτικό θέμα, αν θέλετε, το ότι δηλαδή η ηγεσία του Υπουργείου Πολιτισμού επιτρέπει τη συμμετοχή στον διαγωνισμό μιας εταιρείας, της "ΙΝΤΡΑΚΟΜ", η οποία συνδέεται με μια σειρά αθλημάτων -το επιτρέπει αυτό- όπως επίσης υπάρχει στη συνέχεια η προφορική μέχρι στιγμής δέσμευση, πολιτική απόφαση ότι θα εξαιρεθούν από το Προκαθορισμένο Στοίχημα εκείνα τα αγωνίσματα ποδοσφαίρου και μπάσκετ, στα οποία βεβαίως συμμετέχει η συγκεκριμένη εταιρεία. Και εμείς ρωτάμε, γιατί να γίνει αυτή η εξαίρεση; Τελικά ενδιαφέρει η πάταξη του μαύρου χρήματος και των διαφυγόντων κερδών, μέσω του παράνομου στοιχήματος ή όχι; Αν ενδιαφέρει αυτό, έπρεπε να είναι τέτοιοι οι όροι του διαγωνισμού, ώστε να μην επιτρέπουν σε ιδιοκτήτες αθλητικών ομάδων να συμμετέχουν στον διαγωνισμό. Εάν γίνονται εξαιρέσεις, αυτό σημαίνει ότι δεν σας ενδιαφέρει κυρίως η πάταξη του παράνομου στοιχήματος, αλλά άλλα πράγματα.
Εν πάση περιπτώσει, υπάρχει το μεγάλο ερώτημα της όλης ιστορίας των λειτουργικών προδιαγραφών, τις οποίες τις έκανε η "ΙΝΤΡΑΛΟΤ" την εποχή που ο ΟΠΑΠ ούτε καν σκεφτόταν να ιδιωτικοποιηθεί. Αποφασίζει ο ΟΠΑΠ μετά τον άγονο πρώτο διαγωνισμό να προχωρήσει στην ουσία, στην ιδιωτικοποίησή του και επιτρέπει τη συμμετοχή στο διαγωνισμό για risk managment για όλα αυτά τα πράγματα, τα οποία έχουν ειπωθεί και υπάρχουν στη σύμβαση και σε εκείνη την εταιρεία, η οποία είχε κάνει τις λειτουργικές προδιαγραφές.  Γιατί, δηλαδή, το ότι η συγκεκριμένη εταιρεία είχε όλο το χρόνο αν μη τι άλλο να σκεφθεί το Προκαθορισμένο Στοίχημα, να δει διάφορες λεπτομέρειες, δεν τις έδινε εξ αντικειμένου πέρα από το software και τα τερματικά κλπ.; Αυτό το στοιχείο δεν της έδινε ένα προβάδισμα έναντι άλλων εταιρειών, που ενδεχομένως θα ήθελαν να συμμετέχουν; Κλείνοντας θα ήθελα να πω ότι για μας είναι σοβαρά και αρκετά τα ερωτήματα. Αυτά κατά τη γνώμη μας, τεκμηριώνουν την ανάγκη σύστασης μιας τέτοιας εξεταστικής επιτροπής. Βεβαίως δεν έχουμε καμία αυταπάτη ότι θα λυθούν όλες οι απορίες και θα αντιμετωπισθούν όλα τα προβλήματα. Βεβαίως βλέπουμε ότι η όλη υπόθεση και εκ μέρους της Νέας Δημοκρατίας συνδέεται αν θέλετε με μια πολιτική που εφαρμόζει το τελευταίο χρονικό διάστημα με συγκεκριμένους σκοπούς. Διαπιστώνουμε ότι η Νέα Δημοκρατία δεν αμφισβητεί την ιδιωτικοποίηση του ΟΠΑΠ, αλλά αυτό που την ενδιαφέρει είναι αν θα πάει στην άλφα ή στη βήτα εταιρεία.
Εμάς μας ενδιαφέρει να συγκροτηθεί αυτή η εξεταστική επιτροπή, γιατί πιστεύουμε ότι και μέσω των εργασιών της  θα μπορεί να αποδειχθεί για άλλη μια φορά  πόσο επιζήμια  και πόσο καθαρά πολιτική απόφαση ήταν αυτή που οδήγησε στην ιδιωτικοποίηση  του ΟΠΑΠ για το Προκαθορισμένο Στοίχημα τη στιγμή που θα μπορούσε κάλλιστα να αναλάβει το δημόσιο  αυτή τη δουλειά με πολύ περισσότερα οφέλη για το δημόσιο.
Ευχαριστώ.
ΠΡΟΕΔΡΕΥΩΝ (Παναγιώτης Ν. Κρητικός): Η κ.  Ανδριανή Λουλέ εκ μέρους του Συνασπισμού της Αριστεράς και της Προόδου έχει το λόγο.
ΑΝΔΡΙΑΝΗ ΛΟΥΛΕ: Κύριε Πρόεδρε, κύριε Υπουργέ, κυρίες και κύριοι συνάδελφοι, αν ανατρέξουμε στα Πρακτικά και της Ολομέλειας και της Επιτροπής Μορφωτικών Υποθέσεων, αλλά ακόμα και στα πρακτικά των συνεδριάσεων της Επιτροπής Ολυμπιακών Αγώνων, θα δούμε ότι ο Συνασπισμός πολλές φορές, όποτε του δόθηκε αφορμή, έχει εκφράσει την αντίθεσή του στην πολιτική επέκτασης του τζόγου, μια πολιτική που χωρίς καμιά αναφορά ή συνυπολογισμό των συνεπειών της σε κοινωνικό και οικονομικό επίπεδο, νομιμοποιεί τις νοοτροπίες και τις συμπεριφορές του εύκολου πλουτισμού και της κερδοσκοπίας.
Ειδικότερα στην περίπτωση του Προκαθορισμένου Στοιχήματος η αντίθεσή μας διατυπώνεται όχι μόνο για την επέκταση του τζόγου, αλλά και γιατί αυτό επιχειρείται με το πρόσχημα της νομιμοποίησης μιας δεδομένης κατάστασης, που το κράτος δεν μπορεί να αντιμετωπίσει και ως εκ τούτου αφήνεται να εννοηθεί ότι καλό θα είναι να νομιμοποιηθεί για να ελεγχθεί και να φέρει έσοδα στο δημόσιο. Πρόκειται για μια μάλλον επικίνδυνη λογική.
'Οσον αφορά τη διαδικασία διεξαγωγής του διαγωνισμού που αφορά το Προκαθορισμένο Στοίχημα και την επιλογή της αναδόχου "ΙΝΤΡΑΛΟΤ" έχουμε να επισημάνουμε τα εξής: Πρώτον, η μελέτη σκοπιμότητας που συνετάχθη από επιτροπή του ΟΠΑΠ, κατέληγε στο συμπέρασμα ότι ο ΟΠΑΠ πρέπει μόνος του να οργανώσει και να εκμεταλλευτεί τα νέα στοιχήματα. Στη κρίσιμη όμως συνεδρίαση στις 30.1.97 που αποφασίστηκε η προκήρυξη του διαγωνισμού, η μελέτη σκοπιμότητας, δεν ήταν μεταξύ των υλικών του διοικητικού συμβουλίου.
Δεύτερον, οι όροι της διακήρυξης του διαγωνισμού συνεπάγησαν κατόπιν υπόδειξης στελεχών της "ΙΝΤΡΑΛΟΤ" μήνες πριν της προκήρυξής του. Μόνο ένα στέλεχος της Κυβέρνησης θα μπορούσε να ισχυρισθεί ότι η εν λόγω εταιρεία σχεδίασε τους όρους της προκήρυξης, χωρίς να φροντίσει να επωφεληθεί από αυτό. Προφανώς πρέπει να πεισθούμε ότι τα στελέχη της "ΙΝΤΡΑΛΟΤ" έκαναν ένα τεράστιο όγκο δουλειάς διακοσίων δεκαπέντε δακτυλογραφημένων σελίδων λειτουργικών προδιαγραφών χάριν του δημοσίου συμφέροντος.
Τρίτον, για το διαγωνισμό ενδιαφέρθηκαν δεκαέξι εταιρείες, τελικά όμως μόνο οι δύο υπέβαλαν τα χαρτιά τους, η κοινοπραξία της "ΙΝΤΡΑΛΟΤ" με τη μεγαλύτερη  βρετανική εταιρεία καταστημάτων Προκαθορισμένου Στοιχήματος και μια πολύ μικρή βρετανική εταιρεία  με τέσσερα καταστήματα  στο 'Ιντγουιτς.
Η τύχη του διαγωνισμού δεδομένης της διαφοράς δυναμικού και εμπειρίας των δύο υποψηφίων ήταν δεδομένη. Προφανώς το ερώτημα εδώ δεν είναι  γιατί μεταξύ των δύο επικράτησε η "ΙΝΤΡΑΛΟΤ", αλλά αν στο ότι δεν συμμετείχαν τελικά άλλες εταιρείες έπαιξε κάποιο ρόλο το ότι η "ΙΝΤΡΑΛΟΤ" είχε συμβάλει τα μέγιστα στην κατάρτιση  των όρων του διαγωνισμού.
Τέταρτον, η ανάδοχος εταιρεία "ΙΝΤΡΑΛΟΤ" ανήκει στον ίδιο όμιλο εταιρειών με μια από τις μεγαλύτερες καλαθοσφαιρικές ανώνυμες εταιρείες.  Είναι αληθής ο ισχυρισμός ότι από κανένα νόμο δεν απαγορεύεται αυτό.  'Οπως είναι εντελώς προφανές ότι δεν μπορεί αυτός, που διοργανώνει το στοίχημα να έχει συμφέροντα και από την έκδοση των αγώνων.
Ως προς την ώρα δέσμευσης -γιατί άλλα προβλέπει  το 25 και το 27 του 1999- το ότι δεν θα συμμετέχουν στο στοίχημα ελληνικές ομάδες δημιουργεί ερωτηματικά για τα προσδοκόμενα έσοδα.  Μια σειρά γεγονότα, όπως το πότε δημοσιεύθηκε το   προεδρικό διάταγμα  και έπρεπε ο ΟΠΑΠ να συνεργασθεί με ιδιώτες, ο χρόνος κατά τον οποίο υπήρξε η "συνεργασία" μεταξύ ΟΠΑΠ και "ΙΝΤΡΑΛΟΤ" για τους όρους του διαγωνισμού, το πολύ μικρό διάστημα που μεσολάβησε από τη νομοθετική ρύθμιση ως την απόφαση του διοικητικού συμβουλίου του ΟΠΑΠ για την προκήρυξη του διαγωνισμού, καθιστούν φανερό ότιπολύ πριν ληφθεί απο τον ΟΠΑΠ να συνεργασθεί με ιδιώτες, οι συγκεκριμένοι ιδιώτες γνώριζαν και καθόριζαν τις εξελίξεις.
Κύριε Υπουργέ, για μια ακόμα φορά πιστεύουμε ότι τα πραγματικά γεγονότα αποδεικνύουν ότι δεν υπάρχει ούτε διαφάνεια ούτε υγιής διαγωνισμός. Δεν υπάρχουν αξιόπιστοι και αντικειμενικοί χειρισμοί ούτε προστασία του δημοσίου συμφέροντος. Αντίθετα βλέπουμε καθημερινά  ότι πληθαίνουν τα κρούσματα αδιαφανών και  μεμπτών διαδικασιών  σε κρίσιμους τομείς της κοινωνικής και οικονομικής μας ζωής. Η διαπλοκή οικονομικών συμφερόντων με τις κρατικές δομές, όπως αποδεικνύεται από την περίπτωση του διαγωνισμού  για το Προκαθορισμένο Στοίχημα  με προκαθορισμένα αποτελέσματα από τους προκαθορισμένους νικητές αποτελεί σοβαρό κίνδυνο για τη λειτουργία του δημοκρατικού πολιτεύματος.
'Ακουσα πριν, αν κατάλαβα καλά, τον κ. Κεφαλογιάννη που είπε ότι είχε ζητήσει επανειλημμένα να του δώσετε τη σύμβαση. Γιατί δεν το κάνετε;  'Ετσι λέει και η κ. Πετραλιά ότι δεν  το πήρατε.  Είχατε κάτι να κρύψετε, κύριε Υπουργέ; 
ΑΝΔΡΕΑΣ ΦΟΥΡΑΣ (Υφυπουργός Πολιτισμού):  Την έστειλε ο πρόεδρος του ΟΠΑΠ.
ΑΝΔΡΙΑΝΗ ΛΟΥΛΕ: Δεν ξέρω, εγώ άκουσα αυτό που είπε ο κ. Κεφαλογιάννης.
ΑΝΝΑ ΜΠΕΝΑΚΗ-ΨΑΡΟΥΔΑ: Θα την ακούσετε.
ΑΝΔΡΙΑΝΗ ΛΟΥΛΕ: Θα απαντήσει η κυρία Μπενάκη, απ' ό,τι λέει.
Θεωρώ, κύριε Υπουργέ, ότι δεν πρέπει να είχατε κάτι να κρύψετε. Θα μπορούσατε να την είχατε δώσει και δεν θα γινόταν τώρα και όλη αυτή η ιστορία.
Εμείς ψηφίζουμε υπέρ της σύστασης της εξεταστικής επιτροπής, κύριε Πρόεδρε.
Κύριε Υπουργέ, αφού έχετε τόσο ατράνταχτα στοιχεία,που να κολλήσετε όλη την Αντιπολίτευση στον τοίχο, μήπως θα πρέπει να δεχθείτε να γίνει αυτή η εξεταστική επιτροπή. Βέβαια και με το δίκιο σας είναι προεκλογική περίοδος και θα σέρνεται μία κατάσταση για δυο, τρεις μήνες, αλλά εάν τελικά πρόκειται η αλήθεια να λάμψει υπέρ υμών, τότε γιατί να μην τη δεχθείτε; Ευχαριστώ, κύριε Πρόεδρε.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Ιντζές έχει το λόγο.
ΑΝΑΣΤΑΣΙΟΣ ΙΝΤΖΕΣ: Κύριε Πρόεδρε, επειδή το πρόβλημα έχει εξαντληθεί, θα πω μόνο ότι από το όλο υλικό,που έχω και εγώ στα χέρια μου,το οποίο τώρα τελευταία μου το έστειλε βροχηδόν έχω καταλήξει σε ορισμένες σκέψεις τις οποίες θα εκθέσω και είναι οι εξής: Πράγματι, υπάρχουν υπόνοιες ή υποψίες ότι δεν τηρήθηκαν εκείνες οι προϋποθέσεις της διαφάνειας,που επιβάλλοντο στο διαγωνισμό. Υπάρχουν ενδείξεις ότι οι προδιαγραφές της διακήρυξης ανταπεκρίνοντο προς μία συγκεκριμένη εταιρεία, η οποία ήδη συνεργάζετο με τον ΟΠΑΠ και ανεδείχθη ανάδοχος.
Και για να είμαι πιο συγκεκριμένος, αναφέρω το γεγονός ότι η διακήρυξη παραπέμπει στις μηχανές LT1 και LT2 της "ΙΝΤΡΑΚΟΜ". Ο ανάδοχος τυγχάνει και ιδιοκτήτης ομάδων που θα μετέχουν στα στοιχήματα. Μπορεί προσκαίρως να αποκλείονται οι ελληνικές αθλητικές ποδοσφαιρικές εταιρείες μπάσκετ κλπ. Τίποτε δεν αποκλείει όμως αύριο να επεκταθούν και να λαμβάνουν μέρος στα στοιχήματα αυτά και ελληνικές ομάδες. Και εγώ το  θεωρώ κακό να μην παίρνουν μέρος στα στοιχήματα αυτά οι ελληνικές ομάδες.  Απλώς, να μην υπάρχει σύμπτωση στο ίδιο πρόσωπο και προέδρου ΟΠΑΠ και μιας ανώνυμης ποδοσφαιρικής εταιρείας και του διαχειριστή αυτού του στοιχήματος.
Αλλά και αυτά όλα να μην υπήρχαν, κύριε Πρόεδρε, το γεγονός και μόνο, ότι επιλέγεται μια εταιρεία που μονοπωλεί τον τομέα αυτό της πληροφορικής στην πατρίδα μας και είναι η "ΙΝΤΡΑΚΟΜ", που η INTRALOT είναι θυγατρική, αποτελεί επιλήψιμο σημείο,που θα συνιστούσε την ανάγκη σύστασης εξεταστικής των πραγμάτων επιτροπής.
Εμείς δεν λέμε ότι υπάρχει σκάνδαλο ούτε καν τη λέξη δεν θέλω να χρησιμοποιήσω. Απλώς λέω ότι υπάρχει ανάγκη έρευνας σε βάθος και μόνο μία εξεταστική των πραγμάτων επιτροπή μπορεί αυτό να το κάνει. Επομένως ζητάμε και ψηφίζουμε υπέρ της σύστασης εξεταστικής των πραγμάτων επιτροπής.
ΠΡΟΕΔΡΕΥΩΝ (Παναγιώτης Ν. Κρητικός): Ο Υφυπουργός Πολιτισμού για θέματα αθλητισμού κ. Ανδρέας Φούρας έχει το λόγο.
ΑΝΔΡΕΑΣ ΦΟΥΡΑΣ (Υφυπουργός Πολιτισμού): Κυρίες και κύριοι συνάδελφοι, προσήλθαμε στην Αίθουσα αναμένοντας ότι η Νέα Δημοκρατία θα προσκομίσει κάποια στοιχεία, που ενδεχομένως θα τη βοηθήσουν να υποστηρίξει τις συκοφαντίες και τα ψεύδη που περιλαμβάνει η αίτηση για σύσταση εξεταστικής επιτροπής.
Σε αυτό το σημείο θέλω να διαχωρίσω το χώρο της Νέας Δημοκρατίας, γιατί είναι λογικό η Κοινοβουλευτική της Ομάδα να μην είχε το χρόνο και τη δυνατότητα να εμβαθύνει στο εσωτερικό αυτής της υπόθεσης, αλλά όσοι ασχολήθηκαν προφανώς γνώριζαν και συνειδητά οδήγησαν σε αυτό το Βατερλώ την ηγεσία της Νέας Δημοκρατίας.
Εδώ και καιρό εξελίσσεται μία αντιπαράθεση σχετικά με τα νέα παιχνίδια του ΟΠΑΠ. Πράγματι ο τζόγος αποτελεί ένα αντικείμενο που εμπεριέχει την κοινωνική απαξία. Και ο μεγαλύτερος χαρτοπαίκτης και ο μεγαλύτερος τζογαδόρος αν ερωτηθεί, θα σας δώσει μια απάντηση ότι είναι καταστροφικός ο τζόγος. Αλλά εμείς θα λύσουμε ζητήματα της κοινωνίας, τα οποία εμφανίζονται στην ιστορία από την εποχή του Ομήρου; Η κοινωνία απαντάει σε αυτά τα ζητήματα και νομίζω ότι εμείς οφείλουμε να δώσουμε μία απάντηση σε συγκεκριμένα ερωτήματα. Θέλουμε στη χώρα μας τυχερά παιχνίδια κάτω από κρατικό και κοινωνικό έλεγχο ή επιτρέπουμε την ανεξέλεγκτη οργάνωσή τους, αφήνοντας τους πολίτες έρμαια ιδιωτικών συμφερόντων και οδηγώντας τους έτσι στην παρανομία; Θέλουμε τα παιχνίδια να οργανώνονται νόμιμα, διασφαλίζοντας αξιοπιστία για τους παίκτες και το δημόσιο, ή αφήνουμε τους επιτήδειους να εξαπατούν και το δημόσιο και τους παίκτες; Τι προτείνουμε για το μέλλον του ΟΠΑΠ; Ποιος θα υπηρετήσει τις ανάγκες χρηματοδότησης του ελληνικού αθλητισμού και πολιτισμού, κατά τη δική σας εκδοχή; Πώς θα διασφαλιστεί η κερδοφορία ενός οργανισμού, ο οποίος οφείλει να στηρίζει πέντε χιλιάδες πράκτορες, είκοσι χιλιάδες οικογένειες, δυόμισι χιλιάδες εργαζόμενους και τον αθλητισμό; Ποια εναλλακτική λύση έχει για τη χρηματοδότηση του αθλητισμού η Νέα Δημοκρατία; Θα φορολογήσουμε τους πολίτες ή θα ανανεώσουμε και θα εκσυγχρονίσουμε τον ΟΠΑΠ, έτσι ώστε δέκα χιλιάδες σωματεία, σαράντα ομοσπονδίες, τετρακόσια εθνικά γυμναστήρια να χρηματοδοτούνται, χωρίς προβλήματα; Υπάρχει έντονο ανταγωνιστικό περιβάλλον; Γιατί κρύβετε από τον ελληνικό λαό ότι σήμερα υπάρχουν πεντακόσια side στο internet, στα οποία μπορεί κανείς να παίξει Προκαθορισμένο Στοίχημα, αρκεί να έχει μία πιστωτική κάρτα και ένα FAX.
Κύριε Πρόεδρε, δεν θα μιλήσω για την προσφορά του ΟΠΑΠ στον ελληνικό αθλητισμό, αλλά κανείς δεν πρέπει να αγνοήσει ότι τα δέκα τελευταία χρόνια αυτός ο οργανισμός έδωσε ένα τρισεκατομμύριο (1.000.000.000.000) δραχμές στον πολιτισμό, τον αθλητισμό, τη νεολαία και το δημόσιο. Εν όψει μάλιστα των Ολυμπιακών Αγώνων του 2004, αν αυτός ο διαγωνισμός βαλτώσει, πώς θα ανταποκριθεί η χώρα σε αυτό το μεγάλο στοίχημα; Βεβαίως η Νέα Δημοκρατία δεν έχει ελπίδα να γίνει κυβέρνηση, γι'αυτό ακολουθεί μια καταστροφική πορεία, γιατί και ελάχιστα να σκεφτόταν ότι πρόκειται να γίνει κυβέρνηση, δεν θα κτυπούσε τον κύριο αιμοδότη του ελληνικού αθλητισμού και του πολιτισμού.
Τι είναι το Προκαθορισμένο Στοίχημα, κυρίες και κύριοι συνάδελφοι; Γιατί υπήρξε και προσπάθεια εμπαιγμού των πολιτών. Το Προκαθορισμένο Στοίχημα είναι ένα διαφορετικό ΠΡΟΠΟ με μία διαφορά. Πρόκειται για ένα ΠΡΟΠΟ με προκαθορισμένο κέρδος. 'Οποιος προβλέψει σωστά, ξέρει τι θα κερδίσει. Αυτή είναι η διαφορά. Με τα ίδια δελτία περίπου. Στα πρακτορεία κατατίθενται τα δελτία και μόνο έτσι οργανώνεται αυτό το παιχνίδι.
Στην Ελλάδα το Προκαθορισμένο Στοίχημα ήρθε από την Κύπρο. Το 1990 μπήκε στην Κύπρο, παιζόταν και παίζεται μέχρι τότε στην Αγγλία, στον  Καναδά, στο Βέλγιο, στην Ιταλία, στη Σουηδία, στη Δανία, στη Νορβηγία.              Πήγε στην Κύπρο και το εκχώρησαν σε ιδιωτικές εταιρείες με έσοδο για το κράτος 5% επί των κερδών και έγιναν διάφορες εταιρείες μικρές στην Κύπρο, που το παίζουν.
Από το 1993 το προκαθορισμένο στοίχημα μπήκε στην Ελλάδα με παρανομία. Οι παράνομοι book makers γέμισαν τη χώρα και έτσι είχαμε συρρίκνωση των νόμιμων τυχερών παιχνιδιών, μείωση της χρηματοδότησης του αθλητισμού και του πολιτισμού, μείωση των εσόδων των πρακτόρων του ΟΠΑΠ, δημιουργία παράνομων κυκλωμάτων, με υπόγεια δραστηριότητα στην παραοικονομία, εξαγωγή συναλλάγματος και εκμετάλλευση του κοινού και των παικτών προς όφελος διαφόρων κυκλωμάτων.
'Ετσι αποφασίσαμε να αντιμετωπίσουμε αυτή την κοινωνική πραγματικότητα με το μόνο μέσο που μπορούμε να διαθέσουμε νομιμοποιήσή του με τις εγγυήσεις του δημοσίου.
Θέλω να καταθέσω, κυρίες και κύριοι συνάδελφοι, πλήθος δημοσιευμάτων που οδήγησαν την Κυβέρνηση σε αυτές τις αποφάσεις: "Στοίχημα με το νόμο, "Ποινικοποιείται το παράνομο στοίχημα". Ο "νόμος είναι λύση", εφημερίδα "ΤΑ ΝΕΑ". Δώρο άδωρο η ποινικοποίηση χωρίς ταυτόχρονη νομιμοποίηση, εφημερίδα "ΦΙΛΑΘΛΟΣ". "Καλύτερα κρατικός, παρά ανεξέλεγκτος", εφημερίδα "ΕΛΕΥΘΕΡΟΣ". Εκατόν πενήντα δισεκατομμύρια το παράνομο στοίχημα. Εδώ και τώρα, κύριε Φούρα -"SPORT TIME"- Νομιμοποιείστε το στοίχημα".
Δεν θα επιμείνω. Δίνω τα δημοσιεύματα για όποιον έχει αμφιβολίες για τη διαδικασία ή τη βασική απόφαση που οφείλαμε να λάβουμε.
(Στο σημείο αυτό, ο Υφυπουργός Πολιτισμού κ. Ανδρέας Φούρας καταθέτει για τα Πρακτικά τα προαναφερθέντα δημοσιεύματα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) (Στο σημείο αυτό την Προεδρική 'Εδρα καταλαμβάνει ο Δ' Αντιπρόεδρος της Βουλής κ. ΝΙΚΟΛΑΟΣ ΚΑΤΣΑΡΟΣ) Η Νέα Δημοκρατία τι κάνει σήμερα; Κάποιες εταιρείες μπήκαν σε διαγωνισμούς του ΟΠΑΠ και έχασαν δουλειές και λυπάμαι γιατί αυτολεξεί στις αιτιάσεις του κ. Κεφαλογιάννη μεταφέρονται εδώ σ' αυτήν την Αίθουσα όσα οι εταιρείες αυτές κατέγραψαν στις ενστάσεις τους.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Αν έχετε στοιχεία να τα καταθέσετε, αλλιώς είσθε κοινός συκοφάντης.
ΑΝΔΡΕΑΣ ΦΟΥΡΑΣ (Υφυπουργός Πολιτισμού): Βεβαίως θα τα καταθέσω, κύριε Κεφαλογιάννη.
ΠΡΟΕΔΡΕΥΩΝ (Νικόλαος Κατσαρός): Μη διακόπτετε.
ΑΝΔΡΕΑΣ ΦΟΥΡΑΣ (Υφυπουργός Πολιτισμού): Κύριε Κεφαλογιάννη, ξέρετε καλά εσείς, έχετε ιδιωτικές πληροφορίες...
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Αφήστε τα αυτά.
ΑΝΔΡΕΑΣ ΦΟΥΡΑΣ (Υφυπουργός Πολιτισμού): Ξέρετε καλά.
ΠΡΟΕΔΡΕΥΩΝ (Νικόλαος Κατσαρός): Κύριε Κεφαλογιάννη, σας παρακαλώ. Να ζητήσετε το λόγο μετά.
ΑΝΔΡΕΑΣ ΦΟΥΡΑΣ (Υφυπουργός Πολιτισμού): Η Νέα Δημοκρατία ισχυρίσθηκε ότι το Προκαθορισμένο Στοίχημα είναι ηλεκτρονικός τζόγος και παίζεται από το σπίτι. Το αμφισβητείτε, κύριε Κεφαλογιάννη; 
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Μην απευθύνεσθε σε μένα.
ΑΝΔΡΕΑΣ ΦΟΥΡΑΣ (Υφυπουργός Πολιτισμού): Το αμφισβητείτε ότι λέτε ότι πρόκειται για ηλεκτρονικό τζόγο; 
ΑΝΝΑ ΜΠΕΝΑΚΗ-ΨΑΡΟΥΔΑ: Εσείς δώσατε το τηλεφωνικό στοίχημα χωρίς... 
ΠΡΟΕΔΡΕΥΩΝ (Νικόλαος Κατσαρός): Σας παρακαλώ θα πάρετε το λόγο μετά, κυρία Μπενάκη.
ΑΝΔΡΕΑΣ ΦΟΥΡΑΣ (Υφυπουργός Πολιτισμού):  Θα απαντήσω σ' αυτό, κυρία Μπενάκη.
Η πληρωμένη καταχώριση της ΟΝΝΕΔ προσπαθεί να παραπλανήσει την ελληνική οικογένεια καταγράφοντας μέσα στις γραμμές της ότι πρόκειται περί ηλεκτρονικού τζόγου. Δύο ψέματα μαζί. Ούτε ηλεκτρονικός τζόγος ούτε παίζεται από το σπίτι. Παίζεται μόνο μέσα απξό τα πρακτορεία με δελτία ΠΡΟ-ΠΟ όπως το ΠΡΟ-ΠΟ.
Η Νέα Δημοκρατία έφερε εδώ ένα θέμα ότι υπήρχε δήθεν μελέτη σκοπιμότητας, η οποία απεκρύβη από το διοικητικό συμβούλιο πρώτον, και δεύτερο ότι αυτή η μελέτη σκοπιμότητας έγραφε δήθεν ότι ο ΟΠΑΠ έπρεπε να κάνει μόνος του χωρίς καμία συνεργασία αυτόν το διαγωνισμό. Γιατί λέτε ψέματα, κύριοι συνάδελφοι; Θα καταθέσω τα έγγραφα από τα οποία αποδεικνύεται ότι δύο φορές πριν τη συνεδρίαση που επικαλείσθε, πήγαν αυτές οι μελέτες στο διοικητικό συμβούλιο, διενεμήθησαν σε όλα τα μέλη του διοικητικού συμβουλίου, συζητήθηκαν και δεύτερον αυτή η μελέτη σκοπιμότητας επί λέξει λέει ότι ο ΟΠΑΠ επειδή δεν έχει τεχνογνωσία, οφείλει να συνεργασθεί με έμπειρη εταιρεία. Γιατί, λοιπόν, τα λέτε αυτά στον κόσμο; Και πότε θα ζητήσετε συγνώμη για τα ψέματα που λέτε; (Στο σημείο αυτό ο Υφυπουργός κ. Ανδρέας Φούρας καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) Η Νέα Δημοκρατία ισχυρίζεται ότι η διακήρυξη για το διαγωνισμό προηγήθηκε της έκδοσης του προεδρικού διατάγματος. 'Αλλο ψέμα. Με ψέμματα θα οδηγηθείτε προς τις εκλογές; Θα καταθέσω τα έγγραφα σύμφωνα με τα οποία αποδεικνύεται ότι το σχέδιο προεδρικού διατάγματος είχε...
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Πότε υπεγράφη; 
ΑΝΔΡΕΑΣ ΦΟΥΡΑΣ (Υφυπουργός Πολιτισμού): Αφήστε τα αυτά. Μην κοροϊδεύετε τον κόσμο για το πότε υπεγράφη. Σας παρακαλώ. Το σχέδιο προεδρικού διατάγματος υποβλήθηκε στις 17 Ιουνίου 1997 στο Συμβούλιο Επικρατείας -ελπίζω να μην διαψεύσετε τα έγγραφα, γιατί θα σας διαψεύσουν εκείνα- και το προεδρικό διάταγμα εγκρίθηκε και καταθέτω το πρακτικό του Συμβουλίου Επικρατείας, στις 14 Ιουλίου 1997.
(Στο σημείο αυτό ο Υφυπουργός Πολιτισμού κ.  Ανδρέας Φούρας καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 
ΑΝΝΑ ΜΠΕΝΑΚΗ-ΨΑΡΟΥΔΑ: Να μας πείτε αν έχει το άρθρο 10 μέσα.
ΑΝΔΡΕΑΣ ΦΟΥΡΑΣ (Υφυπουργός Πολιτισμού): Θα τα δείτε. Εγκρίθηκε στις 14 Ιουλίου 1997 και η συζήτηση για τη διακήρυξη του διαγωνισμού είναι στις 9.9.1997. Υπήρξε πολλή αλληλογραφία. Αγαπητή κυρία Λουλέ, αγαπητέ κύριε Αγγουράκη, οι διακόσιες δεκαπέντε σελίδες αλληλογραφίας διαβιβάστηκαν και στην Επιτροπή Μορφωτικών Υποθέσεων της Βουλής και στους τέσσερις εμπειρογνώμονες καθηγητές που εσείς επιλέξατε. Δεν αναφέρομαι προσωπικά, αλλά αναφέρομαι στην απόφαση της Ολομέλειας.
Μας έφερε ο κ. Καραμανλής στη συνεδρίαση αυτήν την επιστολή που έχω  εδώ, που είναι μία επιστολή της "ΙΝΤΡΑΛΟΤ" προς το διευθυντή του ΟΠΑΠ, κ.  Παύλο Μπεκιάρη. 'Ετσι στήνονται οι διαγωνισμοί, αγαπητοί συνάδελφοι; Με αλληλογραφία; Με επιστολές; Με πρωτόκολλα; Την καταθέτω στα Πρακτικά.
(Στο σημείο αυτό ο Υφυπουργός Πολιτισμού κ.  Ανδρέας Φούρας καταθέτει για τα Πρακτικά την προαναφερθείσα επιστολή, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) Αυτή η αλληλογραφία προκάλεσε προβλήματα. Πήγαμε στην Διαρκή Επιτροπή της Βουλής με δική μας πρωτοβουλία μετά από δημοσιεύματα του Τύπου και εκεί πέρα από τις προφορικές εξηγήσεις, που έδωσαν οι τέσσερις εμπειρογνώμονες καθηγητές, τι συνέβη; Συντάξαμε ένα ερώτημα. Μάλιστα αυτό το ερώτημα συνετάχθη κυρίως με υποδείξεις της κ. 'Αννας Ψαρούδα-Μπενάκη. Σ' αυτό το ερώτημα που θα καταθέσω για όσους ενδιαφέρονται -και είναι επιστολή του Προέδρου της Επιτροπής Μορφωτικών Υποθέσεων- υπήρχαν δύο σκέλη. Το ένα σκέλος ρωτούσε κατά πόσο έχει σχέση ο διαγωνισμός για τις υπηρεσίες Προκαθορισμένου Στοιχήματος με το λογισμικό και τις μηχανές του ΟΠΑΠ και το δεύτερο κατά πόσο ο κάτοχος, ο ιδιοκτήτης αυτός που έχει τα πνευματικά δικαιώματα στο λογισμικό του ΟΠΑΠ, είχε κάποιο συγκριτικό πλεονέκτημα σ' αυτόν το διαγωνισμό.
Καταθέτω, λοιπόν, τα ερωτήματα του προέδρου της επιτροπής και όλες τις απαντήσεις των τεσσάρων καθηγητών.
(Στο σημείο αυτό ο Υφυπουργός Πολιτισμού κ.  Ανδρέας Φούρας καταθέτει για τα Πρακτικά τα προαναφερθέντα ερωτήματα και τις προαναφερθείσες απαντήσεις που βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) Δεν θέλω να σας κουράσω και να σας διαβάσω τι λένε οι κύριοι καθηγητές, τι λέει ο κ. Γαυρόγλου, τι λέει ο κ. Αβορισιώτης, τι λέει ο κ.  Αναπολιτάνος, τι λέει ο διευθυντής της ΕΤΒΑ, που εσείς προτείνατε, κυρία Πετραλιά, σύμφωνα με τα Πρακτικά. Λένε ότι ψαρεύετε σε θολά νερά, προσπαθείτε να κοροϊδέψετε τον ελληνικό λαό, γιατί είναι διαφορετικό πράγμα το λογισμικό και οι μηχανές και είναι διαφορετικό ο διαγωνισμός για υπηρεσίες οργάνωσης στοιχήματος. Ο κ. Γαυρόγλου μάλιστα λέει ότι ύποπτος θα ήταν ο ΟΠΑΠ αν ζητούσε και λογισμικό και μηχανές, διότι τότε θα ερχόταν η "ΙΝΤΡΑΛΟΤ" και θα έλεγε, εγώ που έχω και το λογισμικό και τις μηχανές, έχω συγκριτικό πλεονέκτημα. Και όπως λέει ο κ. Γαυρόγλου, είναι καλός ο διαγωνισμός και προστατεύοντας τα συμφέροντα του δημοσίου έβαλε αυτήν τη διάταξη μέσα.
Εξάλλου, κυρίες και κύριοι συνάδελφοι, ο οργανισμός έχει πέντε χιλιάδες πρακτορεία, έχει τις μηχανές του, έχει το λογισμικό του. Ξέρετε ποιο είναι το κόστος να πετάξει αυτές τις μηχανές, να πετάξει αυτό το λογισμικό και να πάει σε ένα άλλο λογισμικό; Θα τα πούμε και αυτά. Κυρίες και κύριοι συνάδελφοι, στις απαντήσεις τους είναι κατηγορηματικοί και οι τέσσερις εμπειρογνώμονες.  Στις γραπτές απαντήσεις, κύριε Αγγουράκη, και όχι στο έγγραφο που μας διαβάσατε.  
ΓΕΩΡΓΙΟΣ ΛΙΑΝΗΣ: Και στις προφορικές.
ΑΝΔΡΕΑΣ ΦΟΥΡΑΣ (Υφυπουργός Πολιτισμού): Στις προφορικές και στις γραπτές, γιατί αυτά που μας διαβάσατε, κύριε Αγγουράκη, αναφέρονται από τον κ. Γαυρόγλου για το λογισμικό και δεν αναφέρονται για τις υπηρεσίες, και το διαγωνισμό. Και λέει γραπτώς στην απάντησή του ότι δεν έχει σχέση ο διαγωνισμός με το λογισμικό και τις μηχανές.
Κυρίες και κύριοι συνάδελφοι, ας εξηγήσουμε τη σχέση, που υπάρχει μεταξύ εταιρειών και τυχερών παιχνιδιών. Παγκόσμια υπάρχει μία ολιγοπωλιακή κατάσταση. Υπάρχουν πέντε με έξι εταιρείες παγκόσμια, που  ασχολούνται με αυτές τις υποθέσεις. Στην Αμερική μία εταιρεία έχει τα 3/4 της αγοράς. Στη Σουηδία μία εταιρεία έχει και τις τρείς λοταρίες. Υπάρχει και διαμορφώνεται -και δεν ξέρω αν υπάρχει ευθύνη των πολιτικών μακροχρόνια- ένα καθεστώς στο χώρο της αγοράς τυχερών παιχνιδιών, τέτοιο που δίνει δεσπόζουσα θέση και προνομιακή θέση σε κάποιους ομίλους. Αυτό όμως είναι  ένα θέμα διαφορετικό από αυτό που συζητάμε.
Στα τέλη της δεκαετίας του 1980, πράγματι ο ΟΠΑΠ αποφάσισε τον εκσυγχρονισμό του και μπήκε στην ανανέωση των παιχνιδιών του. Της κ.  Πετραλιά είναι παιδιά το ΛΟΤΤΟ και το ΠΡΟ-ΤΟ. Το 1990 και το 1992 έγινε η σύμβαση για την αναβάθμιση του πληροφοριακού συστήματος του ΟΠΑΠ.  
ΓΙΩΡΓΙΟΣ ΚΑΤΣΙΜΠΑΡΔΗΣ: Του κ. Σεφτελή είναι.
ΦΑΝΗ ΠΕΤΡΑΛΙΑ-ΠΑΛΛΗ: Την κακή τη σύμβαση την επαναδιαπραγματευθήκαμε πολύ.
ΠΡΟΕΔΡΕΥΩΝ (Νικόλαος Κατσαρός): Σας παρακαλώ μη διακόπτετε.
ΑΝΔΡΕΑΣ ΦΟΥΡΑΣ (Υφυπουργός Πολιτισμού): Κυρίες και κύριοι συνάδελφοι, αν κοιτάξει κανείς πολύ σοβαρά αυτήν την υπόθεση, τι θα διαπιστώσει; Κυρία Πετραλιά, επειδή έχετε περάσει από αυτό το χώρο θα συμφωνήσετε μαζί μου σ' αυτό που θα πω. Δύο αποφάσεις έχει κανείς μπροστά του. Η μία απόφαση είναι να πετάξει λογισμικό και μηχανές και να πάει σε ένα άλλο σύστημα. Την έχετε κοστολογήσει αυτήν την απόφαση; 'Οταν θα την κοστολογήσετε, θα βγάλετε τα συμπεράσματά σας και θα πάρετε θέση.
Η δεύτερη απόφαση είναι αναβάθμιση του λογισμικού μέσα από συνθήκες, οι οποίες δεν διαμορφώνονται πρωτογενώς, την ώρα που αποφασίζεις.
Η Νέα Δημοκρατία, λοιπόν, συνεχίζει τα ψέματά της. Μας φέρνει τη διακήρυξη και λέει πως, αφού η διακήρυξη λέει πως θα χρησιμοποιηθούν μηχανές LT 1 και LT 2 - 1E, άρα είναι στημένος ο διαγωνισμός. Μα, τι θα έλεγε; Ανακάλυψαν τα λαγωνικά της Νέας Δημοκρατίας ξαφνικά ότι στα πέντε χιλιάδες πρακτορεία της Ελλάδας υπάρχουν αυτές οι μηχανές; Ο ΟΠΑΠ στη διακήρυξή του έλεγε, εγώ έχω αυτές τις μηχανές. Δεν έλεγε ότι θέλω εγώ να πετάξω πέντε χιλιάδες μηχανές και να βάλω στη θέση τους άλλες που θα μου φέρει ο μειοδότης του διαγωνισμού. Ούτε το γεγονός ότι κάποιος είχε τις μηχανές και κάποιος το λογισμικό είχε κάποιο προνόμιο στην υπόθεση του Προκαθορισμένου Στοιχήματος.
Λυπάμαι και θλίβομαι για τα ψεύδη και τις συκοφαντίες. Και επειδή είναι ειδικό το θέμα, πήγε σε εμπειρογνώμονες και την απάντηση την πήρατε απ' αυτούς.
Να διαβάσω τι λέει ο κ. Γαβρόγλου γι' αυτό το θέμα των μηχανών και του λογισμικού; "Αν ο ΟΠΑΠ ζητούσε στο διαγωνισμό για το στοίχημα παροχή μηχανών και κατασκευή λογισμικού συμβατών με τα συστήματα που ήδη είχε, τότε και μόνο τότε θα έδινε προβάδισμα ή πλεονέκτημα στην εταιρεία που ήδη είχε τις μηχανές και το λογισμικό του ΟΠΑΠ".
Ποιές οι απορίες σας μένουν, κύριοι συνάδελφοι; Να σας μείνουν, αλλά να υπάρξει και η εντιμότητα να αναγνωρίσουν κάποιοι ότι λόγω ιδιωτικών πληροφοριών οδήγησαν τη Νέα Δημοκρατία σ' αυτό το Βατερλώ.
Ο ΟΠΑΠ -υπήρξε ένα ερώτημα- αναζητούσε λύσεις για το προκαθορισμένο. Δεν ήταν ο πρώτος διαγωνισμός που έκανε. 'Εκανε έναν πρώτο διαγωνισμό που ζητούσε σύμβουλο.
Θα καταθέσω όλα τα σχετικά έγγραφα, όπως τις γνωμοδοτήσεις των κυρίων καθηγητών και τη διακήρυξη του άγονου πρώτου διαγωνισμού.
(Στο σημείο αυτό ο Υφυπουργός Πολιτισμού κ. Φούρας καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) Ζητούσαν σύμβουλο και ο σύμβουλος ήλθε. Λέει, εγώ θέλω μια συγκεκριμένη αμοιβή, θα σας βγάζω τις αποδόσεις, αλλά δεν εγγυώμαι αν θα πέσετε έξω, αν θα βουλιάξει ένας κρατικός οργανισμός. Αυτό είναι δικό σας θέμα. Εγώ θα σας βγάζω αποδόσεις χωρίς ευθύνη. Αυτή ήταν και η αιτία που δεν κατέληξε ο διαγωνισμός.
Θα σας δώσω τις προσφορές των εταιρειών για τον πρώτο διαγωνισμό, να τις διαβάσετε, επειδή έχετε απορίες.
Θα έπρεπε να πάρουμε έναν σύμβουλο για να μας βγάζει αποδόσεις και να βουλιάξει ο οργανισμός, χωρίς εγγυήσεις, χωρίς να αναλαμβάνει κάποιος το ρίσκο; Προφανώς όχι.
Είχαν έλθει για να μετάσχουν στο διαγωνισμό αυτόν τέσσερις εταιρείες. Η επόμενη κίνηση ήταν να στείλει ο πρόεδρος του ΟΠΑΠ τέσσερις επιστολές σε τέσσερις κρατικούς οργανισμούς και τους ζήτησε να συμπράξουν αλληλεγγύως. Η απάντηση ήταν "όχι, δεν συμφωνούμε".
Το καταθέτω κι αυτό.
(Στο σημείο αυτό ο Υφυπουργός Πολιτισμού κ. Φούρας καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) Κι έγινε ο δεύτερος διαγωνισμός, όπου πλέον ο ΟΠΑΠ ζητούσε οργανωτή-συνεργάτη. Ο οργανωτής-συνεργάτης είναι μια υπόθεση ιδιόμορφη.  Είπα πριν από λίγο ότι τα έσοδα της Κύπρου από το Προκαθορισμένο είναι 25% επί των κερδών. Ξέρετε πόση είναι η κατανομή των πόρων στο Προκαθορισμένο Στοίχημα, σύμφωνα με τη σύμβαση; Το 60% του τζίρου αποδίδεται στους παίκτες, 8% στους πράκτορες, 22% στον αθλητισμό και στον οργανωτή-συνεργάτη μόνο 10%. Με ποιες υποχρεώσεις, γι' αυτό το 10%; Κυρία Πετραλιά, όταν ήσασταν Υφυπουργός, δεχόσασταν ότι το λειτουργικό κόστος του ΟΠΑΠ είναι 10%. Και αυτό μπορώ να το αποδείξω. Διεθνώς το λειτουργικό κόστος των λοταριών είναι 6% έως 9%. Με 10% αναλαμβάνει και την οργάνωση του παιχνιδιού και την προβολή του και το ρισκ μάνατζμεντ ο οργανωτής. Είναι επιβλαβής για το ελληνικό δημόσιο αυτή η σύμβαση; Γιατί το κάνουν αυτές οι δύο μεγάλες εταιρείες η "ΛΑΝΤΜΠΡΟΞ" και η "ΙΝΤΡΑΛΟΤ"; Να τις ρωτήσετε.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Καμία σχέση δεν έχει αυτή η εταιρεία που αναφέρατε.
ΑΝΔΡΕΑΣ ΦΟΥΡΑΣ (Υφυπουργός Πολιτισμού): Η Νέα Δημοκρατία λέει και άλλα πράγματα, κύριοι συνάδελφοι. Ισχυρίζεται πως στο διαγωνισμό υπήρξε μικρή συμμετοχή και ήλθαν δύο συν μία εταιρείες. Εγώ θεωρώ ότι η παρουσία της "ΛΑΝΤΜΠΡΟΞ", της μεγαλύτερης εταιρείας στοιχημάτων στον κόσμο στο διαγωνισμό, είναι θετική για τον ΟΠΑΠ, γιατί έχει και τεχνογνωσία και εμπειρία και δυνατότητα να διασφαλίσει τα συμφέροντα του ΟΠΑΠ.
Αλλά η Νέα Δημοκρατία συνεχίζει τα ψέματα. Λέει ότι παρέλαβαν να διακηρύξει δεκαέξι εταιρείες και αποθαρρύνθηκαν, γιατί διαπίστωσαν ότι ήταν στημένος ο διαγωνισμός. Σε ποιον τα λέει αυτά; Γιατί ουδείς υπέβαλε την παραμικρή ένσταση κατά του διαγωνισμού. Γιατί ουδείς υπέβαλε την παραμικρή ένσταση κατά της κατακύρωσης του διαγωνισμού. Γιατί ουδείς εστράφη δικαστικά.  Δεν θα είχε ξεσπάσει θύελλα αν ήταν φωτογραφικός και ήταν δεκαέξι ενδιαφερόμενοι, και χρειάστηκε να φύγουν; Ποιοι ήταν οι ενδιαφερόμενοι; Διαφημιστικές εταιρείες της χώρας -θα καταθέσω κι αυτόν τον κατάλογο, για να βγάλετε συμπεράσματα-δημοσιογράφοι, ο κ. Κατσούλης Μπάμπης, αθλητικός συντάκτης. Αυτές ήταν οι εταιρείες. Οι εταιρείες είχαν το δημοσιογραφικό ενδιαφέρον και η δημοσιογραφική έρευνα και διαφημιστικές εταιρείες είχαν ενδιαφέρον πληροφόρησης.
(Στο σημείο αυτό ο Υφυπουργός Πολιτισμού κ. Φούρας καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) Εν πάση περιπτώσει υπάρχει ολιγοπωλιακή κατάσταση παγκόσμια. Η εταιρεία "ΚΡΟΥΛΙΚ" που μπήκε, εμφανίζεται ως μια μικρή εταιρεία με τέσσερα υποκαταστήματα. Ο ΟΠΑΠ στο διαγωνισμό είχε δώσει τη δυνατότητα της συνεργασίας και με ασφαλιστικές εταιρείες και με τραπεζικούς οργανισμούς, οι οποίοι θα ασφάλιζαν τις μικρές εταιρείες, κάτι που δεν έγινε κατορθωτό. Εκείνο που ζητούσε όμως ήταν να είναι εταιρεία με εμπειρία στα στοιχήματα. Και η "ΚΡΟΥΛΙΚ" είχε αυτήν την εμπειρία.
Κυρίες και κύριοι συνάδελφοι, αποκάλυψε κάτι ο κ. Λιάνης κι εκνευριστήκατε. Υπάρχει ολιγοπωλιακή κατάσταση στην αγορά. Αυτό είναι ένα διαφορετικό θέμα. Αυτή η κατάσταση όμως διαφαίνεται από συγκεκριμένα στοιχεία.  Ακούστε λοιπόν: Το 1992, τρεις χιλιάδες εξακόσιες ογδόντα μηχανές κόστους τριών δισεκατομμυρίων (3.000.000.000) και συντήρησης άλλων τριάμισι δισεκατομμυρίων (3.500.000.000) βγήκαν σε διαγωνισμό.
Θα καταθέσω τα στοιχεία.
(Στο σημείο αυτό ο Υφυπουργός Πολιτισμού, κ. Φούρας, καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) Σ' αυτόν το διαγωνισμό ήλθαν τρεις εταιρείες, η "ΙΝΤΡΑΣΟΦΤ", η "ΙΝΤΡΑΚΟΜ" και η "UNISYS".
Θα καταθέσω και τα Πρακτικά του διοικητικού συμβουλίου, για να μη με διαψεύσει κανείς.
(Στο σημείο αυτό ο Υφυπουργός Πολιτισμού, κ. Φούρας, καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) H UNISYS αποκλείστηκε, για λόγους που περιγράφει στην απόφασή του το διοικητικό συμβούλιο κι έμειναν δύο για δώσουν τη σκληρή μάχη, η "ΙΝΤΡΑΚΟΜ" και η "ΙΝΤΡΑΣΟΦΤ" και τελικά κατεκυρώθη ο διαγωνισμός στην "ΙΝΤΡΑΣΟΦΤ". Εγώ δεν λέω ότι έγινε κακώς. Δεν ξέρω τα περιστατικά και τις συνθήκες. Εκείνο όμως που έχω να πω είναι ότι αυτά τα εξήμισι δισεκατομμύρια (6.500.000.000) πήγαν μ' αυτήν τη διαδικασία στον ανάδοχο και πήγαν στη διαδικασία του διαγωνισμού δημόσιου και διεθνούς και ότι μέσα απ' αυτόν το διαγωνισμό επιχειρούσε ο ΟΠΑΠ να πάρει μηχανές, τις είχε ανάγκη, γιατί ήταν συμβατές με το σύστημά του.
Δεν μπορεί εσείς να μας κατηγορείτε, εσείς που ουσιαστικά εγκαταστήσατε αυτό το σύστημα και αυτές τις μηχανές, γιατί δεν αποφασίσαμε φέτος να δώσουμε είκοσι δισεκατομμύρια (20.000.000.000), να πετάξουμε τις μηχανές, να πετάξουμε το λογισμικό και να πάμε σε άλλο σύστημα. Δεν μπορείτε.
Θα καταθέσω επίσης και τον κατάλογο των εταιρειών και των προσώπων που παρέλαβαν τη διακήρυξη του διαγωνισμού,  για να καταρριφθεί και το επιχείρημα που φέρνει εδώ συνέχεια η Νέα Δημοκρατία ότι ήλθαν δεκαέξι και πήγαν στο διαγωνισμό τρεις.
Περίμενε κανείς ο κ. Γεώργιος Κουρής, εκδότης της "ΑΥΡΙΑΝΗΣ" να μπει σ' αυτήν την ιστορία; (Στο σημείο αυτό ο Υφυπουργός Πολιτισμού, κ. Φούρας, καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) Η Νέα Δημοκρατία λέει και άλλα πασιφανή ψέματα. Ξεκινάει την αίτηση σύστασης εξεταστικής επιτροπής με επίκληση ότι υπήρξε περιορισμένη δημοσιότητα, δεν υπήρξε επαρκής δημοσιότητα στο διαγωνισμό.
Πρώτος άγονος διαγωνισμός. Δεύτερος διαγωνισμός. Στον δεύτερο διαγωνισμό δημοσίευση στην Εφημερίδα Ευρωπαϊκών Κοινοτήτων εξήντα δύο ημέρες. Δημοσίευση στις εφημερίδες "ΤΑ ΝΕΑ", "ΕΛΕΥΘΕΡΟΣ ΤΥΠΟΣ", "ΝΑΥΤΕΜΠΟΡΙΚΗ", "ΤΟ ΚΕΡΔΟΣ". Θέλετε να προσκομίσω τις εφημερίδες; Η Νέα Δημοκρατία επιμένει -και σήμερα επέμενε- ότι οι δεκατέσσερις από τους δεκαέξι που αναφέρθηκαν δεν κατέθεσαν προσφορά, γιατί αποθαρρύνθηκαν. Καμία ένσταση ούτε κατά των όρων της διακήρυξης, που είχαν δικαίωμα.
Οποιοσδήποτε πολίτης μπορούσε να κάνει ένσταση κατά των όρων της διακήρυξης. Αν ήταν φωτογραφικός ο διαγωνισμός, όπως λέτε εσείς και όπως λένε και κάποιοι άλλοι, δεν θα υπήρχε θύελλα για ένα τέτοιο έργο; Δεν υπήρξε ένσταση ούτε κατά της νομιμότητας διενέργειας του διαγωνισμού, ούτε κατά της συμμετοχής των διαγωνιζομένων, ούτε κατά της αξιολόγησης.  (Στο σημείο αυτό ο Υφυπουργός Πολιτισμού κ. Αν. Φούρας, καταθέτει για τα Πρακτικά το προαναφερθέν έγγραφο το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) Κυρίες και κύριοι συνάδελφοι, έρχομαι τώρα σε ένα θέμα της ανταπόκρισής μου στα κοινοβουλευτικά μου καθήκοντα. Ο κ. Κεφαλογιάννης κατέθεσε μία ερώτηση. Με αυτήν την ερώτηση σε μία εποχή στην οποία υπήρχε μεγάλο ενδιαφέρον από τους bookmakers τους παράνομους bookmakers ζητούσε να καταθέσω στη Βουλή τη σύμβαση. Πράγματι απάντησα στον κ. Κεφαλογιάννη ευγενικά και τον παρεκάλεσα να προσέλθει τον ΟΠΑΠ ή αυτός ή οι συνεργάτες του, προκειμένου να ενημερωθεί επίσημα για το περιεχόμενο της σύμβασης και επί όλων των σχετικών εγγράφων. Και προφανώς μία τέτοια επίσκεψη είχε το χαρακτήρα της παράκλησης να μην διοχετευτούν οι όροι αυτής της σύμβασης. Ο κ. Κεφαλογιάννης παρ' ότι έλαβε αυτήν την απάντησή μου ουδέποτε ήλθε και ουδέποτε απέστειλε εκπρόσωπό του. Βεβαίως το θέμα υπάρχει. Αλλά τον Αύγουστο του 1999 με πρωτοβουλία της διοίκησης του ΟΠΑΠ η σύμβαση έχει κατατεθεί στις εισαγγελικές και δικαστικές αρχές -εδώ είναι ένα άλλο θέμα για το οποίο θα πούμε- και δεύτερον, η σύμβαση με επιστολή του προέδρου του ΟΠΑΠ έχει σταλεί στον κ. Κεφαλογιάννη.
Κυρίες και κύριοι συνάδελφοι, υπάρχει ένα θέμα. Από τα δημοσιεύματα που είχαν προκληθεί διατάχθηκε προκαταρτική έρευνα. Ανατέθηκε στον εισαγγελέα κ. Κασαλιά. Την τέλειωσε και την παρέδωσε με την εγγραφή να μπει στο αρχείο. Από εκεί και πέρα ο κ. Ζορμπάς την κρατάει. Κρίνετε εσείς.
ΑΝΝΑ ΜΠΕΝΑΚΗ-ΨΑΡΟΥΔΑ: Τι να κρίνουμε; 
ΑΝΔΡΕΑΣ ΦΟΥΡΑΣ (Υφυπουργός Πολιτισμού): Τίποτα. Είπα τίποτα, κυρία Μπενάκη; Τέλειωσε την προκαταρκτική ο εισαγγελέας, την παρέδωσε.
ΦΑΝΗ ΠΕΤΡΑΛΙΑ-ΠΑΛΛΗ: Τότε για'τι το λέτε, κύριε Υπουργέ; ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Για να τιμήσει το Ζορμπά.
ΑΝΔΡΕΑ ΦΟΥΡΑΣ (Υφυπουργός Πολιτισμού): Υπενθυμίζω ότι την εντολή είχε για προκαταρκτική έρευνα την είχε δώσει ο κ. Ζορμπάς την πρώτη μέρα που αναπληρούσε τον προϊστάμενό του. Τίποτε παράνομο. Σωστό.
ΑΝΝΑ ΜΠΕΝΑΚΗ-ΨΑΡΟΥΔΑ: Βεβαίως.
ΠΡΟΕΔΡΕΥΩΝ (Νικόλαος Κατσαρός): Παρακαλώ, μη διακόπτετε.
ΑΝΔΡΕΑΣ ΦΟΥΡΑΣ (Υφυπουργός Πολιτισμού): Κυρίες και κύριοι συνάδελφοι, τι αναλαμβάνει ο οργανωτής - συνεργάτης. Ο οργανωτής- συνεργάτης αναλαμβάνει την επένδυση, τα λειτουργικά, το πρόγραμμα, την πλήρη ανάλυση των χρηματοοικονομικών κινδύνων.
Ισχυρίστηκε η Νέα Δημοκρατία εδώ ότι υπάρχει ασυμβίβαστο μεταξύ του στοιχήματος και του οργανωτή. Και είπε είτε γιατί αγνοώντας το τι συμβαίνει είτε γιατί ήθελε συνειδητά να παραπλανήσει ότι είναι αθέμιτο ο ιδιοκτήτης μιας ομάδας να είναι ταυτόχρονα και οργανωτής στοιχήματος. Θα ήταν αν είχε την οικονομική διαχείριση ο οργανωτής. Αν ο οργανωτής είχε τη δυνατότητα να παίρνει για λογαριασμό του τα κέρδη που θα μένουν αν δεν κέρδιζαν οι παίκτες. 'Ολα αυτά τα κέρδη έρχονται στο δημόσιο, δεν έρχονται στον οργανωτή. Γιατί θα το έκανε τάχα ο οργανωτής αυτό;  Επισημαίνω και υπογραμμίζω ότι δεν υπάρχει νομικό ασυμβίβαστο, ούτε στην Ευρωπαϊκή 'Ενωση ούτε στην Ελλάδα. Στο Βέλγιο και στη Γαλλία υπάρχουν εταιρείες ιπποδρόμων που έχουν ταυτόχρονα και εταιρείες στοιχημάτων, αλλά δεν θέλω να επιμείνω σε αυτό.
Εκείνο που θέλω να υπογραμμίσω τελικά είναι, ότι εμείς έχουμε την ευθύνη της απόφασης και όχι γιατί είναι ο συγκεκριμένος ανάδοχος  οργανωτής στοιχήματος, αλλά γιατί το ελληνικό ποδόσφαιρο έχει προβλήματα. Αυτά τα προβλήματα δημιουργούν κρίση αξιοπιστίας και τα βλέπετε και σήμερα. Αυτή η κρίση αξιοπιστίας δεν εμπνέει ούτως ώστε το ελληνικό ποδόσφαιρο να είναι μέσα στο στοίχημα.  Εξάλλου επειδή εμπλέκεται ο οργανισμός στη διοργάνωση του στοιχήματος καταλαβαίνετε τι θα συνέβαινε αν ένας κρατικός οργανισμός σε ένα μεγάλο ντέρμπι, έδινε πέντε προς ένα υπέρ της μιάς εκ των δύο ομάδων; Θα μπορούσαν να μείνουν τα γραφεία του εκεί που είναι; Σοβαρά μιλάμε; Κυρίες και κύριοι συνάδελφοι, η Νέα Δημοκρατία έχει θέσει και ένα άλλο θέμα -επειδή δεν τη φθάνει ο διαγωνισμός με το προκαθορισμένο- και για έναν άλλο διαγωνισμό, ένα διαγωνισμό ο οποίος βρίσκεται για εξέταση στο Ελεγκτικό Συνέδριο, ένα διαγωνισμό στον οποίο ο μειοδότης ήταν τρία δισεκατομμύρια φθηνότερος από αυτόν που γράφει, αυτά που διαβάζουμε και στα χαρτιά που προσκομίζει η Νέα Δημοκρατίς.
Κυρίες και κύριοι συνάδελφοι, θα ήθελα να τελειώσω, λέγοντας τα εξής. Είμαι υπερήφανος γιατί στη θητεία μου συνέβησαν συγκλονιστικά γεγονότα στον ελληνικο αθλητισμό. Χρηματοδότης του ελληνικού αθλητισμού ειναι ο ΟΠΑΠ. Χωρίς τον ΟΠΑΠ δεν μπορούμε να έχουμε ούτε μαζικό αθλητισμό ούτε αθλητικά κέντρα ούτε ομοσπονδίες ούτε σωματεία ούτε αθλητές ούτε πρωταθλητές. Εκτός κι αν μας πείτε κάτι γι'αυτήν τη λύση. Χωρίς τον ΟΠΑΠ δεν μπορεί να είμαστε υπερήφανοι. Χωρίς τον ΟΠΑΠ δεν μπορούμε να σηκώνουμε τις σημαίες μας και να κάνουμε τον αθλητισμό μας άξιο πρεσβευτή. Και προσέξτε καλά. Γιατί από την ώρα που αρχίσατε τη σκανδαλολογία σε βάρος του ΟΠΑΠ μειώνονται σταθερά τα έσοδα του ΟΠΑΠ. Υπάρχει αντανάκλαση του πολιτικού λόγου στην καθημερινότητα και οφείλετε να απαντήσετε στα σωματεία, στις ενώσεις, στα γυμναστήρια, στους αθλητές, στους πρωταθλητές. Αν τους ρωτούσατε θα σας έλεγαν άλλα. Αν θέλετε να τους ρωτήσετε ελάτε απόψε στο Μέγαρο Μουσικής που είναι οι Ολυμπιονίκες μας να σας πουν τη γνώμη τους.
Η σημαία του αθλητισμού θα σηκώνεται ψηλά, ο ύμνος μας θα ακούγεται γιατί ο ΟΠΑΠ χρηματοδοτεί αυτές τις διαδικασίες. Υπάρχουν και άλλα, κύριε Πρόεδρε, να απαντήσουμε στα ψεύδη αλλά Θα έχω την ευκαιρία ενδεχομένως στη δευτερολογία για ένα πεντάλεπτο προκειμένου να ολοκληρώσω.
Σας ευχαριστώ θερμά, κύριοι Βουλευτές, και θα λυπηθώ κυρίες και κύριοι της ΝΔ αν δεν βρείτε την εντιμότητα και το θάρρος να πάρετε πίσω αυτό το έγγραφο, το οποίο θα σας κυνηγάει ως Βατερλό.
(Χειροκροτήματα από την πτέρυγα του ΠΑΣΟΚ) 
ΠΡΟΕΔΡΕΥΩΝ (Νικόλαος Κατσαρός): Κύριοι συνάδελφοι, έχω την τιμή να σας ανακοινώσω ότι τη συνεδρίασή μας παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση "Αρχαίο Ελληνικό Θέατρο" σαράντα έξι μαθητές και δύο συνοδοί -δάσκαλοι από το 4ο Δημοτικό Σχολείο Βριλλησίων.
Τους καλωσορίζουμε στο Ελληνικό Κοινοβούλιο.
(Χειροκροτήματα απ'όλες τις πτέρυγες της Βουλής) Ο συνάδελφος κ. Παπούλιας ζητεί ολιγοήμερη άδεια απουσίας του στο εξωτερικό. Η Βουλή εγκρίνει; 
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Νικόλαος Κατσαρός): Η Βουλή ενέκρινε.
Ο Γενικός Γραμματέας της Κοινοβουλευτικής Ομάδας της Νέας Δημοκρατίας  κ. Δήμας ορίζει ως Κοινοβουλευτική Εκρόσωπο τη Βουλευτή Α' Αθηνών κ. Μπενάκη.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Κύριε  Πρόεδρε, θα ήθελα το λόγο επί προσωπικού.
ΠΡΟΕΔΡΕΥΩΝ (Νικόλαος Κατσαρός): Πείτε μας σε τι συνίσταται το προσωπικό σας θέμα για να δούμε αν υπάρχει.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Κύριε Πρόεδρε, είναι ηλίου φαεινότερο από τις εκφράσεις του κυρίου Υπουργού ότι μίλησε επιτιμητικά για το πρόσωπό μου. Ουσιαστικά είπε ότι με τα επιχειρήματά μου εκπροσωπώ τους παράνομους οργανωτές τυχερών παιχνιδιών και το είπε μάλιστα δύο φορές. Εγώ θα ήθελα να παρακαλέσω τον κύριο Υπουργό, αν έχει συγκεκριμένα στοιχεία να τα καταθέσει. 'Αλλος θα τον παρακαλέσω να ζητήσει να διαγραφεί αυτή του η φράση από τα Πρακτικά. Κύριε Υπουργέ, αν δεν έχετε στοιχεία, πολύ φοβάμαι ότι εκτοξεύετε μία συκοφαντία εις βάρος μου που δεν έχει κανένα νόημα. Θα παρακαλέσω πάρα πολύ να ανασκευάσετε τα όσα είπατε για να μην προχωρήσω σε πιό σκληρές εκφράσεις απέναντί σας.
ΠΡΟΕΔΡΕΥΩΝ (Νικόλαος Κατσαρός): Κύριε Υπουργέ, σύμφωνα με τον Κανονισμό πρέπει να δώσετε κάποια εξήγηση.
ΑΝΔΡΕΑΣ ΦΟΥΡΑΣ (Υφυπουργός Πολιτισμού): Κύριε Πρόεδρε, χαίρομαι γιατί δηλώνει ο αγαπητός συνάδελφος ότι αυτά που καταγράφονται εκ συμπτώσεως αναφέρονται και σε κάποια έγγραφα κάποιων εταιρειών και σε κάποιες διεκδικήσεις κάποιων άλλων εταιρειών. Χαίρομαι που αποσυνδέει τον εαυτό του από αυτό το γεγονός και τον ευχαριστώ γιατί δίνει αυτήν τη δυνατότητα και σε μας να αξιολογήσουμε τη διαδικασία με την οποία συντάχθηκε η σχετική αίτηση.
Θέλω όμως να πω τούτο. Στον κ. Κεφαλογιάννη απηύθυνα μία αιχμή, ότι έχει ιδιωτικές πληροφορίες. Και την απηύθυνα εκ του λόγου ότι ενώ εκλήθη στον ΟΠΑΠ να ενημερωθεί για το σύνολο της υπόθεσης, ουδέποτε προσήλθε ως κατά τη γνώμη μου όφειλε.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Κύριε Πρόεδρε, το λόγο.
ΠΡΟΕΔΡΕΥΩΝ (Νικόλαος Κατσαρός): Κύριε Κεφαλογιάννη, δευτερολογία δεν επιτρέπεται. Πιστεύω ότι αυτό που είπε ο κύριος Υπουργός...
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Μία λέξη θα ήθελα να πω.
ΠΡΟΕΔΡΕΥΩΝ (Νικόλαος Κατσαρός): Μία λέξη να την πείτε. ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Δημιουργήθηκε δεύτερο προσωπικό θέμα.  Κύριε Υπουργέ, δεν είναι σοβαρά αυτά τα πράγματα. Είναι δυνατόν να εγκαλείτε τους Βουλευτές χωρίς στοιχεία δηλ. να λέτε ότι εκπροσωπούν τα συμφέροντα ιδιωτών και μάλιστα παράνομων στοιχημάτων; Κρίνετε εξ ιδίων τα αλλότρια; Εγώ θα σας απαντήσω, όπως απαντά ο κ. Γιαννόπουλος και λυπούμαι επικαλούμενος τη λαϊκή έκφραση για τα συμπαθή τετράποδα "του γουρουνιού τα μάτια..." 
ΠΡΟΕΔΡΕΥΩΝ (Νικόλαος Κατσαρός): Κύριε Κεφαλογιάννη, είναι προφανές ότι ο κύριος Υπουργός δεν σας απέδωσε...
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Πώς δεν μου απέδωσε, κύριε Πρόεδρε; ΠΡΟΕΔΡΕΥΩΝ (Νικόλαος Κατσαρός): Σας παρακαλώ, είπε ότι υποστηρίζονται από κάποιες και ότι έχετε ιδιωτική πληροφόρηση. Δεν απέδωσε ότι εσείς είσθε...
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Το απέδωσε, κύριε Πρόεδρε.
ΠΡΟΕΔΡΕΥΩΝ (Νικόλαος Κατσαρός): Εν πάση περιπτώσει.
ΑΝΔΡΕΑΣ ΦΟΥΡΑΣ (Υφυπουργός Πολιτισμού): Κύριε Πρόεδρε, το λόγο. 
ΠΡΟΕΔΡΕΥΩΝ (Νικόλαος Κατσαρός): Ορίστε, κύριε Υπουργέ, διευκρινίστε το σας παρακαλώ καθαρά.
ΑΝΔΡΕΑΣ ΦΟΥΡΑΣ (Υφυπουργός Πολιτισμού): Μπορούν να κατηγορούν τα συμπαθή τετράποδα σ' αυτήν την Αίθουσα; Δεν τους το επιτρέπουμε. 
ΠΡΟΕΔΡΕΥΩΝ (Νικόλαος Κατσαρός): Λοιπόν, δεν υπάρχει πρόβλημα.
Η κ. Μπενάκη Κοινοβουλευτική Εκπρόσωπος της Νέας Δημοκρατίας ζήτησε το λόγο.
ΑΝΝΑ ΜΠΕΝΑΚΗ-ΨΑΡΟΥΔΑ: Κυρίες και κύριοι συνάδελφοι, το τελευταίο περιστατικό με τον κ. Κεφαλογιάννη, ο βομβαρδισμός των εγγράφων που υφιστάμεθα εμείς, οι πράκτορες του ΟΠΑΠ, ο κάθε 'Ελληνας αυτήν τη στιγμή από τον ίδιο τον ΟΠΑΠ σχετικά με το προκαθορισμένο στοίχημα, η νευρικότητα όλη αυτή, ένα και μόνο προδίδει, ότι κάτι υπάρχει πίσω από την υπόθεση, το οποίο η Κυβέρνηση προσπαθεί να αποκρύψει με τις κραυγές.  Κύριοι συνάδελφοι, οφείλω κατ' αρχήν να ξεκαθαρίσω τη θέση της Νέας Δημοκρατίας, διότι αμφισβήτησε ο κύριος Υπουργός το ενδιαφέρον μας για τον ΟΠΑΠ, όταν έπλεξε το εγκώμιο -και ορθώς- του οργανισμού ο οποίος χρηματοδοτεί επαξίως ολόκληρο τον αθλητισμό. Μας είπε ότι θέλουμε να συρρικνώσουμε τη δραστηριότητά του, διότι αποκλείουμε ορισμένου είδους δραστηριότητες, όπως το προκαθορισμένο στοίχημα, γιατί θέλουμε πράγματι να αποξενώσουμε τον ΟΠΑΠ από τη δράση του.
"Αποστερείτε" -λέει- "τον ΟΠΑΠ από το δικαίωμα να διεξάγει αυτά τα παιχνίδια; Δεν θέλετε αυτά τα παιχνίδια κάτω" -είπε- "από κρατικό και κοινωνικό έλεγχο;" Και εδώ είναι το ζουμί της υποθέσεως, κύριοι συνάδελφοι. Δεν αρνούμεθα τίποτε κάτω από κρατικό και κοινωνικό έλεγχο και ιδίως αυτό το συγκεκριμένο στοίχημα. Δεν μιλάω τώρα ούτε για το βιντεολόττο, ούτε για κουλοχέρηδες.  Αυτά τα έχουμε πει κατά κόρον και ξέρετε και σεις οι ίδιοι, που αντιταχθήκατε σ' αυτά, τι ακριβώς σημαίνουν.  Αλλά πού είναι ο κρατικός και κοινωνικός έλεγχος ειδικά σ' αυτό το προκαθορισμένο στοίχημα, για το οποίο μας μίλησε ο κύριος Υπουργός; Κύριοι συνάδελφοι, το πρόβλημα τελικά πηγαίνει πολύ πιο μακριά. Δεν έχουμε να συζητήσουμε και να θέσουμε υπό την κρίση της εξεταστικής επιτροπής, που ζητούμε, μόνο την προϊστορία αυτής της ιστορίας, δηλαδή την έκθεση σκοπιμότητας, το διαγωνισμό, τη διακήρυξη, τον αποκλεισμό δεκαέξι εταιρειών κ.ο.κ., την αλληλογραφία κλπ.
Πρέπει να θέσουμε υπό την κρίση της εξεταστικής επιτροπής -και σας καλώ να το εκτιμήσετε- τη σύμβαση που υπεγράφη το Μάρτιο του 1999, την οποία απέκρυψε συστηματικά το Υπουργείο, ο κύριος Υπουργός, ο ΟΠΑΠ και όλοι οι αρμόδιοι από τη Βουλή. Πράγματι έγινε τέτοια μεθόδευση, που τη δέχτηκε ο κύριος Υπουργός.
Αλλά ξέρετε ποια είναι η εξήγηση; Η σύμβαση αυτή αποτελεί το κορύφωμα του ολοκληρωτικού ξεπουλήματος του ΟΠΑΠ ως προς το προκαθορισμένο στοίχημα στον ανάδοχο αυτής της υποθέσεως, ένα ξεπούλημα για το οποίο μιλάνε τα πάντα.
Βέβαια ο κύριος Υπουργός δεν δίστασε ούτε και με τους εισαγγελείς να τα βάλει ούτε και με τη δικαστική εξουσία. Τι σήμαινε το υπονοούμενό σας, κύριε Υπουργέ, ότι "την υπόθεση την κρατάει ο εισαγγελέας Ζορμπάς και βγάλτε εσείς τα συμπεράσματά σας"; Τι συμπεράσματα να βγάλουμε; Γιατί το είπατε, κύριε Υπουργέ; 
ΑΝΔΡΕΑΣ ΦΟΥΡΑΣ (Υφυπουργός Πολιτισμού): Κανένα υπονοούμενο δεν υπήρξε. Κυρία Μπενάκη, δεν μπορείτε να τα λέτε αυτά. Αναμιγνύετε τη δικαστική εξουσία.
ΠΡΟΕΔΡΕΥΩΝ (Νικόλαος Κατσαρός): Κύριε Υπουργέ, μη διακόπτετε σας παρακαλώ. Μπορείτε να απαντήσετε μετά.
ΑΝΝΑ ΜΠΕΝΑΚΗ-ΨΑΡΟΥΔΑ: Κύριε Υπουργέ, αφήστε με να τελειώσω.
Τι σημαίνει ότι ο κ. Ζορμπάς έδωσε την εντολή για την προκαταρκτική εξέταση κάποιες μέρες, που αναπληρούσε τον προϊστάμενο; Σημαίνει τίποτε αυτό; Αν υπάρχει κάτι που υπονοείτε με αυτό, πείτε το για να σας απαντήσω αρμοδίως. Αλλά δεν θέλω να προχωρήσω παραπέρα σ' αυτές τις αιχμές, που προσβάλλουν και το Κοινοβούλιο, προσβάλλουν και τη δικαιοσύνη.
Κύριοι συνάδελφοι, η νευρικότητα εξηγείται, γιατί τώρα απεκαλύφθη το επίμεμπτο περιεχόμενο αυτής της σύμβασης. Και σήμερα υπάρχουν δημοσιεύματα στις εφημερίδες, που λένε ότι η εισαγγελική έρευνα θα υπεισέλθει και στην έρευνα της σύμβασης.
Η σύμβαση αυτή κύριοι συνάδελφοι, υποτίθεται ότι έχει γίνει κατ' εφαρμογή του ν. 2433/66 και του π.δ. 250/97. Ο ν. 2433/66 δίνει εξουσιοδότηση με προεδρικό διάταγμα να ανατεθεί η οργάνωση και λειτουργία του στοιχήματος, διατηρουμένης της διαχείρισής του από τον ΟΠΑΠ. Το προεδρικό διάταγμα στο άρθρο 1 λέει ότι ο ΟΠΑΠ έχει την αποκλειστικότητα στη διαχείριση. Το στοίχημα ανήκει κατ' αποκλειστικότητα στο ελληνικό δημόσιο και κατ' επέκταση στον ΟΠΑΠ και μπορεί ο ΟΠΑΠ μόνος του να το διαχειριστεί αναθέτοντας σε τρίτους κάθε αναγκαίο μέτρο, με το οποίο θα εξασφαλίζεται η κανονική και απρόσκοπτη οργάνωση και λειτουργία, κύριοι συνάδελφοι.
Τώρα βέβαια αυτό το διάταγμα έχει και ένα άρθρο 10 παρακάτω, που παρ' όλο ότι το άρθρο 1 που σας διάβασα είναι απολύτως σαφές, αυτό το άρθρο 10 λέει ότι ο αποκλειστικός διαχειριστής ΟΠΑΠ δύναται να αναθέτει έναντι ποσοστού μετά από διεθνή διαγωνισμό σε ένα ή περισσότερο αναδόχους την οργάνωση, λειτουργία και υποστήριξη κλπ., σε τρίτον.
Κύριε Υπουργέ, εγώ ζητώ να καταθέσετε τώρα στη Βουλή όχι μόνο την πρώτη σελίδα του πρακτικού επεξεργασίας του διατάγματος από το Συμβούλιο της Επικρατείας, που την καταθέσατε για να μας δείξετε την ημερομηνία -έχετε δίκιο στις ημερομηνίες, όπως τις παρουσιάζετε- αλλά και για να δούμε την τοποθέτηση του Συμβουλίου της Επικρατείας στο άρθρο 10, καίτοι δεν έχει πολύ μεγάλη σημασία, διότι το διάταγμα είναι σαφές. Η αποκλειστική διαχείριση ανήκει στον ΟΠΑΠ. Εν τούτοις, δεν ξέρω, υπάρχει κάποια αμφιβολία για το πόσο πέρασε από την επεξεργασία και το άρθρο 10.  Εν πάση περιπτώσει να δούμε αυτήν τη σύμβαση, κύριοι συνάδελφοι, για να δούμε τελικά ποιο είναι το αποτέλεσμα όλης αυτής της αλληλουχίας γεγονότων, για τα οποία μιλάμε, όπως η έκθεση σκοπιμότητας που μπήκε στην άκρη και δεν έλεγε αυτά που είπατε, κύριε Υπουργέ. Αν μου μείνει χρόνος θα σας πω τι λέει η έκθεση σκοπιμότητας, που θέλει και την οργάνωση και τη λειτουργία του στοιχήματος από τον ΟΠΑΠ.
ΑΝΔΡΕΑΣ ΦΟΥΡΑΣ (Υφυπουργός Πολιτισμού): Θα καταθέσω τα Πρακτικά της συνεδρίασης του Συμβουλίου της Επικρατείας. Αναφέρονται στο άρθρο 10.  (Στο σημείο αυτό ο Υφυπουργός Πολιτισμού κ. Ανδρέας Φούρας καταθέτει για τα Πρακτικά το προναφερθέν πρακτικό, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 
ΑΝΝΑ ΜΠΕΝΑΚΗ-ΨΑΡΟΥΔΑ: Ωραία, κύριε Υπουργέ. Θα ήθελα να τα δω.
Εν πάση περιπτώσει όμως, κύριοι συνάδελφοι, σημασία έχει η σύμβαση την οποία υπέγραψε ο ΟΠΑΠ, δηλ. ποια σχέση έχει αυτή η σύμβαση με τη διακήρυξη που έγινε και στην οποία μετέσχε ο ανάδοχος και ποια σχέση έχει με το ν. 2433, με το π.δ. 250 και με το άρθρο 10. Λέει ότι ανατίθεται η οργάνωση και λειτουργία, αλλά εγώ υποστηρίζω ότι ανατίθεται ολοκληρωτικά σχεδόν και η διαχείριση. Κάπου λεκτικά αναφέρεται ότι τη διαχείριση την κρατάει ο ΟΠΑΠ, αλλά δεν κρατάει τελικά τίποτα.
Για παράδειγμα, σύμφωνα με τη διακήρυξη και με όσα μας διαβεβαίωσε ο κύριος Υπουργός, τα ελληνικά αθλητικά παιχνίδια που θα μπαίνουν μέσα στο διαγωνισμό, θα καθορίζονται από τον ΟΠΑΠ. Λίγο πολύ το λέει και η διακήρυξη. Λέει ότι για κρίσιμα θέματα ο ΟΠΑΠ κρατάει για τον εαυτό του τις αποφάσεις.
'Εχει ορισμένα παραδείγματα κρισίμων θεμάτων, μεταξύ των οποίων είναι και η απόφαση χρησιμοποίησης πάσης φύσεως ελληνικών αθλητικών γεγονότων.  Εγώ ρωτώ κατ' αρχήν, γιατί δεν βγήκαν τελείως όπως είπε ο κύριος Υπουργός, τα ελληνικά αθλητικά παιχνίδια. Και το ερωτώ, κύριοι συνάδελφοι, γιατί είναι γνωστή η σχέση του κυρίου μετόχου της εταιρείας, του αναδόχου, με αθλητικές εταιρείες που διεξάγουν αθλητικά παιχνίδια.  
ΓΕΩΡΓΙΟΣ ΛΙΑΝΗΣ: Συμβαίνει σε πολλά μέρη του κόσμου αυτό, παραδείγματος χάρη στην Ιταλία, στην Ισπανία κλπ. 
ΑΝΝΑ ΜΠΕΝΑΚΗ ΨΑΡΟΥΔΑ: Μάλιστα, σύμφωνοι.
Αλλά γιατί μας διαβεβαιώνει ο κύριος Υπουργός στην Επιτροπή ότι δεν θα μπουν τα ελληνικά αθλητικά παιχνίδια; Δηλαδή, ενώ μπαίνει ο περιορισμός μέσα στη διακήρυξη, έρχεται η σύμβαση και λέει ότι μέσα σ' αυτά που ο εργολάβος αποφασίζει είναι και η επιλογή γεγονότων, η επιλογή παιχνιδιών, συστημάτων, για τη διεξαγωγή στοιχημάτων προκαθορισμένης και μεταβλητής απόδοσης.
ΑΝΔΡΕΑΣ ΦΟΥΡΑΣ (Υφυπουργός Πολιτισμού): Μα, προβλέπονται σε απόφαση που θα δημοσιευθεί στην εφημερίδα.
ΠΡΟΕΔΡΕΥΩΝ (Νικόλαος Κατσαρός): Παρακαλώ, κύριε Υπουργέ, σημειώστε τις παρατηρήσεις σας και θα τα πείτε στη δευτερολογία σας.
ΑΝΝΑ ΜΠΕΝΑΚΗ-ΨΑΡΟΥΔΑ: Εσείς το λέτε. Πού είναι στη σύμβαση; ΑΝΔΡΕΑΣ ΦΟΥΡΑΣ (Υφυπουργός Πολιτισμού): Είναι το προεδρικό διάταγμα. 
ΑΝΝΑ ΜΠΕΝΑΚΗ-ΨΑΡΟΥΔΑ: Ποιο προεδρικό διάταγμα; Δεν λέει τίποτα γι' αυτό το προεδρικό διάταγμα, κύριε Υπουργέ, και να μου το πείτε.
ΑΝΔΡΕΑΣ ΦΟΥΡΑΣ (Υφυπουργός Πολιτισμού): Μιλάει για κανονισμούς.
ΑΝΝΑ ΜΠΕΝΑΚΗ ΨΑΡΟΥΔΑ: Δεύτερο κρίσιμο θέμα, που κρατάει ο ΟΠΑΠ, υποτίθεται για τον εαυτό του και δεν το αφήνει στον εργολάβο, είναι η σύνταξη των κανονισμών διεξαγωγής των παιχνιδιών. Θέλετε να ακούσετε τι λέει η σύμβαση για τους κανονισμούς; Κύριοι συνάδελφοι, στο κεφάλαιο 5.3 την πρόταση των κανονισμών διεξαγωγής των παιχνιδιών λέει ότι την κάνει ο εργολάβος. Ο δε ΟΠΑΠ υποχρεούται, εντός ευλόγου χρόνου να εγκρίνει τους κανονισμούς, άλλως αν παρέλθει ο εύλογος χρόνος ισχύουν οι προτάσεις, ενώ μπορεί να αρνηθεί λέει, ο ΟΠΑΠ αλλά μόνο για σπουδαίο λόγο και κατόπιν αιτιολογημένης απόρριψης.
Αντιλαμβάνεσθε, κύριοι συνάδελφοι, τι γίνεται; Με τη διακήρυξη λέμε ότι την ευθύνη των κανονισμών την έχει ο ΟΠΑΠ και εδώ, οι κανονισμοί που ξέρουμε τι σημασία έχουν, καταρτίζονται από τον ανάδοχο.
'Αλλο σημείο. Είπε ο κύριος Υπουργός ότι το λογισμικό, για το οποίο έγινε όλη αυτή η αλληλογραφία που εμείς υποθέσαμε ότι επηρέασε τη διακήρυξη -και μπορεί να την επηρέασε- κατερρίφθη, γιατί οι τρεις καθηγητές είπαν ότι η αλληλογραφία αυτή περί του λογισμικού δεν έχει καμία σχέση με τους όρους της διακήρυξης.
Αν διάβασα καλά, μάλιστα γιατί μόλις τώρα το διάβασα, ένας απ' αυτούς -αν δεν κάνω λάθος ο κ. Αναπολιτάνος- λέει, υπό τον όρο ότι δεν θα παραχωρηθεί εξουσία λογισμικού στον ανάδοχο, πράγμα το οποίο δεν φαίνεται από τη διακήρυξη.
Πράγματι. Ακούστε λοιπόν τι λέει η σύμβαση σε ένα ορισμένο σημείο. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Η σύμβαση αυτή είναι μυστική, κυρία Μπενάκη; 
ΑΝΝΑ ΜΠΕΝΑΚΗ -ΨΑΡΟΥΔΑ: Ναι, είναι μυστική.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Γιατί; Με ποια δικαιολογία; 
ΑΝΝΑ ΜΠΕΝΑΚΗ -ΨΑΡΟΥΔΑ: Ζήτησε, κύριε Πρόεδρε, ο κ. Κεφαλογιάννης με ερώτηση να πάρει τη σύμβαση και δεν του την έδωσαν. Του εξήγησε ο κύριος Υπουργός ότι είναι κάτι σαν κρατικό απόρρητο και απλώς την έστειλαν ή κάλεσαν νομίζω τον κ. Κεφαλογιάννη απλώς να τη δει.
ΑΝΔΡΕΑΣ ΦΟΥΡΑΣ (Υφυπουργός Πολιτισμού): Την έστειλε ο Πρόεδρος του ΟΠΑΠ με επιστολή του στον κ. Κεφαλογιάννη; 
ΑΝΝΑ ΜΠΕΝΑΚΗ ΨΑΡΟΥΔΑ: Στον κ. Κεφαλογιάννη, προσωπικά στο γραφείο του θα πρέπει να προσθέσω, κύριε Πρόεδρε. Εμείς βέβαια δεν είμαστε υποχρεωμένοι να αλληλογραφούμε με το γραφείο του κ. Κεφαλογιάννη.
Ακούστε λοιπόν τι λέει για το λογισμικό. Ο εργολάβος, καθ' όλη τη διάρκεια της συμβάσεως, θα αναλάβει ο ίδιος ή θα αναθέσει σε συνδεδεμένες με αυτόν εταιρείες ή σε τρίτους, την ανάπτυξη του λογισμικού για τη διενέργεια και τη διαχείριση -risk managment, αποδόσεις κλπ.- αθλητικών, ιπποδρομιακών ή άλλων παιχνιδιών-συστημάτων. Αυτήν την ανάθεση δεν την εγκρίνει βέβαια ο ΟΠΑΠ. Επομένως, ο ανάδοχος μπορεί ανά πάσα στιγμή να βάλει μια συνδεδεμένη μ' αυτόν εταιρεία ή έναν τρίτο, οποιονδήποτε επιλέξει μέσω του λογισμικού, να μπει μέσα και να συνδιαχειρίζεται το στοίχημα.
'Αλλο τραγελαφικό, κύριοι συνάδελφοι. Κάπου λέει σχετικά με το αντικείμενο της σύμβασης, μεταξύ των άλλων, ότι αναθέτει στον ανάδοχο την οργάνωση και διεξαγωγή τηλεφωνικού στοιχήματος. Αυτό το στοίχημα είναι ανύπαρκτο βέβαια, διότι δεν έχει ψηφιστεί. Ακούστε τη διατύπωση της σύμβασης: "Στο διάστημα ισχύος της παρούσης συμβάσεως, ο οργανισμός θα αναθέσει κατ' αποκλειστικότητα και ο εργολάβος υποχρεούται να αναλάβει τη λειτουργία του τηλεφωνικού στοιχήματος, εφόσον υπάρχει η σχετική νομοθετική ρύθμιση που να επιτρέπει τη λειτουργία του τηλεφωνικού στοιχήματος".
Καταλαβαίνετε τι θα πάθουμε, κύριοι συνάδελφοι; Θα έρθει αναγκαστικά στη Βουλή η ρύθμιση του τηλεφωνικού στοιχήματος, διότι δεν γίνεται αλλιώς, αλλά εκ των προτέρων αυτό θα έχει ανατεθεί ήδη στον ανάδοχο. Το λέω για να καταλάβετε που κινούμεθα, κύριε συνάδελφε.
Θα μπορούσα να πω και άλλα για τη σύμβαση, αλλά δεν είχα και χρόνο να τα βρω. Κάθησα χθες και προχθές, μόλις περιήλθε στα χέρια μου αυτή η σύμβαση από το γραφείο του κ. Κεφαλογιάννη, να τη δω, να τη μελετήσω για να καταλάβω ποια σχέση έχει αυτή η τελευταία σύμβαση με τα προηγούμενα γεγονότα.
Να αναφερθώ στα προηγούμενα που είναι αντικείμενο της αίτησής μας; Να αναφερθώ και σ' αυτά, αλλά νομίζω ότι όλα αυτά ωχριούν μπροστά σε όσα που προκύπτουν ανάγλυφα από την τηρηθείσα μυστική σύμβαση.
Τι να πάρω; Ας πάρω την έκθεση σκοπιμότητας, όπου ο ΟΠΑΠ με πολυμελή επιτροπή είχε αποφανθεί το 1996 ότι το στοίχημα πρέπει να γίνει καθ' ολοκληρίαν από τον ΟΠΑΠ.
Μας είπε ο κύριος Υπουργός ότι κρατάει επιφυλάξεις η επιτροπή αυτή, αλλά εγώ διαβάζω: "Για τους λόγους που προαναφέρθηκαν κρίνεται απαραίτητο και αναγκαίο να καθιερωθούν τα αθλητικά στοιχήματα και στην Ελλάδα, η οργάνωση και διεξαγωγή τους να ασκείται αποκλειστικά μεσω του ΟΠΑΠ με δικαίωμα μη μεταβιβαζόμενο, όπως προβλέπεται στο βασιλικό διάταγμα ...  τάδε".
Λέει βεβαίως μετά η έκθεση σκοπιμότητας ότι δε μπορεί ίσως να τα κάνει όλα μόνος του ο ΟΠΑΠ, διότι δεν έχει τον απαραίτητο εξοπλισμό και την τεχνογνωσία, αλλά προτείνει τη συνεργασία του ΟΠΑΠ με μια από τις εταιρείες του εξωτερικού, εξειδικευμένη στον τομέα των αθλητικών στοιχημάτων, με δεδομένο ότι αυτές κατά τεκμήριο διαθέτουν μεγάλη εμπειρία. Και όντως έγινε διαγωνισμός για την πρόσληψη συμβούλου και όχι συνεργάτου, ο οποίος κηρύχθηκε άγονος.
Στη συνέχεια βγήκε ο νόμος, βγήκε το προεδρικό διάταγμα, γίνεται η διακήρυξη, προηγείται όλη αυτή η αλληλογραφία, την οποία εμείς θεωρήσαμε επιλήψιμη -και μέχρις αποδείξεως του εναντίου είναι επιλήψιμη- και τελικά έγινε αυτή η σύμβαση.
Κύριοι συνάδελφοι, όλα αυτά τα οποία εξέθεσα δεν αποβλέπουν  στο να μειώσουν την εμβέλεια του ΟΠΑΠ. Εάν ενδιαφερόμαστε για κάτι είναι για να στηριχθεί ο ΟΠΑΠ να μπορέσει να επιτελέσει το πράγματι σοβαρό έργο, το οποίο επιτελεί. Δεν στρεφόμαστε επίσης εναντίον ιδιωτών, οι οποίοι επιδιώκουν το συμφέρον τους και προσπαθούν να επιβάλουν τα συμφέροντά τους. 'Οταν ζούμε μάλιστα σε μια χώρα όπου η επίβλεψη του ανταγωνισμού είναι ανύπαρκτη, τι θέλετε να γίνει; Ο κάθε επιχειρηματίας προσπαθεί να επιβάλει τα συμφέροντά του και να αποκτήσει δεσπόζουσα θέση. Ποιος μπορεί να τον μεμφθεί γι' αυτό, όταν έχουμε μια επιτροπή ανταγωνισμού, της οποίας ο πρόεδρος ήρθε στην Επιτροπή Θεσμών και Διαφάνειας και μας είπε ότι από τις διακόσιες πενήντα με τριακόσιες εκκρεμείς υποθέσεις για έλεγχο δεσποζούσης θέσεως και παραβίασης του ανταγωνισμού έχει διεκπεραιώσει κάποιες ελάχιστες και όταν στην πραγματικότητα ο έλεγχος του ανταγωνισμού στη χώρα μας είναι ανύπαρκτος; Δεν τα βάζουμε λοιπόν ούτε με τον ΟΠΑΠ ούτε με τους ιδιώτες που η δουλειά τους είναι να επιδιώκουν τα συμφέροντά τους και να κλείνουν όλα τα ανοίγματα, τα οποία τους προσφέρει εκουσίως ή ακουσίως η πολιτεία.
Το πρόβλημά μας όμως είναι άλλο, κύριοι συνάδελφοι, ημών και υμών των συναδέλφων της Πλειοψηφίας, δηλαδή το πώς λειτουργεί αυτό το κράτος, πώς λειτουργεί η διαφάνεια, πώς λειτουργούν οι κανόνες του ανταγωνισμού.
Εγώ δεν θέλω να ρίξω το ανάθεμα στον κύριο Υπουργό Αθλητισμού, ο οποίος είναι και αυτός κάπου μπλεγμένος μέσα στα γρανάζια αυτού του αδιαπέραστου συστήματος συμφερόντων. Δεν κάνουμε μομφή με την αίτηση εξεταστικής επιτροπής σε κανένα. Να σας πω στο τέλος, τέλος ότι ούτε ποινικές ευθύνες επικαλούμεθα, άσχετα αν η εισαγγελική αρχή θα προχωρήσει στο έργο της και θα κάνει αυτό που πρέπει να κάνει και όπως θέλει να το κάνει, ούτε αποδίδουμε σημασία εάν οι ποινικές διερευνήσεις δεν αποδώσουν. Αυτό δεν έχει σημασία για μας, δεν έχει σημασία για την εξεταστική επιτροπή. Αυτό που έχει σημασία είναι εμείς, η Βουλή, να αποφασίσουμε να βάλουμε το χέρι επί τον τύπον των ήλων.  Να πάρουμε σαν παράδειγμα θα σας έλεγα και όχι σαν υπόδειγμα, αυτήν την αλληλουχία γεγονότων που ξεκίνησε το 1996 με μια έκθεση σκοπιμότητας που έλεγε στον ΟΠΑΠ να πάρει τα πάντα και τελείωσε το Μάρτιο του 1999 με μια σύμβαση όπου ο ΟΠΑΠ απαλλοτριώνει τα πάντα στον ανάδοχο. Και να δούμε τι δεν λειτούργησε καλά μέσα σ' αυτήν την αλληλουχία γεγονότων. Και νομίζω ότι ένα ΝΑΙ στην εξεταστική επιτροπή, θα είναι ένα ΝΑΙ στο αίτημα για διαφάνεια, που δεν είναι μοναδικά αίτημα της Νέας Δημοκρατίας ελπίζω.  Ελπίζω ότι είναι και δικό σας αίτημα. Πρέπει να είναι αίτημα ολόκληρης της Βουλής. Σας ευχαριστώ πολύ.
(χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΩΝ (Νικόλαος Κατσαρός): Ο Υφυπουργός Αθλητισμού κ. Φούρας έχει το λόγο.
ΑΝΔΡΕΑΣ ΦΟΥΡΑΣ (Υφυπουργός Πολιτισμού): Κύριε Πρόεδρε, όσα είπε η κ. Μπενάκη για τον κ. Ζορμπά, αυτή τα είπε. Εγώ είπα ό,τι κατεγράφησαν στα Πρακτικά.
Θα ήθελα όμως, μετά την τοποθέτηση της κ. Μπενάκη, να διαπιστώσω με μεγάλη μου κατάπληξη για ότι συνέβη. Η Νέα Δημοκρατία κατέθεσε αίτηση για τη σύσταση εξεταστικής επιτροπής χωρίς να έχει υπόψη της το βασικό υλικό, γιατί πώς να εκτιμήσει κανείς τη δήλωσή της ότι η αξιότιμος ποινικολόγος κ. Μπενάκη τη σύμβαση, που είναι το επίδικο αντικείμενο, την πήρε μόλις πριν δυο μέρες; Σας την είχαν αποκρύψει ή δεν ενδιαφερθήκατε να την παραλάβετε, κυρία Μπενάκη, και εσείς και οι άλλοι; Και καταθέσατε αίτηση για συγκρότηση εξεταστικής επιτροπής χωρίς να έχετε υπόψη σας αυτό το βασικό υλικό; 'Οσο για την επίκληση που λέτε, της μυστικής σύμβασης, εγώ σας λέγω ότι από μήνες είναι στον κ. Κεφαλογιάννη, από μεγάλο χρονικό διάστημα είναι στις εισαγγελικές αρχές και στις δικαστικές, από τον Αύγουστο μάλιστα και δεν μπορεί κανείς να επικαλείται σοβαρά μυστικές συμβάσεις.  Τώρα εάν η μυστικότητα των συμβάσεων οφείλεται στο ότι ο κ. Κεφαλογιάννης δεν σας την έδωσε μέχρι που καταθέσατε την αίτηση εξεταστικής επιτροπής, είναι άλλο θέμα. Θα τα βρείτε στο εσωτερικό του κόμματός σας.
ΙΩΑΝΝΗΣ ΚΕΦΑΛΟΓΙΑΝΝΗΣ: Αυτά είναι πολύ φθηνά επιχειρήματα.
ΑΝΔΡΕΑΣ ΦΟΥΡΑΣ (Υφυπουργός Πολιτισμού): Μια διευκρίνιση, κύριε Πρόεδρε να κάνω. Πρόκειται για τον Εμμανουήλ Κεφαλογιάννη για να μην έχουμε παρεξηγήσεις.
ΠΡΟΕΔΡΕΥΩΝ (Νικόλαος Κατσαρός): Το λόγο έχει για ένα λεπτό ο Υπουργός Ανάπτυξης κ. Βενιζέλος.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Κύριε Πρόεδρε, παρατυχών στη συζήτηση....
ΦΑΝΗ ΠΕΤΡΑΛΙΑ-ΠΑΛΛΗ: Μετεφέρθη για την Πέμπτη για να είστε και εσείς εδώ, κύριε Υπουργέ.
ΠΡΟΕΔΡΕΥΩΝ (Νικόλαος Κατσαρός): Παρακαλώ, κυρία Πετραλιά.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Μισό λεπτό. 'Αλλωστε είχα το πρόσθετο κίνητρο ότι θα είσαστε και εσείς εδώ πέραν όλων των άλλων.  'Ακουσα την κ. Μπενάκη, κύριοι συνάδελφοι, να αναφέρεται στη νομοθεσία περί ανταγωνισμού, στην επιτροπή ανταγωνισμού και στις ενδεχόμενες αρμοδιότητές της επί των θεμάτων που συζητούνται και σχετίζονται με το προκαθορισμένο στοίχημα.
Θέλω λοιπόν να θυμίσω στο Σώμα ότι αυτό το ζήτημα ήρθε ενώπιον της Βουλής με δική μου πρωτοβουλία και των συναδέλφων κυρίων Χριστοδουλάκη και Φούρα, ότι η συζήτηση στη Διαρκή Επιτροπή Μορφωτικών Υποθέσεων επί τέσσερις συνεδριάσεις έγινε τον Ιούνιο του 1998, ότι η Επιτροπή με απόφασή της ανέθεσε πραγματογνωμοσύνη σε τέσσερις ειδικούς επιστήμονες της επιλογής της επιτροπής -τέσσερις επιστήμονες εκλήθησαν να απαντήσουν επί γραπτών ερωτημάτων που διαμόρφωσε η επιτροπή, πρωτοστατούσης της κ. Μπενάκη στη διατύπωση των συγκεκριμένων ερωτημάτων- ότι θα είχε εύλογο ενδιαφέρον προφανώς η Αξιωματική Αντιπολίτευση να πληροφορηθεί το περιεχόμενο των γνωμοδοτήσεων των τεσσάρων πραγματογνωμόνων που όρισε η ίδια η Επιτροπή και δεν θα άφηνε να διαρρεύσει άπρακτο εν σιγή διάστημα δεκαοχτώ μηνών έως ότου επανέλθει το θέμα στη Βουλή τώρα το Δεκέμβριο του 1999. Αν υπήρχε οποιοδήποτε στοιχείο θα της επέτρεπε να δημιουργήσει πολιτικό ζήτημα πριν. Το γεγονός ότι έχουν προηγηθεί όλα αυτά, δημιουργεί ένα τεράστιο πρόβλημα. Για να μην πω πολιτικής ευθύνης ή δεοντολογίας, θα έλεγα ένα τεράστιο πρόβλημα συνέπειας λόγων και πράξεων ως προς τη Νέα Δημοκρατία.
Το δε ζήτημα της νομοθεσίας περί ανταγωνισμού και της Επιτροπής Ανταγωνισμού το είχα θέσει επίσης εγώ με δική μου πρωτοβουλία τότε κατά τη διάρκεια της συζήτησης στη Διαρκή Επιτροπή Μορφωτικών Υποθέσεων.  Είχα πει -και μπορεί ο κάθε συνάδελφος να ανατρέξει στα Πρακτικά της Διαρκούς Επιτροπής- ότι εν πάση περιπτώσει, αν από τις δραστηριότητες αυτού του συγκεκριμένου ομίλου της INTRAKOM προκύπτει πρόβλημα συγκέντρωσης μέσα στην αγορά ή αν προκύπτουν προβλήματα αθέμιτου ανταγωνισμού, ή εναρμονισμένων πρακτικών, δεν υπάρχουν ανταγωνιστές στην αγορά αυτή, δεν υπάρχουν θιγόμενοι, δεν υπάρχουν άλλα επιχειρηματικά συμφέροντα; Γιατί δεν προσφεύγει κανείς στην Επιτροπή Ανταγωνισμού να ζητήσει μία έννομη προστασία; Δεν αναρωτηθήκατε γιατί δεν παίρνουν την πρωτοβουλία οι άλλοι επιχειρηματίες αυτού του τομέα, αλλά αφήνουν το ζήτημα στην πολιτική πρωτοβουλία της Αξιωματικής Αντιπολίτευσης η οποία έχει εντοπίσει ένα συγκεκριμένο "αντίπαλο" και ασχολείται συστηματικά και επίμονα με το ζήτημα αυτό, τόσο επίμονα και τόσο συστηματικά που να δημιουργεί ένα προβληματισμό γιατί συμβαίνει αυτό; Σας πληροφορώ, όπως έχω υποχρέωση κυρίες και κύριοι συνάδελφοι, παρ' ό,τι το γνωρίζετε οίκοθεν, ότι με το ν. 2741/99 που ψηφίστηκε το Σεπτέμβριο έχουν ληφθεί πολύ σοβαρά και ριζοσπαστικά μέτρα για την  υποβοήθηση της Επιτροπής Ανταγωνισμού και την επιτάχυνση του έργου της. Και σύμφωνα με τις προβλέψεις αυτού του νόμου και με σχετική απόφαση που έχω εκδόσει ως αρμόδιος Υπουργός και για το εμπόριο και για τον ανταγωνισμό, το σύνολο των υπαλλήλων πανεπιστημιακής εκπαίδευσης της Γενικής Γραμματείας Εμπορίου, δηλαδή διακόσιοι υπάλληλοι διατίθενται κατά προτεραιότητα στην Επιτροπή Ανταγωνισμού και τη γραμματεία της, προκειμένουν να διεκπεραιωθούν όλες οι υποθέσεις. 'Εχουν αρθεί όλοι οι περιορισμοί ως προς τις ημέρες συνεδριάσεων της Επιτροπής, έχουν δοθεί αυξημένες αποζημιώσεις στον Πρόεδρο και τα μέλη της επιτροπής προκειμένουν να εκκαθαριστούν όλες οι υποθέσεις. Υπάρχει και νομοθετικό πλαίσιο και οργανωτική δυνατότητα να γίνουν αυτά με παρα πολύ μεγάλη ταχύτητα. Αλλά αναρωτιέμαι, γιατί δεν βρίσκεται ένας επιχειρηματικός αντίπαλος να προσφύγει; Πώς προσφεύγουν άλλοι τόσοι και τόσοι στην Επιτροπή Ανταγωνισμού και έχουμε ένα τόσο μεγάλο πινάκιο εκκρεμών υποθέσεων; Θέλω να δώσω όμως μία έμμεση απάντηση, διότι όλα προκύπτουν από την ιστορία των πραγμάτων.
Κυρίες και κύριοι συνάδελφοι, τον Μάϊο του 1993, όπως προκύπτει από τα στοιχεία του φακέλου, εκκρεμούσε στον ΟΠΑΠ και στο Υπουργείο Πολιτισμού, στην ΓΓΑ, η μείζον προμήθεια που αφορούσε τέσσερις χιλιάδες εξακόσιες τερματικές μηχανές πρακτορείων. Στο διαγωνισμό αυτό για την προμήθεια του βασικού εξοπλισμού πληροφορικής -πέντε χιλιάδες είναι τα πρακτορεία, επρόκειτο ουσιαστικά για τον εξοπλισμό με υποδομή όλων των πρακτορείων της χώρας- προσήλθαν τρεις διαγωνιζόμενοι.
ΧΑΡΑΛΑΜΠΟΣ ΑΓΓΟΥΡΑΚΗΣ: Τα ακούσαμε αυτά.
ΦΑΝΗ ΠΕΤΡΑΛΙΑ-ΠΑΛΛΗ: Τα είπε ο κ. Φούρας αυτά.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Μισό λεπτό. Προσήλθαν η ΙΝTRAKOM, η INTRASOFT και η UNISYS, η οποία στη συνέχεια εκρίθη απαράδεκτη και απεδέχθη την κρίση αυτή της επιτροπής διαγωνισμού.
'Οταν το ζήτημα αυτό έφθασε προς κύρωση στον αρμόδιο Υφυπουργό Πολιτισμού, που ήταν τότε ο κ. Μεϊμαράκης, αυτός απηύθυνε ερώτημα στην ολομέλεια του Νομικού Συμβουλίου του Κράτους βεβαίως για το αν είναι θεμιτό και νόμιμο να μετέχουν δύο διαγωνιζόμενοι που είναι μεταξύ τους  συγγενείς επιχειρήσεις του αυτού Ομίλου, η "ΙΝΤΡΑΚΟΜ" και η "ΙΝΤΡΑΣΟΦΤ".'Εθεσε όμως και το εξής ειδικότερο ερώτημα: Εάν είναι νόμιμο η "ΙΝΤΡΑΣΟΦΤ" να δηλώνει ότι θα χρησιμοποιήσει την τεχνική υποδομή και την τεχνική βοήθεια της "ΙΝΤΡΑΚΟΜ", εάν κερδίσει αυτή το διαγωνισμό. 'Οχι απλώς ήταν δύο συγγενείς επιχειρήσεις του αυτού Ομίλου οι μόνοι διαγωνιζόμενοι, αλλά η δεύτερη, η θυγατρική, θα χρησιμοποιούσε την τεχνική υποδομή και την τεχνική βοήθεια της μητρικής.
Είπε η Ολομέλεια του Νομικού Συμβουλίου με μεγάλη πλειοψηφία, αλλά και με σοβαρή μειοψηφία επτά μελών, ότι ναι, είναι νόμιμο και θεμιτό. Και ο κ. Μεϊμαράκης, αρμόδιος Υφυπουργός τότε, ενεργώντας προφανώς και εκ μέρους της κυβέρνησης, έκανε αποδεκτή τη γνωμοδότηση αυτή. 'Αρα, η γνωμοδότηση αυτή έχει περιλάβει το κύρος υπουργικής απόφασης. Αποδέχθηκε, δηλαδή, ότι όχι μόνο είναι θεμιτό και νόμιμο να έχουμε το μεγαλύτερο διαγωνισμό με μόνο διαγωνιζόμενο τον ίδιο όμιλο με δύο όψεις, αλλά ότι επιπλέον μπορεί ο ανάδοχος του διαγωνισμού να χρησιμοποιεί την υποδομή και την τεχνική βοήθεια του άλλου.
Αυτή είναι η αντίληψη η δική σας, κυρίες και κύριοι συνάδελφοι, της Νέας Δημοκρατίας, αυτή είναι η πρακτική που εσείς ακολουθήσατε, ενώ είδατε πως έχουμε χειρισθεί εμείς τα ζητήματα αυτά.
(Στο σημείο αυτό ο Υπουργός Ανάπτυξης κ. Ευάγγελος Βενιζέλος καταθέτει για τα Πρακτικά την προαναφερθείσα γνωμοδότηση, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 
ΑΝΝΑ ΜΠΕΝΑΚΗ-ΨΑΡΟΥΔΑ: Κύριε Πρόεδρε, παρακαλώ το λόγο.
ΠΡΟΕΔΡΕΥΩΝ (Νικόλαος Κατσαρός): Η κ. Μπενάκη έχει το λόγο.
ΑΝΝΑ ΜΠΕΝΑΚΗ-ΨΑΡΟΥΔΑ: Κύριε Πρόεδρε, ένα λεπτό μόνο θα χρησιμοποιήσω...
ΠΡΟΕΔΡΕΥΩΝ (Νικόλαος Κατσαρός): Θα σας δώσω δύο λεπτά, αλλά σας παρακαλώ να τα τηρήσετε.
ΑΝΝΑ ΜΠΕΝΑΚΗ-ΨΑΡΟΥΔΑ: ... γιατί θα απαντήσω διεξοδικά σε όσα είπε τελευταία ο κύριος Υπουργός στη δευτερολογία μου.
Θέλω, όμως, να δώσω μία εξήγηση για την επιτροπή το καλοκαίρι του 1998 όπου ήταν ο κ. Βενιζέλος Υπουργός. Πρώτον, ότι δεν ήταν τέσσερις οι συνεδριάσεις, αλλά ήταν τρεις.
ΣΩΤΗΡΙΟΣ ΚΟΥΒΕΛΑΣ: Ξόδεψαν πολλά λεφτά για την επιτροπή...
ΑΝΝΑ ΜΠΕΝΑΚΗ-ΨΑΡΟΥΔΑ: Ναι.
Πρέπει να θυμάστε, κύριε Υπουργέ, τα εξής: Πρώτον, ότι η Επιτροπή είπε πως θα συντάξει πόρισμα, το οποίο δεν συνέταξε. Και δεν φταίμε εμείς οι μεμονωμένοι Βουλευτές εάν η Βουλή δεν πήρε την πρωτοβουλία για τη σύνταξη του πορίσματος. Αυτό, όμως, είναι έλασσον.
Το άλλο, το οποίο το θυμάστε καλά -δυστυχώς δεν είναι γραμμένο στο Πρακτικά, αλλά πιστεύω ότι δεν θα το ανακαλέσετε- είναι ότι εσείς ο ίδιος είπατε και με διαβεβαιώσατε, πως πριν υπογραφεί αυτή η σύμβαση με τον ανάδοχο -όποιος είναι- θα σας τη δείξουμε, θα έρθει στη Βουλή. Και αντ'αυτού, αντί να έρθει στη Βουλή, απαντά ο Υπουργός σε δύο ερωτήσεις Βουλευτού, ότι δεν μπορούμε να τη δώσουμε διότι αποτελεί απόρρητο. Τώρα, το εάν και πότε εγώ την έμαθα ή δεν την έμαθα από τον κ. Κεφαλογιάννη ή όποιος κύριος εδώ είχε την πρόνοια να ρωτήσει τον κ. Κεφαλογιάννη, αυτό το αφήνω να το εκτιμήσουν οι κύριοι συνάδελφοι.
Καταθέτω και στα Πρακτικά τις ερωτήσεις του κ. Κεφαλογιάννη.
(Στο σημείο αυτό η Βουλευτής κ. 'Αννα Μπενάκη-Ψαρούδα καταθέτει για τα Πρακτικά τις προαναφερθείσες ερωτήσεις, οι οποίες βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 
ΠΡΟΕΔΡΕΥΩΝ (Νικόλαος Κατσαρός): Σας παρακαλώ, κυρία Μπενάκη, ολοκληρώστε.
ΑΝΝΑ ΜΠΕΝΑΚΗ-ΨΑΡΟΥΔΑ: Για το διαγωνισμό των τερματικών θα σας πω.
Το θέμα, όμως, κύριε Πρόεδρε -και τελειώνω- είναι ότι εμείς δεν αναφερθήκαμε στον εξοπλισμό του ΟΠΑΠ, εάν αυτός μπορεί να περιορίζεται ή να επεκτείνεται με δεδομένα της βασικής εταιρείας η οποία έχει τον εξοπλισμό. Εμείς αναφερθήκαμε στο γεγονός ότι εκείνος που έχει αυτόν τον εξοπλισμό και τον επεκτείνει και τον διευρύνει και τον βελτιώνει σχεδόν ελευθέρως, ο ίδιος μπαίνει για να οργανώσει στοίχημα στο οποίο επίσης μετέχει ως αθλητικός παράγων. Αυτό είναι το πρόβλημα.
ΠΡΟΕΔΡΕΥΩΝ (Νικόλαος Κατσαρός): Η κ. Πετραλιά έχει το λόγο.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Κύριε Πρόεδρε, θα ήθελα το λόγο.
ΠΡΟΕΔΡΕΥΩΝ (Νικόλαος Κατσαρός): Κύριε Υπουργέ, μου ζητήσατε το λόγο για ένα λεπτό. Σας έδωσα δύο λεπτά και μιλήσατε οκτώ.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Με αντέκρουσε η κ. Ψαρούδα. 
ΠΡΟΕΔΡΕΥΩΝ (Νικόλαος Κατσαρός): Εντάξει. Θα σας παρακαλέσω, όμως, σε ένα λεπτό να τελειώσετε. Δεν δικαιούμαι να σας στερήσω το λόγο.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Ζητάω χίλια συγνώμη. Δεν ήθελα να ανακόψω τη ροή της συζήτησης. Θα δώσω, όμως, μία απάντηση μόνο.  Κατ'αρχάς συμφωνώ με την κ. Ψαρούδα σε ένα σημείο. Οι συνεδριάσεις ήταν τρεις και όχι τέσσερις. Και δεν ήταν τέσσερις διότι δεν χρειάστηκε να γίνουν τέσσερις συνεδριάσεις γιατί ολοκληρώθηκαν οι ακροάσεις όλων όσων εκλήθησαν. Δεν είχαν οι κύριοι και οι κυρίες συνάδελφοι της Αντιπολίτευσης να υποβάλουν καμία περαιτέρω ερώτηση και κατέληξε η τρίτη συνεδρίαση με τη διατύπωση των γραπτών ερωτημάτων προς τους εμπειρογνώμονες που η ίδια η Βουλή επέλεξε. Στη συνέχεια δημοσιεύθηκε και τοιχοκολλήθηκε το διάταγμα με το οποίο έληξε η τακτική Σύνοδος. Και βέβαια, δεν μπορούσε να λειτουργήσει η Διαρκής Επιτροπή Μορφωτικών Υποθέσεων και έπρεπε να επανέλθουμε με την έναρξη της επομένης Συνόδου τον Οκτώβριο του 1998.
Η Νέα Δημοκρατία, βεβαίως, δεν επανέφερε το θέμα στην επόμενη τακτική Σύνοδο της Βουλής, μόλις ανασυγκροτήθηκε και πάλι η Επιτροπή Μορφωτικών Υποθέσεων, γιατί είχε δει τις γνωμοδοτήσεις των καθηγητών και είχε περιπέσει σε αιδήμονα σιωπή. Αυτή είναι η αλήθεια. Είχε δει το υλικό και δεν έκανε τίποτα. Και περίμενε τώρα να φτάσουμε στο Δεκέμβρη του 1999 για να πάμε σε αυτήν την περίεργη αυτοανάφλεξη της Νέας Δημοκρατίας η οποία δεν έχει μελετήσει τα στοιχεία τα οποία γνώριζε από παλιά.
Επίσης πρέπει να πω -και τελειώνω, κύριε Πρόεδρε- ότι εγώ δεν είπα ότι η σύμβαση θα έρθει στη Βουλή. Είπα ότι η σύμβαση, πριν την υπογραφή της, θα σταλεί στο Ελεγκτικό Συνέδριο. Και η σύμβαση εστάλη στο Ελεγκτικό Συνέδριο.
ΑΝΝΑ ΜΠΕΝΑΚΗ-ΨΑΡΟΥΔΑ: Και τι είπε το Ελεγκτικό Συνέδριο; ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Και το Ελεγκτικό Συνέδριο είπε ότι δεν έχει αρμοδιότητα διότι πρόκειται για σύμβαση παροχής υπηρεσιών και όχι για σύμβαση προμηθείας αγαθών.
ΑΝΝΑ ΜΠΕΝΑΚΗ-ΨΑΡΟΥΔΑ: Αυτό λέμε και μεις.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): 'Αρα, ο υπάρχων εξοπλισμός δεν συνδέεται με την παρεχόμενη υπηρεσία.
ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Αυτό το γνωρίζατε, κύριε Υπουργέ και γι' αυτό αποφύγατε να το φέρετε. Μην μας κοροϊδεύετε. Τι θέλετε να καλύψετε;  
ΓΕΩΡΓΙΟΣ ΟΡΦΑΝΟΣ: Κύριε Πρόεδρε...
ΠΡΟΕΔΡΕΥΩΝ (Νικόλαος Κατσαρός): Σας παρακαλώ, κύριε Ζαφειρόπουλε. Είστε γραμμένος και θα μιλήσετε. Και ο κ. Ορφανός που διαμαρτύρεται. Σας παρακαλώ. Θα έρθει η σειρά σας και θα τα πείτε.
Η κ. Πετραλιά έχει το λόγο.
ΦΑΝΗ ΠΕΤΡΑΛΙΑ-ΠΑΛΛΗ: Κύριε Πρόεδρε και κύριοι συνάδελφοι, τα όσα ακούσαμε από τον τότε Υπουργό Πολιτισμού, τον κ. Βενιζέλο και τα όσα ακούσαμε από τον κ. Φούρα, αποδεικνύουν την αμηχανία της Κυβέρνησης και πραγματικά τις απεγνωσμένες προσπάθειες να υπερασπιστούν μία υπόθεση η οποία έχει αποδειχθεί ότι με όλη της τη στάση η Κυβέρνηση διαμόρφωσε όλες τις προϋποθέσεις για εκδηλώσεις μίας διαφθοράς.
Κύριε Φούρα, με πολύ μεγάλη έκπληξη σας είδα σήμερα να νοιαζόσαστε για τα θέματα του ΟΠΑΠ και να υπερασπίζεστε τον ΟΠΑΠ. 'Ομως σε όλα τα κείμενα και τα χαρτιά, τα οποία μας έχουν σταλεί από τον ΟΠΑΠ, ούτε μία φορά δεν υπάρχουν παρατηρήσεις υμών, του αρμοδίου δηλαδή Υπουργού προς τον ΟΠΑΠ.
Είναι γνωστό ότι ο ΟΠΑΠ είναι εποπτευόμενος οργανισμός και κάθε πράξη του ΟΠΑΠ υπόκειται στη δική σας δικαιοδοσία. 'Εχω περάσει, κύριε Υπουργέ, από αυτή τη θέση. Δείτε τον ογκώδη φάκελο που υπάρχει για εκείνη τη σύμβαση στην οποία πριν αναφερθήκατε.
ΑΝΔΡΕΑΣ ΦΟΥΡΑΣ (Υφυπουργός Πολιτισμού): Δυο πρακτικά...
ΦΑΝΗ ΠΕΤΡΑΛΙΑ-ΠΑΛΛΗ: Δεν υπάρχει πουθενά, κύριε Υπουργέ. Τα έχω ζητήσει εγώ και δεν τα έχω λάβει. Σας αγνοεί τελείως ο ΟΠΑΠ, δεν σας στέλνει κανένα έγγραφο. Δεν κάνετε εσείς καμία παρατήρηση.
Και ξέρετε κάτι, κύριε Υπουργέ; Είπατε για το θέμα του ελληνικού αθλητισμού και τον ΟΠΑΠ. Μα, για τον ΟΠΑΠ ακριβώς νοιαζόμαστε. Διότι εσείς καταφέρατε το ακατόρθωτο. Τα τελευταία χρόνια κυβερνάει το ΠΑΣΟΚ. Κάνατε κόκκινο τον ΟΠΑΠ. Σε κανένα μέρος του κόσμου δεν έχει γίνει αυτό που συνέβη στην Ελλάδα, δηλαδή, να χρεοκοπήσει ο ΟΠΑΠ. Και εσείς το καταφέρατε. Χρεοκοπήσατε τον ΟΠΑΠ.
Επιπλέον, κύριε Υπουργέ, πρέπει να σας πω ότι στην αναφορά που κάνατε διαψεύσατε και τον εαυτό σας. Διότι υπάρχουν τα Πρακτικά του 1996 όπου διαρρηγνύετε τα ιμάτιά σας και λέτε ότι δεν πρόκειται να μπουν ελληνικές ομάδες μέσα. Στη συνέχεια της ομιλίας μου θα αναφερθώ σε αυτό. Και εσείς, αλλά και ο κ. Βενιζέλος το λέει στην Επιτροπή Μορφωτικών Υποθέσεων. Οι σύμβουλοί σας τουλάχιστον ας σας έδειχναν τα Πρακτικά της Επιτροπής Μορφωτικών Υποθέσεων και τα Πρακτικά όταν συζητούσαμε το ν. 2433 για να δείτε τι λέγατε τότε.
Κύριοι συνάδελφοι, όποιος μελετήσει το συγκεκριμένο φάκελο θα πρέπει να είναι κακόπιστος, αμελέτητος ή αφελής ή προκατειλημμένος για να μην δει πραγματικά, ότι όλη αυτή η ιστορία του προκαθορισμένου στοιχήματος έχει τρεις διαστάσεις: Νομική, πολιτική και ηθική διάσταση.
Επειδή ο κ.Βενιζέλος είπε πριν ότι η κ. Μπενάκη δεν είχε διαβάσει τη σύμβαση, βεβαίως πρέπει να σας πω ότι η σύμβαση αυτή η οποία ζητήθηκε από τον κ. Κεφαλογιάννη, πήγε στο γραφείο του κ. Κεφαλογιάννη. Αυτό είναι γνωστό. Επειδή, όμως, κύριε Υπουργέ, είπατε ότι η Νέα Δημοκρατία ζητάει εξεταστική των πραγμάτων επιτροπή, χωρίς να έχει διαβάσει τη σύμβαση, εγώ θα σας αποδείξω ότι και όλο αυτό το χρονικό διάστημα μέχρι τη σύμβαση, είναι επιλήψιμο διάστημα.
Πρώτα απ'όλα παραβιάστηκαν αυτές οι αρχές, η νομική, η πολιτική, η ηθική, πριν καν γίνει ο διαγωνισμός, πριν καν συνταχθεί η επίσημη διακήρυξη. Υπάρχει -και ένα μέρος αυτής έχει δημοσιευτεί- μία εκτεταμένη αλληλογραφία μεταξύ του ΟΠΑΠ και του τελικού αναδόχου, με την οποία αποδεικνύεται πέραν πάσης αμφισβήτησης, κυρίες και κύριοι συνάδελφοι, ότι τελικά ο ανάδοχος έδινε οδηγίες στο φορέα που θα προκήρυσσε το διαγωνισμό και από την άλλη μεριά, πώς θα συνταχθεί η διακήρυξη. 'Εχουν δημοσιευτεί δώδεκα έγγραφα που διακινήθηκαν ανάμεσα στον ΟΠΑΠ και στον τελικό ανάδοχο από τις  18-3-97 έως 29-9-97 για τις λειτουργικές προδιαγραφές του διαγωνισμού.
ΑΝΔΡΕΑΣ ΦΟΥΡΑΣ (Υφυπουργός Πολιτισμού): 'Εχετε αριθμό πρωτοκόλλου; 
ΦΑΝΗ ΠΕΤΡΑΛΙΑ-ΠΑΛΛΗ: Βεβαίως. Αμφισβητείτε τις υπογραφές, κύριε Υπουργέ, του κ. Μπεκιάρη, του κ. Αλημίση, του κ. Σαλελέα; Αμφισβητείτε τις υπογραφές των στελεχών του ΟΠΑΠ; ΑΝΔΡΕΑΣ ΦΟΥΡΑΣ (Υφυπουργός Πολιτισμού): Για όνομα του Θεού! ΦΑΝΗ ΠΕΤΡΑΛΙΑ-ΠΑΛΛΗ: Προς Θεού, κύριε Υπουργέ, μου λέτε αν έχουν αριθμό πρωτοκόλλου; Μα τότε υπάρχει μείζον θέμα. Ο ΟΠΑΠ πίσω από την πλάτη σας τα έκανε όλα αυτά. Και αυτό είναι το μείζον θέμα, εν πάση περιπτώσει, με αυτό που είπατε αυτήν τη στιγμή.
Υπάρχει, λοιπόν μεταξύ των εγγράφων αυτών, ένα έγγραφο με ημερομηνία 9-9-97 και με τίτλο "Διακήρυξη διεθνούς διαγωνισμού για πρόσληψη αναδόχου για την οργάνωση και τη διεξαγωγή των στοιχημάτων", με το οποίο αποδεικνύεται ότι η προκήρυξη προετοιμάστηκε πριν από την έκδοση του σχετικού προεδρικού διατάγματος.
'Ερχεται το διάταγμα 250 στις 15-9-97. Τι σημαίνει όμως αυτό; Σημαίνει ότι το προεδρικό διάταγμα, δηλαδή το επίσημο κρατικό έγγραφο με το οποίο υποτίθεται ότι τίθεται το πλαίσιο και οι λοιποί κανόνες,  προσαρμόζεται στην προκήρυξη και όχι η προκήρυξη στο προεδρικό διάταγμα.  Είναι μείζον ηθικό θέμα και όχι μόνο. Και το προεδρικό διάταγμα 250 είναι ουσιαστικότατο διάταγμα γιατί τροποποιεί το διάταγμα του '58 και δίνει πλέον το δικαίωμα στον ΟΠΑΠ να δώσει τη δυνατότητα να μπουν μέσα οι ιδιώτες. Το διάταγμα του  '58 απαγορεύει τη συμμετοχή ιδιωτών στις δραστηριότητές του.
Εδώ αρκεί να σας αναφέρω ότι όταν το '96 γίνεται συζήτηση στη Βουλή πρώτη φορά για το προκαθορισμένο στοίχημα, ο παριστάμενος Υφυπουργός και ο αρμόδιος Υπουργός όταν γίνεται το ερώτημα, "μήπως πάτε να βάλλετε μέσα ιδιώτες", η απάντηση είναι "όχι, ο ΟΠΑΠ είναι σε θέση το προκαθορισμένο στοίχημα, ακριβώς για να ελέγξουμε την παρανομία, να το διεξαγάγει".
Και εδώ μπαίνει ένα μεγάλο ερώτημα. Τι είναι αυτό, που τους κάνει ξαφνικά -είδαν το φως το αληθινό ο κ. Φούρας, ο κ. Χριστοδουλάκης και ο κ.  Βενιζέλος- και υπογράφουν αυτό το προεδρικό διάταγμα το 1997; Και ρωτάμε, πώς δέχονται έτσι ελαφρά τη καρδία να παραχωρήσουν δραστηριότητες ενός κρατικού φορέα, όπως είναι ο ΟΠΑΠ; Και εδώ αξίζει αυτό να το τονίσουμε. Τι είναι ο ΟΠΑΠ; Ο ΟΠΑΠ είναι ένας φορέας ο οποίος υποτίθεται ότι μόνο κέρδη αποφέρει. Παραβιάστηκαν οι νομικοί, οι πολιτικοί και οι ηθικοί κανόνες κατά τη διακήρυξη του διαγωνισμού.
Να σας απαντήσω, κύριε Υφυπουργέ -και απαντώ και στον κύριο Υπουργόσ'αυτό που αναφερθήκατε για τη σύμβαση. Πράγματι ενώ είναι γνωστό τοις πάσι από ποιον ελέγχεται η παρούσα τεχνική υποδομή, στη σελίδα 6 της διακήρυξης αναφέρεται ότι τα παιχνίδια αυτά θα διεξαχθούν σε ON LINE, με βάση την τεχνολογική υποδομή του ΟΠΑΠ. Και παρακάτω στη σελίδα 67 μπαίνει επί λέξει ως όρος "οι τερματικές μηχανές των πρακτορείων είναι τύπου LTI και LTE".
Πώς, λοιπόν, ύστερα από αυτό περιμένατε οι δεκαέξι να έρθουν να σας υποβάλουν προσφορές; 'Ηταν βέβαιο ένα πράγμα. 'Εγινε παραβίαση κατά τη διεξαγωγή του διαγωνισμού και πήρε το έργο ο συγκεκριμένος ανάδοχος. Και βεβαίως η εταιρεία ΚΡΟΥΛΙΝΓΚ είναι γνωστό ότι δεν είναι καμία μεγάλη εταιρεία. Και εδώ μπαίνει το ερώτημα: Γιατί ο ΟΠΑΠ έστειλε τους υπαλλήλους του για να μπορέσουν μόνοι τους να κάνουν το στοίχημα -και αξίζει εδώ να αναφερθώ ότι λίγο καιρό πριν ο ΟΠΑΠ αναζητούσε ακόμα και γραφεία για να πάει, γιατί υποτίθεται ότι θα έκανε μόνος του το στοίχημα-στη Δανία και στη Σουηδία και δεν τους έστειλε στην Αγγλία ή στην Αμερική που είναι οι κατ'εξοχήν χώρες που γίνεται το προκαθορισμένο στοίχημα; Εδώ θα ήθελα να μπω και σε ένα άλλο θέμα. Στη σελίδα 52 της διακήρυξης ο ανάδοχος αναλαμβάνει την υποχρέωση του προσδιορισμού του απαιτούμενου επιπρόσθετου εξοπλισμού. Δηλαδή παίρνει και το SOFTWEAR και το SOFTWORK και το HARDWEAR. Αυτά από τις απαντήσεις που μας έστειλε ο ΟΠΑΠ για το θέμα του SOFTWEAR και του HARDWEAR.
Θεωρώ ότι είναι πολύ σημαντικό το θέμα των ομάδων. Οι κύριοι Υπουργοί, πραγματικά διερρήγνυαν τα ιμάτιά τους ότι δεν πρόκειται να μπουν μέσα οι ελληνικές ομάδες. Το επίσημο έγγαφο που μας ήρθε από τον ΟΠΑΠ χθες λέει, όπως το είπατε και σεις τώρα, ότι δεν υπάρχει νομικό πλαίσιο.  Τι σημαίνει αυτό; Τότε δεν ξέρατε ότι δεν υπάρχει νομική υποχρέωση στο να μη μετέχουν; Σας θυμίζω τι έγινε όταν ο Μέρντοχ προσπάθησε να πάρει στην Αγγλία το στοίχημα και τι έγινε με την επιτροπή ανταγωνισμού.
Λόγω του ότι δεν έχω άλλο χρόνο, θα ήθελα να κάνω μόνο μία αναφορά στη σύμβαση. Ξέρετε κάτι; Η σύμβαση λέει και άλλα πράγματα. Ξέρετε ότι τη σύμβαση μπορεί μονομερώς να την απορρίψει ο ανάδοχος; Γνωρίζετε ότι για τα μη αθλητικα γεγονότα η άρνηση του Οργανισμού του ΟΠΑΠ πρέπει να είναι αιτιολογημένη για να μη δεχθεί τα μη αθλητικά γεγονότα που προτείνει ο ανάδοχος; Ξέρετε ότι ο εργολάβος, όπως λέει μέσα η σύμβαση, θα αναθέσει τις κυνοδρομίες και τις ιπποδρομίες για το λογισμικό; Αυτή τη στιγμή υπάρχει γι'αυτά ένα νομικό πλαίσιο; Το τηλεφωνικό σύστημα υποχρεούται να το αναλάβει ο ανάδοχος, εφόσον βεβαίως γίνει το νομοθετικό πλαίσιο.
Τα δώσατε όλα, δεν αφήσατε και τίποτα γι'αυτόν τον έρημο τον ΟΠΑΠ, που κανείς δεν αμφισβήτησε ότι πραγματικά είναι ο αιμοδότης. Γιατί άλλωστε ο ΟΠΑΠ είναι έργο του Κωνσταντίνου Καραμανλή. Και όλοι όσοι έχουμε περάσει από εκεί προσπαθούμε να διαφυλάξουμε τον ΟΠΑΠ και τον ελληνικό αθλητισμό. Και στο κάτω-κάτω, εάν δεν έχετε τίποτε να φοβηθείτε, γιατί δε λέτε ναι στην εξεταστική των πραγμάτων επιτροπή; 'Εχετε κανένα λόγο; 'Η μήπως υπάρχουν λόγοι; Ευχαριστώ.
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΩΝ (Νικόλαος Κατσαρός): Ο κ. Κατσιμπάρδης έχει το λόγο. 
ΓΕΩΡΓΙΟΣ ΚΑΤΣΙΜΠΑΡΔΗΣ: Κύριε Πρόεδρε, ένα μεγάλο μέρος από τα θέματα που θίγονται στην πρόταση για την εξεταστική επιτροπή, νομίζω ότι έχει αντιμετωπισθεί και έχει καλυφθεί σημαντικά.
Θα ήθελα να κάνω μία αναφορά στα προηγούμενα χρόνια και στη δουλειά που έχει γίνει στον ΟΠΑΠ.
Στην Ελλάδα από το 1988 είχε διαπιστωθεί ότι, σε σύγκριση με τα άλλα ευρωπαϊκά κράτη κυρίως, ο ΟΠΑΠ έπρεπε να εκσυγχρονιστεί, έπρεπε να αποκτήσει νέα τεχνολογία, σύγχρονο μάρκετινγκ, καινούργια παιχνίδια, γιατί ο ΟΠΑΠ γερνούσε, ο ΟΠΑΠ έφθινε. Επί Σεφτελή, λοιπόν, την περίοδο '87-'88 σχεδιάστηκαν για πρώτη φορά δύο σημαντικά παιχνίδια, που προσφέρουν πολλά, το ΛΟΤΤΟ και το ΠΡΟ-ΠΟ. Αυτόν μόνο το σχεδιασμό υλοποίησε η Νέα Δημοκρατία στην τετραετία '89-'93. Δεν έχει να παρουσιάσει πρόταση, δεν έχει να παρουσιάσει νέο σχέδιο. Δεν παρέδωσε σε μας το 1993 κάτι καινούριο. Και τι μπορούσε να κάνει; Μπορούσε, νομίζω, να κάνει πάρα πολλά. Θα αναφέρω ορισμένα από αυτά που έχουν γίνει από το '93 και μετά και ιδιαίτερα από το '96 και μετά, με την Κυβέρνηση του ΠΑΣΟΚ.
Εισαγωγή νέας τεχνολογίας. Αναβάθμιση της μηχανοργάνωσης και της πληροφοριακής, με συνέπεια τη μείωση του λειτουργικού κόστους του ΟΠΑΠ. Τώρα από έξι παιχνίδια, που μπορούσαν να παίζονται υπάρχει η δυνατότητα για δεκαέξι παιχνίδια. 'Οφειλε λοιπόν να διασφαλίσει αυτό που εμείς πράξαμε, δηλαδή τη φερεγγυότητα και την αξιοπιστία του ο ΟΠΑΠ. Καμία πρόταση, καμία προσπάθεια πάνω σ' αυτό. Μπορούσε να εγκαταστήσει το ON LINE σύστημα για τη σύνδεση του κέντρου του ΟΠΑΠ με τα δυόμισι χιλιάδες τώρα μέχρι και πέντε χιλιάδες πρακτορεία. Ούτε αυτό το έπραξε η Νέα Δημοκρατία. Και έφτασε, με τη συγκεκριμένη πρόταση να προσπαθεί να δημιουργήσει ζητήματα, κυρίως στη φερεγγυότητα του ΟΠΑΠ -αυτό θα έλεγα είναι το ρεζουμέ της υπόθεσης- χωρίς να υπάρχουν βάσιμα επιχειρήματα.  Γιατί όλοι γνωρίζουμε, κύριε Πρόεδρε, κι εσείς θα έλεγα και εγώ καλύτερα, που πήραμε μέρος στην εξεταστική επιτροπή για το σκάνδαλο Κοσκωτά ότι, όταν έρχεται μία πρόταση για σύσταση εξεταστικής επιτροπής, τα στοιχεία που φαίρονται ή προβλέπονται ότι υπάρχουν είναι για ανακριτική επιτροπή και για το ειδικό δικαστήριο. Και σήμερα η κ. Μπενάκη, θα πω ότι είναι και προς τιμήν της, αρχίζοντας να μιλάει από το Βήμα μας είπε ότι "εμείς δεν βλέπουμε ποινικές ευθύνες". 'Αρα, λοιπόν, έχει αποκλείσει από τα πριν οποιαδήποτε εξέλιξη στην υπόθεση αυτή. Και βλέπουν τι; Πολιτικές ευθύνες; Και δεν έπεισε, νομίζω, κανέναν ότι υπάρχουν πολιτικές ευθύνες. Απλώς έγινε μία μεγάλη αναστάτωση, απλώς έχει χτυπηθεί ο ΟΠΑΠ όσον αφορά τη φερεγγυότητα του. Και δέστε το συγκεκριμένο αποτέλεσμα, που προέκυψε, με στοιχεία πρόσφατα.
Τα καζίνο τον τελευταίο καιρό, τους τελευταίους μήνες, που υπάρχει αυτή η αναστάτωση γύρω από τον ΟΠΑΠ, έχουν ανεβάσει το τζίρο τους στο 20%  σε βάρος του Οργανισμού, που προσφέρει στον πολιτισμό και στον αθλητισμό.           Κι αυτό βεβαίως ζημιώνει το δημόσιο. Και γνωρίζουμε πολύ καλά όλοι ότι τα καζίνο δίνουν γύρω στο 30% με 35% στο δημόσιο, ενώ ο ΟΠΑΠ προσφέρει κοντά στο 50%. 'Εχω εδώ πρόσφατα δημοσιεύματα, που αποδεικνύουν του λόγου το αληθές.
Θέλω να κάνω ένα σχόλιο πάνω σε ένα θέμα, το οποίο έθεσε ο Υφυπουργός κ. Φούρας, αλλά ούτε η κ. Μπενάκη που ακολούθησε ούτε και η κ. Πετραλιά θέλησαν να πουν κάτι σχετικό.
(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) Εννοώ προφανώς το διαγωνισμό της 24.5.1999. Η Νέα Δημοκρατία επειδή βλέπει ή έβλεπε ότι η πρόταση δεν μπορεί να ευδοκιμήσει ή δεν είχε τα στοιχεία που θα ήθελε, πρόσθεσε στην τελευταία σελίδα της πρότασης που έχει καταθέσει, και ένα δεύτερο, δήθεν, σκάνδαλο, που έχει να κάνει με την εγκατάσταση ηλεκτρονικών συστημάτων οπτικοακουστικής, ηλεκτρονικών πινακίδων κλπ., προβάλλοντας τον ισχυρισμό ότι η ίδια η "ΙΝΤΡΑΛΟΤ" είχε επεξεργαστεί λύση βάσει της οποίας έγινε ο διαγωνισμός και ανετέθη στη "ΜΠΟΥΛ". Αυτός είναι ο ισχυρισμός.
'Ομως, πράγματι η εταιρία "ΜΠΟΥΛ" είχε προσφορά κατά 3,5 δισεκατομμύρια δυσμενέστερη από την εταιρία, στην οποία και ανετέθη τελικά.  Και -ακούστε- αυτό θεωρείται σκάνδαλο από τη Νέα Δημοκρατία. Το ότι δηλαδή ωφελήθηκε το δημόσιο 3,5 δισεκατομμύρια, αποτελεί σημείο αναφοράς για την πρόταση σύστασης εξεταστικής επιτροπής. Αλλά δεν είναι μόνο αυτό. Είναι και εκείνο, για το οποίο περίμενα κάποιες απαντήσεις, αφού το έθεσε ο κύριος Υπουργός και αφού είναι στοιχείο της αίτησης.  Είναι ή δεν είναι γεγονός ότι για πρώτη φορά με το ν.2252/97 το ΠΑΣΟΚ διαμορφώνει ένα σύστημα για την προστασία το δημοσίου συμφέροντος κατά το στάδιο που προηγείται της σύναψης συμβάσεων για δημόσια έργα και για κρατικές προμήθειες και υπηρεσίες; Είναι -ναι ή όχι- γεγονός ότι δίνει έτσι τη δυνατότητα στον κάθε ενδιαφερόμενο, ο οποίος θεωρεί ότι θίγεται από το στάδιο της προδικασίας να προσφύγει.
Η εταιρία, λοιπόν, αυτή η "ΜΠΟΥΛ" προσφεύγει, στις επιτροπές, αλλά δεν καταθέτει ούτε αίτηση ασφαλιστικών μέτρων, που έχει δικαίωμα ούτε καταθέτει τακτική αγωγή στο δικαστήριο, που έχει δικαίωμα. Τελεσιδικεί το όλο θέμα και η Νέα Δημοκρατία παίρνει τα επιχειρήματα των ενστάσεων να τα διατυπώσει και να τα επαναφέρει, παπαγαλίζοντας, στη συζητούμενη πρόταση για σύσταση Εξεταστικής Επιτροπής.
Βέβαια το κύριο ενδιαφέρον της Νέας Δημοκρατίας είναι το Προκαθορισμένο Στοίχημα του διαγωνισμού της 8ης Ιανουαρίου του '98. Και ένα από τα επιχειρήματα, ειπώθηκαν αρκετά πάνω σ' αυτό, είναι το γεγονός ότι ενώ στην αρχή έδειξαν ενδιαφέρον δεκαέξι εταιρίες -και αυτό έχει προκαλέσει μία άσχημη εντύπωση στην κοινή γνώμη, γιατί δεν είχε ξεκαθαριστεί μέχρι σήμερα αυτές οι εταιρίες ουσιαστικά το μόνο που ενδιαφέρονταν ήταν να πάρουν τα στοιχεία του διαγωνισμού, να μάθουν, να πληροφορηθούν, να είναι μέσα στην υπόθεση.  Καμία δεν είχε τη δυνατότητα να μπει και να διεκδικήσει ουσιαστικά το Προκαθορισμένο Στοίχημα.  Παραβλέπει η Νέα Δημοκρατία και αποσιωπά το γεγονός ότι στον πρώτο άγονο διαγωνισμό εμφανίστηκαν τέσσερις μεγάλες διεθνείς εταιρίες.              'Εχει καμία ευθύνη ο ΟΠΑΠ και η Κυβέρνηση του ΠΑΣΟΚ για το ότι, σε αυτόν που απέβη άγονος, προσφέρθηκαν τέσσερις εταιρίες ενώ στον επόμενο ήρθαν μόνο δύο; Είναι κατηγορία αυτή που διατυπώνετε; Εμείς τι έπρεπε να κάνουμε; Να τρέξουμε να παρακαλέσουμε τις άλλες δύο που απεχώρησαν ή να πούμε στις δεκαέξι "ελάτε", όταν δεν είναι εταιρίες που να έχουν δυνατότητα συμμετοχής σ' αυτό το στοίχημα; Νομίζω ότι αξίζει τον κόπο να διαβάσουν οι κυρίες και κύριοι της Νέας Δημοκρατίας αυτό το πρακτικό, που κατατέθηκε, ποιες είναι οι δεκαέξι εταιρίες. Αγνοεί, εν πάση περιπτώσει, η Νέα Δημοκρατία και κυρίως προσποιείται ότι αγνοεί το γεγονός ότι, σε αυτήν την υπόθεση του Προκαθορισμένου Στοιχήματος υπάρχει ολιγοπώλιο στην Ευρώπη. Είναι δύο-τρεις-τέσσερις εταιρίες αυτές που αρχικά εμφανίστηκαν, αυτές που μετά δεν εμφανίστηκαν για λόγους δικούς τους.
Για το διαγωνισμό κανένας εδώ δεν πείστηκε, το είπε η κ. Μπενάκη, ότι υπάρχει καμία ποινική ευθύνη, γιατί τελικά όλα πήγαν καλά.
Βεβαίως ειπώθηκαν ορισμένα πράγματα και για το διαγωνισμό των τερματικών. Το ξεκαθάρισε ο κ. Βενιζέλος.
Θα έλεγα εδώ ότι όταν έχουμε ένα διαγωνισμό -και εννοώ του 1992- ο οποίος αναφέρεται σε προμήθειες τερματικών αξίας τριών δισεκατομμυρίων και στη συντήρηση των τερματικών αξίας 3,5 δισεκατομμυρίων, δηλαδή, διαγωνισμό της τάξης των 6,5 δισεκατομμυρίων, δεν είναι δα και τόσο μικρό το θέμα, ούτε είναι χωρίς ενδιαφέρον το γεγονός αυτό που ήδη ακούστηκε και πολύ καλά ξεκαθάρισε, ότι οι δύο από τους διαγωνισθέντες ήταν του ιδίου ομίλου, ενώ ο τρίτος  η γαλλική εταιρία απεκλείσθη.
Απεκλείσθη από τον ΟΠΑΠ και από τους τρεις έμειναν οι εξής δύο, ο ένας, ο κ. Κόκκαλης, με τον οποίον, επειδή τώρα τελευταία η Νέα Δημοκρατία έχει εσωτερικά προβλήματα, και γι'αυτό δημιουργεί τα γνωστά ζητήματα.  Ουσιαστικά με αυτήν την ενέργεια της Νέας Δημοκρατίας έχουμε διαδικασία "απευθείας ανάθεσης" το 1992. 'Οταν εμφανίζονται τρεις εταιρείες και οι δύο είναι του ιδίου ομίλου, αποκλείετε την τρίτη και δίνετε στον όμιλο, τότε έχουμε "απευθείας ανάθεση". Και εδώ ισχύει αυτό που λέει ο λαός μας ότι δηλαδή στο σπίτι του κρεμασμένου, κύριοι της Νέας Δημοκρατίας, δεν μιλάνε για σχοινί. Το θέμα είναι ακόμα ανοικτό, όχι μόνο για εξεταστική επιτροπή αλλά και για προανακριτική, γιατί πρόκειται για υπόθεση εξίμισι δισεκατομμυρίων (6.500.000.000) δραχμών που προέρχονται από το διαγωνισμό της Νέας Δημοκρατίας για τον ΟΠΑΠ την περίοδο του 1992, και δεν έχει παραγραφεί...
Συμπεραίνω: 'Οταν, έχουμε μία διαδικασία στην οποία τηρήθηκαν άψογα οι όροι του διαγωνισμού, δεν έγιναν ενστάσεις και προσφυγές από τους ενδιαφερόμενους στα δικαστήρια, όταν υπήρξαν δημοσιεύσεις στις εφημερίδες, όταν πραγματοποιήθηκε δημοσίευση στην εφημερίδα της Ευρωπαϊκής 'Ενωσης, και το όριο των πενήντα δύο ημερών ο ΟΠΑΠ το "πήγε" άλλες δέκα ημέρες ακόμη, όταν ο ίδιος ο ΟΠΑΠ ενδιαφέρθηκε να μπουν και Κοινοπραξίες και τις προκάλεσε να μπουν, όταν "έσπρωξε" το θέμα για να πετύχει σύμπραξη ασφαλιστικών εταιρειών ή και τραπεζών, ώστε να δοθεί η δυνατότητα σε πολλούς να συμμετέχουν και να εξασφαλιστεί η διαφάνεια, είναι αυτή μία υπόθεση που πρέπει να έρθει για σύσταση εξεταστικής επιτροπής; Νομίζω λοιπόν ότι πρέπει να αποσυρθεί η πρόταση, η οποία είναι, έτσι και αλλιώς, για τον κάλαθο των αχρήστων.
ΠΡΟΕΔΡΕΥΩΝ (Παναγιώτης Σγουρίδης): Ο κ. Ορφανός έχει το λόγο. ΓΕΩΡΓΙΟΣ ΟΡΦΑΝΟΣ: Κυρίες και κύριοι συνάδελφοι, είναι φανερή η νευρικότητα που κατέχει την Κυβέρνηση σήμερα. Από τις τοποθετήσεις των κυρίων Υπουργών φαίνεται ότι πλησιάζουν στα όρια της νευρικής κατάπτωσης, διότι δεν μπορούν να εξηγήσουν τι ακριβώς συνέβη. Από τη μία έχουμε αφορισμούς και από την άλλη απειλές από τον κ. Κατσιμπάρδη. Νομίζει ότι θα μας φοβήσει. Απευθύνεστε στην Αξιωματική Αντιπολίτευση και στη επόμενη κυβέρνηση, κύριε Κατσιμπάρδη. Δεν φοβόμαστε τις απειλές σας.  (Χειροκροτήματα από την πτέρυγα της Νέας Δημοκρατίας) 'Εχουμε, λοιπόν, μία εικόνα από τον κ. Φούρα, από τον κ. Λιάνη, από τις ανακοινώσεις του Οργανισμού. Εδώ τίθεται βασικό ερώτημα από τη Νέα Δημοκρατία, που αφορά το διαγωνισμό για το προκαθορισμένο στοίχημα. Δεν είναι δυνατόν να δέχεται απαντήσεις από τον Πρόεδρο και το Διευθύνοντα Σύμβουλο του ΟΠΑΠ. Δεν εξουσιοδοτούνται από κανέναν αυτοί οι κύριοι να απευθύνονται προς τη Νέα Δημοκρατία. Η συζήτηση γίνεται μεταξύ πολιτικών κομμάτων και τα πολιτικά κόμματα έχουν θέσεις. Δεν μπορεί ο κύριος Υπουργός να κρύβεται πίσω από τον κ. Σαλαλέ και πίσω από τον κ. Αλιμήση.  'Εχουμε λοιπόν εδώ ένα δεύτερο σημείο βασικότερο. Ο μεν κ. Λιάνης λειτούργησε ως υποστηρικτής της INTΡΑΛΟT και ως υβριστής του Προέδρου της Νέας Δημοκρατίας και όλων των μελών της, ο δε κ. Φούρας οικειοποιείται ουσιαστικά τον αθλητισμό, όπως γίνεται σε καθεστώτα που δεν χρησιμοποιούν την πολιτική για να βελτιώσουν τον αθλητισμό, αλλά χρησιμοποιούν τον αθλητισμό για την πολιτική. Το φαινόμενο δεν είναι σημερινό. Ο κ. Φούρας έχει δείξει τα τελευταία χρόνια με ποιον τρόπο προσπαθεί να οικειοποιηθεί κάθε επιτυχία των Ελλήνων αθλητών.
Και επειδή εμφανίζονται ως οι μεγάλοι τιμητές και αυτοί που έχουν υποστηρίξει το συμφέρον του ελληνικού αθλητισμού και του ΟΠΑΠ, πρέπει να τους υπενθυμίσουμε ότι εμείς γνωρίζουμε καλύτερα τι σημαίνει ΟΠΑΠ, γιατί εμείς τον ιδρύσαμε. Ξέρουμε πού μπορεί ο ΟΠΑΠ να οδηγήσει τη χώρα από πλευράς αθλητικής πορείας. Εσείς όμως, κύριε Φούρα, πρέπει να  ξεκαθαρίσετε το ερώτημα, γιατί μετά από τόσα χρόνια ο ΟΠΑΠ είναι μείον.             Και οι δύο κύριοι, οι οποίοι είναι επικεφαλείς του ΟΠΑΠ σήμερα, πρέπει να μας εξηγήσουν για ποιο λόγο είναι υπόδικοι. Υπάρχει μία καταγγελία ενώπιον του προϊσταμένου της Εισαγγελίας Πρωτοδικών Αθηνών, στην οποία κατηγορούνται για πέντε αδικήματα και ο ένας και ο άλλος.
Υπάρχει και ένα άλλο στοιχείο. Ο κ. Αλιμήσης, Πρόεδρος του ΟΠΑΠ, θα πρέπει να εξηγήσει πώς σε μία διαδικασία στην οποία παραπέμπονται όλοι για τις εκλογές στην Αλεξανδρούπολη, αυτός ο οποίος εμφανώς δεν μετείχε είναι πρόεδρος εκείνης της διαδικασίας. Ποιον εκπροσωπεί και ποια συμφέρονται εκφράζει με τη συγκεκριμένη τακτική.
Επειδή, λοιπόν, αγαπάμε τον αθλητισμό, σταματώ τη συζήτηση εδώ, κύριε Φούρα. Θα πρέπει όμως να είστε και εσείς ιδιαίτερα προσεκτικός και όσον αφορά τη δικαιοσύνη. Μπορεί να το πήρατε πίσω με άτακτη υποχώρηση. Αλλά ήταν ιδιαίτερα ξεκαθαρισμένη. Αν διαβάσετε τα Πρακτικά, θα διαπιστώσετε ότι ήταν εξαιρετικά υποτιμητική η θέση σας για τον κ. Ζορμπά.
'Οσον αφορά τη συρρίκνωση η οποία προήλθε λόγω του παρανόμου στη διαδικασία του ΟΠΑΠ, ποιον κατηγορείτε, κύριε Φούρα; Εμάς; Το παράνομο σύμφωνα με τα δικά σας λεγόμενα εισήχθη στην Ελλάδα το 1993, όταν εσείς ήσασταν κυβέρνηση. Εσείς είχατε την ευθύνη να εφαρμόσετε νόμους και κανόνες, ώστε να μην υπάρχει το παράνομο. Γιατί κατηγορείτε εμάς; Πρέπει να ξεκαθαριστούν αυτά γιατί κάποια πράγματα εδώ μέσα, τα βλέπετε με παραμορφωτικά γυαλιά.
Ρώτησε ο κ. Βενιζέλος γιατί η Νέα Δημοκρατία όψιμα θυμήθηκε και έρχεται μετά από δεκαοκτώ μήνες; Δεν είναι καθόλου όψιμα. Η σύμβαση που είναι το βασικό στοιχείο, υπεγράφη στο τέλος Μαρτίου. Από κεί και μετά  έχουμε δύο διαδοχικές παρεμβάσεις του Βουλευτή της Νέας Δημοκρατίας κ.                        Κεφαλογιάννη, που ζητούσε τη σύμβαση που δώσατε ένα μήνα πριν.
Μόλις, λοιπόν, την πήραμε διαπιστώσαμε αυτά που ακούσατε. Τότε λοιπόν, κάναμε την αίτηση για την εξεταστική επιτροπή, διότι αυτή η σύμβαση δεν έχει καμία σχέση με τη διακήρυξη, αλλά ούτε και με τον αρχικό νόμο και το προεδρικό διάταγμα το οποίο ψηφίσατε. Ο κ. Βενιζέλος είπε να πάμε στην επιτροπή ανταγωνισμού. Πρέπει να σας θυμίσω ότι την ίδια ώρα ο Πρωθυπουργός της Μεγάλης Βρετανίας, όταν ο Μέρντοχ ο μεγιστάνας του Τύπου, ήθελε να πάρει τη Μάντζεστερ Γιουνάϊτεντ, είπε ότι αυτό δεν μπορεί να γίνει διότι δημιουργεί άνισες συνθήκες ανταγωνισμού στη χώρα στον αθλητικό χώρο.
Πρέπει να θυμηθούμε και τις Ηνωμένες Πολιτείες, όπου η κυβέρνηση είναι αυτή που κάνει επίθεση στον Μπίλ Γκέιτς. Δεν την κάνει κάποιος ιδιώτης. Πρέπει να ξεκαθαρίσουμε, κύριε Φούρα, ότι εμάς όλους μας εκλέγουν για να προστατεύουμε. Δεν θα περιμένουμε κάποιους από κάτω να μας κινητοποιήσουν, εμείς έχουμε την υποχρέωση και την ευθύνη.
Τώρα θα ήθελα να θυμήσω στον κ. Κατσιμπάρδη, ο οποίος αναφέρθηκε στα καζίνο, ότι ξέχασε ποιοι τα εξέθρεψαν. Εσείς και οι εσωτερικές σας διαμάχες Λαλιώτης, Βασούλα, Λουτράκι, Φλοίσβος. Αυτά είναι γνωστά σε όλους όσους παροικούν στην Ιερουσαλήμ. Μη μιλάτε για σχοινί σε εμάς αλλά να απευθυνθείτε στο εσωτερικό σας.
Ακούστηκαν και κάποια πράγματα που σαν στόχο έχουν να διαστρεβλώσουν το όλο νόημα. Κύριε Φούρα, έχετε κάνει κάποιες δηλώσεις περί μη συμμετοχής ελληνικών ομάδων στο στοίχημα. Αναφέρεται σε ένα έγγραφο από αυτά που έφτασαν ποταμηδόν σε εμάς από τον ΟΠΑΠ σε ανύποπτο χρόνο. Αυτό ακριβώς είναι το ύποπτο, διότι προετοιμάζατε το σκηνικό για τον επόμενο  διαγωνισμό, διότι θέλατε να προετοιμάσετε αυτόν τον οποίον θα το πάρει.             Και ξέρατε ότι έχει μία ομάδα στα χέρια του και είπατε ότι, εγώ παιδιά το έχω δηλώσει. Δεν θα μετέχουν οι ελληνικές ομάδες. Και από την άλλη πλευρά, όταν εσείς εδώ δηλώνετε ότι δεν εμπιστεύεστε τις ομάδες του ελληνικού ποδοσφαίρου, εσείς που είστε ο κατ' εξοχήν υπεύθυνος, τότε τι να πούμε; Από ποιον να ζητήσουμε ευθύνες γιατί το ελληνικό ποδόσφαιρο και το ελληνικό μπάσκετ δεν πηγαίνουν καλά και δεν υπάρχουν οι κατάλληλες προϋποθέσεις.
Επιτρέψτε μου να πω ότι αυτή η δήλωσή σας έχει και ένα δεύτερο πεδίο, που αφορά το παράνομο στοίχημα. 'Οταν αφήνεις έναν ευρύ χώρο και δεν τον καλύπτεις με το στοίχημα το οποίο προετοιμάζεις, τότε αφήνεις αυτούς που έχουν το παράνομο να λυμαίνονται το χώρο. Είναι φανερό αυτό.
Κι επειδή έχει ακουστεί και το θέμα του ηλεκτρονικού ή όχι τζόγου, υπάρχει μια καταγγελία αυτές τις μέρες από την πλευρά των πρακτόρων, που και αυτούς χρησιμοποιείτε, παίζοντας με τον πόνο τους, πέντε χιλιάδες οικογένειες και είκοσι χιλιάδες συμφέροντα. Να θυμίσουμε, λοιπόν, πώς τους χρησιμοποιείτε. 'Ενα στοιχείο που έχει να κάνει με την καταγγελία τους, που εμφανίστηκαν στο Ιντερνέτ -το είπατε και σεις- πλέον έχουν τη δυνατότητα να ποντάρουν. Από τη σύμβαση που διαβάσαμε δεν προκύπτει πουθενά ότι αφαιρείται αυτό το δικαίωμα από τον ανάδοχο.
Σήμερα μας φέρατε ένα δείγμα ότι έτσι θα ξεκινήσει. Ποιος μας λέει ότι αύριο θα είναι διαφορετικά, αφού οι τεχνολογικές δυνατότητες υπάρχουν και ο καθένας μπορεί να παίξει σ' αυτό το παιχνίδι, απ' όπου βρίσκεται.  Και επειδή προστατεύετε και τα συμφέροντα των πρακτόρων θα σας πω ότι με το διαγωνισμό που κάνατε για τριακόσια πρακτορεία που θα τα εκσυγχρονίσετε και θα αναβαθμίσετε κατά την προσφιλή σας μέθοδο, τα υπόλοιπα τεσσεράμισι χιλιάδες τι θα κάνουν; Αυτούς τους πεντακόσιους θα τους επιλέξετε ως συνήθως κομματικά; Θέλουμε να ξέρουμε τις διαδικασίες που τηρήσατε και τηρείτε και θέλετε σήμερα να τους προστατεύσετε.  Ουσιαστικά τους έχετε βάλει το μαχαίρι στο λαιμό.
Να πάμε και λίγο παρακάτω, να πούμε ότι στην αρχική μορφή, όπως είχε στον ν. 2433 στο άρθρο 2, δινόταν η δυνατότητα σε τρίτο να οργανώσει τη λειτουργία του δελτίου. Αφορούσε μόνο το δελτίο. 'Ερχεται το π.δ. 250 και στο άρθρο 10 αναθέτει την οργάνωση, λειτουργία και υποστήριξη του παιχνιδιού, όχι του δελτίου. Είναι σαφέστατα, είναι μελετημένα. 'Εχουμε ένα προεδρικό διάταγμα που εξουσιοδοτεί έναν τρίτο να κάνει πράγματα που δεν εξουσιοδοτεί ο αρχικός νόμος. Δεν ξέρω κατά πόσο έχετε το δικαίωμα να το κάνετε.
Μετά έρχεται η σημερινή σύμβαση, η οποία λέει ότι την αποκλειστικότητα επιλογής των αγώνων, που αρχικά είχε ο ΟΠΑΠ, την μεταφέρει μέσα από κανονισμούς στον ίδιο τον ανάδοχο. Λέει ότι οι κανονισμοί και τα τιμολόγια, που έπρεπε να τα ρυθμίζει ο ΟΠΑΠ, θα τα προτείνει στη σύμβαση ο ανάδοχος και υποχρεούνται να δεχθεί ή αιτιολογημένα να απορρίψει ο ΟΠΑΠ. Δεν καταλαβαίνω γιατί δώσατε αυτό το δικαίωμα. Από πού προέκυπτε από τον αρχικό νόμο και την αρχική σύμβαση;  Επίσης έχουμε και ένα τρίτο στοιχείο, ότι μπορεί να αναθέτει σε τρίτες εταιρείες το λογισμικό για ιπποδρομιακό στοίχημα, για κυνοδρομίες κι όλα τα σχετικά. Από πού δίνετε αυτό το δικαίωμα; Αυτό ήταν το αντικείμενο του αρχικού διαγωνισμού, το λογισμικό σε άλλα στοιχήματα;  Βέβαια να αναφέρουμε και το τηλεφωνικό στοίχημα, το οποίο δεν το έχει αναφέρει κανένας. Τους δίνετε το δικαίωμα να κάνουν τηλεφωνικό στοίχημα.  Δηλαδή το παιδί από το σπίτι, όπως με τις ροζ αγγελίες, θα μπορεί να ποντάρει.
Πάντως αν ο ΟΠΑΠ ήθελε, θα μπορούσε να έλθει σε επαφή με μια από τις μεγάλες εταιρείες, αναφέρατε την ΛΑΝΤΜΠΡΟΟΥΚΣ και να της αναθέσει το μάνατζμεντ ή τον όρο συνεταίρος-οργανωτής, τον οποίο έχετε, δίνοντας ένα ποσοστό, όπως δώσατε την Ολυμπιακή στην Μπρίτις Αιργουέις που έχει 20% και μπορεί και κάνει το μάνατζμεντ.
Είμαι βέβαιος ότι ο διαγωνισμός αυτός ξεκίνησε, φτιάχτηκε, οργανώθηκε για να πάει σε συγκεκριμένη κατεύθυνση. Και επειδή κάνατε αναφορά για το τι έγινε στη Νέα Δημοκρατία, να σας θυμίσω ότι κι εσείς το 1993 φροντίσατε να δώσετε το ΤΟΤΑΛΙΖΑΤΕΡ στον κ. Κόκκαλη και να παίρνει εξακόσια εκατομμύρια το χρόνο, χωρίς δυνατότητα εικόνας στα πρακτορεία.  Εξηγήστε μας γιατί το δώσατε, για να ξέρουμε κι εμείς.
Πάντως πιστεύω ότι η Βουλή θα δώσει τη δυνατότητα να υπάρξει ο κατάλληλος έλεγχος σε μία σύμβαση, η οποία ουσιαστικά δεν κατοχυρώνει τα δικαιώματα του ΟΠΑΠ, κατ' επέκταση τα δικαιώματα του κράτους, του ελληνικού λαού και του ελληνικού αθλητισμού.
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΩΝ (Παναγιώτης Σγουρίδης): Ο κ. Σμυρλής-Λιακατάς Χρήστος έχει το λόγο.
ΧΡΗΣΤΟΣ ΣΜΥΡΛΗΣ -ΛΙΑΚΑΤΑΣ: Αγαπητοί συνάδελφοι, λέει μια παροιμία ότι "βρήκαμε παπά, να τους θάψουμε όλους". Οι τελευταίοι ομιλητές από την πλευρά της Νέας Δημοκρατίας, επειδή δεν μπορούν να απαντήσουν σε αμείλικτα ερωτήματα τα οποία τίθενται και έχει ξεκαθαριστεί ότι πλέον μιλάμε για ένα σκηνικό που δημιουργείται εν όψει εκλογών, αποφασίσατε συνάδελφοι της Νέας Δημοκρατίας να βάλετε μέσα τις ιπποδρομίες, το ένα, το άλλο, τα πάντα...
Θα ξεκινήσω λέγοντας ποιο είναι το πλαίσιο των αρχών πάνω στο οποίο θα μιλήσω.
Πρώτον, χρειάζεται κρατικός και κοινωνικός έλεγχος των τυχερών παιχνιδιών. Δεύτερον, η νομιμοποίηση των ήδη ανεπτυγμένων τυχερών παιχνιδιών αποτελεί ασπίδα για την προστασία τόσο του πολίτη όσο και του  δημοσίου. Τρίτον, πρέπει να ελεγχθούν από το κράτος τα τυχερά παιχνίδια.  Τέταρτον, οι μεγάλες διεθνείς επιτυχίες των αθλητών μας και η καταξίωση της χώρας μας στο παγκόσμιο αθλητικό στερέωμα δεν ήλθαν τυχαία. Πέμπτον, εν όψει των Ολυμπιακών Αγώνων του 2004 η ευθύνη του ΟΠΑΠ για τη συνέχιση της απρόσκοπτης οικονομικής στήριξης του ελληνικού αθλητισμού και του πολιτισμού, καθώς και της περιφερειακής αθλητικής υποδομής της χώρας είναι τεράστια και γι' αυτό κάθε εμπλοκή σε πολιτικά παιχνίδια μόνο κακό μπορεί να κάνει. 'Εκτον, με δεδομένο ότι ο αθλητισμός και ο πολιτισμός δεν είναι επιλέξιμοι στόχοι και το ξέρετε πολύ καλά, από την Ευρωπαϊκή 'Ενωση. Σήμερα η απάντηση στο ποιος θα χρηματοδοτήσει τις υποχρεώσεις της χώρας και τις ανάγκες του ελληνικού αθλητισμού και πολιτισμού, είναι αυτονόητη: Είναι ο ΟΠΑΠ και μόνο.
Με αυτές τις σκέψεις και λαμβάνοντας υπόψη τόσο τις τοποθετήσεις της Νέας Δημοκρατίας όσο και τα στοιχεία που έχουμε στη διάθεσή μας από τον ΟΠΑΠ -τα έχετε όλοι φαντάζομαι- θα προσπαθήσω στο χρόνο που έχω να προσπαθήσω να ερμηνεύσω την τοποθέτηση της Νέας Δημοκρατίας σχετικά με το προκαθορισμένο.
Για το κόμμα της Νέας Δημοκρατίας το όλο θέμα του προκαθορισμένου και γενικά των τυχερών παιχνιδιών και του τζόγου αποτελεί σήμερα την αιχμή του δόρατος μιας υποκριτικής, αδιέξοδης, καταστροφικής και υποτιμητικής για τη χώρα μας και τον πολιτικό της κόσμο, προεκλογικής καμπάνιας.
'Ομως θα μου επιτρέψετε να επισημάνω ότι το όλο θέμα, όπως προκύπτει από τη σωρεία των αποδεικτικών στοιχείων που παρουσιάστηκαν και αντικρούουν στο σύνολό τους τα επιχειρήματα της Νέας Δημοκρατίας, μάλλον ξεπερνά κατά πολύ την κοντόφθαλμη επικοινωνιακή πολιτική της Αξιωματικής Αντιπολίτευσης.
Φαίνεται αγαπητοί συνάδελφοι ότι η σημερινή συζήτηση έχει ακόμη χειρότερες αιτίες. Είναι απλά μια φθηνή προεκλογική καμπάνια, αφού μέσω  των επιχειρημάτων και της πρακτικής της Νέας Δημοκρατίας και ιδίως του κ.  Μανώλη Κεφαλογιάννη, αποκαλύπτονται δύο προβλήματα ιδιαίτερα σοβαρά.  Πρώτον, στο πλαίσιο μιας έντονης προσωπικής και παραπλανητικής πολιτικής ο κ. Μανώλης Κεφαλογιάννης αγορεύει με ψευδή επιχειρήματα στη Βουλή και αποκρύπτει πληθώρα στοιχείων όχι μόνο από τη Βουλή και το λαό, αλλά και από το ίδιο του το κόμμα -και απεδείχθη προηγούμενα, γιατί η κ. Μπενάκη δεν ήξερε τη σύμβαση- οδηγώντας το σε ένα φιάσκο, με χαμένους όχι μόνο τη Νέα Δημοκρατία, αλλά πολύ περισσότερο τον ελληνικό αθλητισμό.  Δεύτερον, οι επιχειρηματίες στον τζόγο -δεν είναι κακό να το λέμε- οι έχοντες νόμιμα και άνομα επιχειρηματικά συμφέροντα, οι καζινάδες και οι μπουκ που λέει ο λαός, φαίνεται ότι έχουν καταφέρει να βρουν μεταφορείς της επιχειρηματολογίας τους μέσα στην Ελληνική Βουλή.
Ας αρχίσουμε από το πρώτο, δηλαδή τους ψευδείς ισχυρισμούς της Νέας Δημοκρατίας, όπως αυτοί παρουσιάστηκαν και στην αρθρογραφία αλλά και στις τοποθετήσεις του κ. Μανώλη Κεφαλογιάννη.
Γιατί, κύριε Κεφαλογιάννη, αποκρύπτετε από τη Βουλή ότι για τα θέματα που συζητούνται σήμερα έχουν δοθεί διαφανείς απαντήσεις δημοσίως, όχι τώρα, αλλά εδώ και πολύ καιρό, από το καλοκαίρι του 1998; Γιατί αποκρύπτετε ότι η μελέτη σκοπιμότητας του ΟΠΑΠ για το στοίχημα όχι μόνο δεν απεκρύφθη από τα μέλη του διοικητικού συμβουλίου του ΟΠΑΠ, όπως ισχυρίζεσθε, αλλά όπως απεκαλύφθη, συζητήθηκε δύο φορές, στις 13.5.96 και στις 23.12.96 και παραδόθηκε σε όλα τα μέλη του διοικητικού συμβουλίου του ΟΠΑΠ.
Με την ευκαιρία θα ήθελα να επισημάνω κι εγώ ότι το μοντέλο οργάνωσης του προκαθορισμένου στοιχήματος που επέλεξε ο ΟΠΑΠ, δηλαδή, η πρόσληψη εταιρείας συνεργάτη του οργανισμού για την οργάνωση του παιχνιδιού είναι το καλύτερο και το ασφαλέστερο.
Γιατί πρώτον ο ΟΠΑΠ διατηρεί την πλήρη οικονομική διαχείριση του στοιχήματος και δεύτερον ο οργανωτής συνεργάτης αναλαμβάνει όλη την επένδυση  όλα τα λειτουργικά έξοδα την κατάρτιση των αποδόσεων το risk managment  και βάζει όλες εκείνες  τις εγγυήσεις έτσι ώστε να έχει  ένα σίγουρο ελάχιστο κέρδος ετήσια ο ΟΠΑΠ μέσα από τη διαδικασία του παιχνιδιού.
Για να επιστρέψω όμως στα ερωτήματα που απασχολούν όλους μας, γιατί αγαπητοί συνάδελφοι της Νέας Δημοκρατίας αποκρύπτετε από το λαό, ότι τον Ιούνιο του 1998  όταν πάλι είχε δημιουργηθεί το ίδιο θέμα  με την αλληλογραφία του ΟΠΑΠ με την ΙΝΤΡΑΛΟΤ  στην Επιτροπή Μορφωτικών Υποθέσεων της Βουλής όλα τα κόμματα της Βουλής  υπέδειξαν και επέλεξαν  τέσσερις εμπειρογνώμονες -το είπαν και οι προηγούμενοι συνάδελφοι- οι οποίοι γνωμοδότησαν  πρώτον ότι η ανταλλαγή των επιστολών συμπεριλαμβανομένης και της περιβόητης επιστολής που ο κύριος Καραμανλής ο Πρόεδρος της Νέας Δημοκρατίας κουνούσε εδώ  πριν από κάποιες  εβδομάδες ότι δεν έχει καμία σχέση.
Δεύτερον στη διακήρυξη του διεθνούς διαγωνισμού δεν υπήρχε καμία φωτογραφική διάταξη και ο όμιλος  ΙΝΤΡΑΚΟΜ-ΙΝΤΡΑΛΟΤ δεν αποκτούσε κανένα προβάδισμα ή πλεονέκτημα. Σας διάβασε και ο κ. Λιάνης και οι άλλοι συνάδελφοι τι ακριβώς είπαν οι κύριοι καθηγητές.
Εδώ θέλω να κάνω μια μικροσκόπιση και να αναφέρω με το σεβασμό δύο λεπτομέρειες. Ο κ. Μπεκιάρης προς τον οποίο απευθύνεται η ΙΝΤΡΑΛΟΤ είναι κομματικό στέλεχος της Νέας Δημοκρατίας. Να μας απαντήσετε. Εάν ο κ. Μπεκιάρης είχε υπόψη του κάποια στοιχεία που έφτιαχναν και έστηναν διαγωνισμό  θα αλληλογραφούσε με πρωτοκόλλα ή θα αλληλογραφούσαμε  εμείς μέσω του κ.Μπεκιάρη  με την ΙΝΤΡΑΛΟΤ ή με την ΙΝΤΡΑΚΟΜ; Δεύτερον ο κ. Γαβρόγλου που απαντάει σαν καθηγητής του Πολυτεχνείου είναι στέλεχος  και μέλος της διοικούσας επιτροπής του Συνασπισμού. Δεν είναι μέλη του ΠΑΣΟΚ ούτε στημένα. Εσείς εμείς τους υποδείξαμε στην Επιτροπή Μορφωτικών Υποθέσεων για να πάρουμε τη γνώμη τους.
Να συνεχίσω όμως με τα ερωτήματα.  Γιατί επικαλείσθε ένα σκόπιμα ψευδή και παραπλανητικό ισχυρισμό  ότι  η ολοκλήρωση του σχεδίου διακήρυξης του διαγωνισμού το οποίο κατετέθη στις 9 του Σεπτέμβρη του 1997, έγινε πριν από την έγκριση ή έκδοση από το Συμβούλιο της Επικρατείας του σχετικού προεδρικού διατάγματος, όταν είναι γνωστό όπως προκύπτει από τα σχετικά έγγραφα που κατατέθηκαν εδώ ότι το προεδρικό διάταγμα εγκρίθηκε δύο μήνες νωρίτερα αγαπητοί συνάδελφοι, 14 Ιουλίου του 1997.
Γιατί επίσης σκόπιμα και αναληθώς ισχυρίζεσθε ότι ο διαγωνισμός για το στοίχημα διεξήχθη με συνοπτικές διαδικασίες και χωρίς επαρκή δημοσιότητα. Μα τέσσερα χρόνια γνωρίζουμε και γνωρίζετε όλοι  ότι ασχολούμαστε  και ασχολείσθε  αν ασχολείσθε -δεν ασχολιόσασταν τώρα θυμηθήκατε να ασχοληθείτε που μπήκαμε σε προεκλογική περίοδο-  με το προκαθορισμένο στοίχημα. Το 1996 προκηρύχθηκε ο  πρώτος διαγωνισμός. Στη συνέχεια  ο ΟΠΑΠ πραγματοποίησε σειρά επαφών με διάφορους ομοειδείς κρατικούς οργανισμούς χωρίς όμως να βρεί θετική ανταπόκριση από άλλα κράτη από Σουηδία από Αγγλία από διάφορες ευρωπαϊκές χώρες.
Το '97 ο ΟΠΑΠ έκανε στην ουσία τρίτη προσπάθεια για εξεύρεση λύσης προκηρύσσοντας δεύτερο διεθνή διαγωνισμό και αναζητώντας συνεργάτη. Για το διαγωνισμό αυτό πραγματοποιήθηκαν όλες οι προβλεπόμενες διαδικασίες και οι χρονικοί περιορισμοί. Πενήντα δύο ημέρες λέει ο κανονισμός εξήντα δύο ημέρες έδωσε ο ΟΠΑΠ γι' αυτό το διαγωνισμό.
Τέλη του '98 το Γενάρη που ολοκληρώθηκε η αξιολόγηση  μέχρι  τον Ιούνιο του 1998, ο ΟΠΑΠ για πέντε μήνες έκανε διαπραγματεύσεις για να φτιάξει και να έχει καλύτερο αποτέλεσμα ο ίδιος ο διαγωνισμός η ίδια διαδικασία και η σύμβαση την οποία επεδίωκε να έχει όφελος, δηλαδή, μέσα απ'αυτήν τη διαδικασία.
Τον Ιούνιο του '98  ο φάκελος για το στοίχημα καθώς και  όλη η αλληλογραφία του ΟΠΑΠ πήγε στους εισαγγελείς που κάθε φορά  όταν σας συμφέρει  τους επικαλείσθε αγαπητοί συνάδελφοι.'Εχει καταθέσει ο κύριος Υπουργός ολόκληρο  φάκελο  πάρτε τα να τα δείτε  να τα μελετήσετε μήπως είναι και πλαστά.
Από εκεί και πέρα πριν υπογραφεί  το καταρτισθέν σχέδιο σύμβασης  με τον ΟΠΑΠ υπεβλήθη στο Ελεγκτικό Συνέδριο του Κράτους και ελέγχθηκε απο τον αντιπρόεδρο και μέλος του Νομικού Συμβουλίου του Κράτους χωρίς καμία παράβλεψη και χωρίς καμία παρατυπία. Αν είναι συνοπτικές αυτές οι διαδικασίες  ποιες τέλος πάντων είναι εκείνες οι διαδικασίες  που θα μπορούσαμε να εφαρμόσουμε  για να μην μας λέτε ότι οι διαδικασίες  ήταν συνοπτικές; Μήπως ότι δώσαμε στον "ΕΛΕΥΘΕΡΟ ΤΥΠΟ" να δημοσιευθεί η προκήρυξη;  Μήπως στο "ΚΕΡΔΟΣ"; Μήπως στη "ΝΑΥΤΕΜΠΟΡΙΚΗ"; Μήπως στα "ΝΕΑ; Ποια είναι η εφημερίδα που εσείς θέλετε σαν εγγύηση; Τέλος, ενώ έχετε τη σύμβαση  για το στοίχημα στα χέρια σας αφήνετε το κόμμα σας να ισχυρίζεται εντελώς αναληθώς  ότι οι προδιαγραφές του διαγωνισμού για τον εξοπλισμό των πρακτορείων  είναι  συμβατική υποχρέωση του αναδόχου του στοιχήματος όταν ξέρετε  ότι  τελικά  δεν περιέχεται τίποτα σχετικό στην υπογραφείσα σύμβασή του με τον ΟΠΑΠ.
Γνωρίζετε επίσης πολύ καλά και το αποκρύπτετε γι' αυτό σας κατηγορούμε, αγαπητοί συνάδελφοι, εμπαίζοντας το λαό τα Μέσα Μαζικής Ενημέρωσης  και πιθανώς, κύριε Κεφαλογιάννη, το κόμμα σας ότι όταν προκηρύχθηκε και δημοσιεύθηκε ο διαγωνισμός για τον εξοπλισμό των πρακτορείων ο ΟΠΑΠ δεν είχε καν υπογράψει ακόμη τη σύμβαση με το διοργανωτή του προκαθορισμένου. Και ως εκ τούτου είναι  αδύνατο ο διοργανωτής του στοιχήματος να έχει καμία σχέση ή να συμμετείχε  στο προσδιορισμό και στις προδιαγραφές του απαιτούμενου για τα πρακτορεία εξοπλισμό.
Αγαπητοί συνάδελφοι με όλο το σεβασμό τον οποίο έχω σε όλους και σε καθεναν ξεχωριστά και στην Αίθουσα δεν μπορώ να μην έχω απορίες για το ρόλο του κ. Μανώλη Κεφαλογιάννη σ' αυτήν την υπόθεση όταν έχει οδηγήσει το κόμμα σας  στο να έχει τους ίδιους ισχυρισμούς  με αυτούς που έχει καταθέσει η ανταγωνίστρια των αναδόχων εταιρεία η ΜΠΟΥΛ. Δεν είναι ντροπή να το πούμε. Η ΜΠΟΥΛ έχει λοιπόν τους ίδιους ισχυρισμούς και υπάρχει εδώ και θα το καταθέσω στα Πρακτικά η ένσταση της ΜΠΟΥΛ που κομμάτια από την ένσταση χρησιμοποιεί  ο κ. Μανώλης Κεφαλογιάννης. Τα ίδια επιχειρήματα.  (Στο σημείο αυτό ο Βουλευτής κ. Χρήστος Σμυρλής-Λιακατάς καταθέτει για τα Πρακτικά την προαναφερθείσε ένσταση  η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 'Ομως η  ΜΠΟΥΛ φέρθηκε πολύ πιο έξυπνα όταν οι τρεις αλλεπάλληλες επιτροπές αξιολόγησαν την ένσταση και την απέρριψαν, η ΜΠΟΥΛ δεν άσκησε τα έννομα δικαιώματα που της δίνει ο διαγωνισμός.'Εκατσε στα αυγά της γιατί διαπίστωσε ότι οι απαντήσεις  που  της δόθηκαν  ήταν σωστές  και δεν θέλησε να συνεχίσει  παραπέρα  για να μην ξεφτυλιστεί. Κάτι το οποίο δυστυχώς το κάνουμε εμείς αγαπητοί συνάδελφοι. Που ήσασταν το καλοκαίρι το '96 όταν στη Βουλή πέρασε ο νόμος; Που ήσασταν το '97 όταν πέρασε το προεδρικό διάταγμα; Που ήσασταν τον Νοέμβρη του '97 όταν δημοσιεύθηκε ο διαγωνισμός για το στοίχημα; Που ήσασταν τον Ιούνιο του '98 όταν έγινε η συζήτηση  στην Επιτροπή Μορφωτικών Υποθέσεων και δεν δώσατε συνέχεια; Σας απήντησε ο κ. Βενιζέλος.
Σε όλα αυτά αγαπητοί συνάδελφοι να ξέρετε ότι δεν θα απαντήσετε σε εμάς θα απαντήσετε πρώτα από όλα στον ελληνικό αθλητισμό  θα απαντήσετε στους ολυμπιονίκες θα απαντήσετε στους πρωταθλητές θα απαντήσετε  στις ομοσπονδίες που δεν τολμάτε να κατέβετε να συμμετέχετε  στις εκλογικές διαδικασίες. Θα απαντήσετε στον ίδιο τον ελληνικό λαό  πολύ σύντομα.  Ευχαριστώ.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ:  Κύριε Πρόεδρε υπάρχει προσωπικό θέμα. 
ΠΡΟΕΔΡΕΥΩΝ (Παναγιώτης Σγουρίδη).'Οντως σε αποστροφή της ομιλίας του ο κ.Σμυρλής αναφέρθηκε σε εσας ότι κομμάτια της τοποθετήσεώς σας ήταν από την ένσταση της εταιρείας ΜΠΟΥΛ. Θα σας δώσω το λόγο όμως πιστεύω ότι το χρησιμοποίησε αυτό όχι με την έννοια  ότι τα στοιχεία της ένστασης αυτής σας τα έδωσε η εταιρεία ΜΠΟΥΛ αλλά απλώς καλώς τα χρησιμοποιήσατε.  'Αλλωστε νομίζω ότι όλοι οι συνάδελφοι χρησιμοποιούμε τέτοια στοιχεία όταν μας δίνονται.
Ορίστε έχετε το λόγο για ένα λεπτό.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Πρώτα απ' όλα θα ήθελα να πω, κύριε Πρόεδρε ότι ο κύριος συνάδελφος δεν ήταν εδώ όταν μίλησα και οφείλει να είναι πιο ευπρεπής και καλύτερα πληροφορημένος.
ΧΡΗΣΤΟΣ ΣΜΥΡΛΗΣ ΛΙΑΚΑΤΑΣ:  Δεν καταλάβατε! 'Ημουν εδώ από την αρχή.
ΠΡΟΕΔΡΕΥΩΝ (Παναγιώτης Σγουρίδης): Κύριε Σμυρλή σας παρακαλώ. ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Πρέπει να είναι, κύριε Πρόεδρε, ο κύριος συνάδελφος πιο σοβαρός διότι αν ήταν εδώ θα παρακολουθούσε την ομιλία μου και θα έβλεπε ότι όλα μου τα επιχείρήματα στηρίζονταν είτε στη διακήρυξη με συγκεκριμένα άρθρα είτε σε συγκεκριμένα άρθρα της σύμβασης. Είχα την τιμή, προνομιακά, να μου αποστείλει ο κύριος Υπουργός Aθλητισμού και μάλιστα στο γραφείο μου!! Λοιπόν νομίζω ότι οι αιτιάσεις είναι άδικες ότι τα στοιχεία δεν μπορούν να στηριχθούν και ότι ο κύριος συνάδελφος, πήρε εργολαβία τη συκοφάντησή μου διότι τα επιχειρήματα της Νέας Δημοκρατίας είναι καταλυτικά. Tα θέματα που θέσαμε όμως και τα επιχειρήματα μένουν αναπάντητα.
ΠΡΟΕΔΡΕΥΩΝ (Παναγιώτης Σγουρίδης): Νομίζω ότι δεν το έκανε αυτό ο κύριος συνάδελφος εργολαβικά για να σας συκοφαντήσει, απλώς ήταν ένα από τα επιχειρήματά του.
Ο κ. Καλαντζής έχει το λόγο.
ΓΕΩΡΓΙΟΣ ΚΑΛΑΝΤΖΗΣ: Κύριε Πρόεδρε, αδιαμφισβήτητα η υπόθεση των στοιχημάτων προκαθορισμένης και μεταβλητής απόδοσης αποτελεί μέγα οικονομικό σκάνδαλο.
Η σύμβαση και η σύναψη της σύμβασης μεταξύ του δημοσίου και της αναδόχου εταιρείας προέκυψε έπειτα από την προκήρυξη του διαγωνισμού, ο οποίος ουσιαστικά φωτογράφιζε τον ανάδοχο που είχε προαποφασισθεί πριν από την προκήρυξη του διαγωνισμού. Πρόκειται για μία άνευ προηγουμένου κατάφορη παραβίαση θεσμών και νομικών διατάξεων η οποία ως μόνο στόχο έχει την ευρεία διάδοση του ηλεκτρονικού τζόγου σε όλα τα ελληνικά σπίτια.
Τα όσα προκύπτουν από την εξέταση των διαδικασιών που ακολουθήθηκαν μέχρι τότε και μέχρι την υπογραφή της σύμβασης είναι άκρως αποκαλυπτικά και αποδεικνύουν τη διάτρητη υπόστασή τους. Ειδικότερα: Πρώτον. Παρά το γεγονός ότι στην αρχή είχαν εκδηλώσει ενδιάφερον δεκαέξι εταιρείες στο διαγωνισμό τελικά συμμετείχαν μόνο δύο.
Δεύτερον. Πλήν της εταιρείας ελληνικών συμφερόντων η οποία τελικά κέρδισε το διαγωνισμό, συμμετείχε η Αγγλική εταιρεία CRULLIM LIMITED. Η Αγγλική αυτή εταιρεία παρουσιάστηκε κατά την άποψή μας στο διαγωνισμό ως βιτρίνα προκειμένου να στοιχειοθετείται η ύπαρξη ανταγωνισμού καθώς συμμετείχε την τελευταία στιγμή, δεν είχε κανένα 'Ελληνα συνεργάτη ενώ δεν είχε εκτεταμένες λοιπές δραστηριότητες πλήν τεσσάρων καταστημάτων στοιχημάτων στο Ιπσούϊτs.
Tρίτον. Ο αρμόδιος Οργανισμός ΟΠΑΠ στη μελέτη σκοπιμότητος που διενήργησε ανέφερε ρητώς ότι στο διαγωνισμό η εταιρεία ΙΝΤΡΑΛΟΤ πλεονεκτεί έναντι των άλλων εταιρειών επειδή είχε την τεχνογνωσία του λογισμικού των μηχανών και γενικότερα του λογισμικού των τυχερών παιχνιδιών.
Τέταρτον. Η διάταξη της διακήρυξης που ουσιαστικά φωτογράφιζε τον μελλοντικό ανάδοχο ήταν εκείνη η οποία ρητώς ανέφερε στη σελίδα έξι ότι τα παιχνίδια αυτά θα διεξαχθούν σε ΟΝ LINΕ μορφή με βάση τη τεχνολογική υποδομή του ΟΠΑΠ ενώ στη σελίδα 67 γράφει τα εξής: "Οι τερματικές μηχανές των πρακτορείων είναι τύπου LD 1 και LD 1E της INTRAΚΟΜ.
Πέμπτον. Το αποκορύφωμα της διαστρέβλωσης του διαγωνισμού αποδεικνύεται από το γεγονός, ότι δύο χρόνια πριν την υπογραφή της σύμβασης ο διευθυντής του τεχνικού τμήματος της αναδόχου εταιρείας απέστειλε επιστολή προς τον ΟΠΑΠ στην οποία περιέγραφε τις λειτουργικές προδιαγραφές του παιχνιδιού.
'Εκτον. Με τη μεθόδευση της σύνταξης της διακήρυξης του διαγωνισμού με προκαθορισμένο αποτέλεσμα επιτεύχθηκε η νομιμοποίηση της κατακύρωσης του αποτελέσματος καθώς τα αρμόδια όργανα, είτε το Ελεγκτικό Συνέδριο είτε οι εισαγγελικές και οι δικαστικές αρχές επικαλούνται ότι κινούνται στα πλαίσια που ορίζονται στη διακήρυξη.
'Εβδομον. Η ύπαρξη σκοτεινών σημείων κατά την άποψή μας και η κατάφωρη παραβίαση των αρχών αποδεικνύεται από την άρνηση του αρμόδιου Υπουργού να φέρει τη σύμβαση στη Βουλή αρνούμενος και δικαιολογούμενος ότι δεν το κάνει αυτό γιατί είναι άκρως εμπιστευτική και δεν μπορεί να φανεί.
Διαπιστώνει ο εισαγγελικός λειτουργός ο κ. Ζορμπάς ότι η υπογραφή της  σύμβασης μεταξύ του ΟΠΑΠ και της κοινοπραξίας "ΙΝΤΡΑΛΟΤ" και "LAID BROX".  LTD δεν βασίστηκε σε νομοθετική ρύθμιση όπως απαιτείται δηλαδή δεν υπήρξε νομική κάλυψη του ΟΠΑΠ και της Κυβέρνησης για την υπογραφή της επίμαχης σύμβασης.
ΑΝΔΡΕΑΣ ΦΟΥΡΑΣ (Υφυπουργός Πολιτισμού): Από πού προκύπτει αυτό; 
ΓΕΩΡΓΙΟΣ ΚΑΛΑΝΤΖΗΣ: Προκύπτει μέσα από δημοσιεύματα του Τύπου, κύριε Υπουργέ.
ΑΝΔΡΕΑΣ ΦΟΥΡΑΣ (Υφυπουργός Πολιτισμού): Σε ποιον το είπε ο Ζορμπάς αυτό; 
ΓΕΩΡΓΙΟΣ ΚΑΛΑΝΤΖΗΣ: Σας λέω ότι ελέχθη. Σε σας μπορεί να μην το είπε. Eίναι προφανές ότι την αποκάλυψη αυτής της ποινικώς, κατά την άποψή μας παράλειψης φοβήθηκε  η Κυβέρνηση και γι'αυτό δεν παρουσίασε στο Κοινοβούλιο τη σύμβαση. Αυτό όμως ώθησε και τον κ. Κεφαλογιάννη σε απανωτές ερωτήσεις και επερωτήσεις οι οποίες σε συνδυασμό με σχετικά δημοσιεύματα δημιούργησαν το έναυσμα για να επέμβει ο εισαγγελέας.
Η Κυβέρνηση αγνόησε το άρθρο 2 του ν. 2433/96 το οποίο προβλέπει ότι ο ΟΠΑΠ δεν μπορεί να μεταβιβάζει τη διενέργεια στοιχήματος παραχωρώντας στην "ΙΝΤΡΑΛΟΤ" συμφερόντων συγκεκριμένου αναδόχου το δικαίωμα να συναποφασίζει για την επιλογή των ομάδων και την υπόδειξη των πρακτορείων. Στην εισαγγελία έχουν περιέλθει καταγγελίες που αναφέρουν ότι από το Σεπτέμβριο του 1997 έπειτα από τη δημοσίευση του προεδρικού διατάγματος υπ'αριθμόν 250 δόθηκε η δυνατότητα στον ΟΠΑΠ να συνεταιριστεί με ιδιώτες για την οργάνωση και εκμετάλλευση των προκαθορισμένων στοιχημάτων.
Για μας τα πέντε σημεία που συνιστούν στο σκάνδαλο είναι: Πρώτον. Η Κυβέρνηση δια του αρμοδίου Υπουργού Πολιτισμού και Υφυπουργού προώθησε προεδρικό διάταγμα με το οποίο χωρίς να παρίσταται αποδεδειγμένη ανάγκη τροποποίησε το υπάρχον από το 1958 πλαίσιο το οποίο δεν επέτρεπε συμμετοχή ιδιωτών στις δραστηριότητες του ΟΠΑΠ.
Δεύτερον, η τροποποίηση αυτή στις 15-9-97 ήταν σε πλήρη αναντιστοιχία με τη μελέτη σκοπιμότητας που είχε εκπονηθεί στον ΟΠΑΠ και η οποία διαπίστωσε αφ'ενός ότι ο οργανισμός είχε τη δυνατότητα να οργανώσει από μόνος του τα νέα αυτά στοιχήματα και αφ'ετέρου ότι η οργάνωση και η διαξαγωγή τους θα έπρεπε να ασκείται αποκλειστικά μέσω του ΟΠΑΠ με δικαίωμα μη μεταβιβαζόμενο. Επίσης ήταν και εντελώς αντίθετη προς όλες τις επίσημες προεργασίες που είχαν γίνει από τον ΟΠΑΠ ο οποίος δαπανώντας εκατοντάδες εκατομμυρίων εκινείτο προς την κατεύθυνση που υποδείκνυε η μελέτη σκοπιμότητος.
Τρίτον, η απόφαση της προκήρυξης διαγωνισμού για τη μερική ιδιωτικοποίηση του στοιχήματος πάρθηκε χωρίς να ληφθεί υπόψη η μελέτη σκοπιμότητας την οποία ο συντονιστής διευθυντής απέκρυψε από τα μέλη του διοικητικού συμβουλίου παρ'ότι ο ίδιος ο συντονιστής διευθυντής ήταν επικεφαλής της επιτροπής η οποία είχε συντάξει το πόρισμα.
Τέταρτον, ο διαγωνισμός που ακολουθήθηκε δεν κηρύχθηκε άγονος παρ'ότι κατατέθηκε μόνο μία εμπρόθεσμη προσφορά και μάλιστα από εταιρεία η οποία είχε συνεργαστεί όπως αποδεικνύεται από πολλαπλά έγγραφα και όπως αποδεικνύεται και από τους τίτλους της σχετικής αλληλογραφίας με τον ΟΠΑΠ στη σύνταξη της λειτουργίας προδιαγραφών του στοιχήματος.
Και πέμπτον, η εμμονή σας αυτή για την ανακήρυξη της ΙΝΤΡΑΛΟΤ ως αναδόχου εταιρείας στην εκτέλεση του έργου θα δημιουργήσει κατά την άποψή μας, κύριε Πρόεδρε, τεράστιο ζήτημα αναξιοπιστίας των υπό καθιέρωση κυρίως αθλητικών στοιχημάτων καθώς ο κύριος μέτοχος της εταιρείας η οποία πήρε το προκαθορισμένο στοίχημα συμβαίνει να είναι ιδιοκτήτης ομάδων ποδοσφαίρου και μπάσκετ και έχει τη δυνατότητα μέσω των ομάδων αυτών που έχει να βρίσκεται σε συνεργασία, αν θέλετε σε διαπλοκή με τις άλλες ομάδες που εμπλέκονται στο στοίχημα είτε ευρωπαϊκές είτε πιθανόν ελληνικές εάν συμπεριληφθούν οι οποίες δεν οδηγούν...
ΠΡΟΕΔΡΕΥΩΝ (Παναγιώτης Σγουρίδης): Καλά τώρα αυτό είναι πολύ μακρινό...
ΓΕΩΡΓΙΟΣ ΚΑΛΑΝΤΖΗΣ: Δεν είναι πολύ μακρινό. Με το ποδόσφαιρο ασχολούμαστε και ξέρουμε. Είναι βέβαιο ότι συναντιέσαι...
ΠΡΟΕΔΡΕΥΩΝ (Παναγιώτης Σγουρίδης): Γι'αυτό πάει η Καβάλα κατά διαόλου! 
ΓΕΩΡΓΙΟΣ ΚΑΛΑΝΤΖΗΣ: Αφήνουμε εσάς, την Ξάνθη να πάει μπροστά, κύριε Πρόεδρε! Καταλήγοντας θεωρούμε ότι αν δεν κηρυχθεί άγονος ο διαγωνισμός και αν δεν προχωρήσει άμεσα στην απόσυρση και στην κήρυξη ως εκπτώτου της αναδόχου εταιρείας, η Κυβέρνηση, το σκάνδαλο το οποίο σήμερα σκιαγραφείται θα τεκμηριωθεί.
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΩΝ (Παναγιώτης Σγουρίδης): Ο κ. Νικολόπουλος έχει το λόγο. 
ΝΙΚΟΛΑΟΣ ΝΙΚΟΛΟΠΟΥΛΟΣ: Κύριε Πρόεδρε, ακούστηκε από τους συναδέλφους της Πλειοψηφίας, αλλά και από τους κυβερνητικούς εκπροσώπους ότι όλη αυτή η συζήτηση γύρω από το διαγωνισμό και από την ανάγκη διερεύνησης όλων όσων σήμερα αποκαλύπτει η Νέα Δημοκρατία -και με σοβαρή τεκμηρίωση απέδειξε ότι είναι δικαιολογημένες οι ενστάσεις και οι επιφυλάξεις μα προπαντός η αναγκαιότητα για μία τέτοια διερεύνηση- είχε και ένα άλλο στόχο, να τρομοκρατήσει υποτίθεται όλους τους πράκτορες, αλλά προπαντός τους παράγοντες και τους αθλητές με μία ρητορία πως τάχα η Νέα Δημοκρατία με αυτήν τη συζήτηση και με αυτήν την επιθυμία της να υπάρξει διαφάνεια στο χώρο του αθλητισμού θα αποστερήσει πόρους και δυνατότητες που μέχρι σήμερα έχουν οι 'Ελληνες αθλητές και ο αθλητισμός στο σύνολό του.  Φαντάζομαι ότι θα συμφωνήσετε, κύριοι της Κυβέρνησης, ότι δεν θα έπρεπε να κάνετε προς εμάς αυτές τις υποδείξεις και προπαντός να πιστεύετε ότι αυτή η "τρομοκρατία" των αθλητών και των παραγόντων κάτι θα σας φέρει. Θα περίμενε κανένας να δει πώς "τρομοκρατήθηκαν" κάποιοι άλλοι που κατά τη γνώμη σας θα έπρεπε να είναι σύμμαχοί σας, που κατά τη γνώμη σας είχαν σχηματίσει προϋποθέσεις κόμματος του χρηματιστηρίου. 'Οταν είδαν τα γκάλοπ και τις ενδεχόμενες δικές σας επιθυμίες να τους πείτε ότι τάχα όταν η Νέα Δημοκρατία θα έλθει εκείνοι να ανησυχούν, όπως κάνετε σήμερα με τους αθλητές, ενώ αν έλθει το ΠΑΣΟΚ θα ήσαν όλα καλά. 'Ομως η χθεσινή και η σημερινή πτώση του χρηματιστηρίου αποδεικνύει ακριβώς το αντίθετο, κύριε Πρόεδρε και κύριοι Υπουργοί.
Για τούτο λέω. Ο χώρος του αθλητισμού όντως ενώνει. Ο χώρος του αθλητισμού χρειάζεται μια άλλου είδους προσέγγιση από όλους εμάς. Εμείς, το κόμμα της Αξιωματικής Αντιπολίτευσης, σε όλη αυτήν την πορεία -δεν παρέλειψαν να το πουν και οι ομιλητές της Συμπολίτευσης- σταθήκαμε με περισσή ευθύνη. Βέβαια ακούγεται μόνο ως κακόγουστο αστείο το γεγονός ότι θα έπρεπε από συνάδελφο της Αντιπολίτευσης να ζητήσουμε τις εξηγήσεις, γιατί δεν είχαμε εγκαίρως όλο εκείνο το υλικό που θα έπρεπε να έχουμε, το οποίο χαρακτηριζόταν ως λίαν σοβαρό, σπουδαίο και εμπιστευτικό και για τούτο δεν θα έπρεπε να δει το φως της δημοσιότητος.
(Στο σημείο αυτό την Προεδρική 'Εδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ) Ο πρώτος άγονος διαγωνισμός -μιας και χρησιμοποίησαν οι προηγούμενοι ρήτορες παροιμίες και αλληγορίες- μου επιτρέπει, νομίζω, να σας υπενθυμίσω, κύριε Υπουργέ, ότι όντως δεν μπορέσατε να βρείτε το συνεργάτη που θέλατε και άρα να κρατήσει ο ΟΠΑΠ τη διενέργεια αυτού του στοιχήματος, που ενδεχομένως και περισσότερα έσοδα να είχε και στη ζωή και στη δύναμή του να κρατήσει τον οργανισμό και άρα, όπως χρόνια τώρα γίνεται, με τη σειρά του ο ΟΠΑΠ να στηρίξει τον ελληνικό αθλητισμό και τον πολιτισμό. Μου θυμίζει το ανέκδοτο που ήθελε ένας εκ των τριών συνεπιβαινόνταν, που ήταν μαύρος, να πέσει από το αεροπλάνο. Ρώτησαν και τους τρεις. Ρώτησαν πρώτα το λευκό ποια είναι η πρωτεύουσα των ΗΠΑ και είπε η Νέα Υόρκη. Ρώτησαν το δεύτερο λευκό αν έχει δέκα χιλιάδες ή δέκα εκατομμύρια πληθυσμό και βεβαίως απάντησε. Και στον τρίτο που ήταν μαύρος είπαν "θέλουμε όνομα και διεύθυνση".
Κύριε Πρόεδρε, πιστεύω ότι αυτό συνέβη και τώρα.  Βάλαμε όνομα και διεύθυνση. Σας ευχαριστώ.
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση "Αρχαίο Ελληνικό Θέατρο", τριάντα τέσσερις μαθητές και τρεις συνοδοί -δάσκαλοι από το 10ο Δημοτικό Σχολείο Χαλκίδας.  Τους καλωσορίζουμε στο Κοινοβούλιο.
(Χειροκροτήματα απ' όλες τις πτέρυγες της Βουλής) Ο Πρόεδρος της Νέας Δημοκρατίας, κ. Κώστας Καραμανλής, έχει το λόγο. ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Νέας Δημοκρατίας): Κυρίες και κύριοι συνάδελφοι, θέλω κατ' αρχήν να στηλιτεύσω για μια ακόμη φορά την απουσία του Πρωθυπουργού από τη Βουλή και από μία τέτοια καίρια συζήτηση.  Και αυτήν τη φορά είναι προφανές ότι δεν οφείλεται μόνο στην αδιαφορία, στην αλαζονεία, στην αλλεργία στο διάλογο, αλλά στην περιφρόνηση του Κοινοβουλίου. 'Αρα, είναι προφανές ότι ο Πρωθυπουργός υπεκφεύγει απ' αυτές τις συζητήσεις. Κρύβεται ο κ. Σημίτης. Αυτή είναι η αλήθεια, αυτή είναι η ανελέητη αλήθεια σ' ένα τόσο μεγάλο θέμα που έχει σχέση με τη διαφάνεια του δημόσιου βίου, που αγγίζει τελικά ακόμα και τον τρόπο που λειτουργεί η δημοκρατία μας.
Θυμίζω ότι στην προ ημερησίας διατάξεως συζήτηση για τα θέματα διαφάνειας ο Πρωθυπουργός είχε ως μόνιμη επωδό του "όλα πάνε καλά". Αυτό που ξέρουν όλοι οι πολίτες, αυτό που αναγνωρίζουν τα περισσότερα στελέχη του κυβερνώντος κόμματος, ο Πρωθυπουργός παριστάνει ότι δεν το βλέπει.  Και είναι προφανές ότι αυτό δεν είναι η αλήθεια. Και ξέρει και βλέπει και ακούει. Κάνει ότι δεν βλέπει και ότι δεν ακούει. Αυτό επιβεβαιώνεται ακόμα από τον πανικό, με τον οποίο πήρε πίσω την επαίσχυντη εκείνη υπόθεση των κουλοχέρηδων. Χρειάστηκε ένα ολόκληρο δεκαήμερο για να την πάρει πίσω και να εκθέσει πέντε Υπουργούς, γιατί ήξερε ότι εκεί ήταν πάρα πολύ εκτεθειμένος. Και μένει πάντα ένα αμείλικτο ερώτημα. Αν δεν είχαμε πάρει εκείνη την πρωτοβουλία, τι θα είχε γίνει τώρα; Θα προχωρούσε εκείνη η υπόθεση, να γεμίσει η Ελλάδα κουλοχέρηδες; Κυρίες και κύριοι συνάδελφοι, επιβεβαιώνονται έτσι οι οδυνηρότερες σκέψεις. Και αυτές είναι ότι ο Πρωθυπουργός παριστάνει μεν τον ανήξερο, παριστάνει τον Πόντιο Πιλάτο, αλλά και ξέρει και γνωρίζει και στην πραγματικότητα βρίσκεται ο ίδιος στην καρδιά του προβλήματος.
Η πρότασή μας για τη συγκρότηση Εξεταστικής Επιτροπής είναι σαφής.  Βρισκόμαστε, σύμφωνα με όλα τα στοιχεία, μπροστά σε μία γκρίζα ιστορία.  Καλούμαστε να ανταποκριθούμε στις υποχρεώσεις μας, που καθορίζει για όλες και για όλους μας το Σύνταγμα, που επιβάλλει το συμφέρον του δημοσίου αλλά και της πολιτικής, που απαιτούν οι πολίτες να ρίξουμε φως, να βρούμε και να δούμε ολόκληρη την αλήθεια στην προκαθορισμένη εξέλιξη του προκαθορισμένου στοιχήματος. Κανένας δεν έχει λόγο να αρνείται την αλήθεια. Κανένας δεν έχει λόγο να φοβάται, αν είναι καθαρός. Καθαρός ουρανός, όπως λένε, αστραπές δεν φοβάται. 'Ολοι ξέρουμε ότι τα φαινόμενα της παρακμής, της διαφθοράς, της εξάρτησης δεν σημαίνουν μόνο μία απερίγραπτη λεηλασία του δημοσίου, συνθέτουν και μία τεράστια απειλή κατά της ίδιας της δημοκρατίας.
'Οταν οι αποφάσεις υποβάλλονται και επιβάλλονται από εξωθεσμικά κέντρα, που συγκεντρώνουν πλούτο και πολιτική δύναμη, τότε οι κίνδυνοι είναι και σοβαροί και ορατοί. Ο στρουθοκαμηλισμός και η υποκρισία μόνο ενοχή μπορεί να σημαίνουν.  Υποχρεούμαστε, λοιπόν, όλοι να αντισταθούμε, να πάρουμε μαζί τον αγώνα αυτό στους ώμους μας, γιατί η υπόθεση της αδιαφάνειας, της παρακμής, της εξάρτησης μας αφορά όλους. Είναι κοινό το χρέος, κυρίες και κύριοι συνάδελφοι.
Τα στοιχεία που υπάρχουν δεν επιτρέπουν αμφιβολίες. Το λεγόμενο "προκαθορισμένο στοίχημα" είχε προκαθορισμένο ανάδοχο. Η Κυβέρνηση έκοψε και έραψε κατά παραγγελία και καθ' υπαγόρευση συγκεκριμένης εταιρείας. Ο ΟΠΑΠ έστησε το διαγωνισμό, όπως ακριβώς του υπέδειξε η "INTΡΑΛOT". Και τον έστησε την ίδια ώρα που κατέληγε στο συμπέρασμα ότι η οργάνωση και η διεξαγωγή του στοιχήματος πρέπει να ασκείται, αποκλειστικά και μόνο, από τον ίδιο με δικαίωμα μεταβιβαζόμενου.
'Ολα όσα προηγήθηκαν του διαγωνισμού και όλα όσα ακολούθησαν ως την ανάθεση σε συγκεκριμένο ανάδοχο, αποκαλύπτουν ένα σκάνδαλο που εξελίχθηκε, με τη σύμπραξη κυβερνητικών παραγόντων, σε βάρος του δημοσίου συμφέροντος και υπέρ συγκεκριμένων προκαθορισμένων συμφερόντων του. Δεν είναι απλά και μόνο ύποπτα όσα έχουν συμβεί.
Κυρίες και κύριοι συνάδελφοι, είναι αδιανόητα και αποκαλυπτικά.  Πιστοποιούν ότι οι αποφάσεις λαμβάνονται από εξωθεσμικά κέντρα ότι οι αποφάσεις προωθούνται με πλήρη γνώση του γεγονότος ότι βλάπτουν το δημόσιο συμφέρον ότι οι αποφάσεις είναι παράνομες και ανήθικες ότι ακόμα και τα προεδρικά διατάγματα, που εκδίδονται για να τις καταστήσουν νομότυπες, εκπορεύονται από τα ίδια συμφέροντα και μόνο αυτά υπηρετούν.  Κυρίες και κύριοι συνάδελφοι, δεν θα σας κουράσω με λεπτομέρειες.   Γνωρίζετε άλλωστε σωρεία στοιχείων για την υπόθεση, πολλά από τα οποία έχουν αποκαλυφθεί από εφημερίδες και άλλα έχουν ήδη κατατεθεί από στελέχη του κόμματός μας στη Βουλή.
Συνοπτικά μόνο θέλω να επισημάνω ότι για εξήμισι μήνες, από τον Απρίλιο έως το Σεπτέμβριο του 1997, ο ΟΠΑΠ διατηρούσε τακτική αλληλογραφία με τις εταιρείες "INTΡAKOM" και "INTΡAΛOT" για την προετοιμασία των νέων στοιχημάτων.
Στο διάστημα αυτό παιζόταν ένα διπλό παιχνίδι. Από τη μία, ο ΟΠΑΠ δαπανούσε εκατοντάδες εκατομμύρια για να οργανώσει και να εκμεταλλευθεί, κατά αποκλειστικότητα, το νέο στοίχημα. Από την άλλη, κάποια στελέχη του προετοίμαζαν την προκήρυξη διαγωνισμού για την ανάθεση του στοιχήματος σε ιδιώτη.
Το εκπληκτικό είναι ότι στη φάση αυτή η προετοιμασία διαγωνισμού ήταν αδιανόητη, αφού κάτι τέτοιο δεν επιτρεπόταν από τους ισχύοντες νόμους.  Και βεβαίως δεν είχε ληφθεί καμία τέτοια απόφαση από το Διοιητικό Συμβούλιο. Στη φάση αυτή ο ΟΠΑΠ προκαλεί μελέτη σκοπιμότητας, η οποία καταλήγει στο συμπέρασμα ότι κρίνεται αναγκαίο να καθιερωθούν τα αθλητικά στοιχήματα και ότι η διεξαγωγή τους πρέπει να ασκείται αποκλειστικά μέσω του ΟΠΑΠ με δικαίωμα μη μεταβιβαζόμενο.
Ενώ ο ΟΠΑΠ ήδη προετοιμάζεται και ήδη καταλήγει στο συμπέρασμα ότι πρέπει να οργανώσει το νέο στοίχημα, η Κυβέρνηση, με προεδρικό διάταγμα που προωθούσαν οι αρμόδιοι τότε Υπουργοί, τροποποιεί στις 15 Σεπτεμβρίου 1997 το υπάρχον νομικό πλαίσιο και ανοίγει το δρόμο για να δοθεί το στοίχημα στον ιδιώτη.
Ενάμιση μήνα αργότερα, στα τέλη Οκτωβρίου 1997, το Διοικητικό Συμβούλιο του ΟΠΑΠ αποφασίζει να προκηρύξει σχετικό διαγωνισμό. Από τα πρακτικά της συνεδρίασης αυτής προκύπτει ότι ενώπιόν του τίθεται η αλληλογραφία του οργανισμού με τις εταιρείς "INTΡAKOM" και "INTΡAΛOT", όπως επίσης υπάρχει και έγγραφο που αποκαλύπτει ότι, πριν τη δική της απόφαση, αλλά και πριν από την έκδοση του προεδρικού διατάγματος που καθιστούσε νομότυπη την προκήρυξη διαγωνισμού, κάποια στελέχη του ΟΠΑΠ προετοίμαζαν τις λεπτομέρειες του διαγωνισμού. Είναι φανερό ότι καλούνται να νομιμοποιήσουν κάτι που είχε δρομολογηθεί. Και φυσικά, δεν μπορεί να ήταν καθαρό.
Εκείνο που δεν ετέθη υπόψη τους, είναι η μελέτη σκοπιμότητας, που έλεγε να κρατήσει το στοίχημα ο ίδιος ο ΟΠΑΠ. Κάποιοι είχαν φροντίσει να το κρατήσουν αυτό το συρτάρι τους με εξαιρετική σπουδή, πράγμα που δυστυχώς μόνο σε κάτι τέτοιες περιπτώσεις επιδεικνύει το δημόσιο. Προκηρύσσεται μια βδομάδα αργότερα και διενεργείται στις αρχές του '98 ο σχετικός διαγωνισμός.
Και εδώ τα παράξενα είναι εξόχως ύποπτα. Αρχικά, εκδηλώνουν ενδιαφέρον δεκαέξι εταιρείες. Καμία όμως από αυτές δεν υποβάλλει προσφορά. Οι όροι του διαγωνισμού κάποια άλλη φωτογραφίζουν. Και οι πρώτοι ενδιαφερόμενοι παίρνουν δρόμο. Τελικά, εμφανίζονται δυο άλλες εταιρείες, από τις οποίες η μία είναι ουσιαστικά αδιάφορη, για να μην πω ανύπαρκτη, αφού και εξαιρετικά μικρή είναι και δεν έχει 'Ελληνες συνεργάτες ως συνεταίρους και δεν κάνει καμία απολύτως προετοιμασία.
Θα ήθελα να πω μόνο ότι αυτή η εταιρεία έχει ως δραστηριότητα τέσσερα μικρά γραφεία στοιχημάτων στην πόλη της Αγγλίας Ιπσουϊτς. Αυτή ήταν η δεύτερη εταιρεία που συμμετείχε, μαζί με όλα τα άλλα αδύνατα σημεία που είπα.  Εμφανίζεται δηλαδή, ίσα-ίσα, για να εμφανιστεί και να δώσει κάποια επίφαση νομιμότητας στο διαγωνισμό.
Το γεγονός, κυρίες και κύριοι συνάδελφοι, ότι ο διαγωνισμός ήταν στημένος, κομμένος και ραμμένος στα μέτρα της "INTΡAKOM" και της "INTΡAΛOT", προκύπτει ευθέως από την πρώτη ανάγνωση του κειμένου της διακήρυξης.
Συγκεκριμένα στη σελίδα 6 αναφέρεται κατά λέξη ότι "τα παιχνίδια αυτά θα διεξαχθούν σε on line μορφή με βάση την τεχνολογική υποδομή του ΟΠΑΠ". Και ποια είναι η τεχνολογική υποδομή του ΟΠΑΠ; Απαντάει η ίδια η διακήρυξη, ώστε ούτε να κουράζεται ούτε να αμφιβάλει ούτε να έχει και ελπίδες κανένας άλλος. Στη σελίδα 67 το λέει ξεκάθαρα. Οι τερματικές μηχανές των πρακτορείων είναι τύπου ΑΤ 1, ΑΤ 1Ε της "INTΡAKOM".
Τελικά, δηλαδή, ενδιαφέρονται δεκαοχτώ εταιρείες, υποβάλλουν προσφορές δύο -υποτίθεται- και μετέχει ουσιαστικά μία, εκείνη η οποία σαφώς φωτογραφίζεται, εκείνη η οποία αλληλογραφούσε με τον ΟΠΑΠ από τον καιρό που ένας τέτοιος διαγωνισμός δεν επιτρεπόταν κατά τους νόμους, εκείνη η οποία υποδείκνυε στον ΟΠΑΠ πως θα οργανώσει το στοίχημα, εκείνη η οποία προμήθευε την αναγκαία υποδομή στα πρακτορεία, εκείνη η οποία μόλις είχε ανανεώσει με εξίσου έωλο τρόπο και την αμαρτωλή υπόθεση για τη σύμβαση του ΞΥΣΤΟ, εκείνη η οποία φαινόταν ότι θα πάρει και βέβαια, πράγματι, πήρε το προκαθορισμένο.
Κυρίες και κύριοι συνάδελφοι, δηλαδή μιλάμε για προκαθορισμένα πράγματα. Τώρα το πώς, το γιατί και έναντι τίνος ανταλλάγματος και ό,τι άλλο σας προκαλεί απορίες, πρέπει να το δούμε. Υποχρεούμαστε να το δούμε και να το ερευνήσουμε.
Βεβαίως στα εκπληκτικά, στα περίεργα, στα ύποπτα αυτής της γκρίζας ιστορίας υπάρχουν και άλλα. Είναι γνωστό ότι η ιδιοκτησία της "INTΡAKOM" και της "INTΡAΛOT" συμπίπτει με την ιδιοκτησία κορυφαίου αθλητικού συλλόγου, γεγονός που δημιουργούσε και δημιουργεί ασυμβίβαστο. Μόλις προχθές είδαμε μία ανακοίνωση του ΟΠΑΠ, που λέει ότι δεν υπάρχει ασυμβίβαστο. Προσθέτει ότι είναι πολιτική απόφαση και δεν θα επιτραπεί να συμπεριλαμβάνονται ελληνικές ομάδες στο συγκεκριμένο στοίχημα. Αυτό και μόνο το γεγονός μιλάει από μόνο του.
Στο τέλος της ίδιας της ανακοίνωσης του ΟΠΑΠ προστίθεται ότι, το ποια αθλητικά γεγονότα θα μπουν στο στοιχηματισμό, θα αποφασίζεται κάθε φορά με υπουργική απόφαση. Δηλαδή, να εξαιρεθούν οι ελληνικές ομάδες τώρα που υπάρχει θόρυβος, τώρα που υπάρχει αντίδραση και μετά βλέποντας και κάνοντας.
Αυτός είναι, κυρίες και κύριοι συνάδελφοι, ο χρυσούς κανόνας της διαφθοράς και της εξάρτησης, ο χρυσούς κανόνας της Κυβέρνησής σας σε όλους τους τομείς.
'Ενα άλλο στοιχείο της ιστορίας αφορά το γεγονός ότι η ανάδοχος ανέλαβε την υποχρέωση να προσδιορίσει την επιπρόσθετη υποδομή που χρειάζονται τα πρακτορεία. Από τη μία πήρε το διαγωνισμό, με βασικό ατού ότι κάποια πρακτορεία έχουν τη δική τους υποδομή και από την άλλη εξουσιοδοτήθηκε να εξαναγκάσει όλα τα άλλα πρακτορεία να εξοπλιστούν από το δικό της υλικό.
Κυρίες και κύριοι συνάδελφοι, η αλληλουχία και το νόημα των γεγονότων που σας εξέθεσα, επιβεβαιώνεται από τη σύμβαση που υπογράφει με τον ανάδοχο το Μάρτη του '99, του τρέχοντος έτους. Η σύμβαση αυτή παραχωρεί εξουσίες όχι μόνο οργάνωσης, αλλά και διαχείρισης του στοιχήματος.  Δηλαδή, βρίσκεται σε αναντιστοιχία με τη διακήρυξη, αλλά και σε πλήρη αντίθεση με το ν. 2433/96 και το προεδρικό διάταγμα 250/97. Με άλλα λόγια βρίσκεται εκτός νομοθετικής εξουσιοδότησης. Στην ουσία ο ΟΠΑΠ απαλλοτριώνει τα πάντα σχετικά με το στοίχημα στον ανάδοχο.
Αρκεί να σημειώσω ότι ο ανάδοχος αποφασίζει για τα αθλητικά γεγονότα που θα μπουν στο στοίχημα, καίτοι ο κύριος μέτοχος είναι αθλητικός παράγων. Συντάσσει τους κανονισμούς διεξαγωγής, ενώ ο ΟΠΑΠ δεν μπορεί να αρνηθεί την έγκριση, παρά μόνο για σπουδαίο λόγο και με δικαιολογημένη κρίση.
Και το κυριότερο είναι ότι παραχωρεί στον ανάδοχο από τώρα το τηλεφωνικό στοίχημα, υπό τον όρο ότι θα ψηφιστεί από τη Βουλή. Δηλαδή, όταν θα ψηφίζουμε το νόμο αυτό, θα έχει ήδη δοθεί στον ανάδοχο.
Κυρίες και κύριοι συνάδελφοι, απαντώντας πολλές φορές ως τώρα σε καταγγελίες, που έχουν διατυπωθεί από όλες τις πτέρυγες της Βουλής, ακόμη και από Βουλευτές του ΠΑΣΟΚ, ο Πρωθυπουργός συνηθίζει να λέει "όποιος έχει στοιχεία, ας πάει στον εισαγγελέα".
ΚΩΣΤΑΣ ΓΕΙΤΟΝΑΣ (Υπουργός Επικρατείας): Είναι λάθος.
ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Νέας Δημοκρατίας): Ξεχνά ή μάλλον βολεύεται να ξεχνά, προσποιείται ότι ξεχνά πολλά πράγματα ο Πρωθυπουργός.
Τα ξαναλέω λοιπόν: Πρώτον, φαίνεται ξεκάθαρα ότι προτού η Κυβέρνηση προχωρήσει στην υλοποίηση τέτοιων αποφάσεων, σπεύδει να ψηφίζει νόμους ή να εκδίδει προεδρικά διατάγματα, που καθιστούν νομότυπα τα σχέδιά της.  'Ετσι έκανε και σε πολλές άλλες περιπτώσεις. 'Ετσι έκανε και σ' αυτή.
Και εδώ θέλω να κάνω μία διπλή σημείωση σ' ό,τι αφορά την εισαγγελική παρέμβαση. Η σύνταξη της διακήρυξης διαγωνισμού με τέτοιο τρόπο, ώστε να προδιαγράφεται ο ανάδοχος, μεθόδευση που δυστυχώς αποτελεί την πεπατημένη, τη συνηθισμένη τακτική κατά τη διάρκεια των τελευταίων ετών, δεν συνιστά αξιόποινη πράξη κατά το ισχύον ποινικό δίκαιο, γεγονός που προφανώς γνωρίζει ή πάντως σε κάθε περίπτωση όφειλε να γνωρίζει, ο Πρωθυπουργός.
Επομένως, η συνεχής παρότρυνσή του για προσφυγή στον εισαγγελέα γίνεται εκ του ασφαλούς και είναι πονηρή, αφού ο εισαγγελέας δεν μπορεί να ασκήσει ποινική δίωξη, εφόσον δεν έχει προβλεφθεί τιμωρία αυτής της προφανώς επίμεμπτης συμπεριφοράς.
Γι αυτό -και θέλω να το υπογραμμίσω αυτό- αξιώνουμε άμεση νομοθετική ρύθμιση, ώστε να προβλέπεται πλέον και η αυστηρή τιμωρία αυτής της μεθόδευσης. Η σύνταξη φωτογραφικών διακηρύξεων διαγωνισμών του ευρύτερου δημόσιου τομέα να συνιστά ποινικό αδίκημα σε βαθμό κακουργήματος. Το δέχεστε εδώ και τώρα; Ιδού η Ρόδος ιδού και το πήδημα.
(Χειροκροτήματα από την πτέρυγα της Νέας Δημοκρατίας) Δεύτερον, η έκκληση των δικαστικών αρχών δεν απαλλάσσει την Κυβέρνηση από τις ευθύνες της.
Τρίτον, πρέπει να γνωρίζει ο Πρωθυπουργός ότι στη συγκεκριμένη περίπτωση υπήρξε παρέμβαση του εισαγγελέα και ότι, όπως οι άμεσα εμπλεκόμενοι εμπιστεύονταν κάποιους από τον ΟΠΑΠ, οι ελπίδες τους είχαν εναποτεθεί στις κυβερνητικές παρεμβάσεις. Πάντως η υπόθεση ξαναγύρισε με πρωτοβουλία του εισαγγελέα στη δικαιοσύνη.
Τέταρτον, οι Βουλευτές, κυρίες και κύριοι συνάδελφοι, δεν είμαστε ούτε αστυνομικό ούτε δικαστικό Σώμα και δεν έχουμε τις δυνατότητες έρευνας που επιβάλλονται εκ των πραγμάτων, παρά μόνο εάν και όταν συγκροτούμε τις προβλεπόμενες από το Σύνταγμα επιτροπές.
Εάν λοιπόν ο κ. Σημίτης εννοεί τα όσα ψελλίζει υποχρεούται να πει ναι στη συγκρότηση της εξεταστικής επιτροπής.
(Χειροκροτήματα από την πτέρυγα της Νέας Δημοκρατίας) Κυρίες και κύριοι συνάδελφοι, θέλω να έρθω με λίγα λόγια και σε ένα άλλο θέμα, που έχει τη δική του επικαιρότητα σήμερα. Μείζον, τεράστιο πολιτικό θέμα δημιουργείται με τη διάταξη του άρθρου 39 του νομοσχεδίου για τη σύσταση αμοιβαίων κεφαλαίων στην ακίνητη περιουσία, με την οποία η Κυβέρνηση θεσμοθετεί την αδιαφάνεια και στο ανεκτέλεστο μέρος του δεύτερου Κοινοτικού Πλαισίου Στήριξης μέχρι 31.12.1999, ζητώντας να υπογραφούν συμβάσεις, χωρίς να εφαρμοστεί ο νόμος που ψηφίστηκε στις αρχές του Σεπτεμβρίου, ο οποίος και προβλέπει τον προηγούμενο έλεγχο από το Ελεγκτικό Συνέδριο.
Το τραγελαφικό, το κωμικό, αλλά συνάμα τραγικό στην υπόθεση αυτή είναι ότι στην προ ημερησίας διατάξεως συζήτηση στη Βουλή, αυτό ήταν το βασικό επιχείρημα του Πρωθυπουργού, δηλαδή το πόσο υπηρετεί η Κυβέρνησή του και ο ίδιος τη διαφάνεια. Πριν καν ο κόκκορας λαλήσει τρεις φορές το πήρατε πίσω και κάνατε το ίδιο που κάνατε πριν από δύο χρόνια με τις προγραμματικές συμβάσεις, άρον άρον όλα την τελευταία στιγμή με διαδικασίες αδιαφάνειας. Υπάρχει μεγαλύτερη απόδειξη ότι κολυμπάτε μέσα στην αδιαφάνεια; (Χειροκροτήματα από την πτέρυγα της Νέας Δημοκρατίας) Κυρίες και κύριοι συνάδελφοι, η πρόσκληση και η πρόκληση είναι σαφείς για όλες μας και για όλους μας. Στο χέρι μας είνα να βρούμε και να δούμε τι πραγματικά συμβαίνει. Στο χέρι μας είναι να βάλουμε τέλος στη διαφθορά και στην εξάρτηση, στην παρακμή και στους κινδύνους που απειλούν το δημόσιο βίο.
Βέβαια αυτό δεν αφορά μόνο τα μεγάλα, τα μείζονα θέματα του τζόγου.  Είναι η αμαρτωλή κατάσταση στο χώρο των δημοσίων έργων, είναι τα τεράστια θέματα ανταγωνισμού, είναι η "SOFTEX", είναι η αμαρτωλή ιστορία της Διεθνούς 'Εκθεσης Θεσσαλονίκης, είναι ακόμα η αυταρχική χειραγώγηση από πλευράς Κυβέρνησης του Εθνικού Συμβουλίου Ραδιοτηλεόρασης και όσα κρύβονται πίσω από αυτή. Για όλα αυτά θα σας αναγκάσουμε να πάρετε θέση, γιατί δεν πάει άλλο.
Κυρίες και κύριοι συνάδελφοι, εμείς θα προχωρήσουμε αποφασιστικά και ανυποχώρητα. Τίποτα δεν μας φοβίζει, τίποτα δεν πρόκειται να κάμψει τη θέλησή μας για την μεγάλη αυτή προσφορά στον τόπο, για φως στην πολιτική ζωή. Αγνοούμε και περιφρονούμε τα παράκεντρα της εξουσίας, τους μηχανισμούς παραπληροφόρησης, τους μισθοφόρους διαπλοκής. Δε λυγίζουμε, δε συμβιβαζόμαστε.
(Χειροκροτήματα από την πτέρυγα της Νέας Δημοκρατίας) Είπαμε να φτάσουμε το μαχαίρι στο κόκκαλο και θα το φτάσουμε. Οι αυταπάτες δεν εξυπηρετούν κανένα. Οι πολίτες απαιτούν διαφάνεια και φως και τους το οφείλουμε. Δεν ξέρω τι ακριβώς δεσμεύσεις ή τι σχέσεις εξάρτησης έχετε. Εμείς όμως δεν έχουμε ούτε εξαρτήσεις ούτε δεσμεύσεις, γι' αυτό δε συμβιβαζόμαστε, γι αυτό λογοδοτούμε μόνο στους πολίτες.  (Ζωηρά και παρατεταμένα χειροκροτήματα από την πτέρυγα της Νέας Δημοκρατίας) 
ΠΡΟΕΔΡΟΣ (Απόστολος Κακλαμάνης): Ο Υπουργός Ανάπτυξης κ. Ευάγγελος Βενιζέλος έχει το λόγο.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Κύριε Πρόεδρε, διαπιστώνω πως ο κ. Καραμανλής έχει μια πολύ περίεργη και πρωτότυπη αντίληψη για το τι σημαίνει κοινοβουλευτικός διάλογος και κοινοβουλευτική συζήτηση.  Εισήλθε στην  Αίθουσα και στη συνέχεια έλαβε το λόγο προφανώς νομίζοντας ότι η συζήτηση για την πρόταση της Νέας Δημοκρατίας για σύσταση εξεταστικής επιτροπής αρχίζει από τη στιγμή που αυτός λαμβάνει το λόγο, δηλαδή περίπου στις δύο το μεσημέρι.
Φαντάζομαι ότι θα όφειλε να έχει πληροφορηθεί ότι η συζήτηση άρχισε από τις 10.30' τι πρωί και επί ώρες τώρα τα γλύσχρα 
επιχειρήματα της Νέας Δημοκρατίας έχουν καταρριφθεί και έχουν φυσικά διαμορφωθεί οι σωστοί ρόλοι. Η Νέα Δημοκρατία και συγκεκριμένα κοινοβουλευτικά της στελέχη καλούνται να δώσουν εξηγήσεις για πράξεις ή παραλείψεις τους, σε σχέση με τις κοινοβουλευτικές και άλλες διαδικασίες που αφορούν το Προκαθορισμένο Στοίχημα.
(Θόρυβος από την πτέρυγα της Νέας Δημοκρατίας) 
ΜΙΛΤΙΑΔΗΣ ΕΒΕΡΤ: Αυτά πείτε τα στον Πρωθυπουργό που δεν είναι παρών. 
ΠΡΟΕΔΡΟΣ (Απόστολος Κακλαμάνης): Παρακαλώ πάρα πολύ ησυχία. Παρακαλώ, κύριε 'Εβερτ.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Βέβαια υπάρχει μια πολιτική ερμηνεία για όλα αυτά. Ο κ. Καραμανλής προσπαθεί κατά μονότονο και απελπισμένο τρόπο να βρει κάποιο πολιτικό ζήτημα και έχει επείγουσα και πιεστική ανάγκη να κατασκευάσει ένα πολιτικό ζήτημα, γιατί φυσικά βλέπει ότι έχει χάσει τον έλεγχο του κόμματός του, μετά την απώλεια του ελέγχου των πολιτικών πρωτοβουλιών.
Υπάρχει πολύ σοβαρό ζήτημα, αλλά το πιο απρόσφορο θέμα για τον κ. Καραμανλή ήταν το "Προκαθορισμένο Στοίχημα", γιατί δυστυχώς γι' αυτόν το στοίχημα των εκλογών έχει πια καταστεί προκαθορισμένο υπέρ του ΠΑΣΟΚ και εναντίον της Νέας Δημοκρατίας και αυτό δημιουργεί αμηχανία, πανικό, νευρικότητα, γκρίνια.
Αντιλαμβάνομαι και σέβομαι τις καταστάσεις αυτές, αλλά ο κ.  Καραμανλής απεδείχθη μοναδικός παίχτης του πολιτικού βιντεολόττο που ήθελε να ασκήσει. Αποσύραμε το βιντεολόττο και έχασε το παιχνίδι αυτό, κινήθηκε με πολύ μεγάλη καθυστέρηση το Προκαθορισμένο Στοίχημα και οφείλει αυτός και το κόμμα του να δώσουν μερικές εξηγήσεις.
ΙΩΑΝΝΗΣ ΚΕΦΑΛΟΓΙΑΝΝΗΣ: Για την ταμπακιέρα πείτε κάτι.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Κύριε Κεφαλογιάννη, εγώ δεν καπνίζω. Εάν καπνίζετε εσείς, τότε πρέπει να σας πω ότι εμείς δεν μασάμε τον ίδιο καπνό. Δεν τα μασάμε αυτά.
(Θόρυβος από την πτέρυγα της Νέας Δημοκρατίας) 
ΠΡΟΕΔΡΟΣ (Απόστολος Κακλαμάνης): Παρακαλώ ησυχία. Παρακαλώ! ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Μα, είναι απαράδεκτα αυτά που λέει. ΠΡΟΕΔΡΟΣ (Απόστολος Κακλαμάνης): Κύριε συνάδελφε, μπορείτε να βγείτε έξω. Αν δεν μπορείτε να ακούτε παρά μόνο μία φωνή, μπορείτε να βγείτε έξω. Εδώ είναι Κοινοβούλιο. Τι να κάνουμε! Συνεχίστε, κύριε Βενιζέλο.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Η ομιλία του κ. Καραμανλή  ήταν μια ομιλία εσωτερικής κατανάλωσης. Δεν μπόρεσε να πει όσα έπρεπε και όσα ήθελε στη συνεδρίαση της Κοινοβουλευτικής Ομάδας της Νέας Δημοκρατίας και ήρθε να μας τα πει σήμερα, απευθυνόμενος στην Κοινοβουλευτική του Ομάδα. Είναι μια ευκαιρία και εμείς να παρέμβουμε σε αυτόν τον εσωτερικό διάλογο της Νέας Δημοκρατίας. Σπάνια μας δίδεται αυτή η ευκαιρία. Γιατί να μην την αξιοποιήσουμε; 'Επρεπε, λοιπόν, ο κ. Καραμαλής να εξηγήσει σήμερα μια σειρά από πράγματα. Επαναλαμβάνω ότι το ζήτημα του Προκαθορισμένου Στοιχήματος έφτασε στη Βουλή με δική μας πρωτοβουλία. Αυτό έγινε τον Ιούνιο του 1998, πριν από ενάμιση χρόνο. 'Εγινε ακρόαση όλων  των παραγόντων, διατάχθηκε από την Επιτροπή Μορφωτικών Υποθέσεων πραγματογνωμοσύνη με τέσσερις πραγματογνώμονες της επιλογής της Βουλής, διατυπώθηκαν γραπτά ερωτήματα με τη σύμπραξη των εκπροσώπων της Αξιωματικής Αντιπολίτευσης και τέσσερις ανεξάρτητοι επιστήμονες που επιλέγησαν από τη Βουλή γνωμοδότησαν ότι δεν υπάρχει κανένα πλεονέκτημα και κανένα προνόμιο του αναδόχου, σε σχέση με τις προδιαγραφές ότι πρόκειται για δύο ασύνδετα πράγματα ότι η ανάθεση της οργανωτικής ευθύνης για το Προκαθορισμένο Στοίχημα δεν σχετίζεται με την υπάρχουσα υποδομή του ΟΠΑΠ.
Μετά από τον Ιούνιο του 1998, επί δεκαοκτώ μήνες η Νέα Δημοκρατία φυσικά -και καλά κάνει- σιωπά, δεν θέτει κανένα θέμα και το θέμα ξαφνικά ανασύρεται δεκαοκτώ μήνες αργότερα για να συντηρηθεί και να αναζοπυρωθεί κάτι που δεν μπορεί να σταθεί στα πόδια του, η πολιτική δηλαδή υπόθεση της σκανδαλολογίας που είναι μια υπόθεση παλιοκαιρίσια, παλιομοδίτικη, που είναι, κυρίες και κύριοι συνάδελφοι της Νέας Δημοκρατίας, ένα πολιτικό μπούμεραγκ.
Ο κ. Καραμανλής γίνεται το ηλικιακά νεότερο κακέκτυπο των προκατόχων του και της πολιτικής του. Αυτά, λοιπόν, πρέπει να σας απασχολήσουν, γιατί αυτά είναι που διαμορφώνουν το πλαίσιο του δημοσίου βίου.
'Ερχεται τώρα ο κ. Καραμανλής και λέει: "Ποιοι υπαγορεύουν τις αποφάσεις της Κυβέρνησης;" Είναι αυτό ερώτημα που μπορεί να τεθεί μέσα σε μια ευνομούμενη πολιτεία; Η Κυβέρνηση, κυρίες και κύριοι συνάδελφοι, είναι εξ ορισμού αρμόδια, η εκάστοτε κυβέρνηση, για οτιδήποτε συμβαίνει στον τόπο αυτό, για όλες τις διαδικασίες, για όλους τους διαγωνισμούς, για όλα τα έργα, για όλες τις προμήθειες. Οι πρωτοβουλίες όμως που αναλαμβάνει η Αξιωματική Αντιπολίτευση, είναι πρωτοβουλίες επιλεκτικές. Γιατί αναλαμβάνετε μία πρωτοβουλία που έχει σχέση μ'αυτόν τον επιχειρηματία και όχι με τον άλλο; Γιατί αναλαμβάνετε μια πρωτοβουλία που σχετίζεται μ'αυτό το θέμα και όχι με άλλα θέματα; 
ΣΑΒΒΑΣ ΤΣΙΤΟΥΡΙΔΗΣ: 'Οχι, σε μας αυτά.
ΠΡΟΕΔΡΟΣ (Απόστολος Κακλαμάνης): Παρακαλώ, όχι διακοπές.
Να μη γράφεται καμία διακοπή. Συνεχίστε, κύριε Υπουργέ.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Είχα την ευκαιρία προηγουμενως αλλά δυστυχώς ο κ. Καραμανλής απουσίαζε, γιατί το ενδιαφέρον του ειναι σποραδικό, στιγμιαίο και επιλεκτικό και ο καθένας μπορεί να βγάλει τα συμπεράσματά του γι'αυτήν την περίεργη διακύμανση του ενδιαφέροντος της Νέας Δημοκρατίας να καταθέσω στη Βουλή τη γνωμοδότηση 338 του Μαϊου του 1993 της Ολομέλειας του Νομικού Συμβουλίου του κράτους, την οποία είχε κάνει αποδεκτή ο τότε αρμοδιος Υφυπουργός Αθλητισμού ο κ. Μεϊμαράκης, επί κυβερνήσεως του Προέδρου κ. Μητσοτάκη. Και τι αφορούσε, κυρίες και κύριοι συνάδελφοι, -αναγκάζομαι να το αναφέρω και πάλι για τον κ. Καραμανλή και τους περισσότερους από σας που λείπατε, όταν το είπα την πρώτη φορά- αυτή η αποδεκτή γνωμοδότηση, που έγινε, δηλαδή, υπουργική απόφαση; Αφορούσε το διαγωνισμό για την προμήθεια τεσσάρων χιλιάδων εξακοσίων τερματικών μηχανών σε όλα τα πρακτορεία του ΟΠΑΠ. Και όταν έγινε αυτός ο διαγωνισμός, εμφανίστηκαν τρεις υποψήφιοι ανάδοχοι, η "ΙΝΤΡΑΚΟΜ", η "ΙΝΤΡΑΣΟΦΤ" και η "ΓΙΟΥΝΙΣΙΣ", η οποία αποκλείστηκε για λόγους τυπικούς και το απεδέχθη. Και ο διαγωνισμός έμεινε μόνο με δύο υποψηφίους. Δύο εκδοχές του αυτού ομίλου, των αυτών συμφερόντων. Και ερωτάται το Νομικό Συμβούλιο: "Μπορεί να συνεχιστεί αυτός ο διαγωνισμός; Είναι θεμιτό να μετέχουν δύο συγγενείς επιχειρήσεις;" Λέει ναι. Και επιπλέον η "ΙΝΤΡΑΣΟΦΤ" δήλωνε ότι θα χρησιμοποιήσει την υποδομή και την τεχνική βοήθεια της "ΙΝΤΡΑΚΟΜ", της ανταγωνίστριάς της, εάν αναδεικνυόταν ως ανάδοχος. Και λέγει η πλειοψηφία του Νομικού Συμβουλίου. "Ναι, και αυτό είναι θεμιτό". Και το αποδέχεται αυτό η κυβέρνηση της Νέας Δημοκρατίας και έτσι διαμορφώθηκε η υποδομή πληροφορικής των πέντε χιλιάδων πρακτορείων του ΟΠΑΠ.
Αυτό δεν σας προβλημάτισε πριν έρθετε να ζητήσετε τη σύσταση εξεταστικής επιτροπής για θέματα που αφορούν τον ΟΠΑΠ; Δεν έφθασε όμως αυτό στον κ. Καραμανλή. Επικαλείται και το προεδρικό διάταγμα του Σεπτεμβρίου του 1997, το προεδρικό διάταγμα που θέτει τους κανόνες επί τη βάσει των υπαρχουσών νομοθετικών εξουσιοδοτήσεων και αγνοεί βεβαίως -δεν ξέρω για ποιο λόγο- ή υποδύεται ότι αγνοεί πως κανονιστικό προεδρικό διάταγμα σημαίνει προηγούμενη ενδελεχής επεξεργασία από το Συμβούλιο της Επικρατείας και έκδοση του διατάγματος από τον Πρόεδρο της Δημοκρατίας ο οποίος έχει την αρμοδιότητα του ελέγχου νομιμότητας του διατάγματος. Και θα έπρεπε να έχει ενημερωθεί, λόγω της συγγένειας με το μεγάλο ομωνυμό του, ο κύριος Αρχηγός της Αξιωματικής Αντιπολιτεύσεως, ότι η παράδοση της Προεδρίας της Δημοκρατίας τα τελευταία είκοσι πέντε χρόνια, είναι να μην υπογράφεται διάταγμα από τον Πρόεδρο της Δημοκρατίας, εάν δεν υπάρχει ευλαβική αποδοχή των παρατηρήσεων του Συμβουλίου της Επικρατείας. Και το Συμβούλιο της Επικρατείας συγκεντρώνει υποψίες τώρα ως προς την εξυπηρέτηση συμφερόντων; 'Η θα θυσιάσουμε όλους τους θεσμούς προκειμένου να παίξουμε ένα αντιπολιτευτικό πολιτικό παιχνίδι κατ'επιλογήν; Πρέπει ακόμη να σας πω, κύριοι συνάδελφοι, ότι οικονομικά συμφέροντα σε μια χώρα δεν είναι μόνο τα εκάστοτε ικανοποιούμενα και ευχαριστημένα οικονομικά συμφέροντα. Είναι και τα κατά περίπτωση δυσαρεστημένα οικονομικά συμφέροντα που χρησιμοποιούν πολιτικές μεθόδους για να προωθήσουν τη δική τους αντίληψη για το πώς έπρεπε να γίνει το ένα ή το άλλο. Και οικονομικά συμφέροντα δεν είναι μόνο αυτά που μετέχουν επισήμως και επωνύμως στους διαγωνισμούς, αλλά και αυτά που θα ήθελαν να συμμετάσχουν και δεν το κατάφεραν ή θα ήθελαν να επαναληφθεί ο διαγωνισμός με καλύτερες συνθήκες γι'αυτά.
Λέγει ο κ. Καραμανλής. Τροποποιείτε με το νομοσχέδιο περί αμοιβαίων κεφαλαίων ακινήτου περιουσίας τις πρόσφατες διατάξεις του ν. 2741 για τον προηγούμενο έλεγχο όλων των συμβάσεωνι από το Ελεγκτικό Συνέδριο.
Εγώ εισηγήθηκα το νόμο 2741. Μπορεί να μου πει ο κ. Καραμανλής, γιατί η Νέα Δημοκρατία αρνήθηκε να ψηφίσει τις διατάξεις που αφορούν τη διαφάνεια στα έργα και στις προμήθειες; Γιατί αρνήθηκε να ψηφίσει τη διάταξη για το Ελεγκτικό Συνέδριο; 
ΘΕΟΔΩΡΑ ΜΠΑΚΟΓΙΑΝΝΗ: Αυτό δεν είναι αλήθεια. Την ψηφίσαμε τη διάταξη.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Το άρθρο αυτό έχει ψηφιστεί κατά πλειοψηφία και δεν το ψηφίσατε. Σας προκάλεσα και δεν το ψηφίσατε.  
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Είναι ανακριβές. Την ψηφίσαμε τη διάταξη.
Είναι φθηνό αυτό το οποίο λέτε.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Πρέπει να σας πω ακόμη ότι αυτό το περιβόητο που ζητάει ο κ. Καραμανλής να υπάρξουν νομικές προβλέψεις για τις προδιαγραφές...
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Λέτε ανακρίβειες.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Μα, τι πάθατε, κύριε Μητσοτάκη και κυρία Μπακογιάννη; Υπερασπίζεστε τώρα τον κ. Καραμανλή επ'αυτού; Υπάρχουν άλλα κρισιμότερα θέματα να διακανονίσετε τις σχέσεις σας. Αφήστε αυτό το ζήτημα.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Αφήστε τα αυτά, είναι πολύ φθηνά.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Θα ώφειλε να ξέρει ο κ. Καραμανλής, σε σχέση με τις ρυθμίσεις περί προδιαγραφών των διαγωνισμών, ότι στο νόμο 2741 προβλέπεται αυτό. 'Εχουν θεσπιστεί τέτοιες διατάξεις διαφάνειας για τη γενικότητα των προδιαγραφών. Και αυτά όλα γίνονται με πρωτοβουλία της Κυβέρνησης, με πρωτοβουλία των αρμοδίων Υπουργείων. Και χαίρομαι γιατί ήταν δική μου πρωτοβουλία η ψήφιση του νόμου 2741. Αλλά τότε σιώπησε ο κ. Καραμανλής και η Νέα Δημοκρατία. Και ο ίδιος βέβαια δεν ήρθε εδώ να πάρει το λόγο για να δώσει έμφαση στα θέματα αυτά.
Απομένουν βεβαίως και ορισμένα άλλα θέματα, τα οποία αφορούν ζητήματα που ήδη έχει απαντήσει ο κ. Φούρας. Και δεν ξέρω πόσο πρέπει να σεβόμαστε την αρχή ότι η επανάληψη είναι μήτηρ της μαθήσεως. Αλλά η μάθηση απαιτεί  έναν ακροατή ο οποίος, αν μη τι άλλο, ακούει, παρακολουθεί αυτά που λες.            Φοβούμαι ότι η συμπεριφορά των συναδέλφων της Νέας Δημοκρατίας είναι μία συμπεριφορά περίκλειστη, είναι μία συμπεριφορά η οποία είναι απεγνωσμένη, η οποία δεν τους επιτρέπει να επικοινωνήσουν με τη συγκυρία. Τους παρασύρει βεβαίως το άγχος του Αρχηγού. Αλλά πρέπει να σας πω, κυρίες και κύριοι συνάδελφοι της Νέας Δημοκρατίας, ότι ο καθένας από σας προσωπικά -ειλικρινά σας το λέω- δεν φταίει τίποτα.
(Χειροκροτήματα από την πτέρυγα του ΠΑΣΟΚ) 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: 'Ηταν ανακρίβεια αυτό που είπατε, κύριε Υπουργέ.
ΠΡΟΕΔΡΟΣ (Απόστολος Κακλαμάνης): Ο Πρόεδρος του Δημοκρατικού Κοινωνικου Κινήματος, κ. Δημήτριος Τσοβόλας, έχει το λόγο.
ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κυρίες και κύριοι συνάδελφοι, ενθυμείσθε ότι πριν λίγες εβδομάδες συζητήθηκε σ'αυτήν εδώ την Αίθουσα η άλλη πρόταση της Νέας Δημοκρατίας για τη σύσταση εξεταστικής επιτροπής για το αεροπορικό δυστύχημα που είχε ως συνέπεια το θάνατο και του Κρανιδιώτη και δημοσιογράφων και τεχνικών της τηλεόρασης.
Εμείς τότε ως ΔΗ.Κ.ΚΙ. καταψηφίσαμε εκείνη την πρόταση και είπαμε όχι στη σύσταση εξεταστικής επιτροπής. Εξηγήσαμε και τους λόγους. Σήμερα, όμως, σ'αυτήν εδώ την πρόταση λέμε ναι. Ψηφίζουμε υπέρ της σύστασης της εξεταστικής επιτροπής, γιατί θα ήθελα να πω στον κύριο Υπουργό μια λαϊκή φράση. "Ο κόσμος τόχει τούμπανο και σεις κρυφό καμάρι". Βοά όλη η ελληνική κοινωνία για την διαπλοκή που διευρύνεται κάθε μέρα που περνάει, μεταξύ της οικονομικής, εκδοτικής και πολιτικής εξουσίας.
Και ασφαλώς αδιαφορούμε ως ΔΗ.Κ.ΚΙ., όπως αδιαφορεί και η πλειοψηφία του ελληνικού λαού, που υφίσταται τις συνέπειες αυτής της διαπλοκής και αυτής της πολιτικής, για το αν προηγουμένως επί Νέας Δημοκρατίας έγινε σύμβαση με ουσιαστικά και όχι τυπικά έναν μειοδότη ή πλειοδότη, ανάλογα με το αν ήταν μειοδοτικός ή πλειοδοτικός διαγωνισμός και ότι εσείς χρησιμοποιώντας αυτό ως επιχείρημα δίνατε σε άλλους, στην άλλη ομάδα, όπως είπατε, των ικανοποιημένων σήμερα -χρησιμοποιώ τη δική σας φράση- μέσα από τέτοιες συμβάσεις μεγάλων εκδοτικών οικονομικών επιχειρήσεων, αλλά και ποδοσφαιρικών και αθλητικών παραγόντων.  Εμείς και ο ελληνικός λαός αρνούμαστε τη διαπλοκή από όποιον και αν προέρχεται και με όποιον γίνεται, εφ' όσον γίνεται με στόχο να εκμεταλλευτούν το δημόσιο χρήμα, που είναι ο μόχθος και ο ιδρώτας του ελληνικού λαού.
Και ακριβώς δεν αποτελεί επιχείρημα, κύριε Υπουργέ, αυτό που επικαλεστήκατε, ότι επί Νέας Δημοκρατίας πάλι ο κ. Κόκκαλης -γιατί αυτές οι δύο εταιρίες είναι του κ. Κόκκαλη- πήρε με αυτήν τη διαδικασία. Απλά επιβεβαιώνετε με αυτά που λέτε εκείνο που τονίζει το ΔΗ.Κ.ΚΙ. επί τρία χρόνια, που βρίσκεται στη Βουλή, από αυτό εδώ το Βήμα -και ο ομιλών και οι Βουλευτές του ΔΗ.Κ.ΚΙ.- ότι τελικά τα δύο μεγάλα κόμματα συντηρούν το διπολισμό, τυπικά το δικομματισμό, στην ουσία τον μονοκομματισμό, με τη στήριξη όχι των υγιών δημοκρατικών δυνάμεων, που είναι ο λαός, αλλά με τη στήριξη αυτών που αποκλήθηκαν "διαπλεκόμενα συμφέροντα". Και εκεί είναι και το μεγάλο πρόβλημα -όπως έχουμε επισημάνει- της δημοκρατίας, που κατ' επίφαση υπάρχει.
Στην ουσία δεν υπάρχει, γιατί με αυτήν την πολιτική σας και την τακτική σας, πιο έντονα τα τελευταία χρόνια, τελικά έχει αλλοιωθεί η πεμπτουσία του δημοκρατικού πολιτεύματος, αφού οι αποφάσεις πάνω στα μεγάλα και εξωτερικά και εσωτερικά οικονομικά και κοινωνικά θέματα επηρεάζονται σαφώς -το λέω επιεικώς- από εξωθεσμικούς παράγοντες και πολλές φορές και από εξωτερικούς παράγοντες.
'Αρα, εμείς αρνούμαστε αυτήν τη λογική επειδή είναι γνωστό ότι σήμερα η Κυβέρνηση στηρίζει μία συγκεκριμένη ομάδα τέτοιων οικονομικών και εκδοτικών συγκροτημάτων, που έχει το πάνω χέρι σε σχέση με την άλλη ομάδα των δυσαρεστημένων, που είπατε, που εμάς δεν μας ενδιαφέρει να πάρει το πάνω χέρι. Εμάς μας ενδιαφέρει ότι δεν μπορεί να πληρώνει το μάρμαρο ο κρατικός προϋπολογισμός, το δημόσιο χρήμα, αλλά και ο απλός, ο έρμος πολίτης που λέγεται αγρότης, μισθωτός, συνταξιούχος, μικρομεσαίος, εργάτης κ.ο.κ. Αυτό σαν αρχή.
Και επειδή κάνατε ένα λάθος -προφανώς δεν το κάνατε σκόπιμα- και μιλήσατε για ψήφιση της διάταξης για την κατάργηση του προληπτικού ελέγχου -τα ξέρει πολύ καλά και ο κ. Μητσοτάκης και ο κ. 'Εβερτ- δεν ψηφίστηκε η διάταξη. Είναι το άρθρο 39, που θα ψηφιστεί. Γι' αυτό μπήκε εμβόλιμη συνεδρίαση στις 4 η ώρα, κύριε Υπουργέ. Δεν σας πληροφόρησαν σωστά και να επιπλήξετε αυτούς που σας το είπαν.
Βασικός κανόνας, όχι στην Ελλάδα, αλλά σε όλα τα ευνομούμενα κράτη, τις ευνομούμενες πολιτείες, που θέλουν πράγματι καθαρότητα στις συναλλαγές του κράτους και στη διαχείριση του δημόσιου χρήματος, είναι να ενισχύεις και να κάνεις πιο ουσιαστικό τον προληπτικό έλεγχο και όχι να καταργείς τον προληπτικό έλεγχο και μάλιστα σε τόσο μεγάλα κονδύλια, που έχουν απομείνει προς διαχείριση, προς απορρόφηση από το Β' Κοινοτικό Πλαίσιο Στήριξης. Μα, εσείς τι κάνετε; Αυτό το πάτε για δεύτερη φορά. Μία φορά το κάνατε στο τέλος του 1997, γιατί χάνατε τις προθεσμίες. Αφήσατε τις συμβάσεις και τελικά δώσατε με ανάθεση πάλι σε αυτούς που λέτε -που σας κατηγορεί η Νέα Δημοκρατία και σας κατηγορούμε και εμείς- λόγω του κατεπείγοντος, γιατί τελείωναν οι προθεσμίες, ενώ πριν είχατε χρόνια που δεν τα απορροφούσατε. Είναι γνωστή η μέθοδος.
Το ίδιο θα κάνετε -και σας έχουμε προειδοποιήσει- και με τα έργα τρισεκατομμυρίων των Ολυμπιακών Αγώνων, που τα καθυστερείτε. Και μετά θα έρθετε να πείτε, λόγω του κατεπείγοντος, επειδή δεν έχουμε χρόνο, όπως λέτε με τη διάταξη του άρθρου 39, όπως είπατε και στο τέλος του 1997, να πάρετε με την πλειοψηφία σας. Υπογράψτε, κύριοι του ΠΑΣΟΚ. Υπογράψτε! Κρατήστε τη σημαία. Και μετά θέλετε ο λαός να μην αποστασιοποιείται από την πολιτική τη δική σας και από το κόμμα σας. Και έχετε την αλαζονεία, που την είδα και χθες το βράδυ και είδα και τώρα από τον κύριο Υπουργό. Σας τη φυλάει καλά ο ελληνικός λαός.
Ξέρετε τι μου είπαν σε μία περιοδία, σε ένα χωριό που βρισκόμουν αυτοί οι ταπεινοί, κατά την άποψη τη δική σας, άνθρωποι, ταπεινής καταγωγής, όπως και εγώ έχω, όπως έχουμε και οι περισσότεροι, αγροτικής, περιφέρειας; Ξέρετε τι μου είπαν ξεχωριστά ο κάθε ένας, στο αυτί; Διότι τέτοιο κλίμα έχετε δημιουργήσει εσείς οι εκσυγχρονιστές, φοβίας, τρομοκρατίας και όσο πάμε στις εκλογές περισσότερο. Παράλληλα χρησιμοποιείτε το δέλεαρ της εξουσίας, εκμεταλλευόμενοι τις ανάγκες των ανθρώπων. Ξέρετε τι μου είπαν; Μη φοβάστε από τα γκάλοπ, που βγάζουν. Περιμένετε την ώρα που θα έρθει η ψηφοφορία από τον κόσμο. Μην υποτιμάτε τόσο πολύ τη νοημοσύνη του λαού, αυτού του "ταπεινού", του αγρότη, του εργάτη, του μισθωτού. Σας τη φυλάει και μας τη φυλάει όλων. Θα τρίβετε τα μάτια σας το βράδυ των εκλογών. Και ας πληρώνετε και ας πληρώνουν οι διαπλεκόμενοι -αυτοί που συζητάμε σήμερα, αλλά και άλλοι- γκάλοπ για να σας βγάζουν πρώτους, άλλοτε εσάς και άλλοτε τη Νέα Δημοκρατία. Αγνοήστε και περιφρονήστε τον λαό, τους απλούς ανθρώπους, που τους οδηγήσατε στην απόγνωση. Θα εισπράξετε και εσείς και η Νέα Δημοκρατία, γιατί ο κόσμος απλά δηλώνει ότι θα ψηφίσει ΠΑΣΟΚ και θα δείτε τι θα γίνει. Θα δείτε. Θυμηθείτε την κουβέντα που σας λέω λίγους μήνες πριν τις εκλογές. Το 2000 έτσι και αλλιώς θα γίνουν εκλογές.
Η διαπλοκή φάνηκε καθαρά αυτές τις ημέρες. Κατ' αρχήν, σήμερα είχατε το χρόνο να παρακολουθήσετε, κύριοι συνάδελφοι, γιατί όλοι τρέχουμε, -εγώ έχω μία αρρώστεια το πρωί να σηκώνομαι και να παρακολουθώ, όπου και αν βρίσκομαι- τα σχόλια σε αυτό που έγινε χθες το βράδυ; Και εγώ μπορώ να πω ότι είναι από τις λίγες περιπτώσεις που έγινε τεκμηριωμένη συζήτηση στη Βουλή σε ένα κορυφαίο θέμα, που αφορά τη χώρα, την Κύπρο, το έθνος.  Παρακολουθήσατε σήμερα τα εκδοτικά συγκροτήματα, που από την Παρασκευή μέχρι χθες το βράδυ πανηγύριζαν μαζί με εσάς, είχαν τις "επιτυχίες" της Κυβέρνησης οκτάστηλο, πρώτη σελίδα; Σήμερα τίποτα οι περισσότερες, εκτός από ελάχιστες εξαιρέσεις και κάποιο ραδιόφωνο, όπως και αυτό του κυρίου που δώσατε, το προκαθορισμένο. Επειδή δεν έχω καμία διαπλοκή στην πολιτική επέλεξα το δύσκολο δρόμο της καθαρότητας, το δημοκρατικό δρόμο, γι' αυτό ξέρετε τι άνετα νιώθω, κύριε Υπουργέ; Κοιμάμαι το βράδυ τόσο ήσυχα και ας μεθοδεύετε εσείς αυτά που μεθοδεύετε και τα περιμένω. Ελάτε. Αποδεικνύετε απλά ότι δεν πιστέψατε ποτέ στη δημοκρατία. Αποδεικνύετε απλά ότι εκείνο που σας ενδιαφέρει είναι η καρέκλα της εξουσίας και είσθε διατεθειμένοι -όπως είπα και χθες το βράδυ- και την ψυχή σας ακόμη να δώσετε στα εκδοτικά και οικονομικά συγκροτήματα. Και αυτό είναι το μεγάλο ατύχημα για τη δημοκρατία.  Παλιότερα, οι εκδότες ήταν εφημεριδάδες. Δεν ήταν ούτε εργολάβοι, ούτε επιχειρηματίες. Τώρα, οι εκδότες έγιναν επιχειρηματίες, έγιναν εργολάβοι με πολλές εμπορικές και θεσμικές επιχειρήσεις. Και τελικά, το ποδόσφαιρο που είναι μαζικό άθλημα, το μπάσκετ που είναι μαζικό άθλημα, τα Μέσα Ενημέρωσης τα χρησιμοποιούν για να έχουν και λαϊκό έρεισμα. Να έχουν επίσης και την πληροφόρηση, καθοδηγούμενοι από αυτούς για να ασκούν πιέσεις προς κυβερνήσεις και την πολιτική εξουσία, προκειμένου τελικά, καταστρέφοντας τον αθλητισμό αλλά και παρεκτρέποντας τα Μέσα Ενημέρωσης από τη δημοκρατική τους λειτουργία, να εισπράτουν δισεκατομμύρια το χρόνο με αθέμιτους τρόπους, με αδιαφανείς διαδικασίες σε βάρος του δημόσιου χρήματος και σε βάρος του μόχθου του ελληνικού λαού.
Και μη μου πείτε -γιατί ήταν άστοχη αυτή η απάντηση που δώσατε πρινότι υπήρχε γνωμοδότηση του Νομικού Συμβουλίου για τις δύο εταιρείες, την "ΙΝΤΡΑΚΟΜ" και την άλλη. Τα ζητήματα εδώ δεν είναι νομικά, κύριε Υπουργέ, ασφαλώς. Νομικοί είμαστε και ξέρουμε ότι η κάθε εταιρεία έχει τη δική της νομική προσωπικότητα. Τυπικά είναι έτσι.
Εδώ το θέμα είναι ουσιαστικό, πολιτικό αλλά και θέμα ηθικής και δημοκρατικής τάξης και αφήστε τα νομικίστικα και τα δικολαβίστικα, εδώ στο κατ'εξοχήν πολιτικό Σώμα που είναι η Βουλή. Εδώ πρόκειται για το δημόσιο χρήμα. Και ασφαλώς, εγώ ξέρω και από τη θητεία μου ως Υπουργού Οικονομικών, όταν υπάρχει ουσιαστικά και όχι τυπικά, μια και μόνο εταιρεία, που είναι μειοδότης ή πλειοδότης, για λόγους διασφάλισης του δημόσιου χρήματος και διαφάνειας, δεν το αναθέτεις. Προκηρύσσεις πάλι το διαγωνισμό. Γι'αυτό ακριβώς, το λόγο υπάρχει διάταξη η οποία λέει όταν είναι ένας. Ασφαλώς, δεν είχε λάβει υπόψη ο νομοθέτης -και αυτό είναι θέμα προς νομοθετική ρύθμιση και συμφωνώ- ότι εάν στην ουσία κατά την κρίση της επιτροπής που συγκροτείται σε κάθε διαγωνισμό τελικά, είναι μια η ενδιαφερόμενη επιχείρηση ότι δεν πρέπει να ανατίθεται και πρέπει να επαναλαμβάνεται ο διαγωνισμός, ώστε η γυναίκα του Καίσαρος όχι μόνο να είναι τίμια, αλλά να φαίνεται και τίμια.
Επειδή εδώ υπάρχουν πολλά ερωτηματικά, γιατί ξέρουμε όλοι από την πείρα μας και την πολιτική και τη νομική ότι για να καλύπτονται νομικά κάτω από τα παράθυρα τα νομικίστικα εκείνοι που έχουν σκοπό να παρανομήσουν και να διαχειριστούν με αδιαφάνεια το δημόσιο χρήμα, τη ζημιά την κάνουν και καλύπτονται νομικά λόγω των ρυθμίσεων που υπάρχουν, μέσα από φωτογραφικές διατάξεις που περιλαμβάνουν στη διακήρυξη.
Κυρίες και κύριοι συνάδελφοι, διάβασα με θλίψη -εύχομαι να μην είναι έτσι- σήμερα στις εφημερίδες ότι στο ποδόσφαιρο γίνεται χαμός. Γιατί ακριβώς, είναι όπως σας ανέφερα πριν. Δυστυχώς, ακόμα και τα αθλήματα τα κάνατε εμπορεύματα. Και τα δώσατε και αυτά, λόγω της μαζικότητας που έχουν, στους μεγαλοεπιχειρηματίες, στους μεγαλοεργολάβους να τα χρησιμοποιούν με τη στήριξη των φιλάθλων ως μέσο πίεσης μαζί με τα μέσα ενημέρωσης. Και επιχαίρεσθε ότι αυτός είναι εκσυγχρονισμός ότι αυτό είναι δημοκρατία ότι αυτό είναι η πρόοδος η σημερινή της ηγεσίας του νέου ΠΑΣΟΚ και γενικά εκείνων, οι οποίοι μιλάνε για πρόοδο.
Πραγματικά εδώ, έχει φθάσει πλέον ο κόμπος στο χτένι. Η δημοκρατία έχει αλλοιωθεί σοβαρά και χρειάζεται να γίνει εξέταση γιατί το ξέρει όλος ο ελληνικός λαός ότι ένα από τα μεγάλα διαπλεκόμενα είναι οι εταιρείες αυτές. Και λόγοι ευθιξίας, εάν υπήρχαν, κύριε Υπουργέ, θα έπρεπε η Κυβέρνηση να πει ναι, αφού λέει ότι δεν έχει διαπλοκή. Μα, το συζητάει όλος ο ελληνικός λαός, όπου και αν πας, στα χωριά και στις πόλεις. Ποιοι είναι σήμερα που έχουν το πάνω χέρι και παίρνουν έργα μεγάλα και φτιάχνουν την εικόνα της Κυβέρνησης με τα γκάλοπ σαν αυτά που βλέπουμε τις τελευταίες μέρες; Ελπίζω μέχρι την τελευταία στιγμή, κύριε Υπουργέ, ότι η Κυβέρνησή σας θα συναινέσει στο να γίνει με ομόφωνη απόφαση αποδεκτή η αίτηση της  συγκρότησης επιτροπής. Το οφείλουμε. Και είμαι βέβαιος ότι ο Πρόεδρος κ.            Κακλαμάνης που τόσες φορές έχει αναφερθεί εδώ από την 'Εδρα της Βουλής, ως Πρόεδρος για τα διαπλεκόμενα, θα σας έχει συστήσει να αποδεχθείτε και φαντάζομαι ότι θα ψηφίσει και ο ίδιος και αν δεν το αποδεχθείτε, ως Βουλευτής, τη σύσταση εξεταστικής επιτροπής. Γιατί τα διαπλεκόμενα δεν φεύγουν με ξόρκια, δεν φεύγουν με ευχές. Φεύγουν όταν βοηθήσουμε την όποια κυβέρνηση και τη βοηθάμε αν θέλει να σπάσει αυτό το απόστημα της διαπλοκής, να συγκροτηθεί η επιτροπή αυτή.
Εγώ σας δηλώνω ότι αν συγκροτηθεί η επιτροπή, θα έρθω προσωπικά ο ίδιος να κάνω ερωτήσεις, γιατί στενοχωρέθηκα πάρα πολύ, όταν κάποιοι, όταν έγινε κάποια άλλη εξέταση με βάση αυτό, θέλησαν να ερμηνεύσουν όπως εκείνους συνέφερε ότι κάποιοι δεν υπέβαλαν ερωτήσεις.
Επειδή πράγματι, καθαρός ουρανός αστραπές δεν φοβάται, εμείς καλούμε την Κυβέρνηση, αν και αυτή δεν φοβάται τις αστραπές και είναι καθαρός ο ουρανός και το εύχομαι να είναι στη συγκεκριμένη περίπτωση, να πει ναι.  Αμφισβητεί η Κυβέρνηση ότι οι συγκεκριμένες εταιρείες που πήραν, είναι μεταξύ αυτών των ελάχιστων μεγάλων οικονομικών συγκροτημάτων, που παράλληλα έχουν και μέσο ενημέρωσης; Γιατί ο λαός βαρέθηκε τα ψεύτικα μεγάλα λόγια. Ο λαός δεν θέλει να ακούει μόνο περί διαπλοκής και περί καθαρότητας στα λόγια. Θέλει πράξεις. Και η πράξη, εδώ είναι. Ιδού η Ρόδος, ιδού και το πήδημα, κύριοι της Κυβέρνησης του νέου ΠΑΣΟΚ. Δεν έχετε διαπλοκή; Αφού ο λαός ξέρει ότι ένας από τους διαπλεκόμενους είναι και αυτός στον οποίο δώσατε. Ας έρθει να εξεταστεί από τη Βουλή και ας δείξουμε ο κάθε ένας τον αντικειμενικό, έξω από κομματικές σκοπιμότητες, εαυτό και μακάρι να βγει ότι δεν υπάρχει τίποτα. Εγώ το εύχομαι πρώτος. Και νομίζω ότι είναι πάγια τακτική μου και ως άτομο. Το ξέρει πολύ καλά και η παράταξη της Νέας Δημοκρατίας και ο επίτιμος Πρόεδρος ο κ. Μητσοτάκης, όταν μετά το 1993 εγώ δεν ήμουν στη Βουλή από εκείνα που έγιναν το 1989. Και όταν ήρθε το ΠΑ.ΣΟ.Κ. εγώ βγήκα με μεγαλοψυχία και καθαρότητα και είπα "όχι, κύριοι, αν δεν υπάρχουν αδιάσειστα στοιχεία. δεν πρέπει να προχωρήσει η ποινική δίωξη κατά του κ. Μητσοτάκη και οποιουδήποτε άλλου". Δημόσια το είπα αυτό, γιατί δεν ήμουν στη Βουλή.
Η σαφήνεια των θέσεών μας, η σταθερότητα των θέσεων μας νομιμοποιεί πολιτικά να ζητήσουμε από την Κυβέρνηση έστω αυτήν την τελευταία στιγμή να εγκαταλείψει αυτήν την κακή θέση που πήρε για το συγκεκριμένο θέμα, την άρνηση της σύστασης εξεταστικής επιτροπής. Γιατί αλλιώς κρύβεται πίσω από το δάκτυλό της. Νομίζει ότι έτσι παραπλανά το λαό. Νομίζει ότι έτσι οφελείται, κύριε Υπουργέ. Με αγάπη το λέω. Είναι λάθος σας αν μέχρι την τελευταία στιγμή δεν επικοινωνήσετε με τον κύριο Πρωθυπουργό. Και εγώ ειλικρινά σας διαβεβαιώνω με σοβαρότητα και έξω από οποιαδήποτε κομματική τοποθέτηση, ότι θα συμμετάσχω προσωπικά στην επιτροπή αυτή, ώστε να ξεκαθαρίσει το πράγμα, γιατί θα είναι προς το καλό της πολιτικής ζωής του τόπου μας, του πολιτικού συστήματος της χώρας μας και να ξεκαθαρίσει μέσα από μια τέτοια διαδικασία.
(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ).
Γιατί αλλιώς θα περάσετε την εντύπωση στον κόσμο ότι τελικά η διαπλοκή δεν έχει πλέον όρια.
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο. 
ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Κύριε Πρόεδρε, ήθελα να παρακαλέσω τον Πρόεδρο του ΔΗΚΚΙ τον κ. Τσοβόλα να μου αφιερώσει την προσοχή του για δύο λεπτά, γιατί με προβλημάτισαν βαθύτατα, πολιτικά  και θεσμικά, τα όσα είπε.
Πρώτον, με έκπληξη, θα έλεγα με κάποια οδύνη τον άκουσα στην αρχή της αγορεύσεώς του να επιχαίρει απευθυνόμενος προς το ΠΑΣΟΚ και λέγοντας "μην  επαναπαύεσθε στις σφυγμομετρήσεις, σας την φυλάει καλά ο ελληνικός λαός". Και αναρωτιέμαι: Ποιος είναι ο πολιτικός στόχος και η απώτερη πολιτική επιδίωξη του ΔΗΚΚΙ; Τι λέει το ΔΗΚΚΙ στα στελέχη του και στους απλούς πολίτες που θέλουν να εκφράσουν την προτίμησή τους προς αυτό το κόμμα; Του λέει ότι ο στόχος και η στρατηγική του είναι η νίκη του ΠΑΣΟΚ ή η νίκη της Νέας Δημοκρατίας στις εκλογές; ΜΙΛΤΙΑΔΗΣ ΕΒΕΡΤ: Η διαφάνεια.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Γιατί τρίτη εκδοχή δεν υπάρχει.
Δεν κατάλαβα ποιος ήταν ο λόγος εκείνος που επέτρεψε στον κ. Τσοβόλα να κάνει αυτού του είδους την αποστροφή και να δηλώνει τη χαρά και την ικανοποίησή του γιατί ειδικές υπό αν θέλετε εχεμύθεια προσωπικές πληροφορίες που έχει από κάθε 'Ελληνα πολίτη ατομικά, τον οδηγούν στο αισιόδοξο γι' αυτόν συμπέρασμα ότι μας την φυλάει ο ελληνικός λαός. Τι θέλετε; Θέλετε να φύγει το ΠΑΣΟΚ, να εφαρμοστεί το πρόγραμμα της Νέας Δημοκρατίας υπό την πλέον γνήσια εκδοχή της, εάν την βρει ποτέ την εκδοχή της; Γιατί ψάχνει και ψάχνεται για την εκδοχή αυτή.
Πρέπει να δώσετε μια απάντηση στον εαυτό σας, στα στελέχη σας και στους πολίτες, μια καθαρή απάντηση για την πολιτική στρατηγική και την κοινωνική αντιπροσωπευτικότητα που έχει και πρέπει να έχει ένα κόμμα σαν το ΔΗΚΚΙ.
ΙΩΑΝΝΗΣ ΚΕΦΑΛΟΓΙΑΝΝΗΣ: Καθεστώς είσαστε, αυτό είσαστε και αυτό πιστεύετε.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Εγώ, παρ' ό,τι Βενιζέλος, δεν κατάγομαι από την Κρήτη και κρατάω άλλους κανόνες.
Εγώ ανέχομαι τα πάντα. Η ανεκτικότητα είναι το σύμβολό μας. Ο κ.   Κεφαλογιάννης μπορεί να ξεσπάσει σε μένα γιατί αλλιώς θα ξεσπάσει στον κ.  Μητσοτάκη. Οπότε προσφέρομαι εγώ.
ΙΩΑΝΝΗΣ  ΚΕΦΑΛΟΓΙΑΝΝΗΣ: Φθηνές εξυπνάδες! 
ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Η δεύτερη παρατήρηση αφορά το θεσμικό πρόβλημα. Αναρωτιέμαι, δεν καταλαβαίνει ο κ. Τσοβόλας ότι η πρόταση της Νέας Δημοκρατίας για εξεταστική επιτροπή είναι μια πρόταση προσχηματική, μια πρόταση εικονική ότι θέλει να κατασκευάσει ένα πολιτικό θέμα, να βρει ένα αντικείμενο να ασχολείται τώρα που δεν έχει κανένα ουσιαστικό ζήτημα; Και είναι προσχηματική η πρόταση της Νέας Δημοκρατίας, κύριε Τσοβόλα, γιατί το Προκαθορισμένο  Στοίχημα και τη σύμβαση τη φέραμε εμείς με δική μας πρωτοβουλία στη Βουλή πριν από δεκαοκτώ μήνες. Ζητήσαμε να συγκλιθεί η Διαρκής Επιτροπή, συνεκλήθη, κάλεσε σε ακρόαση δέκα ανθρώπους. Ζήτησα εγώ να κληθεί η επιχείρηση με τον νόμιμο εκπρόσωπό της, να κληθεί η εφημερίδα ΕΛΕΥΘΕΡΟΤΥΠΙΑ που δημοσίευσε κρίσεις και απόψεις επί του θέματος αυτού.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Για τρίτη φορά το λέτε στη συνεδρίαση. Είναι πολύ.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): 'Εγινε συζήτηση, έγιναν οι πραγματογνωμοσύνες, δεν έδωσε κανείς συνέχεια. Και δεν έδωσε ούτε το ΔΗΚΚΙ συνέχεια. Δεν ζήτησε να ξαναέρθει το ζήτημα στη νέα σύνοδο, ούτε ζήτησε να διαμορφωθεί πόρισμα, ούτε ζήτησε να συζητηθεί το πόρισμα. Μπορούσε όχι μόνο η Νέα Δημοκρατία αλλά και η ελάσσον Αντιπολίτευση να το ζητήσει. Και το ΔΗΚΚΙ δεν το ζήτησε γιατί γνώριζε τα στοιχεία, τα μελέτησε και είχε κατανοήσει ότι δεν υπάρχει κανένα απολύτως πρόβλημα.  Μια τελευταία παρατήρηση. Εδώ υπάρχει ένα μείζον πολιτικό θέμα και περίμενα και πίστευα ότι εσείς θα είσθε στρατευμένος μαζί μας στην προσπάθεια να προστατεύσουμε το κύρος της Πολιτικής και του Κοινοβουλίου και να αποτρέψουμε τη συστηματική και ενσυνείδητη "σκανδαλοποίηση" της πολιτικής ζωής ως τέχνασμα προεκλογικού χαρακτήρα, μιας απελπισμένης Αξιωματικής Αντιπολιτευσης. Εσείς προσωπικά, ο ακέραιος που δεν έχετε καμιά σχέση και καμιά διαπλοκή -και το δέχομαι και το προσυπογράφωυποστήκατε μια αδιανόητη και απαράδεκτη προσωπική ταλαιπωρία ως θύμα μιας αντίστοιχης προσπάθειας, την οποία με καθυστέρηση πολλών ετών ως κακέκτυπο επιχειρεί ο κ. Καραμανλής να επαναλάβει τώρα. Και θα έπρεπε και εσείς να στρατευθείτε μαζί μας στην προσπάθεια να προστατεύσουμε το κύρος της πολιτικής και των θεσμών. Και προστατεύοντας το κύρος των θεσμών να διασφαλίσουμε και τη διαφάνεια, γιατί αυτό απαιτεί αλληλεγγύη και συστράτευση όλων των πολιτικών δυνάμεων. Κακώς κάκιστα η Νέα Δημοκρατία, ένα μεγάλο πολιτικό κόμμα, μια ολόκληρη παράταξη στον πολιτικό βίο, με τόση ευκολία και προχειρότητα θυσιάζει αυτά τα μεγάλα πολιτικά και θεσμικά αγαθά για να κερδίσει έναν πόντο, που της είναι και άχρηστος στο πολιτικό παιχνίδι.
(Χειροκροτήματα από την πτέρυγα του ΠΑΣΟΚ) 
ΠΡΟΕΔΡΕΥΩΝ (Παναγιώτης Σγουρίδης): Ο κ. Τσοβόλας έχει το λόγο.
ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗΚΚΙ): Αστόχησε ο κύριος Υπουργός στην προσπάθειά του να μην απαντήσει για την ταμπακιέρα. Με ρώτησε ποιος είναι ο στόχος του ΔΗΚΚΙ, να κτυπήσει το ΠΑΣΟΚ και να έρθει η Νέα Δημοκρατία; Φαίνεται ότι παρακολουθεί μόνο αυτά που τον συμφέρουν τον κύριο Υπουργό και δεν άκουσε την ανάλυση γι' αυτά που είπα ότι τον ελληνικό λαό και το ΔΗΚΚΙ δεν τον ενδιαφέρουν ποια ομάδα έχει το πάνω χέρι που στηρίζεται είτε από το ΠΑΣΟΚ είτε από τη Νέα Δημοκρατία.
Ο στόχος, κύριε Υπουργέ, του ΔΗΚΚΙ είναι η νεοφιλελεύθερη πολιτική που κάθε μέρα που περνά βάζει στο περιθώριο την πλειοψηφία του ελληνικού λαού, τις ανθρώπινες αξίες, τον πολιτισμό. Και αυτή η νεοφιλελεύθερη πολιτική κατά της οποίας παλεύει το ΔΗΚΚΙ εκφράζεται στην Ελλάδα τόσο από το νέο ΠΑΣΟΚ, όσο και από τη Νέα Δημοκρατία.
'Αρα, ο στόχος μας είναι να κτυπήσουμε το νεοφιλελευθερισμό και να κάνουμε και το ΠΑΣΟΚ και τη Νέα Δημοκρατία να μην είναι κυβέρνηση την επόμενη των εθνικών εκλογών, ώστε ο ίδιος ο λαός με δημοκρατικό τρόπο να αρχίσει να βάζει τα θεμέλια για μια άλλη Ελλαδα, την Ελλάδα που θα ενδιαφέρεται για όλους τους πολίτες και όχι για τους διαπλεκόμενους ή για τους ολίγους, την Ελλάδα εκείνη η οποία θα παλεύει και θα προωθεί την κοινωνική δικαιοσύνη και την αξιοπρέπεια.
'Αρα, μην προσπαθείτε με τέτοιου είδους πλαστά διλήμματα να ξεφύγετε από την ουσία του ζητήματος.
Και δεν μας είπατε γιατί αρνείσθε αφού λέτε ότι υπάρχει διαπλοκή. Ο Πρόεδρος της Βουλής το έχει πει κατ' επανάληψη. Αφήστε μας. Γιατί αρνείσθε να γίνει εξεταστική επιτροπή, να διερευνηθεί πολιτικά το θέμα και να καταλήξουμε και σε νομοθετική ρύθμιση μέσα απ' αυτά που θα προκύψουν απ' αυτήν την εξεταστική επιτροπή; Δεν είναι άσκηση ποινικής δίωξης η εξεταστική επιτροπή.
Τέλος, είπατε ότι συμβάλλουμε στον αποπροσανατολισμό. Μεγαλύτερο αποπροσανατολισμό απ' αυτόν που κάνετε εσείς, κύριε Υπουργέ και κύριοι της Κυβέρνησης, δεν έχω δει στα είκοσι δύο χρόνια που είμαι στην πολιτική.  Τέτοιας έκτασης στήριξη κυβέρνησης από Μέσα Μαζικής Επικοινωνίας ακόμη και απ' αυτά που θεωρούνταν μέχρι πριν από λίγα χρόνια ως φίλα προσκείμενα προς τη Νέα Δημοκρατία, επειδή ακριβώς μοιράζετε την  πίττα μεταξύ αυτών και όχι μεταξύ των πολιτών, πραγματικά δεν θα υπάρξει. Δεν θα υπάρξει τέτοιο προηγούμενο. Και αν νομίζετε ότι με αυτά τα λόγια μπορείτε να κρύψετε αυτό που ξέρει ο κάθε απλός πολίτης, είστε πολύ γελασμένοι. Δεν είστε εσείς οι ξύπνιοι και οι χαζοί οι 'Ελληνες πολίτες.  Δεν θα μπορούν να σας βοηθάνε τα μέσα ενημέρωσης. Σας βοηθάνε.  Περιμένετε. Εγώ μάλιστα, κύριε Υπουργέ, είπα ότι θα μας τη φυλάει σε όλους.
Είδατε πως εκεί στο κόμμα έχετε παρωπίδες, σαν να είστε στο δικαστήριο; Εκεί μπορείτε να δώσετε μια επιχειρηματολογία και να ξεφύγετε. Εδώ όμως είναι πολιτικό Σώμα, κύριε Υπουργέ. Εσείς το ξέρετε καλύτερα απ' όλους αυτό, γιατί είστε καθηγητής του Συνταγματικού Δικαίου.  Εγώ καλώ την τελευταία στιγμή την Κυβέρνηση να συμφωνήσει, αφού δεν έχει να φοβηθεί τίποτα στη σύσταση εξεταστικής επιτροπής, ώστε να βγουν πολιτικά συμπεράσματα, ώστε να δημιουργηθεί και μια ουσιαστική αισιοδοξία στον ελληνικό λαό ότι από δω και πέρα έχουμε αποφασίσει να σπάσουμε αυτήν τη διαπλοκή. Τι πιο καθαρό απ' αυτό; Ενώ αντιθέτως, εάν επιμείνετε να μη γίνει η σύσταση εξεταστικής επιτροπής, εφόσον η περιρρέουσα ατμόσφαιρα είναι αυτή που ανέφερα, θα αυξηθεί η υποψία του ελληνικού λαού. Και δεν έχει να κερδίσει τίποτα ο πολιτικός κόσμος της χώρας.
ΠΡΟΕΔΡΕΥΩΝ (Παναγιώτης Σγουρίδης): Η κ. Μπενάκη έχει το λόγο.
ΘΕΟΔΩΡΑ ΜΠΑΚΟΓΙΑΝΝΗ: Κύριε Πρόεδρε, επιτρέψτε μου να πω έναν λόγο.
ΠΡΟΕΔΡΕΥΩΝ (Παναγιώτης Σγουρίδης): Με ποια ιδιότητα, κυρία Μπακογιάννη; 'Εχετε προσωπικό θέμα; Πείτε μου εις τι συνίσταται το προσωπικό σας.
ΘΕΟΔΩΡΑ ΜΠΑΚΟΓΙΑΝΝΗ: 'Οταν μίλησε πριν ο κύριος Υπουργός, ισχυρίσθηκε ότι η Νέα Δημοκρατία κατεψήφισε τη ρύθμιση για το Ελεγκτικό Συνέδριο.  Πρακαλώ, λοιπόν, τον κύριο Υπουργό, να διαβάσει τα Πρακτικά, για να δει ότι η Νέα Δημοκρατία...
ΠΡΟΕΔΡΕΥΩΝ (Παναγιώτης Σγουρίδης): Κυρία Μπακογιάννη, έχετε Κοινοβουλευτικό Εκπρόσωπο.
ΘΕΟΔΩΡΑ ΜΠΑΚΟΓΙΑΝΝΗ: Κύριε Πρόεδρε, αφήστε με να τελειώσω.
ΠΡΟΕΔΡΕΥΩΝ (Παναγιώτης Σγουρίδης): Κυρία Μπακογιάννη, υπάρχει Κοινοβουλευτικός Εκπρόσωπος της Νέας Δημοκρατίας και του έχω δώσει το λόγο.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Κύριε Πρόεδρε, η κ. Μπακογιάννη είναι φίλη μου και θέλω να την αφήσετε να μιλήσει.  
ΠΡΟΕΔΡΕΥΩΝ (Παναγιώτης Σγουρίδης): Προεδρεύω εγώ. Δεν προεδρεύετε εσείς, κύριε Υπουργέ. Το ότι είναι φίλη σας, δεν σημαίνει τίποτα.
Κυρία Μπενάκη, έχετε το λόγο.  Είστε Κοινοβουλευτική Εκπρόσωπος της Νέας Δημοκρατίας.
ΜΙΛΤΙΑΔΗΣ ΕΒΕΡΤ: Κύριε Πρόεδρε, έχει προσωπικό θέμα η κ. Μπακογιάννη. 
ΠΡΟΕΔΡΕΥΩΝ (Παναγιώτης Σγουρίδης): Ποιο είναι το προσωπικό θέμα; Κάντε εγγράφως το αίτημά σας.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, ζητώ το λόγο επί προσωπικού. Ο κύριος Υπουργός μας απέδωσε γνώμη και ψήφο την οποία δεν δώσαμε.   Τον καλώ να ανακαλέσει την ανακρίβεια που είπε ότι η Νέα Δημοκρατία κατεψήφισε το άρθρο.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Το ψηφίσατε; ΘΕΟΔΩΡΑ ΜΠΑΚΟΓΙΑΝΝΗ: Το ψηφίσαμε. Πάρτε τα Πρακτικά να το δείτε. 
ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Ωραία. Χαίρομαι γιατί εισηγούμε ορθές διατάξεις και τις στηρίζετε.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κυρία Μπενάκη, έχετε το λόγο.
ΑΝΝΑ ΜΠΕΝΑΚΗ-ΨΑΡΟΥΔΑ: Κύριε Πρόεδρε, πρόκειται περί διαστροφής των γεγονότων. 'Οχι μόνο ψηφίσαμε το ν. 2741, αλλά η δική μας παράταξη πρώτη, με το ν. 2145/93, εισήγαγε τον έλεγχο του Ελεγκτικού Συνεδρίου στις προμήθειες του δημοσίου. Εμείς ψηφίσαμε διάταξη για το Ελεγκτικό Συνέδριο με το ν. 2145. Και ήλθε μετά το ΠΑ.ΣΟ.Κ. απέσυρε όλο το νόμο και τη σχετική διάταξη. Επομένως, ο κύριος Υπουργός να αφήσει τις διστροφές των λόγων της Νέας Δημοκρατίας. Γενικώς θα του έλεγα να εγκαταλείψει τις διαστροφές των επιχειρημάτων, διότι στο τέλος θα διαστραφεί τόσο πολύ η επιχειρηματολογία του, ώστε θα χάσει και ο ίδιος τον προσανατολισμό του.  
ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Εννοείτε τον πολιτικό προσανατολισμό μου; 
ΑΝΝΑ ΜΠΕΝΑΚΗ-ΨΑΡΟΥΔΑ: Αυτός μας ενδιαφέρει, κύριε Υπουργέ, ο πολιτικός σας προσανατολισμός. Οι άλλοι προσανατολισμοί είναι δικό σας θέμα και οι διαστροφές, αν υπάρχουν και αν δεν υπάρχουν.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): 'Οχι, μη μου το γυρίζετε τώρα! 
ΑΝΝΑ ΜΠΕΝΑΚΗ-ΨΑΡΟΥΔΑ: Κύριε Υπουργέ, πρώτα απ' όλα ξεκινήσατε με μία προσωπική μομφή, για να μην πω ύβριν κατά του Προέδρου της Νέας Δημοκρατίας. Είπατε ότι είναι ηλικιακό κακέκτυπο των προκατόχων του και ότι ήλθε στην Αίθουσα για να μιλήσει και μετά να φύγει.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Ηλικιακά νεότερος, είπα. 
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Υπουργέ.
ΑΝΝΑ ΜΠΕΝΑΚΗ-ΨΑΡΟΥΔΑ: Να ξέρετε λοιπόν πρώτον, ότι ο Πρόεδρος της Νέας Δημοκρατίας δεν είναι κακέκτυπο των προκατόχων του, αλλά είναι ηρωικός συνεχιστής των προκατόχων του και δεν απομακρύνεται απ' όσα έχουν πει οι προκάτοχοί του. Δεν είναι σαν το δικό σας Αρχηγό που με το προσωπείο του σοσιαλιστικού μετασχηματισμού ή το αληθινό πρόσωπο του θαυμαστή των αλβανικών προτύπων, ξέχασε τι έλεγε τον καιρό που ήταν στέλεχος του πρώτου ΠΑ.ΣΟ.Κ. και Υπουργός σε διάφορα Υπουργεία. Κι έρχεται τώρα, με διαφορετικό προσωπείο και διαφορετική επιχειρηματολογία να υιοθετήσει συστήματα και προσανατολισμούς που δεν του ταιριάζουν, διότι στο βάθος είναι αυτό που ήταν και που δεν είναι σε θέση να το συνεχίσει.
Είπατε ότι τα επιχειρήματά μας έχουν συντριβεί και γι' αυτό καταφύγαμε στο Προκαθορισμένο Στοίχημα. Ποια επιχειρήματα έχουν συντριβεί; Απήντησε ο κύριος Υπουργός σε κανένα από τα επιχειρήματα που φέραμε σ' αυτήν την Αίθουσα, για να στηρίξουμε την πρόταση για τη σύσταση εξεταστικής επιτροπής; Απήντησε σε καμία από τις αιτιάσεις που φέραμε, αιτιάσεις που έχουν σχέση και με τη διαδικασία και με τη σύμβαση; Στα επιχειρήματά μας για το ότι η σύμβαση για το Προκαθορισμένο Στοίχημα ξεπερνά και το διαγωνισμό και τη διακήρυξη και ότι στραπατσάρει και καταπατά το νόμο και το διάταγμα, δεν απαντήσατε, κύριε Υπουργέ.
Εδώ είναι η διαστροφή των γεγονότων, εκ του ότι δηλ. ο Υπουργός επικαλείται ότι εκείνος από δική του πρωτοβουλία και από καλή διάθεση ενημέρωσης της Επιτροπής Μορφωτικών Υποθέσεων, έφερε το θέμα σ' αυτήν. Ξεχάσατε ότι βούιζαν οι εφημερίδες και ιδιαίτερα η "ΕΛΕΥΘΕΡΟΤΥΠΙΑ" για το μέγα σκάνδαλο του προκαθορισμένου στοιχήματος; Από μόνος σας φέρατε το θέμα στην επιτροπή, ή διότι τα δημοσιεύματα της "ΕΛΕΥΘΕΡΟΤΥΠΙΑΣ" είχαν δημιουργήσει αφόρητη ατμόσφαιρα στο πανελλήνιο; Γι' αυτό τα φέρατε, γι' αυτό δήθεν ενημερώσατε τη Βουλή και γι' αυτό κλείσατε, όπως όπως τις τρεις συνεδριάσεις της επιτροπής, την παραμονή που θα έκλεινε η Βουλή για το καλοκαίρι. Το κάνατε για να ξεχαστεί το θέμα.
Μας κατηγορήσατε ότι εμείς ξεχάσαμε το Προκαθορισμένο Στοίχημα και ότι το ξεθάψαμε μόλις προχθές. Ευτυχώς που το φέραμε μόλις προχθές, διότι εάν το είχαμε φέρει πριν συνταχθεί και υπογραφεί αυτή η περίφημη σύμβαση τον Μάρτιο του 1999, η υπόθεση θα ήταν μισή, διότι το αποκορύφωμα της απαράδεκτης και σκανδαλώδους αλληλουχίας γεγονότων, που οδήγησαν στην ανάθεση του Προκαθορισμένου Στοιχήματος, ολοκληρώνεται και κορυφώνεται με τη σύμβαση. Καλό είναι, λοιπόν, που το φέραμε σήμερα, για να μην μπορείτε αυτήν τη στιγμή ούτε μία απάντηση να ψελλίσετε σε όσα είπαμε σχετικά με τη σύμβαση για το Προκαθορισμένο Στοίχημα.
Μας είπατε ότι εμείς βάλλουμε εναντίον ενός επιχειρηματία και ότι εκπροσωπούμε δυσαρεστημένα οικονομικά συμφέροντα, που θα ήθελαν να συμμετάσχουν στο διαγωνισμό και δεν μπόρεσαν. Για εξηγηθείτε, κύριε Υπουργέ! Πρώτα απ' όλα σας είπα ότι δεν μας ενδιαφέρει πώς λέγεται ονομαστικά ο κάθε επιχειρηματίας που επωφελείται και εκμεταλλεύεται αυτές τις "πάσες", για να χρησιμοποιήσω μια λαϊκή έκφραση, που εσείς προσφέρετε με την πολιτική σας.
Ποια οικονομικά συμφέροντα δεν μπόρεσαν να ικανοποιηθούν από το Προκαθορισμένο Στοίχημα; Δεν μπόρεσε να συμμετάσχει κανείς για να αποκλεισθεί, διότι ήταν από την αρχή τόσο "σικέ" όλη η διαδικασία του προκαθορισμένου, ώστε ουδείς επιχειρηματίας μπορούσε να συμμετέχει και να ανταγωνιστεί σε αυτήν τη διαδικασία.
Δήθεν επιχείρημα βρήκατε από την παραγγελία των τεσσάρων χιλιάδων εξακοσίων τερματικών που έγινε το 1993. Εμείς εδώ δεν σας ψέγουμε για το αν κάνατε ή όχι παραγγελία εξοπλισμού και μηχανημάτων σε μία συγκεκριμένη εταιρεία. 'Οταν μία εταιρεία μόνη έχει αναλάβει το μηχανολογικό εξοπλισμό του ΟΠΑΠ με διαγωνισμό του 1988 ευνόητο είναι ότι και οι παραγγελίες που θα συνεχιστούν και θα διευρύνουν το σύστημα μοιραία θα είναι προσανατολισμένες σε αυτήν την κατεύθυνση. Αυτά είπε το Νομικό Συμβούλιο του κράτους και αυτά ακολουθήθηκαν και στο διαγωνισμό που αναφέρεται των τεσσάρων χιλιάδων εξακοσίων τερματικών.  Εδώ όμως δεν φθάνει ότι ο μηχανολογικός εξοπλισμός δίνεται και θα συνεχίσει να δίνεται σε αυτήν τη συγκεκριμένη εταιρεία, αυτό είναι ένα καθεστώς μοιραία που ακολουθείται. Εδώ δώσατε σύμβαση παροχής υπηρεσιών στο φορέα αυτό.  Του αναθέσατε την ολοκληρωτική διαχείριση και οργάνωση στοιχήματος από τον ΟΠΑΠ και κάνατε την απόπειρα να παραπλανήσετε τη Βουλή λέγοντας ότι αυτή η σύμβαση εστάλη στο Ελεγκτικό Συνέδριο. Εστάλη και γύρισε άπρακτη, διότι πρόκειται για σύμβαση παροχής υπηρεσιών όπου το Ελεγκτικό Συνέδριο είναι αναρμόδιο. Επομένως τι μας μιλάτε περί Ελεγκτικού Συνεδρίου; 'Αλλωστε αυτή είναι η ουσία της αιτίασης που σας κάνουμε. Δεν φθάνει που έχετε μονοπώλιο μίας εταιρείας με το μηχανολογικό εξοπλισμό που καλώς ή κακώς έγινε, τώρα προχωρείτε στην παροχή σε αυτήν τη μονοπωλιακή εταιρεία και συμβάσεων παροχής υπηρεσιών, δηλαδή, συμβάσεων διεξαγωγής ενός παιγνίου την οποία δεν είστε υποχρεωμένος να παράσχετε προς τα εκεί.
Κύριε Πρόεδρε, τελειώνοντας λέγω τα εξής: 'Ενα μεγάλο επιχείρημα όλων των Υπουργών ήταν οι απαντήσεις και οι γνωμοδοτήσεις που έδωσαν οι καθηγητές που εκλήθησαν στην επιτροπή και είπαν ότι η αλληλογραφία που διεξήχθη με την σχετική εταιρεία για τις λειτουργικές προδιαγραφές του παιγνίου είναι άσχετη με τη διακήρυξη και το διαγωνισμό.
Ευτυχώς όμως κατατέθηκαν αυτές οι επιστολές για να διαβάσουμε ότι η τοποθέτησή τους αυτή περί ασχετοσύνης της αλληλογραφίας, περί μη προνομιακής μεταχείρισης της συγκεκριμένης εταιρείας που έχει το μηχανολογικό εξοπλισμό, διαψεύδεται ήδη από αυτές τις επιστολές.
Λένε οι καθηγητές, και σας διαβάζω τη σχετική περικοπή, ότι οι ανταλλαγείσες επιστολές έχουν αποκλειστικά και μόνο να κάνουν με τις βασικές λειτουργικές προδιαγραφές του λογισμικού των μηχανών και του κεντρικού συστήματος για τα δύο παιχνίδια και δεν έχουν καμία σχέση με το αντικείμενο του διεθνούς διαγωνισμού. Και παρακάτω: Δεν υπήρξε τέτοιο πλεονέκτημα για τη συγκεκριμένη εταιρεία γιατί, όπως αναφέρθηκε στη διακήρυξη του δημοσίου διεθνούς διαγωνισμού δεν περιλαμβάνεται η απαίτηση δημιουργίας λογισμικού εκ μέρους του αναδόχου. Επισημαίνεται ότι αν στη διακήρυξη του εν λόγω διαγωνισμού προεβλέπετο η απαίτηση δημιουργίας λογισμικού διεξαγωγής στοιχημάτων εκ μέρους του αναδόχου, τότε πράγματι ο όμιλος ΙΝΤΡΑΚΟΜ θα είχε προβάδισμα και πλεονέκτημα, πράγμα το οποίο όμως δεν συμβαίνει στη συγκεκριμένη περίπτωση της διακήρυξης.
Ας διαβάσουμε όμως τη σύμβαση, κύριε Υπουργέ, η οποία βρίσκεται σε πλήρη αναντιστοιχία και με τη διακήρυξη, όπου διαβάζουμε τα εξής καταπληκτικά: "Ο εργολάβος καθ'όλη τη διάρκεια της συμβάσεως θα αναλάβει ο ίδιος ή θα αναθέσει σε συνδεδεμένες με αυτόν εταιρείες ή σε τρίτους την ανάπτυξη του λογισμικού για τη διενέργεια και τη διαχείριση αθλητικών ιπποδρομιακών ή άλλων παιχνιδιών στοιχημάτων". Καταλαβαίνετε, κύριοι συνάδελφοι, το κόλπο που γίνεται εδώ; Μέσα στη διακήρυξη δεν μιλούν περί λογισμικού, οχυρώνονται πίσω απο τις επιστολές των καθηγητών που βεβαίως λένε αυτά που λένε για τη διακήρυξη - η οποία δεν ομιλεί περί λογισμικούστη σύμβαση όμως παρεμβάλουν πάρα πολλά άλλα που δεν έχουν καμία σχέση με τη διακήρυξη, βάζουν και την ανάπτυξη του λογισμικού για τη διενέργεια και τη διαχείριση.
Κύριε Πρόεδρε, θα ήθελα καταλήγοντας να πω το εξής: Είναι κρίμα που δεν δέχεται τη σύσταση εξεταστικής επιτροπής η Κυβέρνηση. Εμείς δεν καταφερόμαστε εναντίον ουδενός. Μπορεί και ο ίδιος ο κ. Φούρας να είναι τυλιγμένος σε μία κόλλα χαρτί. Ζητάμε να γίνει εξεταστική επιτροπή, ώστε σαν υπεύθυνοι άνθρωποι και Βουλευτές να μπορέσουμε να ξεδιαλύνουμε τη διαπλοκή.
ΠΡΟΕΔΡΕΥΩΝ (Παναγιώτης Σγουρίδης): Ο κ. Ζαφειρόπουλος έχει το λόγο. 
ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Κύριε Πρόεδρε, σας ευχαριστώ πολύ και το λέω εκ μέρους όλων των συναδέλφων φαντάζομαι, που ως απλοί Βουλευτές κάποτε θα ασκήσουμε τα δικαιώματά μας στη Βουλή. Δηλαδή κάποτε θα αποκτούμε έστω και πεντάλεπτη ελευθερία λόγου, γιατί μας έχετε όλους φιμωμένους. Αυτό είναι κατάχρηση ιδιαίτερης εμπιστοσύνης τόσο από την Κυβέρνηση όσο και από Κοινοβουλευτικούς Εκπροσώπους πολλές φορές, ιδίως όμως από την Κυβέρνηση που παρεισφρήουν πέντε, δέκα Υπουργοί και δεν μιλάει κανένας Βουλευτής. Δεν είμαστε ραγιάδες πλέον εδώ μέσα. Ας το μάθει ο ελληνικός λαός ότι μας έχουν καταντήσει ραγιάδες.
ΠΡΟΕΔΡΕΥΩΝ (Παναγιώτης Σγουρίδης): Κύριε Ζαφειρόπουλε, μίλησαν οι Αρχηγοί των κομμάτων και οι Κοινοβουλευτικοί Εκπρόσωποι. Τι να κάνουμε. Εφαρμόζουμε τον Κανονισμό που ψηφίσατε και σεις.
ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Κύριε Πρόεδρε, δεν μπορεί να έρχονται πέντε, έξι Υπουργοί και να μιλάνε για το αυτό θέμα υπερασπιζόμενοι τι; Ενοχές ή ανοχές; Η αίτησή μας είναι πεντακάθαρη, κύριοι Υπουργοί. Δεν την κάναμε στο βρόντο, ούτε συκοφαντούμε κανέναν ούτε θέλουμε να δημιουργήσουμε υπόνοιες. Δημιουργεί τεράστια ερωτηματικά ή άρνησής σας ως προς τη νομιμότητά της και κυρίως ως προς την παραβίαση της αρχής της διαφάνειας.  Ο κ. Βενιζέλος δεν διάβασε το μύθο του Δημοσθένους ο οποίος δεν είχε ορθοφωνία και δεν χρησιμοποιούσε καλά το ρο πήγε στην παραλία στα κύματα και έβαλε πετραδάκια στο στόμα του για να μπορέσει να πει το "ο ρήτωρ ερητόρευσε το ρερητορευμένο ρο" και τότε όταν έγινε καλά στάματησε να μιλάει. Ο κ. Βενιζέλος στον καθρέπτη του καλό θα είναι κάθε πρωί που ξυρίζεται να βάλει τη λέξη "τέλος" με κεφαλαίο το "Σίγμα" και με μία "τελεία" για να μάθει να μην έχει ντελίριο λόγου και κάποτε να σταματάει.  'Οσα μας είπε είναι εναντίον και των θέσεων της Κυβερνήσεώς του και έρχεται αρωγός της αίτησής μας με αυτά που μας λέει. Γιατί, λοιπόν, δεν κατέθεσε τη σύμβαση στην επιτροπή και την έστειλε στο Ελεγκτικό Συνέδριο; Γνωρίζει εκ προοιμίου ότι ήταν παράνομη η ενέργειά του. Το Ελεγκτικό Συνέδριο δεν ελέγχει την παροχή υπηρεσιών που έχει η σύμβαση, αλλά μόνο το θέμα της προμήθειας. Επομένως είναι το πρώτο που πρέπει να ερευνηθεί για τη νομιμότητα της συμβάσεως.
Παλαιότερα επι διακυβέρνησης της Νέας Δημοκρατίας ο κ. Μεϊμαράκης και παλαιότερα ο κ. Παπαγεωργόπουλος είχαν στείλει το ερώτημα αν μπορεί επειδή είναι τρεις συγγενείς εταιρείες το ΠΡΟΠΟ να προμηθευτεί τα μηχανήματα. Κατά πλειοψηφία με δεκαοκτώ ψήφους μεταξύ των οποίων είναι και ο μετέπειτα επιλεγείς από την Κυβέρνηση του ΠΑΣΟΚ για πρόεδρος του Νομικού Συμβουλίου του Κράτους, ένας άριστος δικαστής είπε  ότι δεν έχει καμιά σχέση αυτό το πράγμα, αν είναι συγγενής ή όχι για να προμηθευτεί τα μηχανήματα ο ΟΠΑΠ.
Kαι μάλιστα στην κατακλείδα λέει η πλειοψηφία αυτό που λέει και η μειοψηφία, η "ισχυρά" όπως μας την είπε ο κ. Βενιζέλος. Αλλά από την "ισχυρά" μειοψηφία όταν προτάθηκε ο κ. Παπήδας για πρόεδρος του Νομικού Συμβουλίου του Κράτους ο κ. Βενιζέλος παρέλειψε από τους επτά συμβούλους κάποιους που ήταν "ισχυρά" μειοψηφία. Αυτά να τα επισημαίνουμε για να μη μας περνάτε για "αγράμματους" μέσα εδώ, κύριε Βενιζέλο.
Και λέει εδώ η γνωμοδότηση του Ν.Σ.Κ.: "Κατά ταύτα η ολομέλεια του Νομικού Συμβουλίου κατά πλειοψηφία... το γεγονός συμμετοχής στο διαγωνισμό συγγενών επιχειρήσεων και η χρησιμοποίηση των εγκαταστάσεων άλλης διαγωνιζομένης δεν συνιστούν παραβίαση οιασδήποτε διατάξεως νόμου ή όρου της διακηρύξεως αφού η χρησιμοποίηση εγκαταστάσεων ή προσωπικού άλλου δεν απαγορεύεται". Αυτά για να αναγράφονται στα Πρακτικά και όχι να μας λέτε ότι να, ο κ. Μεϊμαράκης... Ο κ. Μεϊμαράκης νομίμως ενήργησε, νόμιμο ενδιαφέρον είχε σε νόμιμο βαθμό δικαιοδοσίας προσέφυγε όχι όπως εσείς που προσφύγατε στο Ελεγκτικό Συνέδριο.
Και το τρίτο ερωτηματικό που γεννάται εδώ από το τελευταίο που σας είπε η κ. Μπενάκη. Σε μια εταιρεία που κατακυρώνεται ο διαγωνισμός δεν έχει το δικαίωμα να δανειστεί όλα τα στοιχεία τα τεχνολογικά από την "ΙΝΤΡΑΚΟΜ" και να τα χρησιμοποιεί; Το έχει. Διότι και μέσα στη σύμβαση το λέτε και εδώ λέει ότι μπορεί οποιαδήποτε εταιρεία να παίρνει ή να μισθώνει τις υπηρεσίες άλλης εταιρείας που έχει τέτοια μέσα για να μπορέσει να διενεργήσει περαιτέρω. Γιατί λοιπόν αποκλείσατε τις 16;  Και τι σας πειράζει τέλος, κύριε Υπουργέ, για να πείτε ναι σ' αυτά τα τρία μεγάλα ερωτηματικά και τα όλα όσα πελώρια προέκυψαν μέσα από τη συζήτηση; Δεν σας κατηγορούμε για τίποτε. Τι φοβάσθε μήπως σας πούμε ότι συνεχίζετε την πολιτική των σκανδάλων ή την πολιτική της αδιαφάνειας; Το ένα ας το αφήσουμε έξω αλλά την πολιτική της αδιαφάνειας πώς θα βεβαιώσετε ότι δεν συνεχίζετε; Με τα όσα μας λέτε και με τα όσα αποδεικνύονται από όλη τη διαδικασία εδώ ότι δεν έχετε δίκιο; Και πρώτος έρχεται ο κ. Βενιζέλος ο κύριος Υπουργός και αρνείται να καταθέσει στα Πρακτικά τη Σύμβαση και απεκάλεσε ψεύτες. Η κ. Μπακογιάννη επαναστάτησε και σωστά επαναστάτησε. Δεν αρνήθηκε η Νέα Δημοκρατία να το στείλετε στο Ελεγκτικό Συνέδριο ή να καταψηφίσει το άρθρο.
Επομένως όταν τόσα πράγματα συμβαίνουν ας έλθουμε σε μία επιτροπή να δούμε έντιμα και καθαρά τι συμβαίνει να το ξεκαθαρίσουμε και αυτά τα οποία λέτε να επιβεβαιωθούν από την επιτροπή.
Ως προς τον κ. Κατσιμπάρδη έχω να πω ότι καλό θα είναι να ξεχάσει τη "φαρσοκωμωδία" του 1989-1990 διότι αν ανατρέξει στα Πρακτικά θα δει ότι ο εμπνευστής του ρεπορτάζ για το θέμα της ΑΓΕΤ καταθέτοντας στην επιτροπή σε ερώτηση του κ. Μεϊμαράκη και δική μου την τελευταία ημέρα για τα στοιχεία που δημιούργησαν όλη αυτήν την ιστορία είπε, "δεν έχω κανένα στοιχείο". Απλώς είπε, έλεγαν μερικοί. Στοιχείο δεν έχω κανένα. Τον ρωτήσαμε δεν έχετε τίποτε; Μας απάντησε όχι. Τότε πετάγομαι και του λέω και εσάς σας κατηγορούν για το Ενάλειος Αίθρα.  Εκεί επαναστάτησε και  είπε, με συκοφαντείτε. Τότε τον ρώτησα, εσείς τι κάνατε; Εκεί δεν μίλησε. Ας κοιτάξετε αν θέλετε τα Πρακτικά για να τα δείτε αυτά.
ΠΡΟΕΔΡΕΥΩΝ (Παναγιώτης Σγουρίδης): Ας μη σκαλίζουμε τώρα παλιές υποθέσεις σας.
ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Κύριε Πρόεδρε, έχω την άποψη ότι είναι αναπάντητα τρία ερωτηματικά καίρια που θα κριθούν αύριο και από τον Τύπο και τα θέτει και ο ελληνικός λαός. Καλύτερα είναι για το κύρος όλων μας, κύριε Υπουργέ, και το κύρος το δικό σας να απαντηθούν. Και μη χρησιμοποιείτε τους Ολυμπιονίκες και άλλους. Δεν είναι ευτελή αντικείμενα. Είναι υποκείμενα άνθρωποι οι Ολυμπιονίκες όπως και ο αθλητισμός κλπ. 'Αλλωστε ας μας δώσετε και την εξήγηση γιατί τσακώνεστε με τον ΣΕΓΑΣ. 'Ολοι πήραμε το μέρος σας με το ΣΕΓΑΣ γιατί είδαμε κάποιες παρατυπίες.
Επομένως ελάτε να συστήσουμε αυτήν την εξεταστική επιτροπή για να τελειώσουν όλα αυτά για να μην έχουμε από το Λαό υπόνοιες οι οποίες δεν αγγίζουν μόνο εσάς αλλά αγγίζουν όλο τον πολιτικό κόσμο και εμείς δεν φταίμε τίποτε αν φταίτε ορισμένοι.
ΠΡΟΕΔΡΕΥΩΝ (Παναγιώτης Σγουρίδης): Κύριε Φούρα, έχετε το λόγο για δέκα λεπτά και κλείνετε και τη συζήτηση.
ΑΝΔΡΕΑΣ ΦΟΥΡΑΣ (Υφυπουργός Πολιτισμού): Κύριε Πρόεδρε, θα ήθελα κατ' αρχήν να απαντήσω στην αγαπητή προκάτοχό μου στο Υπουργείο την κ.  Πετραλιά γιατί είναι η τρίτη φορά που παρουσιάζει το ίδιο ανακριβές στοιχείο. Μας είπε για τρίτη φορά ότι ο ΟΠΑΠ έχει κόκκινο. Καταθέτω στοιχεία απολογιστικά. Ο ΟΠΑΠ το 1996 είχε ακαθάριστες εισπράξεις εκατόν εξήντα οκτώ δισεκατομμύρια, το 1997 εκατόν εβδομήντα πέντε και το 1998 διακόσια είκοσι οκτώ. Αν το 1999 δεν φθάσει τα διακόσια είκοσι οκτώ ή δεν τα περάσει θα φταίει αυτή η κατάσταση που δημιουργείτε. Θα φταίει η αναξιοπιστία την οποία προκαλείτε σε έναν οργανισμό όχι για άλλους λόγους...
ΜΙΛΤΙΑΔΗΣ ΕΒΕΡΤ: Τι είναι αυτά που λέτε; Είναι σοβαρά πράγματα αυτά; 
ΑΝΔΡΕΑΣ ΦΟΥΡΑΣ (Υφυπουργός Πολιτισμού): Βεβαίως.
ΜΙΛΤΙΑΔΗΣ ΕΒΕΡΤ: Είναι σοβαρά πράγματα αυτά; 
ΑΝΔΡΕΑΣ ΦΟΥΡΑΣ (Υφυπουργός Πολιτισμού): Τι άλλαξε, κύριε Πρόεδρε; 
ΜΙΛΤΙΑΔΗΣ ΕΒΕΡΤ: Επαναλαμβάνω, είναι σοβαρά πράγματα αυτά; ΑΝΔΡΕΑΣ ΦΟΥΡΑΣ (Υφυπουργός Πολιτισμού): Τι άλλαξε; Μόνο η επίθεση την οποία κάνετε σε έναν οργανισμό που είναι ο αιμοδότης του ελληνικού αθλητισμού και του πολιτισμού.
ΜΙΛΤΙΑΔΗΣ ΕΒΕΡΤ: Δεν είναι σοβαρά πράγματα αυτά. Μιλάτε από το Βήμα της Βουλής. Λίγο σεβασμό στους συναδέλφους! ΑΝΔΡΕΑΣ ΦΟΥΡΑΣ (Υφυπουργός Πολιτισμού): Σας παρακαλώ.
Μίλησε για τα αναπάντητα ερωτήματα ο αγαπητός συνάδελφος Νώντας Ζαφειρόπουλος. Τα ερωτήματα δεν είναι αναπάντητα. Τα ερωτήματα συντάχθηκαν με τη σύμπραξη της κ. Ψαρούδα-Μπενάκη. Ποια ήταν τα ερωτήματα; Γιατί εδώ πού εντοπίζετε το σκάνδαλο; Το σκάνδαλο το εντοπίζετε στο ότι υπήρξε ένας φωτογραφικός διαγωνισμός. 'Ετσι λέτε συνεχώς.
ΑΝΝΑ ΜΠΕΝΑΚΗ-ΨΑΡΟΥΔΑ: Δεν αφήνετε το διαγωνισμό, να μας πείτε για τη σύμβαση; 
ΑΝΔΡΕΑΣ ΦΟΥΡΑΣ (Υφυπουργός Πολιτισμού): Τα ερωτήματα, λοιπόν, που έχουν τεθεί και στους τέσσερις επιστήμονες που από κοινού επιλέξαμε είναι τα εξής: Ποια είναι η σχέση των λειτουργικών προδιαγραφών που διαμορφώθηκαν από τη σχετική αλληλογραφία -οι διακόσιες δεκαπέντε σελίδες, το χαρτάκι που έφερε ο κ. Καραμανλής- ως προς τον πληροφοριακό εξοπλισμό και το λογισμικό μέρος με τις προδιαγραφές της από 7.11.97 διακήρυξης.
Δεύτερον, εάν υπήρξε προβάδισμα ή πλεονέκτημα της εταιρείας "ΙΝΤΡΑΛΟΤ" του ομίλου "ΙΝΤΡΑΚΟΜ" σε σχέση με άλλους μη συνεργαζόμενους με τον ΟΠΑΠ πιθανώς ενδιαφερόμενους και παρακαλώ να έχουμε την άποψή σας. Αυτά τα ερωτήματα τέθηκαν.
Και τι απάντησαν. 'Οτι ο διαγωνισμός που αναφερόταν στην πρόσληψη οργανωτή υπηρεσιών στοιχήματος είχε τόση σχέση με το λογισμικό και τις μηχανές όσο σχέση έχει ο φάντης με το ρετσινόλαδο! Αυτό, λοιπόν, σας το έχουν απαντήσει γραπτώς και ευχαριστώ την κ. Ψαρούδα-Μπενάκη που ανέγνωσε του κ. Αναπολιτάνου την απάντηση. Οφείλω όμως να υπερασπιστώ αυτά που συνέβησαν και να σας διαβάσω τι λέει ο κ.  Γαβρόγλου στέλεχος κόμματος της Αντιπολίτευσης και καθηγητής και επιστήμων με κύρος. Ο κ. Γαβρόγλου είναι υπεύθυνος του εργαστηρίου ηλεκτρονικής διαχείρισης ιστορικών αρχείων καθηγητής του Εθνικού Μετσοβίου Πολυτεχνείου. Λέει, λοιπόν, τα εξής: "Ως προς την πρώτη ερώτηση η απάντηση είναι πως δεν υπάρχει σχέση των λειτουργικών προδιαγραφών που διαμορφώθηκαν από τη σχετική αλληλογραφία ως προς το πληροφοριακό εξοπλισμό και το λογισμικό μέρος με τις προδιαγραφές της από 7.11.97 διακήρυξης.
Δεύτερον, ως προς τη δεύτερη ερώτηση  η απάντηση είναι πως δεν υπάρχει προβάδισμα ή πλεονέκτημα της εταιρείας "ΙΝΤΡΑΛΟΤ" του ομίλου "ΙΝΤΡΑΚΟΜ" ως προς το διεθνή διαγωνισμό σε σχέση με άλλους μη συνεργαζόμενους με τον ΟΠΑΠ πιθανόν ενδιαφερόμενους.
Θα ήθελα τέλος, κύριε Πρόεδρε, να επισημάνω και στους πολίτες την ανησυχία μου για τις διαστάσεις και τις επιπτώσεις της κατάστασης στην οικονομία και στην κοινωνία που έχει πάρει το παράνομο στοίχημα".
Τώρα στη σύμβαση. Η κ. Μπενάκη βρήκε την τελευταία στιγμή ένα σωσίβιο. Η κ. Μπενάκη βρήκε ότι τη σύμβαση την υπογράψαμε και τη δεχτήκαμε μετά από έξι μήνες διαπραγμάτευση. Γιατί αυτό δεν ακούστηκε, κύριοι συνάδελφοι.  Υποτίθεται ότι είχαμε ένα φωτογραφικό διαγωνισμό, υποτίθεται ότι ξέραμε τον ανάδοχο, υποτίθεται ότι βιαζόμαστε να κλείσουμε μία ιστορία. Και τι συνέβη; Χωρίς να υπάρξει ούτε ένα δημοσίευμα, χωρίς να υπάρξει η παραμικρή όχληση από μέσο ενημέρωσης ή Βουλευτή επί έξι μήνες ο ΟΠΑΠ διαπραγματευόταν γιατί; Για να βελτιώσει τους όρους της διακήρυξης. Και τι πέτυχε; Πέτυχε δωρεάν λογισμικό. Αντί να μας πείτε μπράβο μας κατηγορείτε γι' αυτό, κυρία Μπενάκη; Κυρίες και κύριοι συνάδελφοι, θα τελειώσω με ένα ακόμα ψεύδος που επανέρχεται και αυτό σχετίζεται με τις πιθανές ευθύνες του ΠΑΣΟΚ γιατί ο πρόεδρος της "ΙΝΤΡΑΚΟΜ" είναι ταυτόχρονα και πρόεδρος του Ολυμπιακού. Ξεχνάτε πότε έγινε πρόεδρος του Ολυμπιακού; Και εν πάση περιπτώσει εμείς τι πρέπει να κάνουμε; Να παρέμβουμε στο εσωτερικό των ομάδων και να κάνουμε τα κέφια κάποιων οι οποίοι έχουν αναγορεύσει σαν βασικό προεκλογικό ζήτημα τη σχέση τους, την καλή ή την κακή με ιδιώτες επιχειρηματίες; Κύριε Πρόεδρε, νομίζω ότι από τη συζήτηση αποδείχτηκε περίτρανα ότι δεν υπάρχουν στοιχεία που να στοιχειοθετούν το αίτημα της Νέας Δημοκρατίας.
Αντίθετα η Νέα Δημοκρατία οφείλει να ζητήσει εξηγήσεις από εκείνα τα πρόσωπα τα οποία την ενέπλεξαν σ' αυτήν την ταλαιπωρία, δεδομένου ότι ο ελληνικός λαός έχει αντιληφθεί ήδη ότι πρόκειται για σαπουνόφουσκα, η οποία δεν υπάρχει στον ορίζοντα και θα το διαπιστώσετε.
Ο αθλητισμός θα έχει πόρους, γιατί ο ΟΠΑΠ θα λειτουργεί, θα εκσυγχρονίζεται και θα ανανεώνεται και ο αθλητισμός θα μας κάνει υπερήφανους, κυρίες και κύριοι συνάδελφοι.
(Στο σημείο αυτό την Προεδρική 'Εδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ) 
ΠΡΟΕΔΡΟΣ (Απόστολος Κακλαμάνης): Κηρύσσεται περαιωμένη η συζήτηση, σύμφωνα με τις διατάξεις του άρθρου 144 του Κανονισμού της Βουλής επί της προτάσεως του Προέδρου της Νέας Δημοκρατίας κ. Κωνσταντίνου Καραμανλή και εκατό Βουλευτών του κόμματός του για τη σύσταση εξεταστικής επιτροπής με θέμα το "Προκαθορισμένο Στοίχημα".
Κύριοι συνάδελφοι, έχει υποβληθεί αίτηση ονομαστικής ψηφοφορίας Βουλευτών της Νέας Δημοκρατίας, επί του θέματος της εξεταστικής επιτροπής, της οποίας το κείμενο έχει ως εξής: "Ζητούμε ονομαστική ψηφοφορία επί του θέματος της εξεταστικής επιτροπής.
Α. Μπενάκη Μ. Κεφαλογιάννης Φ. Πάλλη-Πετραλιά Πρ. Παυλόπουλος Γ. Αλογοσκούφης Α. Βαρίνος Κ. Καραμηνάς Α. Χειμάρας Γ. Παναγιωτόπουλος Α. Φούσας Π. Φουντουκίδου Α. Καραμάριος Φ. Δημοσχάκης Ε. Χαϊτίδης Λ. Λυμπερακίδης Λ. Κουρής Γ. Καλαντζής" Βλέπω ότι είναι όλοι οι υπογράφοντες παρόντες.
Συνεπώς υπάρχει ο  απαιτούμενος από τον  Κανονισμό αριθμός υπογραφόντων την αίτηση ονομαστικής ψηφοφορίας Βουλευτών.
Θα ήθελα να σας ενημερώσω ότι αμέσως μετά  από αυτήν την ψηφοφορία και τη λήξη αυτής της συνεδρίασης θα επακολουθήσει η εμβόλιμη συνεδρίαση νομοθετικής εργασίας με ονομαστική ψηφοφορία επί των άρθρων 36 και 39 του νομοσχεδίου  του Υπουργείου Εθνικής Οικονομίας, όπως ζήτησε η Νέα Δημοκρατία. Μετά την ψηφοφορία  θα ολοκληρωθεί η συζήτηση του νομοσχεδίου.
Θα γίνει η ονομαστική ψηφοφορία επί της προτάσεως του Προέδρου της Νέας Δημοκρατίας και εκατό Βουλευτών του Κόμματός του για τη σύσταση εξεταστικής επιτροπής.
Οι αποδεχόμενοι να  γίνει εξεταστική επιτροπή λένε "ΝΑΙ".
Οι μη αποδεχόμενοι  λένε "ΟΧΙ".
Καλούνται επί του καταλόγου ο κ. Αλέξανδρος Βούλγαρης από το ΠΑΣΟΚ και ο κ. Γεώργιος Καλαντζής από τη Νέα Δημοκρατία.
Παρακαλώ να αρχίσει η ανάγνωση του καταλόγου. (Ψ Η Φ Ο Φ Ο Ρ Ι Α) (Κατά τη διάρκεια της ψηφοφορίας την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ).
(ΜΕΤΑ  ΚΑΙ ΤΗ ΔΕΥΤΕΡΗ ΑΝΑΓΝΩΣΗ ΤΟΥ ΚΑΤΑΛΟΓΟΥ) 
ΠΡΟΕΔΡΕΥΩΝ (Λουκάς Αποστολίδης): Υπάρχει κανείς κύριος συνάδελφος, ο οποίος δεν άκουσε το όνομά του; Κανείς.
Κηρύσσεται περαιωμένη η ψηφοφορία και παρακαλώ τους κυρίους ψηφολέκτες να προβούν σε καταμέτρηση των ψήφων και την εξαγωγή του αποτελέσματος.
(ΚΑΤΑΜΕΤΡΗΣΗ) (ΜΕΤΑ ΤΗΝ ΚΑΤΑΜΕΤΡΗΣΗ) 
ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, έχω την τιμή να σας ανακοινώσω το αποτέλεσμα της διεξαχθείσης ονομαστικής ψηφοφορίας.  Ψήφισαν συνολικά 252 Βουλευτές.
Υπέρ της προτάσεως, δηλαδή "ΝΑΙ", ψήφισαν 114.
Κατά της προτάσεως, δηλαδή "ΟΧΙ", ψήφισαν 138.
Ουδείς ψήφισε "ΠΑΡΩΝ", σύμφωνα με το παρακάτω πρωτόκολλο ονομαστικής ψηφοφορίας: (Το παραπάνω πρωτόκολλο ονομαστικής ψηφοφορίας υπάρχει στο Τεύχος των Πρακτικών της Βουλής)  ΠΡΟΕΔΡΕΥΩΝ (Λουκάς Αποστολίδης): Συνεπώς η πρόταση για τη σύσταση εξεταστικής επιτροπής απορρίπτεται κατά πλειοψηφία.
Κύριοι συνάδελφοι, στο σημείο αυτό δέχεσθε να λύσουμε τη συνεδρίαση; 
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 16.20 λύεται η συνεδρίαση για σήμερα, ημέρα Πέμπτη 16 Δεκεμβρίου 1999 και ώρα 16.30 με αντικείμενο εργασιών του Σώματος νομοθετική εργασία: Συνέχιση της συζήτησης επί των άρθρων και το συνόλου του σχεδίου νόμου του Υπουργείου Εθνικής Οικονομίας: "Αμοιβαία Κεφάλαια Ακίνητης Περιουσίας - Εταιρείες Επενδύσεων σε Ακίνητη Περιουσία και άλλες διατάξεις", σύμφωνα με την συμπλήρωματική ημερήσια διάταξη.
Ο ΠΡΟΕΔΡΟΣ                  ΟΙ ΓΡΑΜΜΑΤΕΙΣ 

