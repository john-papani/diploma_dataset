Δευτέρα 21 Φεβρουαρίου 2000
ΣΥΝΕΔΡΙΑΣΗ ΠΘ'
ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ 
Α. ΕΙΔΙΚΑ ΘΕΜΑΤΑ 
1. Ανακοινώνεται ότι τη συνεδρίαση παρακολουθούν μαθητές από το Β' Γυμνάσιο Αγίας Βαρβάρας Αττικής,  
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ 
1. Κατάθεση αναφορών,  
2. Απαντήσεις Υπουργών σε ερωτήσεις Βουλευτών,  
3. Ανακοίνωση του δελτίου Αναφορών και Ερωτήσεων της Τρίτης 22 Φεβρουαρίου 2000,  
4. Συζήτηση επικαίρων ερωτήσεων: α) Προς τον Υπουργό Εργασίας και Κοινωνικών Ασφαλίσεων: i) σχετικά με την αντιμετώπιση των ζημιών στις εργατικές κατοικίες Κάτω Κηφισιάς από τον σεισμό της 7ης Σεπτεμβρίου,  
ii) σχετικά με τη ρύθμιση συνταξιοδοτικών προβλημάτων πολιτικών προσφύγων από την Τσεχοσλοβακία,  
β) Προς το Υπουργό Ανάπτυξης, σχετικά με την λήψη μέτρων ανάπτυξης των Ναυπηγείων Σκαραμαγκά, τη διασφάλιση των δικαιωμάτων των εργαζομένων κλπ.,  
γ) Προς τον Υπουργό Γεωργίας, σχετικά με την υποχρεωτική ασφάλιση στις Ελληνικές Γεωργικές Ασφαλίσεις των πτηνοτροφικών και θερμοκηπιακών επιχειρήσεων κλπ.,  
5. Συζήτηση επερώτησης προς τον Υπουργό Γεωργίας, σχετικά με την πολιτική της Κυβέρνησης για τη στήριξη του αγροτικού τομέα,   
ΟΜΙΛΗΤΕΣ 
Α. Επί των επικαίρων ερωτήσεων: 
ΔΑΜΑΝΑΚΗ Μ.,  
ΖΑΦΕΙΡΟΠΟΥΛΟΣ Ι.,   
ΙΝΤΖΕΣ Α.,   
ΙΩΑΝΝΙΔΗΣ Φ.,   
ΚΩΣΤΟΠΟΥΛΟΣ Β.Δ.,   
ΠΡΩΤΟΠΑΠΑΣ Χ.,   
ΡΟΚΟΣ Γ.,  
ΦΟΥΝΤΑΣ Π.,  
Β. Επί της επερώτησης: 
ΑΝΩΜΕΡΙΤΗΣ Γ.,   
ΑΠΟΣΤΟΛΟΥ Ε.,   
ΒΕΖΔΡΕΒΑΝΗΣ Η.,   
ΚΟΝΤΑΞΗΣ Α.,   
ΜΠΑΣΙΑΚΟΣ Ε.,   
ΜΠΟΥΤΑΣ Ε.,   
ΠΑΣΣΑΛΙΔΗΣ Θ.,   
ΡΟΚΟΣ Γ.,   
ΤΣΙΤΟΥΡΙΔΗΣ Σ.,  

ΠΡΑΚΤΙΚΑ ΒΟΥΛΗΣ
Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Δ'
ΣΥΝΕΔΡΙΑΣΗ ΠΘ'
Δευτέρα 21 Φεβρουαρίου 2000
---------------------------
Αθήνα, σήμερα στις 21 Φεβρουαρίου 2000, ημέρα Δευτέρα και ώρα 18.24' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Γ' Αντιπροέδρου αυτής κ. ΛΟΥΚΑ ΑΠΟΣΤΟΛΙΔΗ.
ΠΡΟΕΔΡΕΥΩΝ (Λουκάς Αποστολίδης): Κυρίες και κύριοι συνάδελφοι, αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από τον κ. Αναστάσιο Ιντζέ, Βουλευτή Α' Θεσσαλονίκης, τα ακόλουθα: (Το κείμενο των ανακοινώσεων υπάρχει στο τεύχος των Πρακτικών της Βουλής) ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, έχω την τιμή να ανακοινώσω στο Σώμα το δελτίο αναφορών και ερωτήσεων της Τρίτης 22 Φεβρουαρίου 2000.
Α. ΑΝΑΦΟΡΕΣ - ΕΡΩΤΗΣΕΙΣ Πρώτου Κύκλου ('Αρθρο 130 παρ. 5 Καν. Βουλής) 1. Η με αριθμό 4935/18.1.2000 ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Μπεντενιώτη προς τον Υπουργό Εθνικής Παιδείας και Θρησκευμάτων, σχετικά με τις προθέσεις της Κυβέρνησης για την ίδρυση και λειτουργία ενός Κέντρου Τεχνολογικής 'Ερευνας, για το Τεχνολογικό Εκπαιδευτικό 'Ιδρυμα (ΤΕΙ) Πειραιά.
2. Η με αριθμό 4463/17.12.1999 ερώτηση του Βουλευτή της Νέας Δημοκρατίας κ. Γεωργίου Καρασμάνη προς τον Υπουργό Γεωργίας, σχετικά με τη λήψη μέτρων για τη στήριξη του εισοδήματος των βαμβακοπαραγωγών κλπ.  3. Η με αριθμό 2219/17.12.1999 αναφορά του Βουλευτή του Κομμουνιστικού Κόμματος Ελλάδος κ. Σταύρου Σκοπελίτη προς τον Υπουργό Εθνικής Παιδείας και Θρησκευμάτων, σχετικά με τα προβλήματα που αντιμετωπίζει το Γυμνασιακό Παράρτημα Ερεσού, το οποίο υπάγεται στο Γυμνάσιο 'Αντισσας Λέσβου κλπ.
4. Η με αριθμό 4332/13.12.1999 ερώτηση της Βουλευτού του Δημοκρατικού Κοινωνικού Κινήματος κ. Βασιλικής Αράπη - Καραγιάννη προς τον Υπουργό Υγείας και Πρόνοιας, σχετικά με τη λήψη μέτρων προστασίας του δημόσιου χαρακτήρα του Νοσοκομείου Παπαδημητρίου, στα Μελίσσια Αττικής.
Β. ΑΝΑΦΟΡΕΣ-ΕΡΩΤΗΣΕΙΣ Δεύτερου Κύκλου ('Αρθρο 130 παρ. 5 Καν. Βουλής) 1. Η με αριθμό 2386/6.10.1999 ερώτηση του Βουλευτή της Νέας Δημοκρατίας κ. Γεωργίου Σαλαγκούδη προς τον Υπουργό Δικαιοσύνης, σχετικά με την κατάθεση πίνακα όλων των υποθέσεων, που επελήφθη αυτεπαγγέλτως η Εισαγγελία του Αρείου Πάγου και του Εφετείου Αθηνών από 1ης Ιανουαρίου 1998 μέχρι σήμερα.
ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, εισερχόμαστε στην συζήτηση των ΕΠΙΚΑΙΡΩΝ ΕΡΩΤΗΣΕΩΝ Επίκαιρες ερωτήσεις πρώτου κύκλου: Η πρώτη, με αριθμό 656/16.2.2000 επίκαιρη ερώτηση του Βουλευτή της Νέας Δημοκρατίας κ. Γεωργίου Σούρλα προς τους Υπουργούς Περιβάλλοντος, Χωροταξίας και Δημοσίων 'Εργων, Πολιτισμού, σχετικά με την υλοποίηση του έργου κατασκευής του Πανθεσσαλικού Σταδίου Νέας Ιωνίας Μαγνησίας, διαγράφεται λόγω κωλύματος του κυρίου Υπουργού.
Επίσης η δεύτερη με αριθμό 655/16.2.2000 επίκαιρη ερώτηση του Βουλευτή του Κομμουνιστικού Κόμματος κ. Χαράλαμπου Αγγουράκη προς τους Υπουργούς Περιβάλλοντος, Χωροταξίας και Δημοσίων 'Εργων, Πολιτισμού, σχετικά με την αξιοποίηση της έκτασης του αεροδρομίου Ελληνικού και της πρώην αμερικανικής βάσης κλπ., διαγράφεται λόγω κωλύματος του κυρίου Υπουργού.
Τρίτη είναι η με αριθμό 653/16.2.2000 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Μαρίας Δαμανάκη προς τον Υπουργό Εργασίας και Κοινωνικών Ασφαλίσεων, σχετικά με την αντιμετώπιση των ζημιών στις εργατικές κατοικίες Κάτω Κηφισιάς από το σεισμό της 7ης Σεπτεμβρίου.
Η επίκαιρη ερώτηση της κυρίας συναδέλφου έχει ως εξής: "Πέντε μήνες μετά τον καταστροφικό σεισμό της 7ης Σεπτεμβρίου, η αντιμετώπιση των καταστροφών στις εργατικές κατοικίες της Κάτω Κηφισιάς παραμένει σε αδικαιολόγητη στασιμότητα.
Με βάση τα παραπάνω ο τοπικός σύλλογος σεισμοπαθών καταγγέλλει ότι σε σύνολο οκτακοσίων είκοσι διαμερισμάτων τα εξακοσίων είκοσι έχει κριθεί αναγκαίο να επισκευασθούν λόγω επικινδυνότητας. Μετά τις αυτοψίες όμως που πραγματοποίησε ο Οργανισμός Εργατικής Κατοικίας, καμία πρόοδος στην αποκατάσταση των ζημιών δεν έχει σημειωθεί. Επιπλέον από τους τρισήμυσι χιλιάδες σεισμοπαθείς, μεγάλο ποσοστό κατοικεί σε ακατάλληλα διαμερίσματα, επειδή οι μισές και πλέον τροχοβίλες που αναλογούν στην περιοχή δεν έχουν παραληφθεί αλλά οι επιδοτήσεις ενοικίου εκκρεμούν σε μεγάλο βαθμό.
Ερωτάται ο κύριος Υπουργός: 1. Τι μέτρα προτίθεται να λάβει, ώστε να επισπευσθεί η επισκευή των παραπάνω διαμερισμάτων στις εργατικές κατοικίες της Κάτω Κηφισιάς.
2. Με ποιους τρόπους και ποιο χρονοδιάγραμμα θα αντιμετωπισθούν τα προβλήματα των πληγέντων στο ενδιάμεσο διάστημα." Ο Υφυπουργός Εργασίας και Κοινωνικών Ασφαλίσεων κ. Πρωτόπαπας έχει το λόγο.
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Κύριε Πρόεδρε, εκατόν ογδόντα διαμερίσματα μόνο της Kάτω Κηφισιάς του Ο.Ε.Κ. έχουν ζημιές. Τα άλλα τετρακόσια σαράντα έχουν προβληματικές μόνο τις εξωτερικές επιφάνειες. Δεν έχουν καμία ζημιά -σύμφωνα με τα στοιχεία που μας δίνει ο Ο.Ε.Κ. βεβαίως- είτε στο φέροντα οπλισμό τους είτε και στη γενικότερη λειτουργία τους. 'Εχουν εξωτερική κακή εικόνα λόγω κακής συντήρησης τόσα χρόνια.
Θέλω να τονίσω ότι και γι'αυτά τα εκατόν ογδόντα διαμερίσματα, που έχουν ζημιές και για τα τετρακόσια σαράντα, που χρήζουν επισκευές σε εξωτερικές επιφάνειες, ο Ο.Ε.Κ. -χωρίς να είναι υποχρεωμένος- έχει δεσμευθεί να συμβάλει στην αποκατάστασή τους. Και δεν είναι υποχρεωμένος -δεν ξέρω εάν το γνωρίζει αυτό η κυρία συνάδελφος- διότι τα κτίρια τα έχει δώσει, τα διαμερίσματα τα έχει μεταφέρει, έχουν περάσει σε ιδιοκτήτες. Και όχι μόνο έχουν περάσει σε ιδιοκτήτες, αλλά οι ιδιοκτήτες τα έχουν πουλήσει σε άλλους. Οι σημερινοί ιδιοκτήτες κατά κύριο λόγο, σε μεγάλο βαθμό τουλάχιστον, δεν είναι οι αρχικοί δικαιούχοι του Ο.Ε.Κ., διότι έχουν περάσει και πάρα πολλά χρόνια. Είναι άλλοι άνθρωποι οι οποίοι είτε τα έχουν αγοράσει είτε τα έχουν νοικιάσει από τους αρχικούς ιδιοκτήτες.
Παρ'ότι, λοιπόν, δεν έχει καμία υποχρέωση, διότι πρόκειται περί καθαρά ατομικής ιδιοκτησίας, ωστόσο επειδή είναι φτωχοί άνθρωποι και πρέπει κάποιες στιγμές να κάνουμε παρεμβάσεις κοινωνικής πολιτικής και να βοηθούμε, έχει δεσμευθεί και θα το κάνει. Και η πρόσφατη υπουργική απόφαση του δίνει τη δυνατότητα να συμβάλει στην αποκατάσταση των κτιρίων, τόσο όσον αφορά τα εκατόν ογδόντα διαμερίσματα όσο και όσον αφορά τα άλλα τετρακόσια σαράντα τα οποία χρήζουν εξωτερικής επισκευής.  Θέλω να τονίσω ότι υπεγράφη πρόσφατα η υπουργική απόφαση 2736/99, η οποία επιτρέπει την κατευθείαν ανάθεση σε εργολάβους των έργων επισκευής, με αποτέλεσμα να εκτιμούμε ότι πάρα πολύ σύντομα ο Ο.Ε.Κ. θα κάνει τις σχετικές αναθέσεις -ήδη είναι έτοιμες οι μελέτες- και πολύ σύντομα τα κτίρια θα επισκευαστούν.
Και για να μην έχουμε, κύριε Πρόεδρε, διαρκείς ερωτήσεις ανά περιοχή, μία την ημέρα, θα μου επιτρέψετε να καταθέσω στα Πρακτικά της Βουλής έναν ολοκληρωμένο πίνακα του Οργανισμού Εργατικής Κατοικίας, ο οποίος δείχνει με συγκεκριμένο χρονοδιάγραμμα πότε αρχίζουν τα έργα και στο Μενίδι και στο Καματερό και στη Μεταμόρφωση και στο Μαρούσι και στα Λιόσια και στην Αμφιθέα και πότε τελειώνουν, σύμφωνα με τον προγραμματισμό των επισκευών που έχει κάνει ο Οργανισμός Εργατικής Κατοικίας.
Σας ευχαριστώ πολύ.
(Στο σημείο αυτό ο Υφυπουργός Εργασίας και Κοινωνικών Ασφαλίσεων κ.  Χρήστος Πρωτόπαπας καταθέτει για τα Πρακτικά τον προαναφερθέντα πίνακα, ο οποίος έχει ως εξής: "3. Προγραμματισμός επισκευών 3.1. Σειρά εργασιών - προϋποθέσεις - στάδια ελέγχων 3.1.1. Σύνταξη πινακίου εργοληπτικών επιχειρήσεων με κριτήρια α) εξασφάλισης μελετητικής υποστήριξης των έργων σε συνεργασία με το ΟΕΚ β) τεχνικοοικονομικής επάρκειας και γ) δυνατοτήτων ταχείας περαίωσης έργων 3.1.2. Καθορισμός ανά πολυκατοικία ή ανά έργο "διαχειριστή" και συγκέντρωση δελτίων αυτοψιών και σχεδίων (γενικών και λεπτομερειών) των κτιρίων 3.1.3. Αποτύπωση βλαβών και ανάθεση των έργων σε αναδόχους από το πινάκιο της παραγρ. 3.1.1.
3.1.4. Διερευνητικές εργασίες ανάλογα με τον βαθμό βλάβης (μόνο σε περιπτώσεις βλαβών στοιχείων beton arme).
3.1.5. Φωτογραφίσεις 3.1.6. Σύνταξη μελετών επισκευών από αναδόχους - Θεώρηση, έγκριση από ΤΑΣ και ΟΕΚ και εγκατάσταστη εργολάβών.
3.1.7. 'Εκδοση οικοδομικών αδειών (μόνο στις περιπτώσεις επισκευών στους οικισμούς "Καματερό Ι" και "Μεταμόρφωση ΙΙ").
3.1.8. Καθαιρέσεις, αποκομιδή μπάζων και φωτογραφίσεις στοχείων υπό επισκευή 3.1.9. Εργασίες επισκευών (σύμφωνα με τις μελέτες και τις τυχόν τροποποιητικές - βελτιωτικές μελέτες εφαρμογής κατά την ανάπτυξη των έργων) και πιστοποιήσεις άρτιας εκτέλεσης.
3.1.10. Φωτογράφιση και παραλαβή των έργων.
3.2. Προκαταρκτικό χρονοδιάγραμμα ανά οικισμό (Αναπροσαρμογή Ιανουαρίου 2000) (Ο σχετικός πίνακας υπάρχει στο τεύχος των Πρακτικών της Βουλής) 
ΠΡΟΕΔΡΕΥΩΝ (Λουκάς Αποστολίδης): Η κ. Δαμανάκη έχει το λόγο.
ΜΑΡΙΑ ΔΑΜΑΝΑΚΗ: Κύριε Πρόεδρε, ο Υπουργός ουσιαστικά επιβεβαίωσε αυτά τα οποία ισχυρίζονται και οι κάτοικοι με το υπόμνημά τους, αλλά και εγώ αναφέρω στην ερώτησή μου.
Και διαπίστωσα, κύριε Υπουργέ, σε δική μου επίσκεψη στην περιοχή -νομίζω όμως ότι είναι ολοφάνερο, ο οποιοσδήποτε μπορεί να το δει- ότι υπάρχουν πολλά σπίτια που είναι κίτρινα. 'Εχουν χαρακτηρισθεί κίτρινα και οι κάτοικοι μένουν εκεί με ένα σχετικό κίνδυνο.
Τώρα, δεν έχω υπόψη μου τα στοιχεία τα οποία λέτε, ότι ένας μεγάλος αριθμός από αυτά τα σπίτια, τα εξακόσια είκοσι, έχουν εξωτερικές ζημιές. Οπωσδήποτε, όμως, υπάρχουν πολλά τα οποία έχουν ανάγκη επισκευής. Ο Υπουργός Εργασίας και Κοινωνικών Ασφαλίσεων έχει εξαγγείλει την επισκευή τους. Βεβαίως, όπως λέτε σήμερα, ο Ο.Ε.Κ. τα έχει μεταβιβάσει. Πάντως έχει εξαγγείλει την επισκευή τους. Και από τότε έχουν περάσει τόσοι μήνες.
Αντιλαμβάνομαι ότι τώρα έχει υπογραφεί μία υπουργική απόφαση για να κάνετε τις αναθέσεις. Επιτρέψτε μου, όμως, να παρατηρήσω ότι δεν αντιλαμβάνομαι γιατί όλο αυτό το διάστημα δεν είχε βγει επιτέλους αυτή η υπουργική απόφαση και γιατί δεν είχαν γίνει όλα αυτά.
Επιπλέον υπάρχει το θέμα -θα δω βέβαια τον πίνακα που καταθέσατε με το καινούριο χρονοδιάγραμμα- τι θα γίνει στο μεσοδιάστημα. Καλά, ο Οργανισμός Εργατικής Κατοικίας, θα τα επισκευάσει.
Οι επιδοτήσεις ενοικίου καθυστερούν. Οι άνθρωποι αυτοί όπως σωστά λέτε, είναι φτωχοί και δεν έχουν τη δυνατότητα κατά κανόνα  να πάνε σε άλλο σπίτι. Τους  είχαν υποσχεθεί ότι θα πάνε κάποια λυόμενα. Δεν πήγαν όμως. Νομίζω ότι δεν είναι απλό το θέμα  να μην έρχεται  κάποια ερώτηση κάθε μέρα, όπως λέτε. Υπάρχει πρόβλημα και χρειάζεται επίσπευση των διαδικασιών. Αυτό έχω μόνο να πω. Τι να πω; 'Οτι και το σχολείο της περιοχής δεν λειτουργεί, γιατί και αυτό δεν είναι κατάλληλο; Καταλαβαίνω όλα όσα γίνονται αυτήν τη στιγμή, αλλά από την άλλη πρέπει και εσείς να καταλάβετε ότι υπάρχουν άνθρωποι που πήραν υποσχέσεις. Αν δεν τους είχατε πει ότι θα τα επισκευάσει ο ΟΕΚ και εγώ δεν θα έκανα αυτήν την ερώτηση. 'Εχω όμως εδώ τις εξαγγελίες του Υπουργού, που λέει ότι άμεσα  θα επισκευασθούν. Πέρασε ένα πεντάμηνο. Πόσο χρειάζεται ακόμη, δηλαδή, για να μπουν μπροστά κάποιες διαδικασίες;  Αυτή η υπουργική απόφαση, που λέτε ότι βγήκε τώρα, δεν μπορούσε να είχε βγει εξαρχής, ώστε όλα να προχωρήσουν; 
ΠΡΟΕΔΡΕΥΩΝ (Λουκάς Αποστολίδης): Ο κύριος Υπουργός έχει το λόγο.
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Κύριε Πρόεδρε, δεν μπορούσε  να είχε βγει η υπουργική απόφαση για τον απλούστατο λόγο ότι για να γίνει αυτό  και να έχει αξία, να μην είναι θεωρητική απόφαση, έπρεπε να έχουν γίνει μελέτες. Στη βάση των συγκεκριμένων μελετών επιτρέπει το Υπουργείο τις αναθέσεις. 'Ομως όταν  ένας σεισμός γίνεται το Σεπτέμβριο και το Γενάρη έχουμε υπουργική απόφαση και έτοιμες μελέτες,  εγώ θα το χαιρέτιζα. 'Οταν το ελληνικό δημόσιο με όλες τις γνωστές του αδυναμίες καταφέρνει χάρη στις υπερπροσπάθειες κάποιων ανθρώπων -για φυσικά πρόσωπα μιλάω και μπράβο για τον ΟΕΚ που τα κατάφερε- σε τέσσερις μήνες να έχει μελετήσει πώς θα γίνει η επισκευή εκατοντάδων κατοικιών  και αυτό θα το χαιρέτιζα.
Κυρία Δαμανάκη, δεν είναι μόνο η Κηφισιά. Υπάρχουν  τεράστιες πολυκατοικίες στη Μεταμόρφωση, υπάρχουν τεράστιες εκτάσεις στο Μενίδι, στα Λιόσια, στη Φιλαδέλφεια, στο Καματερό, όπως και σε άλλες περιοχές.  Πρόκειται  για  επισκευή εκατοντάδων κατοικιών και όχι μιας  και δύο και δέκα. Μιλήσατε για εξακόσιες είκοσι κατοικίες, οι οποίες πρέπει να ελεγχθούν μία μία. Και δεν γίνεται να ελεγχθούν από τρίτους άσχετους ανθρώπους. Επειδή πρόκειται για δουλειά του ΟΕΚ και για μελέτη που γίνεται στα πλαίσια του ΟΕΚ,  πρέπει να την κάνουν συγκεκριμένοι άνθρωποι, που είναι στο συγκεκριμένο οργανισμό, οι οποίοι την ίδια ώρα έχουν συγκεκριμένη δουλειά, οι οποίοι πρέπει να παραδώσουν συγκεκριμένες εργατικές πολυκατοικίες σε άλλα μέρη της Ελλάδας. Η δουλειά τρέχει, δεν μπορείς να σταματήσεις  τα υπόλοιπα.
Παρ'όλα αυτά μέσα σε τέσσερις μήνες τα κάνουν όλα. Εγώ  θα  περίμενα να ακούσω "μπράβο, είστε μέσα σε κάποια λογικά χρονικά πλαίσια" και όχι να δεχτώ κριτική. Ευπρόσδεκτη η κριτική και δικαίωμά σας είναι και καλά κάνετε και μας πιέζετε. Αλλά θέλω να σημειώσω ότι  τα δεδομένα που είχαμε μάθει να λειτουργούμε στην Ελλάδα, τα έχουμε υπερβεί κατά πολύ. Και αυτό δείχνει μια συγκεκριμένη ευαισθησία, που υπάρχει απέναντι στα προβλήματα των ανθρώπων.
Από εκεί και πέρα, όσον αφορά τα υπόλοιπα ζητήματα, δεν γνωρίζω τι ακριβώς κάνει το ΤΑΣ της Κηφισιάς. Αν όμως απευθυνθείτε αρμοδίως, μπορεί και σε αυτό να υπάρχει μια συγκεκριμένη απάντηση.
Εμείς κάνουμε το καθήκον μας, τρέχουμε, προσπαθούμε με ό,τι δυνάμεις έχουμε. 'Εχουμε πάρει και ειδικούς  συμβούλους γι' αυτήν την ιστορία.  Θα κάνουμε αναθέσεις και πιστεύω ότι μέσα σε πολύ σύντομο χρονικό διάστημα περισσότερο από κάθε προσδοκία θα έχουμε ολοκληρώσει αυτό το έργο.  ΠΡΟΕΔΡΕΥΩΝ (Λουκάς Αποστολίδης): Τέταρτη είναι η με αριθμό 648/15.2.2000 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Αναστασίου Ιντζέ προς τον Υπουργό Εργασίας και Κοινωνικών Ασφαλίσεων, σχετικά με τη ρύθμιση συνταξιοδοτικών προβλημάτων πολιτικών προσφύγων από την Τσεχοσλοβακία.
Η επίκαιρη ερώτηση σε περίληψη έχει ως εξής: "Mε τη διακρατική συμφωνία της 17.5.1985 μεταξύ των Κυβερνήσεων της Ελληνικής Δημοκρατίας και της τέως Σοσιαλιστικής Δημοκρατίας της Τσεχοσλοβακίας ρυθμίστηκε το συνταξιοδοτικό πρόβλημα των Ελλήνων πολιτικών προσφύγων της Τσεχοσλοβακίας. Η Τσεχοσλοβακία κατέβαλε είκοσι τέσσερα εκατομμύρια (24.000.000) δολάρια Αμερικής και η Ελλάδα ανέλαβε να συνταξιοδοτήσει τους πολιτικούς πρόσφυγες που θα επαναπατρίζοντο: α) όσοι ήδη ήσαν συνταξιούχοι και β) όσοι εκάλυπταν τον ελάχιστο αριθμό ενσήμων που θεμελίωναν σύνταξη στην Τσεχοσλοβακία.
Με το ν.1539/1985 και εις εκτέλεση αυτού εκδοθείσα υπουργική απόφαση όσοι πολιτικοί πρόσφυγες την 16.6.1985 υπήχθησαν στη ρύθμιση αυτή και είχαν συμπληρώσει την ημερομηνία αυτή (16.6.1985) το πεντηκοστό πέμπτο για τους άνδρες και το πεντηκοστό για τις γυναίκες, τους αναγνωρίζετο τόσος χρόνος ασφαλισμένης εργασίας -ανεξαρτήτως και εάν είχε παραπάνω, κάτι που είχαν όλοι- όσος θα απαιτείτο τουλάχιστον για τη θεμελίωση συνταξιοδοτικού δικαιώματος λόγω γήρατος στην Ελλάδα ήτοι τέσσερεις χιλιάδες πενήντα ημέρες ασφάλισης.
Με το ν. 1902/17.10.1990 αυξήθηκαν οι χρονικές προϋποθέσεις θεμελίωσης συνταξιοδοτικού δικαιώματος λόγω γήρατος σε τεσσεράμησι χιλιάδες. 'Οσοι πολιτικοί πρόσφυγες από την Τσεχοσλοβακία υπήχθησαν στη ρύθμιση του ν. 1902/90 και στις 17.10.1990 είχαν συμπληρώσει το πεντηκοστό πέμπτο και το πεντηκοστό έτος άνδρες και γυναίκες αντιστοίχως, τους αναγνωρίζονται τεσσεράμησι χιλιάδες ημέρες ασφάλισης. 'Ετσι, νεότεροι πολιτικοί πρόσφυγες κατά πέντε χρόνια λαμβάνουν σύνταξη βάσει του ν.1902/90 και άλλοι μεγαλύτεροι και με περισσότερα ένσημα στην Τσεχοσλοβακία είναι χωρίς σύνταξη, βάσει του ν.1539/85.
Ερωτάται ο κύριος Υπουργός, πώς και πότε θα άρει αυτήν την κατάφωρη και απάνθρωπη αδικία κατά συνανθρώπων μας, οι οποίοι μετά χρόνια υπερωρία και εργασία στην ξενιτιά μένουν χωρίς σύνταξη πεινασμένοι και καταφρονημένοι μαζί με τις οικογένειές τους".
Ο κύριος Υφυπουργός έχει το λόγο.
ΦΟΙΒΟΣ ΙΩΑΝΝΙΔΗΣ (Υφυπουργός Εργασίας και Κοινωνικών Ασφαλίσεων): Κύριε συνάδελφε, όπως ξέρετε, η χώρα μας και μάλιστα η Κυβέρνηση του ΠΑ.ΣΟ.Κ. το 1985 προχώρησε σε ρυθμίσεις που θα κάλυπταν συνταξιοδοτικά τους πολιτικούς πρόσφυγες.
Οι ρυθμίσεις αυτές έγιναν ανεξάρτητα από το χρόνο ασφάλισης που είχαν στις χώρες όπου είχαν εργασθεί και ζήσει στην εξορία με τραγικές συνθήκες, άξιοι κάθε συμπαθείας γι'αυτό, αν θέλετε, οι πολιτικοί πρόσφυγες. 'Εγιναν συμφωνίες με τις χώρες του πρώην ανατολικού συνασπισμού, συμφωνίες πολύ ευνοϊκές για τις χώρες εκείνες και πολύ ετεροβαρείς, εις βάρος της χώρας μας, διότι μόνο έτσι θα μπορούσε να επιτευχθεί μια συμφωνία για να συνταξιοδοτηθούν οι ατυχείς συμπατριώτες μας.
Οι ρυθμίσεις που έγιναν, έγιναν με έναν τρόπο εφάπαξ καταβολής ενός ποσού από τις ανατολικές χώρες, το οποίο βεβαίως δεν ανταποκρινόταν ούτε  κάλυπτε την πραγματική δαπάνη συνταξιοδότησης αυτών των συμπατριωτών μας.           'Ηταν πολύ μικρότερα τα ποσά από αυτά που θα έπρεπε να είναι εάν υπολογίζαμε το χρόνο ασφάλισης στις χώρες αυτές με τα ελληνικά δεδομένα, δηλαδή με τις ελληνικές εισφορές. Δεν μπορούσαμε να τα υπολογίσουμε με αυτόν τον τρόπο, διότι το κόστος θα ήταν απαγορευτικό για τις χώρες εκείνες -δεν θα υπέγραφαν ποτέ συμφωνίες- δεν μπορούσαμε όμως να το υπολογίσουμε μόνο με το ύψος των δικών τους εισφορών, διότι θα ήταν πάρα πολύ μικρή πλέον η σύνταξη που θα έπαιρναν εδώ.
Οι ρυθμίσεις αυτές έγιναν σε διάφορα χρονικά διαστήματα, ανάλογα και με τη χώρα προέλευσης και συνεπώς υπάρχουν όντως κάποιες διαφορές στον τρόπο με τον οποίο αντιμετωπίστηκαν, ιδίως στο διάστημα που ίσχυσε ο ν. 1902 και εντεύθεν και έτσι υπάρχει διαφορετική μεταχείριση ορισμένων κατηγοριών.
'Ομως η χώρα μας έχει κάνει ό,τι ήταν δυνατόν. Και οι υπολογισμοί που έχουμε κάνει είναι ότι όλοι αυτοί οι λογαριασμοί είναι ελλειμματικοί. Σε κάθε δε περίπτωση οι συμφωνίες αυτές προέβλεπαν ότι εντάσσονται στο ασφαλιστικό μας σύστημα με τους όρους και τις προϋποθέσεις που ισχύουν και για τους εργαζόμενους και ασφαλισμένους στη χώρα μας.
Συνεπώς, το ότι άλλαξε η ελληνική νομοθεσία το 1990 και υπάρχουν διαφορετικές προϋποθέσεις που ευνοούν μερικούς σε σχέση με αυτούς που ήρθαν μετά την ισχύ αυτής της νομοθεσίας, δεν σημαίνει ότι μπορούμε να επεκτείνουμε αυτήν τη ρύθμιση γενικώς.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού) Τελειώνω, κύριε Πρόεδρε.
Σύμφωνα με υπολογισμούς του Ι.Κ.Α. -σας λέω μόνο αυτό τώρα και στη δευτερολογία μου θα απαντήσω ίσως με περισσότερα στοιχεία- εάν επρόκειτο να γίνει δεκτός ενιαίος τρόπος ή να δοθεί η δυνατότητα να καλυφθούν όλοι ανεξαρτήτως χρόνου αναγνώρισης των ασφαλιστικών τους δικαιωμάτων, αυτό θα εσήμαινε μια επιπλέον επιβάρυνση  του Ι.Κ.Α. με οκτώμισι δισεκατομμύρια (8.500.000.000) δραχμές ετησίως. Αυτήν τη στιγμή δεν είμαστε σε θέση να δώσουμε μια τέτοια λύση. Παραμένει ένας προβληματισμός για την ειδική κατηγορία την οποία αναφέρετε...
ΠΡΟΕΔΡΕΥΩΝ (Λουκάς Αποστολίδης): Παρακαλώ, κύριε Ιωαννίδη, ολοκληρώστε.
ΦΟΙΒΟΣ ΙΩΑΝΝΙΔΗΣ (Υφυπουργός Εργασίας και Κοινωνικών Ασφαλίσεων): Ναι, κύριε Πρόεδρε. Τα υπόλοιπα θα τα πω στη δευτερολογία μου.
ΠΡΟΕΔΡΕΥΩΝ (Λουκάς Αποστολίδης): Ο κ.Ιντζές έχει το λόγο.
ΑΝΑΣΤΑΣΙΟΣ ΙΝΤΖΕΣ: Κύριε Πρόεδρε, χαίρομαι που είσθε στο Βήμα, γιατί ασχολείσθε με τα εργατικά. Κοιτάξτε το παράδοξο: 'Οσοι μετά τη Διακρατική Συμφωνία μεταξύ των Κυβερνήσεων της Ελληνικής Δημοκρατίας και της τέως Σοσιαλιστικής Δημοκρατίας της Τσεχοσλοβακίας πρόσφυγες ήρθαν στην Ελλάδα και στις 16.6.1985 υπήχθησαν στη ρύθμιση και είχαν συμπληρώσει το πεντηκοστό πέμπτο έτος της ηλικίας τους για άνδρες και το πεντηκοστό για τις γυναίκες παίρνουν σύνταξη.
'Οσοι συνεπλήρωσαν μετά από πέντε μήνες αυτό το έτος, παίρνουν μόνο 1500 ένσημα για να θεμελιώσουν συνταξιοδοτικό δικαίωμα για ατύχημα ή αναπηρία. Πάει καλώς.
Με το ν.1902/90 όσοι υπάγονται την ημερομηνία 17.10.90 στο νόμο αυτόν και έχουν συμπληρώσει οι άνδρες το πεντηκοστό πέμπτο έτος και οι γυναίκες το πεντηκοστό έτος, τους αναγνωρίζονται ένσημα 4500, επειδή αυξήθηκαν οι προϋποθέσεις.  Επομένως, εγώ που είμαι ήδη εβδομήντα ετών από το '85 στο '90 και 15-6-1985 ήμουν πενήντα τεσσάρων ετών και έντεκα μήνες, έχω 1500 ένσημα, ενώ όσοι με το ν.1902/90 συμπλήρωναν το πεντηκοστό πέμπτο έτος, δηλαδή νεότεροί μου κατά 5 χρόνια, τους αναγνωρίζεται δικαίωμα θεμελίωσης σύνταξης γήρατος με αναγνώριση 4500 ενσήμων και ανεξάρτητα αν στην Τσεχοσλοβακία είχαν δεκατέσσερις χιλιάδες, έντεκα χιλιάδες, οκτώ χιλιάδες το λιγότερο ημέρες ασφάλισης.  Και αυτό για όσους νέους συνταξιοδοτούνται. Είναι το άδικο.
Και έρχονται και λένε: Εμείς, επειδή ήλθαμε σε ένα ενδιάμεσο διάστημα μιας ημερομηνίας, έχουμε λιγότερα ένσημα και οι νεότεροί μας, που ήλθαν μετά από πέντε χρόνια, έχουν αναγνωρισμένο δικαίωμα συνταξιοδότησης. Αυτή είναι η αδικία, κύριε Πρόεδρε.
Και αναφέρομαι στην Τσεχοσλοβακία, που σε αυτήν την κατηγορία είναι περίπου εξήντα με εβδομήντα άνθρωποι. Είναι ντροπή, διότι εσείς ως Κυβέρνηση κάνατε μία γενική ρύθμιση με όλους τους πολιτικούς πρόσφυγες που ήλθαν απ'όλες τις τέως ανατολικές χώρες, ενώ κάθε χώρα έκανε ιδιαίτερη σύμβαση και στη συγκεκριμένη περίπτωση η Τσεχοσλοβακία κατέβαλε ένα τεράστιο ποσό, που καλύπτει αναμφισβητήτως το ελάχιστο όριο σύνταξης γήρατος, για όσους ήλθαν από την τέως Τσεχοσλοβακία ως πολιτικοί πρόσφυγες στην Ελλάδα.
Δεύτερον, καίτοι τα νούμερα είναι δυσθεώρητα θα πρέπει να σημειώσω ότι δεν είναι πάνω από δύο χιλιάδες. Επιπλέον ο κ. Τζουμάκας είχε υποσχεθεί, όταν ήταν Υπουργός Εργασίας και Κοινωνικών Ασφαλίσεων, ότι με την πρώτη ευκαιρία που θα ερχόταν νομοσχέδιο της αρμοδιότητάς του θα έλυνε το θέμα.
Εμείς μιλάμε και εσείς στο ΠΑ.ΣΟ.Κ. -και εμείς κάποτε ήμασταν μαζί σας- για εθνική σύνταξη. Αυτοί έχουν δεκατέσσερις χιλιάδες ένσημα. 'Οσο υποβαθμισμένα και αν είναι λόγω διαφοράς κόστους ζωής τα ασφάλιστρα, καλύπτουν ένα ελάχιστο όριο σύνταξης γήρατος. Και αυτό πρέπει να διορθωθεί.
ΠΡΟΕΔΡΕΥΩΝ (Λουκάς Αποστολίδης): Ο κύριος Υφυπουργός έχει το λόγο. 
ΦΟΙΒΟΣ ΙΩΑΝΝΙΔΗΣ (Υφυπουργός Εργασίας και Κοινωνικών Ασφαλίσεων): Κύριε συνάδελφε, για να καταλάβετε το μέγεθος του προβλήματος, θα σας πω το εξής. 'Οταν είχα πάει στη Ρουμανία σε παλαιότερη θητεία μου στο χώρο της κοινωνικής ασφάλισης, για να διαπραγματευθώ συμφωνία με αυτήν -ήταν η μόνη χώρα που δεν είχε συμφωνία- σε συζήτηση με τον ομόλογο Υπουργό για τα κατώτατα όρια σύνταξης του ΙΚΑ -διότι αυτήν τη σύνταξη παίρνουν- μου είπε: "Μα, ξέρετε τι σημαίνουν τα κατώτατα όρια σύνταξης του ΙΚΑ στην Ελλάδα; Μιάμιση φορά ο μισθός του Πρωθυπουργού μας". Και βεβαίως δεν είχα άλλη απάντηση να του δώσω από το ότι "είμαι βέβαιος ότι ο Πρωθυπουργός σας περνάει καλύτερα απ'ό,τι ένας συνταξιούχος με κατώτερη σύνταξη στην Ελλάδα". Το πρόβλημα είναι συναρτημένο και με την αδυναμία των χωρών εκείνων να καταβάλουν τα ποσά που θα έπρεπε να καταβάλουν.
ΑΝΑΣΤΑΣΙΟΣ ΙΝΤΖΕΣ: Για την Τσεχοσλοβακία ειδικότερα πέστε μας.
ΦΟΙΒΟΣ ΙΩΑΝΝΙΔΗΣ (Υφυπουργός Εργασίας και Κοινωνικών Ασφαλίσεων): Πρέπει να σας πω ότι, πρώτον, καλύφθηκαν όλοι όσοι ήλθαν ως συνταξιούχοι εδώ. Η διαφορά υπάρχει με αυτούς που ήταν πενήντα έως πενήντα πέντε ετών και άνω και με αυτούς που ήταν πενήντα έως πενήντα πέντε ετών και κάτω. Διότι αυτοί που ήταν κάτω από πενήντα ετών είχαν τη δυνατότητα εργαζόμενοι εδώ να συμπληρώσουν τον αναγκαίο ασφαλιστικό χρόνο για ολοκληρωμένη σύνταξη.
'Οπως και να έχει το πράγμα, επειδή εγώ αναγνωρίζω ότι είναι μία κατηγορία ανθρώπων που βρίσκεται σε δυσμενέστερη μοίρα από άλλους ομοιοπαθείς -προβληματιζόμαστε σε αυτό- κάνουμε προσπάθειες μήπως οι χώρες προέλευσής τους δεχθούν την υπογραφή μίας κλασικού τύπου διακρατικής συμφωνίας, για να τους καλύψουμε.
Εάν αυτό δεν επιτευχθεί, θα υπάρχει κάποιος χρόνος για να δούμε το πρόβλημα πλέον, εις βάρος όμως της χώρας μας, που στο κάτω-κάτω δεν φταίει σε τίποτα. Δηλαδή οι προϋποθέσεις συνταξιοδότησης θα είναι πολύ ευνοϊκότερες για τους πολιτικούς πρόσφυγες απ' ότι είναι για τους εν Ελλάδι 'Ελληνες.
ΠΡΟΕΔΡΕΥΩΝ (Λουκάς Αποστολίδης): Επίκαιρες ερωτήσεις δευτέρου κύκλου: Η πρώτη με αριθμό 645/14.2.2000 επίκαιρη ερώτηση του Βουλευτή της Νέας Δημοκρατίας κ. Αναστασίου Παπαληγούρα προς τον Υπουργό Γεωργίας, σχετικά με το πρόγραμμα αναδιάρθρωσης για τους καλλιεργητές εσπεριδοειδών κλπ., διαγράφεται λόγω κωλύματος του κυρίου Βουλευτή.
Δεύτερη είναι η με αριθμό 654/16.2.2000 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Δημητρίου Κωστόπουλου προς τους Υπουργούς Ανάπτυξης, Εθνικής Οικονομίας, σχετικά με τη λήψη μέτρων ανάπτυξης των Ναυπηγείων Σκαραμαγκά, τη διασφάλιση των δικαιωμάτων των εργαζομένων κλπ.
Η επίκαιρη ερώτηση του κ. Κωστόπουλου έχει ως εξής: "Το τελευταίο διάστημα στα Ναυπηγεία Σκαραμαγκά έχουν γίνει μια σειρά από βλαπτικές για τα δικαιώματα των εργαζομένων αλλαγές. 'Οπως, μείωση αποδοχών, υπερεντατικοποίηση, μηδενικές αυξήσεις, απειλές, εκβιασμοί, αστυνομοκρατία, επιβολή πολυειδικότητας κλπ.
Εκτός από αυτά, έκαναν πάλι την εμφάνισή τους πληροφορίες, για δραστική μείωση του προσωπικού (oκτακόσια άτομα και πλέον), πέρασμα της ΕΤΒΑ στο χρηματιστήριο και "απεμπλοκή" της από το 51% των μετοχών των Ναυπηγείων και πλήρη ιδιωτικοποίηση με όλες τις συνέπειες για τους εργαζομένους. Οι πληροφορίες αυτές επιβεβαιώθηκαν από το διοικητή της ΕΤΒΑ κ. Κοσμά. Επιπλέον η Κυβέρνηση επιδιώκει να δώσει "προίκα" στον όποιο επίδοξο αγοραστή με την υπογραφή συμφωνιών με το Πολεμικό Ναυτικό που σύμφωνα με τον κ. Κοσμά ανέρχονται στο ποσό του ενός τρισεκατομμυρίου δραχμών.
Ερωτώνται οι κύριοι Υπουργοί: Για ποιους λόγους επιβάλλεται ξανά μεγάλη μείωση προσωπικού με δεδομένο ότι το 1986 μειώθηκε το προσωπικό κατά χίλιους διακόσιους εργαζόμενους; Αυτό δεν έρχεται σε αντίθεση με τις παραγγελίες που υπογράφονται με το Πολεμικό και Εμπορικό Ναυτικό για μεγάλης έκτασης εργασίες και τη στιγμή που θα χρειασθούν εκτεταμένες προσλήψεις στα παραγωγικά τμήματα;  Ποια μέτρα θα πάρουν για την πραγματική ανάπτυξη των Ναυπηγείων και τη διασφάλιση των δικαιωμάτων των εργαζομένων;" Ο Υφυπουργός Ανάπτυξης κ. Ζαφειρόπουλος έχει το λόγο.
ΓΙΑΝΝΗΣ ΖΑΦΕΙΡΟΠΟΥΛΟΣ (Υφυπουργός Ανάπτυξης): Η ερώτηση του εκλεκτού συναδέλφου και Αντιπροέδρου του Σώματος κ. Κωστόπουλου έχει βασιστεί σε σχετικό δημοσίευμα της εφημερίδας "ΡΙΖΟΣΠΑΣΤΗΣ" της 8ης ή της 9ης Φεβρουαρίου, στο οποίο όμως αν δεν παρερμηνεύονται, τουλάχιστον έχουν ερμηνευθεί λανθασμένα οι δηλώσεις του διοικητή της ΕΤΒΑ και προέδρου των Ναυπηγείων κ. Κασμά.
Ο κ. Κασμάς έκανε συγκεκριμένες δηλώσεις σχετικά με το μέλλον των Ναυπηγείων και των εργαζομένων σ' αυτά. Την επομένη του σχετικού δημοσιεύματος του "ΡΙΖΟΣΠΑΣΤΗ", στο οποίο παρερμηνεύονται οι δηλώσεις του κ. Κασμά, ο πρόεδρος των Ναυπηγείων και διοικητής της ΕΤΒΑ απέστειλε στον πρόεδρο του σωματείου των εργαζομένων, στον κ. Μαρκάτο, έγγραφο στο οποίο του επισημαίνει ότι οι απόψεις που εξέφραζε δεν αποδίδονται ορθά στο σχετικό δημοσίευμα του "ΡΙΖΟΣΠΑΣΤΗ". Σημειώνει μάλιστα με έμφαση ότι οι ερμηνείες που εκτίθενται στο δημοσίευμα δεν ανταποκρίνονται στην πραγματικότητα.
Αντίγραφο αυτής της επιστολής θα καταθέσω στα Πρακτικά για την πλήρη ενημέρωση του ερωτώντος συναδέλφου και γενικότερα του Σώματος, των εργαζομένων και της κοινής γνώμης.
Επί της ουσίας επιθυμώ να διασαφηνίσω πλήρως και με τον κατηγορηματικότερο τρόπο τις απόψεις και τις αποφάσεις της διοίκησης των Ναυπηγείων Σκαραμαγκά, οι οποίες κινούνται και διαμορφώνονται στο πλαίσιο της σταθερής και αναλλοίωτης απόφασης της Κυβέρνησης σχετικά με το μέλλον των Ναυπηγείων Σκαραμαγκά.
Πρώτον, όσον αφορά το ποσοστό, το οποίο ανήκει στην ΕΤΒΑ ΒΑΝΚ το 51% η τράπεζα δεν προτίθεται και δεν πρόκειται να το πωλήσει. Αυτό άλλωστε έχει δηλωθεί εγγράφως. Η Κυβέρνηση έχει δεσμευθεί και για επιπρόσθετη εξασφάλιση η οποιαδήποτε μεταβολή του ιδιοκτησιακού καθεστώτος έχει εξαρτηθεί από τη σύμφωνη γνώμη των εργαζομένων, στους οποίους ανήκει το 49%.
Επίσης θέλω να σημειώσω ότι το μόνο που αυτήν τη στιγμή συζητείται είναι, αν είναι δυνατόν με τη συναίνεση των εργαζομένων να υπάρξουν διαδικασίες για την καλύτερη αξιοποίηση τμήματος του διοικητικού προσωπικού, το οποίο δεν απασχολείται κατά τον καλύτερο τρόπο, πλήρως.  Πρέπει επίσης να σημειώσω, κύριε Πρόεδρε, ότι ουδεμία βλαπτική αλλαγή στα δικαιώματα των εργαζομένων έγινε τα τελευταία χρόνια στην εταιρεία. Δεύτερον, ουδέποτε έγινε αύξηση μισθού. Αντίθετα με βάση τις εργοστασιακές συλλογικές συμβάσεις το 1996 είχαμε αύξηση μισθών 8,15%, το 1997 6,6%, το 1998 5,6%, το 1999 4% πάντα κατά μέσο όρο. Επίσης, δεν ήταν και δεν είναι πρακτική ούτε της σημερινής ούτε της προηγούμενης διοίκησης του ναυπηγείου η εκτόξευση απειλών ή η άσκηση τρομοκρατίας έναντι των εργαζομένων. Γι'αυτό δεν υπάρχει καμία καταγγελία από πλευράς των εργαζομένων μεμονωμένα ή του σωματείου.
Επίσης, πρέπει να σημειώσω ότι δεν υπάρχει καμία προθεση, ούτε συζητείται από την πλευρά της εταιρείας και της διοίκησης και της ΕΤΒΑ καμία μείωση του προσωπικού και μάλιστα κατά οκτακόσια άτομα. Αυτό είναι αυθαίρετο συμπέρασμα και δεν ξέρω από πού το συνάγει ο συντάκτης του δημοσιεύματος.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού) 
ΠΡΟΕΔΡΕΥΩΝ (Λουκάς Αποστολίδης): Γίνατε σαφής, κύριε Υπουργέ. 
ΓΙΑΝΝΗΣ ΖΑΦΕΙΡΟΠΟΥΛΟΣ (Υφυπουργός Ανάπτυξης): Τελειώνω, κύριε Πρόεδρε.
Αντίθετα, όπως επισημαίνει ο εκλεκτός συνάδελφος λόγω των νέων παραγγελιών, που έχουν πάρει τα ναυπηγεία, υπάρχει ανάγκη, αφού γίνει σωστή μελέτη για τη διάρθρωση της απασχόλησης και πρόσληψης στο μέλλον ενδεχομένως κάποιου προσωπικού. Η πολιτική της Κυβέρνησης είναι, πρώτον, η σταθεροποίηση της απασχόλησης, η κερδοφόρα λειτουργία του ναυπηγείου και η εξέταση των όρων και προϋποθέσεων υπό τις οποίες μπορεί στο μέλλον  να συζητήσουμε και την αύξηση της απασχόλησης, ούτως ώστε να ικανοποιηθεί κατά τον καλύτερο τρόπο η λειτουργία του ναυπηγείου.
(Στο σημείο αυτό ο κύριος Υφυπουργός καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)  
ΠΡΟΕΔΡΕΥΩΝ (Λουκάς Αποστολίδης): Ο Αντιπρόεδρος κ. Κωστόπουλος έχει το λόγο.
ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): 'Εχω την εντύπωση ότι συζητάμε αυτήν την επίκαιρη ερώτηση μάλλον σε άσχημη στιγμή, γιατί είναι παραμονές εκλογών, όλα τα μάτια είναι στραμμένα προς τη σχισμή της κάλπης και από την άποψη αυτή αναμενόταν κατά κάποιον τρόπο αυτός ο καταιγισμός των διαψεύσεων των στοιχείων, που έχει η επίκαιρη ερώτηση.
Κύριε Υφυπουργέ, ξέρετε την παροιμία που λέει ο λαός μας "δεν είναι αλάργα το σκοτάδι, κλείσε τα μάτια να το δεις". Θα τελειώσει αυτή η περίοδος. Τα ερωτήματα, που έχω θέσει στην επίκαιρη ερώτηση, θα συνεχίσω να τα υποστηρίζω και επιμένω σ'αυτό για τον εξής απλούστατο λόγο. Μπορεί σήμερα να λέτε ότι ο κ. Κασμάς αναίρεσε αυτά που είπε ή εγώ δεν κατάλαβα καλά τι είπε. 'Ομως είναι γεγονός ότι η πολιτική σας, η οποία είναι ενταγμένη μέσα σε ένα γενικότερο πλαίσιο της Ευρωπαϊκής 'Ενωσης και της διαβόητης παγκοσμιοποίησης, οδηγεί τα πράγματα με μαθηματική ακρίβεια -αν δεν υπάρξει ανάσχεση αυτής της πορείας και αυτής της πολιτικής- σε συρρίκνωση, σε αποβιομηχάνιση και σε τελική ανάλυση σε κλείσιμο αυτής της μονάδας.
Μπορεί να μου λέτε σήμερα ότι πήραν αυξήσεις οι άνθρωποι εκεί. Δεν πρόκειται να αντιδικήσω σ'αυτό, γιατί εγώ έχω άλλα στοιχεία. Οι ίδιοι οι εργαζόμενοι μου δίνουν τα άλλα στοιχεία και προφανώς αυτοί ξέρουν καλύτερα το στομάχι τους απ'ό,τι εσείς.
Κλείνω, κύριε Πρόεδρε, με το εξής, απευθυνόμενος προς κάθε κατεύθυνση.  Βεβαίως σήμερα ενδεχόμενα από την απάντηση του Υφυπουργού να μην υπάρχει αντικείμενο αντιπαράθεσης μεταξύ μας, γιατί λέει "βεβαιώνω ότι...". Λέω όμως σε όλους να σκεφθεί ο καθένας μας τι πάει να πει η λέξη άνεργος.  Είναι ηθικό ζήτημα. Ρομαντικό στοιχείο στην αναμέτρηση εδώ μέσα δεν χωράει. Και όμως χωράει. Ας σκεφθούμε κάποια στιγμή τι πάει να πει ένας άνθρωπος να εργάζεται σήμερα και αύριο το πρωί να απολυθεί και να μην έχει ένα κομμάτι ψωμί.
Αυτό να υπολογίσετε. Και για όλα τα άλλα, που μου είπατε για τον κ. Κασμά, σας είπα "κοντός ψαλμός αλληλούια".
ΠΡΟΕΔΡΕΥΩΝ (Λουκάς Αποστολίδης): Ο κύριος Υφυπουργός έχει το λόγο. 
ΓΙΑΝΝΗΣ ΖΑΦΕΙΡΟΠΟΥΛΟΣ (Υφυπουργός Ανάπτυξης): Κύριε Πρόεδρε, "ου με πείσεις καν με πείσεις". Μα, τα πράγματα είναι αναμφίλεκτα. Είναι πραγματικότητα ότι δεν έχει συμβεί τίποτα από εκείνα τα οποία επικαλείται ο εκλεκτός συνάδελφος κ. Κωστόπουλος.
Πέραν, όμως αυτού ήθελα να σημειώσω ότι επισημαίνεται από τον κ.  Κωστόπουλο ότι πράγματι οι παραγγελίες, παραδείγματος χάρη του Πολεμικού Ναυτικού, αυξάνουν τις ανάγκες σε προσωπικό. Αυτό είναι αναμφισβήτητο. Η νέα προσπάθεια που γίνεται για την καλύτερη διάρθρωση της απασχόλησης κατατείνει στη διαπίστωση αυτών των αναγκών, ώστε αν χρειάζεται, να γίνουν και νέες προσλήψεις.
Δεύτερον, τα μέτρα που λαμβάνονται για την ανάπτυξη των εργασιών και τη διασφάλιση των δικαιωμάτων των εργαζομένων είναι: Πρώτον, η ανάθεση νέων σημαντικού ύψους συμβάσεων από το εξοπλιστικό πρόγραμμα των Ενόπλων Δυνάμεων.
Δεύτερον, η ανάπτυξη του τομέα των βιομηχανικών κατασκευών. Η αναπροσαρμογή της δραστηριότητας του Ναυπηγείου, μια αναπροσαρμογή, η οποία θα έχει αγαθές επιπτώσεις και στην αντιμετώπιση της ανεργίας, της υποαπασχόλησης και της κρίσης που υπάρχει σε επιχειρήσεις της ναυπηγοεπισκευαστικής ζώνης του Περάματος. Οι ευνοϊκές συνέπειες από τη λειτουργία των Ναυπηγείων του Σκαραμαγκά θα είναι επεκτατικές για το σύνολο της ναυπηγοεπισκευστικής βιομηχανίας.
Επίσης είναι αποφασισμένη η εκτέλεση ενός σημαντικού επενδυτικού προγράμματος ύψους δεκαέξι δισεκατομμυρίων (16.000.000.000) δραχμών, το οποίο θα εκσυγχρονίσει τα ναυπηγεία και θα τα καταστήσει εφάμιλα και ανταγωνιστικά των ευρωπαϊκών.
Ενθυμείστε ότι είχαμε συζητήσει την αδυναμία των ναυπηγείων να είναι ανταγωνιστικά τότε με το θέμα της επισκευής του "Super Fast" που είχε καεί.  Πρέπει να το καταστήσουμε ανταγωνιστικό. Θα γίνουν επενδύσεις για να εξασφαλιστεί αυτή η δυνατότητα.
Επίσης, πρέπει να σας πω ότι το μόνο θέμα που υπάρχει είναι η αναζήτηση δυνατότητας κάποιοι υποαπασχολούμενοι να επαναδραστηριοποιηθούν στην ειδικότητα του ελασματουργού συναρμολογητού με κίνητρα καινούρια, με μεγαλύτερο ημερομίσθιο κλπ., μέσα από την εφαρμογή της συλλογικής σύμβασης της ΠΟΕΜ και της συναίνεσης των εργαζομένων.
Η Κυβέρνηση έχει βαθιά συνείδηση του χαρακτήρα των ναυπηγείων Σκαραμαγκά και δεν ισχύει αυτό το δημοσίευμα που διατείνεται και το οποίο εσείς φέρατε στη Βουλή για μείωση των θέσεων απασχόλησης. 'Ολα αυτά ολοκληρώνουν ένα πλέγμα πρωτοβουλιών, που στο τέλος θα κατατείνει στην αύξηση της απασχόλησης. Να είστε βέβαιος γι' αυτό, κύριε συνάδελφε!  ΠΡΟΕΔΡΕΥΩΝ (Λουκάς Αποστολίδης): Τελευταία επίκαιρη ερώτηση είναι η τρίτη με αριθμό 647/15.2.2000 του Βουλευτή του Δημοκρατικού Κοινωνικού Κινήματος κ. Γεωργίου Ρόκου προς τον Υπουργό Γεωργίας, σχετικά με την υποχρεωτική ασφάλιση στις Ελληνικές Γεωργικές Ασφαλίσεις των πτηνοτροφικών και θερμοκηπιακών επιχειρήσεων κλπ.
H επίκαιρη ερώτηση του κ. Ρόκου σε περίληψη έχει ως εξής: "Σύμφωνα με το ν. 1790/88, άρθρο 1, συνεστήθη ο ΕΛΓΑ, στον οποίον κατά τα άρθρα 2, παράγραφοι 2 και 3, παράγραφος 1, υπόκειται σε υποχρεωτική ασφάλιση από φυσικό κίνδυνο (καταστροφές από χαλάζι, παγετό, χιόνι κλπ.) το σύνολο της γεωργοκτηνοτροφικής παραγωγής.
Επειδή, παρά τα ανωτέρω, καμία θερμοκηπιακή καλλιέργεια αλλά ούτε και οποιαδήποτε πτηνοτροφική επιχείρηση καλύπτονται από τέτοιου είδους κινδύνους: Ερωτάται ο κύριος Υπουργός: Γιατί να υπόκεινται σε υποχρεωτική καταβολή εισφορών στον ΕΛΓΑ οι κτηνοτρόφοι και οι θερμοκηπιακές επιχειρήσεις, ενώ δεν αποζημιώνονται για καμία καταστροφή, όπως προβλέπεται από τον παραπάνω νόμο".
Ο Υφυπουργός Γεωργίας κ. Φουντάς έχει το λόγο.
ΠΑΡΑΣΚΕΥΑΣ ΦΟΥΝΤΑΣ (Υφυπουργός Γεωργίας): Κύριε Πρόεδρε, η Διοίκηση του ΕΛΓΑ κατανοεί την ιδιαιτερότητα που παρουσιάζουν οι καλλιέργειες που αναπτύσσονται σε ελεγχόμενο περιβάλλον, με την έννοια ότι οι φυσικοί κίνδυνοι που απειλούν τις υπαίθριες καλλιέργειες είναι κατά μεγάλο ποσοστό ελεγχόμενοι στις υπό κάλυψη καλλιέργειες. Αποτέλεσμα αυτής της ιδιαιτερότητας είναι ότι η συχνότητα εμφάνισης ζημιογόνων αποτελεσμάτων από τα καλυπτόμενα ασφαλιστικά ζημιογόνα αίτια είναι πολύ μικρή.
'Εχοντας υπόψη όλα αυτά, ο ΕΛΓΑ μελετά διεξοδικά το θέμα. Πιστεύουμε ότι σε σύντομο χρονικό διάστημα θα υπάρχει ουσιαστική και μόνιμη λύση στο ζήτημα, που αφορά τόσο στη διαφοροποίηση των ασφαλίσιμων κινδύνων όσο και στην υποχρεωτικότητα της ασφάλισης των υπό ελεγχόμενες συνθήκες καλλιεργειών.
Θέλω να πληροφορήσω τον κύριο συνάδελφο ότι στα θέματα της ανταποδοτικότητας υπάρχει άνιση κατανομή των αποζημιώσεων μεταξύ των ασφαλισμένων και πιστεύουμε ότι το πρόβλημα αυτό θα επιλυθεί θετικά για τους ενδιαφερόμενους, διότι ήδη προωθείται μία διάταξη νόμου, την οποία μπορώ να σας αναφέρω, που ορίζει ότι οι πτηνοτροφικές, χοιροτροφικές και θερμοκηπιακές επιχειρήσεις -εκμεταλλεύσεις, των οποίων η παραγωγή αναπτύσσεται σε ελεγχόμενο περιβάλλον, οι εγκαταστάσεις των οποίων πληρούν όλες τις προβλεπόμενες από τους σχετικούς κανονισμούς προϋποθέσεις, εξαιρούνται κατόπιν σχετικής αίτησής τους από την υποχρεωτική ασφάλιση του άρθρου 3 παράγραφος 1, του ν. 1790/88.  Επομένως βρισκόμαστε σε τέτοια φάση και πιστεύω σύντομα να υλοποιηθεί, για να απαλλαγούν από το άγχος οι παραγωγοί.
ΠΡΟΕΔΡΕΥΩΝ (Λουκάς Αποστολίδης): Ο κ. Ρόκος έχει το λόγο.
ΓΕΩΡΓΙΟΣ ΡΟΚΟΣ: Κύριε Πρόεδρε, είναι θετική η απάντηση, υπό την έννοια ότι, τέλος-πάντων, μετά από πολλά χρόνια μπόρεσε να καταλάβει η Κυβέρνηση ότι εισπράττει χρήματα από ανθρώπους του αγροτικού τομέα, χωρίς να έχει αποδώσει ποτέ δραχμή.
Είναι γεγονός, κύριε Υπουργέ, και να σας πληροφορήσω, έτσι για να έχετε μια εικόνα τουλάχιστον, ότι οι ζημιές που έχουν γίνει στα θερμοκήπια στην περιοχή του Λαγκαδά, αλλά και σε μονάδες κτηνοτροφικές,  ήταν καταστροφικότατες και οι άνθρωποι αυτοί έχουν έρθει πια σε απόγνωση.           Οι δικαιολογίες που χρησιμοποιούσαν οι εκάστοτε επιτροπές που επισκέπτονταν ήταν αστείες.
Είναι γνωστό επίσης, κύριε Υπουργέ, εξάλλου και η ίδια η Ευρωπαϊκή 'Ενωση με προσφυγές που έχουν γίνει από το Συνεταιρισμό Αττικής κλπ., έχουν διαγνώσει ότι αυτό παράτυπα γίνεται. Αφού λέτε ότι θα τους απαλλάξετε, τουλάχιστον και αυτοί θα δουν με ποιο είδος και με ποιον τρόπο ασφάλισης, μια και το δικό μας κράτος έχει εγκαταλείψει αυτήν την ευθύνη, που θα έπρεπε να έχει, να ασφαλίζει ασθενείς κοινωνικές ομάδες  και επαγγέλματα και τα οδηγεί, ως φαίνεται, σε ιδιωτικές ασφαλίσεις.                Κάντε το τουλάχιστον τώρα, να ξέρουν και οι άνθρωποι, να πάνε να ασφαλιστούν σε ιδιωτικές ασφαλιστικές εταιρίες, γιατί διαφορετικά είναι καθημερινά σε αδιέξοδο και εκτεθειμένοι σε κινδύνους.
Να σας πω περιπτώσεις, κύριε Υπουργέ, να ξέρετε πώς δουλεύουν και οι υπηρεσίες σας, γιατί υπάρχει μια εγκύκλιος που εν μέρει δίνει τη δυνατότητα κάποιων ασφαλίσεων, αλλά έχει χρησιμοποιηθεί ως φαίνεται πελατειακά και σε κάποιες περιπτώσεις έχουν δοθεί αποζημιώσεις, σε κάποιες δεν έχουν δοθεί. Παραδείγματος χάρη, σε κτηνοτροφική μονάδα, η οποία είχε διακοπή ρεύματος με υπαιτιότητα της ΔΕΗ και δεν ειδοποιήθηκε ποτέ, καταστράφηκε ολοκληρωτικά, δεκαπέντε εκατομμύρια ζημιά. Τι να σου κάνει ένας αγρότης, όταν παθαίνει δεκαπέντε εκατομμύρια ζημιά; Σε άλλη περίπτωση μπήκε γεράκι, το οποίο δεν προβλέπεται, από την καμινάδα μέσα στην κτηνοτροφική μονάδα, τρομοκρατήθηκε το κτηνοτροφικό κοπάδι, συσσωρεύτηκε σε μια γωνία και ψόφησε και το πετούσαν με τους φορτωτές.  Καταλαβαίνετε ότι είναι τρομακτικές οι ζημιές.
Επίσης, σε μια ολόκληρη περιοχή του Προφήτη, που έχει θερμοκήπια, όσες ζημιές έχουν γίνει, δεν αποζημιώθηκε ούτε ένας, χαρακτηριστικά, μα ούτε ένας, κύριε Υπουργέ, παρ'όλο που κάποιες προβλέψεις είχατε κάνει εν τω μεταξύ, με βάση κανονισμό που είχατε φτιάξει το '98. Δεν αποζημιώθηκε ουδείς και αυτό πιστεύω ότι οφείλεται κυρίως στη λειτουργία και στον τρόπο που οι ίδιες οι υπηρεσίες σκέπτονται. Γιατί βλέπω και ένα διαβιβαστικό των υπηρεσιών προς τις υπηρεσίες του διευθυντή, που λέει ότι επιτρέπονται κάποιες αποζημιώσεις υλικών κατασκευής θερμοκηπίων, εφόσον δεν υπάρχει αντικειμενικά η δυνατότητα από μέρους του παραγωγού να αντιμετωπίσει την κατάσταση που διαμορφώθηκε. Το αφήνει, δηλαδή, στην κρίση των υπαλλήλων. Μηδέν.
ΠΡΟΕΔΡΕΥΩΝ (Λουκάς Αποστολίδης): Ο κύριος Υπουργός έχει το λόγο. 
ΠΑΡΑΣΚΕΥΑΣ ΦΟΥΝΤΑΣ (Υφυπουργός Γεωργίας): Κύριε Πρόεδρε, θέλω να πληροφορήσω κι εγώ τον κύριο συνάδελφο ότι τον τελευταίο χρόνο που είμαι στο Υπουργείο, έχω δεχθεί κατ' επανάληψη αιτήματα τέτοιων παραγωγών, που δεν καλύπτονται στο σύνολό τους ή καλύπτονται εν μέρει ή και καθόλου από τον ΕΛΓΑ, να δημιουργηθεί αυτή η υπηρεσία που σας λέω, να ψηφίσουμε αυτήν τη διάταξη, ούτως ώστε να μπορούν να επιλέγουν τον ασφαλιστικό τους φορέα, για να λυθεί το πρόβλημα. Διότι πράγματι είναι ένα πρόβλημα υπαρκτό.
Ευχαριστώ πολύ, κύριε Πρόεδρε.
ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, ολοκληρώθηκε η συζήτηση των επικαίρων ερωτήσεων.
ΠΡΟΕΔΡΕΥΩΝ (Λουκάς Αοπστολίδης): Κύριοι συνάδελφοι, εισερχόμαστε στην ημερήσια διάταξη των ΕΠΕΡΩΤΗΣΕΩΝ Θα συζητηθεί η υπ' αριθμόν 31/14-2-2000 επερώτηση των Βουλευτών της Νέας Δημοκρατίας κυρίων Αθανασίου Κονταξή, κ. Παρθένας Φουντουκίδου, Νικολάου Κατσαρού, Θεοδώρου Πασσαλίδη, Ευάγγελου Μπασιάκου, Ηλία Βεζδρεβάνη, Σταύρου Παπαδόπουλου, Γεωργίου Καρασμάνη, Αθανασίου Δαβάκη, Θεόφιλου Λεονταρίδη, Σάββα Τσιτουρίδη και Σταύρου Δήμα, σχετικά με την πολιτική της Κυβέρνησης για τη στήριξη του αγροτικού τομέα, αρμοδιότητας του Υπουργείου Γεωργίας.
Από μέρους της Νέας Δημοκρατίας ορίζεται ως Κοινοβουλευτικός Εκπρόσωπος ο κ. Τσιτουρίδης. Από μέρους του Συνασπισμού ορίζεται ως Κοινοβουλευτικός Εκπρόσωπος ο κ. Αποστόλου. Και από μέρους του ΔΗ.Κ.ΚΙ.  ορίζεται ως Κοινοβουλευτικός Εκπρόσωπος ο κ. Ρόκος.
Ο κ. Αθανάσιος Κονταξής έχει το λόγο.
ΕΥΑΓΓΕΛΟΣ ΜΠΑΣΙΑΚΟΣ: Μπορούμε να αλλάξουμε τη σειρά; ΠΡΟΕΔΡΕΥΩΝ (Λουκάς Αποστολίδης): 'Οπως θέλετε, κύριε Μπασιάκο, αρκεί να υπάρχουν, για να γίνει αλλαγή σειράς.
ΕΥΑΓΓΕΛΟΣ ΜΠΑΣΙΑΚΟΣ: Θα προτάξουμε δευτερολογία.
ΠΡΟΕΔΡΕΥΩΝ (Λουκάς Αποστολίδης): 'Οχι, δε γίνεται να προτάξετε δευτερολογία. Να αλλάξετε, ναι.
Ορίστε, κύριε Κονταξή, έχετε το λόγο.
ΑΘΑΝΑΣΙΟΣ ΚΟΝΤΑΞΗΣ: Κύριοι συνάδελφοι, πραγματικά χάθηκαν είκοσι χρυσά χρόνια από της εντάξεώς μας στην ΕΟΚ, με τις κυβερνήσεις του ΠΑ.ΣΟ.Κ. και ο αγροκτηνοτροφικός κόσμος βρίσκεται σε απόγνωση και τραγική κατάσταση.
Αν βγάλουμε τα τρία χρόνια κυβερνήσεως Μητσοτάκη, από το 1981, που ενταχθήκαμε στην ΕΟΚ, είσθε εσείς κυβέρνηση και η αντιαγροτική σας πολιτική είναι χαρακτηριστική σε όλους τους τομείς. Αυτό έγινε γιατί οι Πρωθυπουργοί Παπανδρέου και Σημίτης και οι αρμόδιοι Υπουργοί τους άφησαν και πέρασαν αναξιοποίητες οι τεράστιες αναπτυξιακές δυνατότητες, που παρείχε το καθεστώς της πλήρους και ισοτίμου εντάξεώς μας στην ΕΟΚ, έργο αποκλειστικό -η ένταξή μας στην ΕΟΚ- της Νέας Δημοκρατίας και για να είμαστε δίκαιοι και ειλικρινείς του Κωνσταντίνου Καραμανλή.
Αντιθέτως, άλλες χώρες της Ευρωπαϊκής 'Ενωσης, ακόμη και αυτές που εντάχθηκαν στην ΕΟΚ μετά από εμάς και με δική μας ψήφο, αν και ήταν πιο καθυστερημένες από εμάς, κατάφεραν να αξιοποιήσουν τις δυνατότητες, που τους παρείχε η ΕΟΚ. 'Ετσι βελτίωσαν τις δομές και την ανταγωνιστικότητα του αγροτικού τομέα τους εν όψει των επερχομένων αλλαγών, ώστε να μπορέσει αυτός ο τομέας να ανταπεξέλθει στο διεθνή ανταγωνισμό και τις μεταβολές της ευρωπαϊκής αγροτικής πολιτικής.
Το μόνο για το οποίο ενδιαφέρθηκε το ΠΑ.ΣΟ.Κ. ήταν η δημιουργία ορισμένων ανωτέρων και ανωτάτων διοικητικών θέσεων σε ορισμένους νεοϊδρυόμενους οργανισμούς, εκτροφείο στελεχών του ΠΑ.ΣΟ.Κ. -και να μην αναφέρω μία περίπτωση, που αφορά την εκλογική μου περιφέρεια, στην 'Αρτακαι αυτό είχε ως αποτέλεσμα τη φτώχεια όλων των αγροτών. Αυτοί που πλούτισαν ήταν μόνο, κύριοι Υπουργοί του ΠΑ.ΣΟ.Κ., αυτοί οι διοικητικοί υπάλληλοι οι οποίοι παίρνουν παχυλοτάτους μισθούς, ανερχόμενους σε εκατομμύρια και μάλιστα, όπως θα αναφερθεί κατωτέρω από τους συναδέλφους, πολλοί από αυτούς τους οργανισμούς ούτε καν λειτουργούν και όμως αυτοί οι άνθρωποι αμείβονται με εκατομμύρια μηνιαίως και κάθονται.
Η Νέα Δημοκρατία με ένα πλέγμα σαφών και συγκεκριμένων μέτρων, τα οποία θα αρχίσουν να λαμβάνονται αμέσως μετά τις βουλευτικές εκλογές, κάνοντας οικονομία, εξαλείφοντας τις σπατάλες, τη διαφθορά, την κακοδιοίκηση, την κατασπατάληση και καταλήστευση της δημόσιας περιουσίας, (παραδείγματος χάρη ΕΑΣ, Ολυμπιακή Αεροπορία, ΟΣΕ κλπ., με τρισεκατομμύρια), θα διορθώσει αυτήν την κατάσταση και θα δώσει στους αγροκτηνοτρόφους μας τη θέση που τους πρέπει, που τους αρμόζει.
Ποια είναι η κατάσταση για τους αγρότες μας, κύριοι Υπουργοί του ΠΑ.ΣΟ.Κ.; Δεν το λέμε εμείς, το λέει η EUROSTAT. Τα μηνύματα που έρχονται από αυτήν, την πλέον αξιόπιστη και έγκυρη πηγή, τη Στατιστική Υπηρεσία της Ευρωπαϊκής Ενώσεως, την EUROSTAT, είναι χαρακτηριστικά. Λέει ότι μετά τη γνωστοποίηση της μείωσης του πραγματικού αγροτικού εισοδήματος του 'Ελληνα αγρότη κατά 2% το 1999 και κατά 8% τα τελευταία τρία χρόνια, ανακοινώθηκε και η μείωση κατά 5% στις πραγματικές αγροτικές τιμές σε σχέση με το 1998.
Η πολιτική για την αγροτική ανάπτυξη πρέπει, κύριοι Υπουργοί του ΠΑ.ΣΟ.Κ., να είναι δυναμική και όχι γραφειοκρατική και αμυντική.
Η Ευρώπη προστατεύεται από τα μεταλλαγμένα προϊόντα, κύριοι Υπουργοί του ΠΑ.ΣΟ.Κ. Εμείς εδώ στην Ελλάδα, τι κάνουμε σε αυτόν τον τομέα; Η Ευρώπη φτιάχνει τις δικές της δομές και υποδομές για να αντιμετωπίσει τον διεθνή ανταγωνισμό. Εμείς τι κάνουμε; Μόνο προεκλογικές δήθεν εξαγγελίες που δεν τηρούνται, με οργανισμούς που δεν λειτουργούν.
Το 1981, κύριοι Υπουργοί της Γεωργίας, όταν μπήκαμε στην ΕΟΚ ικανοποιούνταν όλοι οι όροι του Μάαστριχτ. Τώρα επί ΠΑ.ΣΟ.Κ., δεν μπορέσαμε να ενταχθούμε στην ΟΝΕ. Το μόνο κράτος που δεν εντάχθηκε στην ΟΝΕ, αν και θέλαμε, είναι το δικό μας. Και τώρα, αν θα ενταχθούμε -και θα ενταχθούμε, πιστεύω- θα ενταχθούμε μόνο για λόγους πολιτικούς και η σύγκλιση είναι ονομαστική, δεν είναι πραγματική. Μία στις τέσσερις οικογένειες, κύριοι Υπουργοί του ΠΑ.ΣΟ.Κ., ζουν κάτω από τα όρια της φτώχειας. 'Εντεκα ελληνικές περιφέρειες είναι μέσα στις φτωχότερες της Ευρωπαϊκής Ενώσεως και εσείς τις καταντήσατε σε αυτό το σημείο. Μάλιστα η 'Ηπειρος είναι, δυστυχώς, μία από αυτές τις φτωχές περιοχές.
Η ανεργία το 1980 από 3,5% που ήταν τότε, τώρα έχει φθάσει στο 11,6% κατά τα επίσημα στοιχεία. 'Ενας στους δύο νέους είναι άνεργος. Τα περισσότερα αγροτικά προϊόντα, ακόμη και οι ονομαστικές τιμές παραγωγού είναι σήμερα χαμηλότερες από εκείνες του 1993. Τα τελευταία τέσσερα χρόνια το αγροτικό εισόδημα, κύριοι Υπουργοί, μειώθηκε κατά 12%. Είναι έργο δικό σας αποκλειστικά και μόνο.
Το έλλειμμα στο γεωργικό ισοζύγιο υπερδιπλασιάστηκε σε δύο χρόνια.  Από εκατόν πενήντα ένα δισεκατομμύρια (151.000.000.000) το 1996, έφθασε τα τριακόσια εξήντα δισεκατομμύρια (360.000.000.000) το 1998. Αυτά είναι τα κατορθώματά σας και επειδή στην περιοχή στην οποία εκλέγομαι στο Νομό 'Αρτης έχουμε τρομερό πρόβλημα με τα εσπεριδοειδή, θα σας πω το εξής: Μέσα στις πολλές αποτυχίες των κυβερνήσεων του ΠΑ.ΣΟ.Κ. εντάσσεται και η οριστική απόρριψη από την επιτροπή της Ευρωπαϊκής Ενώσεως, τον Ιούνιο του 1999, επί Κυβερνήσεως ΠΑ.ΣΟ.Κ., του προγράμματος αναδιαρθρώσεως, εκατόν σαράντα έξι χιλιάδων στρεμμάτων εσπεριδοειδών. Και αυτό το καταφέρατε, κύριε Υπουργέ. Η κυβέρνηση της Νέας Δημοκρατίας, όμως, αμέσως μετά τη συγκρότησή της, θα καταβάλει προσπάθεια για την επαναφορά προς συζήτηση του προγράμματος αναδιαρθρώσεως των εσπεριδοειδών, τη μία από τις βασικές λύσεις για το μέγα αυτό θέμα, που υπεύθυνα απώλεσε και η τελευταία κυβέρνηση του ΠΑ.ΣΟ.Κ.
Παράλληλα θα ζητήσει από την Ευρωπαϊκή 'Ενωση, κύριε Υφυπουργέ του ΠΑ.ΣΟ.Κ., τη βελτίωση της κοινής οργάνωσης αγοράς των οπωροκηπευτικών, εκθέτοντας τα ζωτικά προβλήματα που αντιμετωπίζει αυτός ο κλάδος.
Τέλος, στον τομέα αυτόν πρέπει να γνωρίζετε, όπως έχει δηλώσει επανειλημμένως ο Αρχηγός της Νέας Δημοκρατίας, Κώστας Καραμανλής και μάλιστα και χθες στα Ιωάννινα, ότι ο ίδιος προσωπικά θα παραστεί στα αρμόδια όργανα της Ευρωπαϊκής Ενώσεως, μαζί με τον αρμόδιο Υπουργό Γεωργίας, για να υπερασπιστεί τα αγροτικά θέματα, τα οποία φέρατε σε πολύ άσχημο σημείο. Εκεί τα φθάσατε, εκεί τα καταντήσατε.
'Οπως σας είπα προηγουμένως, η Κυβέρνηση του ΠΑ.ΣΟ.Κ., ακόμη και διά στόματος του Πρωθυπουργού και φυσικά των Υπουργών Γεωργίας, εξαγγέλλει κατά καιρούς και κατά διαστήματα, ανάλογα με τις εκλογικές συγκυρίες, είτε βουλευτικές εκλογές είτε ευρωεκλογές, είτε δημοτικές και νομαρχιακές εκλογές, διάφορα ασύνδετα και αποσπασματικά μέτρα, δήθεν ανακουφίσεως των αγροτών, από την τραγική οικονομική κατάσταση, που εσείς τους έχετε οδηγήσει. 'Ομως, παραμένει στις εξαγγελίες και τίποτα πλέον αυτού.
Ο αγροτικός τομέας, κύριοι Υπουργοί του ΠΑ.ΣΟ.Κ., είναι ένας από τους πλέον αποτυχημένους των κυβερνήσεων του ΠΑ.ΣΟ.Κ.
Παρά το γεγονός ότι έχει παρέλθει πολύς χρόνος, τόσο από την ψήφιση των διαφόρων πολυδιαφημισμένων νόμων που θα άλλαζαν δήθεν, κατά την άποψη της Κυβερνήσεως σας, την όλη κατάσταση στον αγροτικό τομέα, όσο και από τις διάφορες εξαγγελίες μέτρων, τίποτε από αυτά δεν έγινε.
Η Νέα Δημοκρατία πιστεύει ότι ο αγροτικός κόσμος εξαπατήθηκε και συνεχίζει να εξαπατάται, κατά τον χειρότερο τρόπο από την Κυβέρνηση Σημίτη, η οποία δεν έχει υλοποιήσει ουσιαστικά σχεδόν κανένα μέτρο από όσα μέχρι σήμερα έχει εξαγγείλει ή έχει νομοθετήσει.
Η όλη δραστηριότητα της Κυβερνήσεως είναι να εκδίδει διάφορα πολυτελή ιλουστρασιόν φυλλάδια για δήθεν ανύπαρκτα έργα, για δήθεν ανύπαρκτες ικανοποιήσεις αιτημάτων.
Και επειδή, για να πάμε στην 'Αρτα, περνάμε από τη γέφυρα Ρίου-Αντιρρίου, κύριοι Υπουργοί του ΠΑΣΟΚ, θα αναφέρω το χαρακτηριστικότατο παράδειγμα. Στην τηλεόραση σε μια διαφήμιση εμφανίζεται ότι η γέφυρα Ρίου-Αντιρρίου έχει κτιστεί και ότι κυματίζει από κάτω η θάλασσα. Αυτή είναι η μεγαλύτερη πολιτική απάτη. Για όνομα του Θεού, δεν έχετε καθόλου φραγμούς; Βεβαίως εσείς στηρίζεσθε στο ότι από την Κρήτη, από τα νησιά του Αιγαίου, από τη Μακεδονία και τη Θράκη δεν ξέρουν τι γίνεται με την γέφυρα Ρίου-Αντιρρίου, αλλά οι Ηπειρώτες και οι Αιτωλοακαρνάνες που περνάνε από εκεί ή οι Πελοποννήσιοι δεν βλέπουν αυτήν την πολιτική απάτη; Μάλιστα κάποιος μου είπε προ μισής ώρας -και δεν ξέρω αν είναι ακριβές αυτό, κύριοι Υπουργοί του ΠΑΣΟΚ- ότι ένα λεωφορείο που πήγαινε από την Αθήνα για το Αγρίνιο έπεσε μέσα στη θάλασσα εκεί στο Ρίο-Αντίρριο γιατί νόμιζε ότι υπήρχε η γέφυρα! Βεβαίως ο οδηγός του θα ήταν ΠΑΣΟΚ και πίστεψε στις εξαγγελίες, γιατί κανείς άλλος δεν πιστεύει. Μόνο κάποιας νοητικής στάθμης ΠΑΣΟΚτζήδες μπορούν να πιστέψουν κάτι τέτοιο για τη γέφυρα.
ΠΑΡΑΣΚΕΥΑΣ ΦΟΥΝΤΑΣ (Υφυπουργός Γεωργίας): Είναι σοβαρά πράγματα αυτά, κύριε συνάδελφε; 
ΑΘΑΝΑΣΙΟΣ ΚΟΝΤΑΞΗΣ: Αν είναι σοβαρά πράγματα αυτά, κύριε Υφυπουργέ,  εξαρτάται από εσάς που κοιτάζετε να εξαπατήσετε και στον τομέα αυτόν τον ελληνικό λαό. Λέτε ότι υπάρχει η γέφυρα Ρίου-Αντιρρίου. Για όνομα του Θεού! Πού βρισκόμαστε; Δεν υπάρχει κάποια ντροπή; 'Ερχομαι στην Εγνατία. Από τα εφτακόσια, περίπου, χιλιόμετρα έχουν γίνει τα πενήντα τέσσερα μόνο και πήγε ο Πρωθυπουργός στη Θράκη και έκανε εγκαίνια και παραεγκαίνια και φωτογραφίες και κόντρα φωτογραφίες. Δείχνει η τηλεόραση διάφορους δρόμους και αναρωτιέται ο άλλος πού βρίσκεται, στην Αμερική; Πραγματικά και εγώ λέω "μα, πού είναι αυτοί οι δρόμοι που δείχνει η τηλεόραση"; Δεν τους έχω δει ποτέ και έχω γυρίσει όλη την Ελλάδα. Είναι κατάσταση αυτή; Για όνομα του Θεού! Ειδικότερα στους διάφορους οργανισμούς, κύριοι Υπουργοί του ΠΑΣΟΚ, έχουμε την εξής κατάσταση.
Οργανισμός Επαγγελματικής Εκπαιδεύσεως Καταρτίσεως και Απασχολήσεως: Η ίδρυση του οργανισμού αυτού ψηφίστηκε το 1997, όμως δεν έχει ακόμα αρχίσει η λειτουργία του παρά το γεγονός ότι τόσο το διοικητικό συμβούλιο όσο και ο διευθύνων σύμβουλος έχουν από καιρό διοριστεί και φυσικά πληρώνονται με εκατομμύρια. Από ποιον; 'Οχι από την τσέπη κάποιου από τους Υπουργούς, αλλά από τη φορολογία του ελληνικού λαού και από χρήματα που παίρνουμε από την Ευρωπαϊκή 'Ενωση στην οποία ενταχθήκαμε -το επαναλαμβάνω- μόνο από τη Νέα Δημοκρατία και όχι από το ΠΑΣΟΚ που τότε ήταν κάθετα αντίθετο.
Και εδώ τίθενται συγκεκριμένα ερωτήματα, τα οποία αναφέρουμε στην επερώτησή μας.
Πότε διορίστηκε, κύριοι Υπουργοί του ΠΑΣΟΚ, το διοικητικό συμβούλιο και ο διευθύνων σύμβουλος; Σε ποιες ενέργειες έχουν προχωρήσει μέχρι σήμερα; 'Εχουν διοριστεί οι γενικοί διευθυντές; Ποιες είναι οι παντός είδους αμοιβές αυτών καθώς και εκείνες των άλλων στελεχών και υπαλλήλων του οργανισμού; 'Εχουν ολοκληρωθεί όλες οι απαραίτητες ενέργειες, παραδείγματος χάρη, έκδοση υπουργικών αποφάσεων, σύσταση δεκαπενταμελούς εκπαιδευτικής επιτροπής κλπ.; Γιατί δεν έχει αρχίσει ακόμα η λειτουργία αυτού του οργανισμού; Προβλέπεται η έναρξη λειτουργίας του πριν από τις εκλογές; Είναι σαφή τα ερωτήματα.
Δεύτερον, μιλάτε για μέτρα για τους νέους αγρότες. Η προώθηση του θέματος έχει περιοριστεί από το 1997, που δημοσιεύθηκε ο σχετικός νόμος, ο 2520/97, μόνο στη χορήγηση της κοινοτικής ενισχύσεως, ενώ σε ό,τι αφορά τα εθνικά μέτρα τίποτα δεν έχει γίνει. Τα εθνικά μέτρα ορίζονται στα άρθρα 2, 3, 4 και 5 του νόμου αυτού.
Τίθενται σαφή ερωτήματα: Πότε άρχισε η εφαρμογή των μέτρων που αναφέρονται στα άρθρα 2, 3, 4 και 5 του ν. 2520/97; Πόσοι έχουν επωφεληθεί απ' αυτά τα μέτρα; Σε τι ύψος ανέρχεται η σχετική δημοσιονομική δαπάνη για όσους ενετάχθησαν; Προβλέπεται η εντατικοποίηση αυτής της προσπάθειας για όσο καιρό ακόμη είναι το ΠΑΣΟΚ στην εξουσία, για ένα-ενάμιση μήνα; Μέτρα για τη βελτίωση και την ανάπτυξη της κτηνοτροφίας. Σύμφωνα με το άρθρο 33, παράγραφος α' του ν. 2538/97, λαμβάνονται και εθνικά μέτρα για τη βελτίωση, ανάπτυξη και στήριξη της κτηνοτροφίας της χώρας μας, εφόσον δεν υπάρχουν οι αντίστοιχες κοινοτικές πράξεις.
Μέχρι σήμερα η Κυβέρνηση του ΠΑΣΟΚ έχει αγνοήσει επιδεικτικά τον τομέα της κτηνοτροφίας. Και όχι μόνο δεν έλαβε εθνικά μέτρα, αλλά και τα ανάλογα κοινοτικά λαμβάνονται με πολύ μεγάλη καθυστέρηση. Και ερωτάται: Ποια εθνικά μέτρα έχουν ληφθεί για την ανάπτυξη της κτηνοτροφίας στα πλαίσια του άρθρου 33 παράγραφος α' του ν. 2538/197, κύριε Υπουργέ; Κανένα.
Σύσταση νέων οργανισμών και κατάργηση υφισταμένων. Με το ν. 2637/98 συστήνονται ο Οργανισμός Πιστοποίσης Λογαριασμών, ο ΟΠΙΛΟΝ, ο Οργανισμός Πληρωμών και Ελέγχου Κοινοτικών Ενισχύσεων και εγγυήσεων προς συνεταιρισμούς, ο οργανισμός πιστοποιήσεως και επιβλέψεως γεωργικών προϊόντων. Συγχρόνως καταργούνται η Γενική Διεύθυνση Διαχειρίσεως Αγορών Γεωργικών Προϊόντων, η ΙΔΑΓΕΠ και έπειτα ΔΙΔΑΓΕΠ, καθώς και οι Οργανισμοί Καπνού, Βάμβακος και Ελαιολάδου. Παρά το ότι έχουν παρέλθει έκτοτε δεκαοκτώ ολόκληροι μήνες, περίπου δύο χρόνια, η λειτουργία των νέων οργανισμών δεν έχει αρχίσει ακόμη, ενώ παράλληλα οι παλιοί οργανισμοί που θα κατηργούντο, δεν έχουν καταργηθεί, αλλά λειτουργούν. Για το λειτουργούν, βέβαια είναι τρόπος του λέγειν. Κάθονται υπάλληλοι εκεί και πληρώνονται εκατομμύρια.
Γιατί αυτούς κύριοι Υπουργοί του ΠΑΣΟΚ τους πληρώνουμε; Με συγχωρείτε  πάρα πολύ, αλλά υπάρχουν ευθύνες, όπως πιστεύω, και αστικές και ποινικές.  Πρέπει κάποτε στην πατρίδα μας να ισχύσει ο νόμος. Δηλαδή επειδή είναι χρήματα του δημοσίου, επειδή είναι χρήματα δικά μας, τα σπαταλούμε; Κύριε Υπουργέ, που κοιτάτε έτσι, δεν αφορά προσωπικά εσάς. Αφορά τους Υπουργούς του ΠΑΣΟΚ, που νομίζουν ότι είναι ιδιοκτησία τους το κράτος και ότι μπορούν να κάνουν ότι θέλουν. Δεν μπορεί να κάνει κανείς ό,τι θέλει.  Σε αυτούς τους οργανισμούς, δεν αναφέρω ονόματα, υπάρχουν υπάλληλοι, πρόεδροι των οργανισμών αυτών, που κάθονται κύριε Υπουργέ. Το ξέρετε.  Γιατί να πληρώνονται; Δεν αντέχω να πληρώνω άλλο χρήματα σε ανθρώπους που κάθονται. Ο φορολογούμενος δεν αντέχει.
Τίθενται τα ερωτήματα και είναι σαφή: Πότε διορίστηκαν τα υψηλόβαθμα αυτά στελέχη των οργανισμών αυτών που είπα προηγουμένως; Ποιες είναι οι παντός είδους αμοιβές τους, καθώς και αυτών που προσελήφθησαν και θα προσληφθούν; Τι ενέργειες έχουν γίνει μέχρι σήμερα για τη λειτουργία καθενός από αυτούς τους οργανισμούς; Τι ενέργειες απαιτούνται ακόμη; Θα λειτουργήσουν οι οργανισμοί πριν από τις εκλογές; Για ποιο λόγο αξιόλογα στελέχη που έχουν αποσπαστεί στους νέους αυτούς οργανισμούς, αηδιασμένα επέστρεψαν στις παλιές τους θέσεις, γιατί βλέπουν ότι κάθονται και δεν θέλουν να πληρώνονται τσάμπα; 
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Να μου πείτε γιατί το λέτε. 
ΑΘΑΝΑΣΙΟΣ ΚΟΝΤΑΞΗΣ: Υπάρχουν κύριε Υπουργέ. Οι Οργανισμοί Βάμβακος, Καπνού και Ελαιολάδου λειτουργούν; 
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Φυσικά.
ΑΘΑΝΑΣΙΟΣ ΚΟΝΤΑΞΗΣ: Δεν τους καταργήσατε; Τι λέτε φυσικά.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): 'Οχι.
ΑΘΑΝΑΣΙΟΣ ΚΟΝΤΑΞΗΣ: Μα καταργήθηκαν οι οργανισμοί κύριε Υπουργέ... 
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Δεν έχουν καταργηθεί. 
ΑΘΑΝΑΣΙΟΣ ΚΟΝΤΑΞΗΣ: ...εκτός εάν εσείς ως νέος Υπουργός καταργήσατε το νόμο του προηγούμενου Υπουργού. Αυτή είναι η κατάσταση κύριε Υπουργέ.  Για δείτε το λίγο, σας παρακαλώ. Υπάρχουν όμως και καταργήθηκαν...  
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Με όλο το σεβασμό που σας έχω κύριε Κονταξή, θέλω να μου πείτε ποιοι είναι αυτοί που έφυγαν. 
ΑΘΑΝΑΣΙΟΣ ΚΟΝΤΑΞΗΣ: Ο οργανισμός καπνού λειτουργεί; Αφού καταργήθηκε με νόμο, γιατί λειτουργεί; Είστε αντίθετος με την αγροτική πολιτική του προηγούμενου Υπουργού; Είναι Κυβέρνηση αυτή; 
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Θα σας απαντήσω, αλλά θέλω τα ονόματα.
ΑΘΑΝΑΣΙΟΣ ΚΟΝΤΑΞΗΣ: Σε λίγο τελειώνω και θα έχετε όλο το χρόνο να μου απαντήσετε.
'Αλλο θέμα, η έγκαιρη καταβολή αποζημιώσεων του ΕΛΓΑ. Το ΠΑΣΟΚ, ελλείψει δικού του προγράμματος, αποφάσισε επιτέλους, έπειτα από καθυστέρηση πέντε ετών να υιοθετήσει αποσπασματικά μερικά από τα μέτρα της Νέας Δημοκρατίας τα οποία είχε περιλάβει σε συγκεκριμένα και σαφή προγράμματά της η Νέα Δημοκρατία, τα οποία είχε εξαγγείλει από το 1994, όπως η έγκαιρη καταβολή αποζημιώσεων και επιδοτήσεων.
Βεβαίως, πέραν της δεσμεύσεως του κ. Σημίτη για άμεση καταβολή του 50% της αποζημιώσεως του ΕΛΓΑ από τις αρχές του 2000, η πρότασή του παραμένει ασαφής. 'Ομως ούτε και αυτή η ασαφής δέσμευση πραγματοποιήθηκε μέχρι σήμερα και μάλιστα παραμένουν ακόμη απλήρωτοι οι ζημιωθέντες παραγωγοί από τις αρχές του έτους 1999. 'Εχει περάσει ένας χρόνος τώρα. Ο ΕΛΓΑ μάλιστα γνωστοποίησε ότι το μέτρο αυτό θα εφαρμοστεί στο μέλλον, γιατί τώρα είναι σε πιλοτική εφαρμογή. Δεν είπε αυτό "πιλοτική εφαρμογή" ο κ. Σημίτης. Θα πρέπει να εφαρμοστεί πλήρως, όχι πειραματικά.
Τα ερωτήματα είναι σαφή. Γιατί δεν ενημερώνεται επίσημα ο αγροτικός πληθυσμός ότι η εξαγγελία του Πρωθυπουργού για άμεση καταβολή του 50% της αποζημιώσεως του ΕΛΓΑ δεν πρόκειται να εφαρμοστεί από την Κυβέρνηση του ΠΑΣΟΚ πριν από τις εκλογές; Θα εξοφληθούν πριν απ' τις εκλογές οι δηλωθέντες του 1999; Φυσικά όχι.
Μητρώο νέων αγροτών. Από το 1994 η Κυβέρνηση του ΠΑΣΟΚ είχε εξαγγείλει τη δημιουργία ενός μητρώου αγροτών, το οποίο θα αποτελούσε πολύτιμο εργαλείο, όπως είχε πει χαρακτηριστικά τότε, στην εφαρμογή της αγροτικής πολιτικής. Μάλιστα τούτο είχε συνδεθεί με την ολοκληρωμένη εφαρμογή του μέτρου επιδοτήσεως του πετρελαίου για αγροτική χρήση.
Το εν λόγω μητρώο, ύστερα από πολλές περιπέτειες, έγινε κατορθωτό να ολοκληρωθεί μέσα στο 1997. Αντί όμως για πολύτιμο εργαλείο, όπως είχατε πει, κατέληξε σε μια στατιστική έρευνα, δεδομένου ότι μέχρι σήμερα ουδεμία ουσιαστική εφαρμογή έχει γίνει, ενώ παράλληλα παραμένει ένα στατικό στοιχείο, χωρίς δυνατότητα ουσιαστικής εξελίξεως και συμπληρώσεώς του.
Πρόσφατα δημοσιοποιήθηκε ότι η ΠΑΣΕΓΕΣ ανέλαβε και πάλι την ενεργοποίηση του Μητρώου Αγροτών, με σημαντική βέβαια επιβάρυνση του δημοσίου. Η Νέα Δημοκρατία στο θέμα αυτό λέει ότι εντός τετραετίας θα υπερδιπλασιάσει τον αριθμό των νέων αγροτών.
Τίθεται τώρα το ερώτημα. Γιατί έμενε ανενεργό το μητρώο για δύο ολόκληρα χρόνια; Δεν γνώριζε το Υπουργείο ότι η μη συνεχής ενημέρωση του μητρώου το αχρηστεύει και το καθιστά ανίκανο να εκτελέσει τον σκοπό για τον οποίο έγινε και πως τα όσα εκατομμύρια δαπανήθηκαν μέχρι τώρα πάνε χαμένα; Σε ποιες ενέργειες θα προχωρήσει τώρα η ΠΑΣΕΓΕΣ; Σε τι ύψος προσδιορίστηκε η συνολική δαπάνη και η αμοιβή της ΠΑΣΕΓΕΣ; Δεν μπορώ να καταλάβω, κύριε Υπουργέ -και τελειώνω μ'αυτό- πώς είναι δυνατόν να διαχειρίζεσθε όλους τους τομείς, όχι μόνο τον αγροτικό τομέα, όπως είπα προηγουμένως, σαν να είναι ιδιοκτησία σας. Δεν μπορείτε, δεν δικαιούσθε. Είστε υποχρεωμένοι να διαχειρίζεστε τα κοινά, όπως και τα δικά σας ατομικά.
Πιστεύω απόλυτα ότι στις εκλογές που θα γίνουν σε ενάμιση περίπου μήνα, ο αγροτικός πληθυσμός, αλλά και όλος ο ελληνικός λαός, θα σας δώσει την απάντηση που σας πρέπει. 'Ηδη τα μηνύματα σας έρχονται, γι' αυτό τις ψεύτικες δημοσκοπήσεις το ΠΑΣΟΚ τις περιορίζει μόνο στην Αττική. Αλλά Πρωθυπουργός δεν βγαίνει μόνο για την Αττική, αλλά σε όλη την Ελλάδα. Και το μήνυμα απ'όλη την Ελλάδα το ξέρετε, γι'αυτό τώρα επισκέπτεσθε τους νομούς, ενώ τους είχατε εγκαταλείψει τόσο μεγάλο χρονικό διάστημα.  Πιστεύω να είναι η τελευταία επερώτηση, κύριοι Υπουργοί του ΠΑΣΟΚ, γι' αυτό δεν είμαστε τόσο πολύ σκληροί. Θάχετε τη στεναχώρια που θα χάσετε, τουλάχιστον να μη σας στεναχωρούμε πιο πολύ και εμείς.
ΠΡΟΕΔΡΕΥΩΝ (Λουκάς Αποστολίδης): Η επόμενη κυβέρνηση που θα δώσει ο λαός. Τώρα το ποια θα είναι...
ΑΘΑΝΑΣΙΟΣ ΚΟΝΤΑΞΗΣ: Ακριβώς. Εσείς όμως, είστε Πρόεδρος...
ΠΡΟΕΔΡΕΥΩΝ (Λουκάς Αποστολίδης): Λέω, η επόμενη κυβέρνηση. Δεν είπα ποια κυβέρνηση. 'Ασχετα από το τι θέλω εγώ.
ΑΘΑΝΑΣΙΟΣ ΚΟΝΤΑΞΗΣ: Βεβαίως, προέρχεσθε από το ΠΑΣΟΚ. Αυτό δεν το ξεχνάτε, και είναι και εκλογές.
ΠΡΟΕΔΡΕΥΩΝ (Λουκάς Αποστολίδης): Νομίζω ότι τα προεκλογικά στο Βήμα δεν δίνουν τόνο ούτε πόντους.
Κύριοι συνάδελφοι, τη συνεδρίασή μας παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" με θέμα "Πεντακόσια χρόνια έντυπης παράδοσης του Νεουελληνισμού", σαράντα πέντε μαθητές και τέσσερις συνοδοί-καθηγητές από το 2ο Γυμνάσιο Αγίας Βαρβάρας Αττικής.
Τους καλωσορίζουμε στο Εθνικό Κοινοβούλιο.
( Χειροκροτήματα απ' όλες τις πτέρυγες ) Ο κ. Πασσαλίδης έχει το λόγο.
ΘΕΟΔΩΡΟΣ ΠΑΣΣΑΛΙΔΗΣ: Κύριε Πρόεδρε, θα πάρω και το χρόνο της δευτερολογίας μου.
Το οικονομικό αδιέξοδο των αγροτών, δεν μπόρεσε να βρει διέξοδο από τις σπασμωδικές κατά καιρούς ρυθμίσεις της Κυβέρνησης. Η Κυβέρνηση δεν μπόρεσε να αξιοποιήσει την ένταξη της χώρας μας στην Ευρωπαϊκή 'Ενωση.  Ζούμε σε μια εποχή των μεγάλων αλλαγών και μεταβολών στη γεωργία, ζούμε μέσα σ' ένα έντονο ανταγωνιστικό περιβάλλον και πρέπει να έχουμε την ετοιμότητα και ευελιξία να προσαρμοστούμε στα κοινοτικά και διεθνή δεδομένα.
Βρισκόμαστε μπροστά σε νέους κανόνες παιχνιδιών. Ο αγρότης θα πρέπει να φύγει απ' αυτήν τη στασιμότητα και να προσαρμοστεί στις νέες εξελίξεις.
Συνέπεια της μη ανταγωνιστικότητας των ελληνικών προϊόντων, λόγω κυρίως του κόστους παραγωγής, είναι να κάνουμε πολλές εισαγωγές και να είναι αρνητικό το εμπορικό ισοζύγιο των αγροτικών προϊόντων.
Η ελληνική γεωργία μπροστά στα δεδομένα του ευρωπαϊκού και διεθνούς  ανταγωνισμού χρειάζεται μεγαλύτερη προσπάθεια και ολοκληρωμένο σχεδιασμό.  Για να πετύχουμε στις προσπάθειές μας χρειάζεται πρόσθετους εθνικούς και κοινοτικούς πόρους για τη βελτίωση των υποδομών των εγγείων διαρθρώσεων και του ανθρώπινου δυναμικού. Χρειάζεται ριζική αναδιοργάνωση και εκσυγχρονισμός του Υπουργείου Γεωργίας, των εποπτευομένων οργανισμών και της ΑΤΕ με παράλληλη αξιοποίηση των δυνατοτήτων, που παρέχει ο ιδιωτικός τομέας. Το ερώτημα που πλανάται είναι αν πάρθηκαν τα αναγκαία μέτρα για τον αγρότη για να μπορέσει να ανακουφιστεί. Πόσο έτοιμοι είναι οι αγρότες για να μπορέσουν να αντιμετωπίσουν τον σκληρό επερχόμενο ανταγωνισμό; Πόσο ενημερωμένοι είναι οι αγρότες; Ποιοι ανέλαβαν υπεύθυνα να τον ενημερώσουν; Ορισμένοι νόμοι για τον αγροτικό τομέα ψηφίστηκαν και εφαρμογή των νόμων δεν βλέπουμε. Και σαν τέτοιο παράδειγμα αναφέρουμε τον Οργανισμό Γεωργικής Επαγγελματικής Εκπαίδευσης, Κατάρτισης και Απασχόλησης, ΔΗΜΗΤΡΑ. Το διοικητικό συμβούλιο και ο διευθύνων σύμβουλος έχουν διοριστεί. Το ερώτημα, κύριε Υπουργέ, είναι ποιες είναι οι αμοιβές των διορισθέντων και πότε θα λειτουργήσει ο οργανισμός.
Με το ν. 2637 συστήνονται Οργανισμός Πιστοποίησης Λογαριασμών, Οργανισμός Πληρωμών και Ελέγχου Κοινοτικών Ενισχύσεων Προσανατολισμού και Εγγυήσεων και ο Οργανισμός Πιστοποίησης και Επίβλεψης Γεωργικών Προϊόντων. Παράλληλα καταργείται η γενική διεύθυνση διαχείρισης αγορών γεωργικών προϊόντων καθώς και οι Οργανισμοί Καπνού, Βάμβακος και Ελαιολάδου. Ρωτάμε ποιες είναι οι αμοιβές των στελεχών των οργανισμών αυτών. Πότε θα λειτουργήσουν οι οργανισμοί αυτοί; Επίσης καθυστερεί η έκδοση της σχετικής υπουργικής απόφασης για την ενεργοποίηση του ν. 2732/99 για τις διεπαγγελματικές οργανώσεις. Η εφαρμογή του ν. 2520/97 για τη λήψη μέτρων για τους νέους αγρότες είναι περιορισμένη ως ανύπαρκτη. Ο νόμος αναφέρει για τη μείωση του κόστους της έκβασης των οικοδομικών αδειών για πρώτη κατοικία μέχρι εκατό σαράντα τετραγωνικά μέτρα, για αποθήκες σταύλους, υπόστεγα και βοηθητικές εγκαταστάσεις συνολικά μέχρι εκατόν ογδόντα τετραγωνικά μέτρα, για περιφράξεις και λοιπές κατασκευές, που χρησιμοποιούν για αγροτικές εργασίες.
Το ερώτημα που τίθεται είναι: Πόσοι έχουν επωφεληθεί από τα μέτρα του ν. 2520/97; Βεβαίως έχω πει και στη Βουλή κατά τη συζήτηση του νομοσχεδίου ότι τα μέτρα αυτά να ισχύσουν για όλους τους αγρότες και για όλες τις ηλικίες. Ο νόμος αναφέρει για τους νέους, που ήδη είναι γεωργοί μέχρι σαράντα ετών. Ο νέος αγρότης για να παραμείνει στο χωριό θέλει να αισθάνεται ασφαλής. Δεν θέλει αβεβαιότητα και ημίμετρα, θέλει να έχει το δικό του σπίτι, την άνεσή του, τη διασκέδασή του. Για να τον πείσουμε να μείνει στο χωριό, πρέπει να βελτιωθεί η σύνταξή του, να αυξηθεί η ποσόστωση, να συντομευθεί η διαδικασία αποζημίωσης των προϊόντων του από τον ΕΛΓΑ, να επεκταθεί η κάλυψη των ζημιών των αγροτικών προϊόντων, να  υπάρχει βιώσιμη αγροτική εκμετάλλευση και να γίνουν επαρκείς επενδύσεις.  'Ενα από τα βασικά προβλήματα των νέων αγροτών είναι η απόκτηση γης. Δεν έχει εφαρμοστεί κάποια συγκεκριμένη πολιτική για τη λύση του προβλήματος αυτού. Η Νέα Δημοκρατία με το αγροτικό πρόγραμμα που εξήγγειλε προβλέπει όλες τις παραπάνω ρυθμίσεις. Η Νέα Δημοκρατία σε λίγο, που θα είναι κυβέρνηση, θα καταθέσει νομοσχέδιο στη Βουλή, για να δώσει λύση στα προβλήματα των νέων και ειδικά των αγροτών μας και δεν θα είναι άτολμο και αποσπασματικό, όπως προβλέπει το νομοσχέδιο, που ψήφισε η Κυβέρνηση του ΠΑ.ΣΟ.Κ.
Με το ν. 2635/98 έχει συσταθεί και η εταιρεία "Αξιοποίηση Αγροτικής Γης" που έχει συσσωρεύσει πολλά προβλήματα. Ο Υπουργός Γεωργίας με τροπολογία, αντί να βελτιώσει την κατάσταση, περιορίστηκε να δημιουργήσει τη δυνατότητα πρόσληψης ως προέδρου της εταιρείας, άτομο που πρόσκειται στο ΠΑ.ΣΟ.Κ. Η Κυβέρνηση έχει εξαγγείλει τη δημιουργία μητρώου αγροτών.  'Εχει συνδεθεί με την εφαρμογή του μέτρου, της επιδότησης του πετρελαίου για αγροτική χρήση. Το Μητρώο των Αγροτών ολοκληρώθηκε στο τέλος του 1997 χωρίς μέχρι σήμερα να γίνει η ουσιαστική εφαρμογή του. Ερωτάσθε, κύριε Υπουργέ, γιατί δύο χρόνια το Μητρώο των Αγροτών έμεινε ανενεργό. Η Κυβέρνηση με την πολιτική που ακολουθεί εξακολουθεί να διατηρεί τα επιτόκια σε υψηλά επίπεδα σε σύγκριση με τις χώρες της  Ευρωπαϊκής 'Ενωσης. Τα επιτόκια της Αγροτικής Τράπεζας είναι ληστρικά για τον αγρότη και μάλιστα πρέπει να επισημάνουμε το γεγονός ότι η ΑΤΕ επιδοτείται μέχρι και δυο ποσοστιαίες μονάδες.
Οι αγρότες πληρώνουν επιτόκια υψηλότερα από τα αντίστοιχα των εμπορικών τραπεζών. Η Α.Τ.Ε. δεν κατάφερε να μειώσει τα επιτόκια δανεισμού προς τους αγρότες στα επίπεδα του τραπεζικού ανταγωνισμού. Με τα υψηλά επιτόκια, με τους τόκους υπερημερίας και τα πανωτόκια πολλοί αγρότες βρίσκονται σε οικονομικό αδιέξοδο.
Με τις ρυθμίσεις που κάνατε, οι αγρότες δεν μπορούν να υπαχθούν σε αυτές και έτσι αναγκάζεστε κάθε φορά να κάνετε νέες ρυθμίσεις.
Αυτήν τη στιγμή υπάρχουν εκατοντάδες εκατομμύρια ανείσπρακτες οφειλές μεγάλων κτηνοτρόφων και γεωργών. Το ερώτημα είναι, πώς κατάφεραν αυτοί να πάρουν δάνεια εκατοντάδων εκατομμυρίων, κάτω από ποιες προϋποθέσεις τα πήραν και εάν επένδυσαν τα χρήματά τους, όπως έπρεπε. Εάν δεν υπήρχαν αυτές οι μεγάλες οφειλές, πιστεύω ότι σήμερα τα επιτόκια θα ήταν πολύ χαμηλότερα.
'Ενα τεράστιο πρόβλημα που υπάρχει για τον γεωργικό και κτηνοτροφικό τομέα, είναι η έγκαιρη καταβολή αποζημιώσεων και επιδοτήσεων. Η υπόσχεση του κυρίου Πρωθυπουργού για άμεση καταβολή του 50% της αποζημίωσης από τον ΕΛΓΑ στις αρχές του 2000 δεν πραγματοποιείται. Παραμένουν απλήρωτοι οι ζημιωθέντες παραγωγοί από τις αρχές του 1999.
Ερωτάσθε, κύριε Υπουργέ: Θα υλοποιηθεί η υπόσχεση του κ. Σημίτη, για άμεση καταβολή του 50% της αποζημίωσης από τον ΕΛΓΑ πριν από τις εκλογές; Ο κ. Σημίτης είπε ότι όσοι αγρότες δεν αποζημιώθηκαν εμπρόθεσμα θα αποζημιώνονται με νόμιμο τόκο. Αυτό βέβαια έχει ανασταλεί. Παράλληλα, επιβάλλεται αύξηση στις εισφορές των αγροτών μέσω του ΕΛΓΑ, χωρίς να διευρύνετε την κάλυψη σε άλλους ασφαλιστικούς κινδύνους.
Οι εκτιμήσεις των ζημιών που δίνει ο ΕΛΓΑ είναι πολύ χαμηλές και δεν ανταποκρίνονται στην πραγματικότητα. Ο μόχθος του 'Ελληνα αγρότη δυστυχώς, δεν αμείβεται. Η κυβερνητική πλειοψηφία ψήφισε νόμους, αλλά δεν τους εφαρμόζει. Η Κυβέρνηση έδωσε φρούδες ελπίδες στον αγροτικό κόσμο που μετακινείται στα αστικά κέντρα και αναζητεί εργασία. Η Κυβέρνηση φάνηκε ανέτοιμη να λύσει τα προβλήματα των αγροτών. Στις εκλογές του Απριλίου ο λαός θα δώσει τη νίκη στη Νέα Δημοκρατία για να αντιμετωπίσει ουσιαστικότερα τα προβλήματα του αγροτικού και κτηνοτροφικού κόσμου.  (Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΩΝ (Λουκάς Αποστολίδης): Ο κ. Μπασιάκος έχει το λόγο. 
ΕΥΑΓΓΕΛΟΣ ΜΠΑΣΙΑΚΟΣ: Κύριε Πρόεδρε, με τη συζητούμενη επερώτηση καταλογίζουμε στην Κυβέρνηση συγκεκριμένες νομοθετικές ρυθμίσεις και συγκεκριμένη κυβερνητική πρακτική, η οποία είναι τελείως αντίθετη με αυτό  το οποίο έλεγε το ΠΑ.ΣΟ.Κ. στο παρελθόν. Υπάρχει δέσμευση του ΠΑ.ΣΟ.Κ.              για λήψη συγκεκριμένων μέτρων. Υπάρχουν ψηφισμένες ρυθμίσεις εντός του Κοινοβουλίου, οι οποίες δεν εφαρμόζονται.
Οι συνάδελφοι που μίλησαν προηγουμένως, έχουν περιγράψει την κατάσταση που επικρατεί. Υπάρχει προχειρότητα, υπάρχει έλλειψη στρατηγικής, υπάρχει μία ανακατωσούρα, ένα αλαλούμ στο Υπουργείο.
Εγώ δεν θα ήθελα να επιμείνω στις συγκεκριμένες τοποθετήσεις των συναδέλφων. Θα σας πω όμως ότι η όλη σας πολιτική οδηγεί στη μείωση του αγροτικού εισοδήματος. 'Εχουμε μία σημαντική μείωση τα τελευταία τέσσερα χρόνια, που υπερβαίνει το 12%. Αυτό δεν σας ανησυχεί, δεν σας προβληματίζει. Καταληφθήκατε από πανικό, είναι αλήθεια, λόγω της συνεδριακής διαδικασίας της Νέας Δημοκρατίας το Σαββατοκύριακο στη Λάρισα και απαντήσατε, δυστυχώς, με έναν τρόπο που δεν πείθει κανέναν, γιατί, κύριε Υπουργέ, δεν δικαιούσθε σε καμία περίπτωση να μιλάτε για το κόστος παραγωγής. Από τη μια μας λέτε ότι λαϊκίζουμε όταν εξαγγέλλουμε μείωση του κόστους παραγωγής και συγκεκριμένα των καυσίμων, του Φ.Π.Α. για τα αγροτικά μηχανήματα ή του τιμολογίου της Δ.Ε.Η. ή των επιτοκίων δανεισμού της Α.Τ.Ε. και από την άλλη, έρχεστε και μας λέτε ότι ικανοποιήσατε τις προσδοκίες του 95% των αιτημάτων των αγροτών, όπως αυτά κατατίθενται κατά καιρούς και άρα, δεν έχετε να κάνετε τίποτε άλλο.
'Ερχεστε δε και κάνετε και κάτι άλλο. 'Ερχεστε παραμονές των εκλογών και υπόσχεσθε ρύθμιση θεμάτων, που δεν επιλύσατε επί μία επταετία. Ποιον κοροϊδεύετε, κύριε Υπουργέ; Είναι δυνατόν να μιλάμε σοβαρά σήμερα για πρόγραμμα του ΠΑ.ΣΟ.Κ., για ταξίματα του ΠΑ.ΣΟ.Κ., για υποσχέσεις του ΠΑ.ΣΟ.Κ., τις οποίες θα υλοποιήσει στο πολύ μικρό χρονικό διάστημα, που θα είναι ακόμη στην εξουσία, δηλαδή σε ενάμιση μήνα; Είναι δυνατόν να λέτε σοβαρά ότι θα μειώσετε τα καύσιμα, ότι θα μειώσετε το επιτόκιο δανεισμού τώρα στο παρά πέντε; Και βέβαια, δεν πείθετε, διότι έχετε μία πολύ άσχημη προϊστορία. Δεν σας εμπιστεύεται ο αγροτικός κόσμος, ο οποίος σας έχει καταψηφίσει σε δύο σοβαρές εκλογικές αναμετρήσεις και πρόκειται να σας καταψηφίσει και στην τρίτη επόμενη εκλογική αναμέτρηση της 9ης Απριλίου.
Και δεν δικαιούσθε να μιλάτε, κύριε Υπουργέ της Γεωργίας, γιατί εσείς και η Κυβέρνησή σας και ο προκάτοχός σας Υπουργός, αλλά συνολικά η επταετής διακυβέρνηση του τόπου από την Κυβέρνηση του ΠΑ.ΣΟ.Κ., έχει οδηγήσει σε συρρίκνωση το εισόδημα συγκεκριμένων καλλιεργητών. Σας έχουμε τονίσει ότι ειδικότερα οι καλλιεργητές προϊόντων, βασικών προϊόντων, δυναμικών καλλιεργειών, που είναι το βαμβάκι, που είναι το σκληρό σιτάρι, που είναι το ελαιόλαδο, που είναι τα οπωροκηπευτικά, που είναι τα κτηνοτροφικά προϊόντα, όλοι αυτοί οι αγρότες, έχουν υποστεί ζημία λόγω της δικής σας διακυβέρνησης, λόγω της δικής σας ανικανότητος. Από τη μία στιγμή στην άλλη βλέπουν το εισόδημά τους να μειώνεται. Δεν είστε ικανοί ούτε να υπερασπιστείτε τα δίκαια αγροτικά εθνικά αιτήματα στις Βρυξέλλες, όπως έγινε με το βαμβάκι πριν από λίγο καιρό, όταν προτού ολοκληρωθούν διαπραγματεύσεις, ξεκινάτε μονομερώς και περιορίζετε την καλλιεργούμενη έκταση που επιδοτείται κατά εξακόσιες χιλιάδες στρέμματα, ουσιαστικά παραιτούμενοι παντός δικαιώματός σας στην τελική διαπραγμάτευση, που θα γίνει το επόμενο διάστημα ή δεν δικαιούσθε να μιλάτε για στήριξη του εισοδήματος των παραγωγών σκληρού σιταριού, όταν εσείς και ο προκάτοχός σας αποδεχθήκατε τη μείωση των εκτάσεων που επιδοτούνται κατά τρία εκατομμύρια εκατό χιλιάδες στρέμματα. Και δεν δικαιούσθε επίσης να μιλάτε για τους καλλιεργητές ελαιολάδου, αφού εσείς είστε εκείνοι που αποδεχθήκατε πλασματικές ποσότητες παραγωγής άλλων χωρών και αποδεχθήκατε μία μικρή σχετικά ποσότητα παραγωγής για τη χώρα μας, που είναι τετρακόσιες είκοσι χιλιάδες τόνοι. Και αγωνίζεσθε να μειώσετε τη δηλωθείσα -κακώς, κάκιστα- με τα πανωζυγίσματα ποσότητα ελαιολάδου των εξακοσίων χιλιάδων τόνων για να περισώσετε ό,τι είναι δυνατόν, μια και ξέρετε ότι η επιδότηση που δίνετε στους παραγωγούς είναι πάρα πολύ μικρή φέτος.
'Οπως επίσης το ίδιο συμβαίνει και με τις τιμές και του σκληρού σιταριού και του ελαιολάδου. Μήπως δεν συνέβη το ίδιο με τα οπωροκηπευτικά, που ουσιαστικά με την ευθύνη σας βουλιάζουν νομοί της Μακεδονίας και της υπόλοιπης χώρας είτε με τα ροδάκινα είτε με τα εσπεριδοειδή της Νοτίου Ελλάδος; Τι έχετε να πείτε για όλα αυτά; Και βγάζετε και μια ανακοίνωση, στην οποία καταγγέλλετε, υποτίθεται, τη Νέα Δημοκρατία για τα μέτρα της.
Η Νέα Δημοκρατία είναι υποχρεωμένη, ως Αξιωματική Αντιπολίτευση, να καταθέτει προτάσεις. Δικαιούται να καταθέτει προτάσεις. Και το ΠΑ.ΣΟ.Κ., αν θέλετε, δικαιούται να πάρει ένα μέρος των προτάσεων, αν πιστεύει ότι αυτές οι προτάσεις είναι βάσιμες και μπορούν να οδηγήσουν σε λύση τα προβλήματα, να τις επεξεργαστεί, να εφαρμόσει κάποιες ή να απορρίψει κάποιες άλλες. Το μόνο που δεν μπορεί να κάνει είναι, παραμονές εκλογών, να υπόσχεται ότι θα λύσει προβλήματα.
Και η ανακοίνωσή σας είναι εύγλωττη. Προσπαθείτε ασχολούμενοι με τα θέματα που σας επισημαίνουμε, άλλοτε να πείτε ότι τα έχετε κάνει εσείς -άρα καλώς τα έχει προτείνει η Νέα Δημοκρατία, διότι η Νέα Δημοκρατία τα έχει προτείνει χρόνια αυτά- και άλλοτε να πείτε ότι αυτά δεν εφαρμόζονται.
Σημασία έχει το εξής: 'Οτι έχετε δυνατότητες και από την κοινοτική νομοθεσία να πάρετε συγκεκριμένα μέτρα εθνικού χαρακτήρα, συμβατά προς τους κοινοτικούς κανονισμούς και τις κοινοτικές δεσμεύσεις. Δεν σας απαγορεύει κανείς να κάνετε συγκεκριμένες ενέργειες. Παραδείγματος χάρη, δεν μπορεί να φταίει η Ευρωπαϊκή 'Ενωση γιατί καθυστερείτε να καταβάλετε τις επιδοτήσεις. Και το κάνετε συστηματικά αυτό. Και στα σιτάρια και στα λάδια και σε μια σειρά άλλα προϊόντα. Είναι πρωτόγνωρο να έχουμε φτάσει Φεβρουάριο και να καθυστερεί η καταβολή επιδοτήσεων ακόμη.
'Οπως επίσης κανείς δεν σας εμποδίζει να μειώσετε το κόστος παραγωγής με την κατάργηση ή τη μείωση εισφορών και φόρων. Δεν σας εμποδίζει κανείς γι' αυτό. Δεν σας εμποδίζει κανείς να μειώσετε τη φορολογία στις μεταβιβάσεις, στις κληρονομιές, στις γονικές παροχές.
Δεν σας εμποδίζει κανείς να μειώσετε τα επιτόκια δανεισμού σε μια Τράπεζα, η οποία είναι απαξιωμένη, η οποία είναι καταχρεωμένη με δική σας αποκλειστικά ευθύνη, της Κυβέρνησης του ΠΑ.ΣΟ.Κ. και να λέτε ότι "θα μειώσουμε τα επιτόκια".  Ακόμη και τώρα που μιλάμε τα επιτόκια είναι πάρα πολύ υψηλά. Είναι πενταπλάσια, είναι εξαπλάσια του πληθωρισμού. Και είστε υπερήφανοι που διατηρείτε τα επιτόκια σε τόσο υψηλά επίπεδα, παρά το γεγονός ότι επιδοτείται το επιτόκιο -και καλώς επιδοτείται- από τον κρατικό προϋπολογισμό με δύο μονάδες. Κατάντησε η Αγροτική Τράπεζα να είναι ληστρική τράπεζα, να είναι ο δυνάστης του αγρότη, να έχετε τη δυνατότητα να μειώσετε τα επιτόκια και να μην το κάνετε. Και να αναγκάζεσθε να επιβάλλετε τα πανωτόκια, τους ανατοκισμούς, παρά το ότι είναι παράνομοι και να επιβαρύνετε ακόμη περισσότερο τους αγρότες.
'Οπως επίσης δεν είστε υπερήφανοι να ρυθμίζετε χρέη συνεταιρισμών μ' αυτόν τον αδιαφανή, απαράδεκτο τρόπο, ο οποίος μας δημιούργησε τεράστιο πρόβλημα αξιοπιστίας στην Ευρωπαϊκή 'Ενωση -και το γνωρίζετε- ή να μας λέτε ότι θα επιλύσετε τα προβλήματα των συνεταιρισμών με το νόμο που φέρατε προ ημερών και ο οποίος είναι τελείως θεωρητικός, τελείως αόριστος. Σε καμία περίπτωση η εφαρμογή του δεν θα επιλύσει προβλήματα και πολύ περισσότερο, αφού ορισμένες από τις διατάξεις αυτές ισχύουν και σήμερα, αλλά δεν εφαρμόζονται.
Ούτε είναι λύση να πείτε θα προχωρήσω σε αναγκαστικές συνενώσεις αγροτικών συνεταιριστικών οργανώσεων κατά παράβαση κάθε έννοιας αυτόνομης και ελεύθερης συζήτησης και συμφωνίας για τον τρόπο λειτουργίας των συνεταιρισμών από τους ίδιους, εσείς που καταχρεώσατε το συνεταιριστικό κίνημα, κυρίως στη δεκαετία του 1980 με Υπουργό Γεωργίας το σημερινό Πρωθυπουργό, τον κ. Σημίτη. Αυτή είναι η πραγματικότητα.
Εάν, λοιπόν, υπάρχει ένας τομέας στον οποίο η Κυβέρνηση έχει να επιδείξει μόνο αποτυχίες και αν υπάρχει ένας τομέας τον οποίο η κοινωνία έχει καταδικάσει απόλυτα για την ανυπαρξία πολιτικής, αυτός είναι ο τομέας της γεωργίας. Και αντί να απολογείσθε, επιτίθεσθε και κριτικάρετε τα μέτρα της Νέας Δημοκρατίας, τα οποία άλλοτε λέτε ότι δεν εφαρμόζονται και άλλοτε λέτε ότι τα έχετε ήδη εφαρμόσει.
Και κάνετε και κάτι άλλο: 'Ακουσα τον Πρωθυπουργό να μιλάει στη Θράκη και να λέει, εμείς κερδίσαμε επιδοτήσεις εννιάμισι τρισεκατομμυρίων (9.500.000.000.000) δραχμών. Εσείς, κύριε Υπουργέ, μας είπατε για δώδεκα τρισεκατομμύρια (12.000.000.000.000) δραχμές. Δεν ξέρω ποιος από τους δυο σας έχει δίκιο. Την ίδια στιγμή που λέτε ότι πήρατε πρόσθετους πόρους από την Ευρωπαϊκή 'Ενωση, οι αγρότες βλέπουν με απόγνωση να μειώνεται το εισόδημά τους. Και στο βαμβάκι και στο ελαιόλαδο και στο σκληρό σιτάρι και στα κτηνοτροφικά και στα οπωροκηπευτικά και στα καπνά και σε μία σειρά άλλα προϊόντα. Και βλέπει μία αντίφαση. Πώς είναι δυνατόν να αποδεχθεί καλόπιστα ότι του λέτε την αλήθεια, όταν αυτοδιαφημίζεσθε ότι κερδίσατε τρισεκατομμύρια από τις Βρυξέλλες, αλλά ο αγρότης υποφέρει, το αγροτικό εισόδημα μειώνεται; Γι' αυτό το λόγο, κύριε Υπουργέ, επειδή δεν μπορείτε να πείσετε και επειδή η κατάσταση στον αγροτικό τομέα είναι τραγική, διακρίνεσθε μόνο για θεωρητικά μέτρα και όχι για μέτρα και αποφάσεις ουσίας, είναι βέβαιο ότι ο αγροτικός κόσμος, αλλά και η ελληνική περιφέρεια συνολικά, θα σας καταδικάσει για μια ακόμη φορά και θα αναδείξει μία κυβέρνηση, που θα μπορεί να βγάλει τον αγροτικό χώρο από το σημερινό τραγικό αδιέξοδο στο οποίο τον έχετε οδηγήσει.
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΩΝ (Λουκάς Αποστολίδης): Ο κ. Βεζδρεβάνης έχει το λόγο.
Κύριε Βεζδρεβάνη, θέλετε και εσείς τη δευτερολογία σας; ΗΛΙΑΣ ΒΕΖΔΡΕΒΑΝΗΣ: Ναι, κύριε Πρόεδρε.
Κύριοι Υπουργοί, αυτή η ομάδα που σας επερωτά σήμερα και όλον αυτόν τον καιρό, η ομάδα της ΟΚΕ Γεωργίας της Νέας Δημοκρατίας, είναι αλήθεια ότι σας έγινε ενοχλητική. Ναι, σας γίναμε ενοχλητικοί και φορτικοί, γιατί έχουμε μία τεράστια ευθύνη στο κόμμα μας για τα προβλήματα των Ελλήνων αγροτών που καθημερινώς γίνονται και περισσότερο απειλητικά για το εισόδημά τους.
Την Παρασκευή το βράδυ, κύριε Υπουργέ, ήμουν στο χωριό Κεστρίνη του Κάμπου Ραγίου-Κεστρίνης, μία έκταση σαράντα πέντε χιλιάδων στρεμμάτων.  Είδα την απόγνωση των αγροτών της περιοχής. Το ίδιο έπραξα την επομένη ημέρα στη Νέα Σελεύκεια, ένα μεγάλο χωριό δύο χιλιάδων κατοίκων, που είναι οι περισσότεροι γεωργοί και που η απόγνωση ήταν ζωγραφισμένη στα πρόσωπά τους. Το Σάββατο το πρωί, κύριε Υπουργέ, βρισκόμουν στον κάμπο της Παραμυθιάς. Είδα εκατοντάδες ανθρώπους του κάμπου, που βρίσκονται σε απόγνωση.
'Εχω, λοιπόν, και ένα πρόσθετο καθήκον, πέραν του κομματικού, πέραν αυτής της επερωτήσεως. Να σας μεταφέρω αυτήν την απόγνωση των αγροτών της περιοχής μου. Και εσείς σαν Κυβέρνηση, κύριε Υπουργέ, βλέποντας την ήττα της 9ης Απριλίου να έρχεται, προσπαθείτε να την αποφύγετε με μακέτες.  Στεναχωρηθήκατε για το παράδειγμα που σας έφερε ο κ. Κονταξής πριν από λίγο. Θα μπορούσα να σας πω και εγώ κάτι παρόμοιο, που μπορεί να θεωρηθεί φαιδρό, αλλά μπορεί και να συμβεί. 'Οτι ήρθε μία ομάδα τουριστών στην Ηγουμενίτσα και βγήκαν από το λιμάνι και ζητούσαν να τους δείξουμε την Εγνατία και δεν είχαμε ένα μέτρο ασφάλτου Εγνατίας να τους δείξουμε. Και εσείς με τις μακέτες, μας παρουσιάζετε το έργο τελειωμένο.
Κύριοι Υπουργοί, γιατί τα λέμε αυτά; Τα λέμε διότι δεν ανεχόμεθα την υποτίμηση της νοημοσύνης του ελληνικού λαού. Φθάσατε σε ένα σημείο να θεωρείτε ότι όλοι οι 'Ελληνες είναι χωρίς το στοιχειώδη νου.
Μπαίνουμε στα αυτοκίνητα να πάμε κάπου, βάζομε το ραδιόφωνα και ακούμε συνεχώς, μα συνεχώς, τις διαφημίσεις των ανύπαρκτων έργων.
Στο κάτω κάτω της γραφής, κύριοι Υπουργοί, Κυβέρνηση είστε.   Δισεκατομμύρια πήρατε από την Ευρώπη, δισεκατομμύρια φορολογήσατε τον ελληνικό λαό, δεν έχετε υποχρέωση να κάνετε τίποτε; Ακόμη θα πρέπει να πείτε την αλήθεια, γιατί ο ελληνικός λαός δεν είναι αφελής.
Στην προσπάθεια αυτή, κύριε Πρόεδρε, η Κυβέρνηση να παρουσιάσει ανύπαρκτο έργο, δεν άφησε κανένα Υπουργείο έξω από αυτήν την αθλιότητα. Γιατί, κύριοι συνάδελφοι, πρόκειται περί αθλιότητος όταν διασκορπίζονται δισεκατομμύρια από την Ευρωπαϊκή 'Ενωση, αλλά και από εθνικούς πόρους για να διαφημιστεί ανύπαρκτο έργο.
'Ηλθαν και τα φυλλάδια του Υπουργείου Γεωργίας. Δεν ξεφύγατε και εσείς, κύριε Υπουργέ. Και είναι η πρώτη φορά που απευθύνομαι προσωπικά. Πάντοτε έλεγα "οι άλλοι". Πάντοτε σας εξαιρούσα. Και το δικό σας Υπουργείο, επί ημερών σας, που έχετε προσωπική ευθύνη, κύριε Ανωμερίτη, με καλοτυπωμένα φυλλάδια διαφημίζει τις κυβερνητικές πρωτοβουλίες. Ποιες κυβερνητικές πρωτοβουλίες, κύριε Υπουργέ; Ποια κυβερνητική σας πρωτοβουλία, ποια νομοθετική σας πρωτοβουλία ήλθε σε αυτήν την Αίθουσα, ψηφίστηκε με την πλειοψηφία, που διαθέτετε και εφαρμόστηκε; Ο κ. Κονταξής σας παρουσίασε λεπτομέρειες. Θα μπορούσα και εγώ ακροθιγώς να σας πω, ότι το 1997 ιδρύσατε τον Οργανισμό Γεωργικής Επαγγελματικής Εκπαίδευσης, Κατάρτισης και Απασχόλησης. Μέχρι σήμερα δεν λειτούργησε. Φροντίσατε όμως να τον στελεχώσετε, με τις ανάλογες δαπάνες που χρειάζονται και με τις οποίες επιβαρύνθηκε ο ελληνικός λαός και ο ελληνικός προϋπολογισμός.
Ψηφίσατε το νόμο για τους νέους αγρότες και δώσατε αυτά τα χρήματα που προβλέπονται από την Ευρωπαϊκή 'Ενωση για την πρώτη εγκατάσταση. Από εκεί και πέρα οι δικές σας οι υποχρεώσεις, οι εθνικές οι υποχρεώσεις απέναντι αυτών των ανθρώπων έμειναν στα χαρτιά.
Πριν δυόμισι χρόνια ψηφίσατε νόμο για το συνταγολόγιο φυτοπροστατευτικών προϊόντων. Μέχρι σήμερα τι κάνατε; Τίποτα απολύτως.  Είναι και αυτό μία νομοθετική πρωτοβουλία της Κυβέρνησης την οποία παρουσιάζετε ότι ελάβατε, αλλά το αποτέλεσμα ποιο είναι; Με το ν. 2538/97 λαμβάνετε εθνικά μέτρα για την κτηνοτροφία. Αυτή, κύριε Υπουργέ, η οποία έσβησε, αυτήν η οποία αυτήν τη στιγμή οδηγεί τους κτηνοτρόφους στην εσχάτη ένδεια. Γι' αυτήν δεν λάβατε κανένα μέτρο.
Με τον ίδιο νόμο, με το ν. 2637/98, στον οποίο μάλιστα ήμουν και εισηγητής, προέβειτε σε καταργήσεις οργανισμών και σε συστάσεις οργανισμών. Αυτήν τη στιγμή είναι τόσο ομιχλώδες το τοπίο, κύριοι συνάδελφοι, που δεν γνωρίζει κανείς εάν ισχύουν οι παλιοί οργανισμοί ή οι καινούριοι. Ειλικρινά στην προσπάθειά μου να διελευκάνω τι ακριβώς ισχύει, δεν βρήκα τη λύση.
Ακόμη, κύριε Υπουργέ, κατά τη συζήτηση του νομοσχεδίου αυτού σας είπαμε ότι η τράπεζα γης την οποία θελήσατε να κάνετε δεν μπορεί να λειτουργήσει -και αποτελεί φενάκη, αποτελεί εάν θέλετε πρόκληση στην νοημοσύνη του ελληνικού λαού- και δεν πρέπει να προχωρήσετε. Εσείς βέβαια αγνοήσατε τα συνετά λόγια και εκείνο που είχατε να κάνετε ήταν να φέρετε μία τροπολογία και να κάνετε τι; Ουσιαστικά τίποτα. Το ουσιαστικό στην προκειμένη περίπτωση είναι ότι και αυτός ο νόμος έμεινε ανενεργός.
Κύριε Υπουργέ, ειλικρινά δεν θα ήθελα να βρισκόμουν στη θέση σας γιατί πραγματικά όλες οι νομοθετικές πρωτοβουλίες που ανέλαβε αυτή η Κυβέρνηση για τους αγρότες, έμειναν νεκρές διατάξεις νόμου χωρίς κανένα αντίκρισμα. Και όταν λέμε χωρίς κανένα αντίκρισμα, εννοούμε και χωρίς κανένα αποτέλεσμα για τους αγρότες οι οποίοι τα τελευταία χρόνια, τα χρόνια που βρίσκεται η Κυβέρνηση Σημίτη στην εξουσία, έχασαν το 12% του εισοδήματός τους. Αυτό δεν φαντάζομαι να το αρνηθείτε. Σε αυτό το χρονικό διάστημα έχουμε ένα ποσοστό 3,5% των αγροτών να έχουν εγκαταλείψει τις περιφέρειες και να πλαισιώνουν τις στρατιές των ανέργων στις πόλεις με τον κίνδυνο τον οποίο κατ' επανάληψη απ' αυτό το Βήμα έχω επισημάνει: Εις μεν την ελληνική παραμεθόριο δημιουργείται με την ερήμωση εθνικό θέμα, με τη δε προσέλευση όλων αυτών των ανθρώπων στα αστικά κέντρα δημιουργείται κοινωνική έκρηξη με τη μεγάλη ανεργία των εξακοσίων είκοσι χιλιάδων ανθρώπων που έχουμε σήμερα στη χώρα μας.
Κύριε Υπουργέ, βεβαίως δεν σας επερωτούμε για να δώσετε καμία λύση.   Οι ημέρες της παρουσίας σας στην Κυβέρνηση πλησιάζουν προς το τέλος τους.  Και να θέλετε, δεν έχετε αυτήν τη δυνατότητα. 'Εχουμε όμως υποχρέωση να αμυνθούμε σε αυτήν την κοσμοχαλασιά που γίνεται με την ψεύτικη διαφήμιση, η οποία έχει δημιουργήσει βέβαια το αντίθετο αποτέλεσμα. Αλλά οφείλουμε να επισημάνουμε ότι δεν μπορείτε πια να λέτε ότι λάβατε τόσα μέτρα για τους αγρότες με νομοθετικές παρεμβάσεις που κάνατε στην Εθνική Αντιπροσωπεία, πήρατε την έγκριση της Εθνικής Αντιπροσωπείας, τις κάνατε νόμους του κράτους, γιατί δεν εφαρμόσατε ποτέ καμία.
Ευχαριστώ.
(Χειροκροτήματα απο την πτέρυγα της Νέας Δημοκρατίας) ΠΡΟΕΔΡΕΥΩΝ (Λουκάς Αποστολίδης): Ολοκληρώθηκαν οι πρωτολογίες και οι δευτερολογίες των επερωτώντων, εκτός του κ. Κονταξή και ασφαλώς του Κοινοβουλευτικού Επροσώπου της Νέας Δημοκρατίας που θα ακολουθήσει μετά τον κύριο Υπουργό.
Ο κύριος Υπουργός Γεωργίας έχει το λόγο για είκοσι λεπτά.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Κύριοι συνάδελφοι, αν ένα κόμμα έχει στρατηγική στον αγροτικό τομέα αυτό είναι το ΠΑ.ΣΟ.Κ. 'Εχει στρατηγική  όχι μόνο γιατί πάντα στον αγροτικό τομέα ειδικά είχε πολιτικές θέσεις, πάντα ακολουθούσε τις θέσεις που επεξεργαζόταν σε συνεννόηση με τα ευρωπαϊκά όργανα, αλλά σήμερα αν σε κάτι προηγείται από τα άλλα κόμματα είναι γιατί, επειδή ακριβώς βρίσκεται στην Κυβέρνηση έχει επεξεργαστεί τη στρατηγική της επόμενης επταετίας, την οποία είτε εμείς βγούμε είτε εσείς βγείτε, αυτή θα εφαρμόσουμε και δεν αλλάζει ούτε μια τελεία, ξέρετε.
Στα πλαίσια των δικών μας αποφάσεων, των δικών μας πολιτικών έχουν ετοιμασθεί όλοι αυτοί οι τόμοι των χιλιάδων σελίδων τους οποίους δεν έχετε ποτέ διαβάσει, γιατί αν τους είχατε διαβάσει θα είχατε δει τη δική μας στρατηγική για την ανάπτυξη της Γεωργίας, τη δική μας στρατηγική για την ανταγωνιστικότητα των ελληνικών προϊόντων, τη δική μας στρατηγική για την ανασυγκρότηση της υπαίθρου. Θα δείτε τις δικές μας στρατηγικές θέσεις...
ΗΛΙΑΣ ΒΕΖΔΡΕΒΑΝΗΣ: Δεκαέξι χρόνια είσαστε στην εξουσία, κύριε Υπουργέ.  Τώρα μελετάτε και τώρα θα τα εφαρμόσετε αυτά; 
ΠΡΟΕΔΡΕΥΩΝ (Λουκάς Αποστολίδης): Παρακαλώ, κύριε Βεζδρεβάνη.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): 'Οπως είπατε και εσείς, κύριε Βεζδρεβάνη, δεν θα κάνω προσωπικές αναφορές αλλά κάποτε πρέπει να καταλάβετε ότι υπάρχει η "Ατζέντα 2000" στην οποία συμφωνήσαμε πέρυσι με εξαιρετικά πλεονεκτήματα για την Ελλαδα και επομένως αυτά εφαρμόζουμε. Πρέπει να γνωρίζετε ότι στα πλαίσια του τρίτου Κοινοτικού Πλαισίου Στήριξης οφείλαμε να υποβάλουμε προτάσεις και τις υποβάλαμε. Αυτό σας λέω. 'Οπως αναθεωρήσαμε το δικό σας αποτυχημένο μοντέλο, πρόγραμμα, του δεύτερου Κοινοτικού Πλαισίου Στήριξης και το εφαρμόσαμε ειδικά στον τομέα της γεωργίας με πλήρη απορρόφηση των πόρων, αφού έχουμε απορροφήσει το 104%, έχουμε πάρει 4% από άλλα προγράμματα και τα έχουμε εφαρμόσει.  Επομένως, γιατί σας κάνει κατάπληξη και φεύγετε μάλιστα από την Αίθουσα; Γιατί δεν αντέχετε την κριτική.
ΗΛΙΑΣ ΒΕΖΔΡΕΒΑΝΗΣ: Αντέχω. Αυτό που δεν αντέχω είναι την υποτίμηση της νοημοσύνης μου. Ξέρετε πολύ καλά ότι είμαι πάρα πολλές ώρες μέσα στην Αίθουσα...
ΠΡΟΕΔΡΕΥΩΝ (Λουκάς Αποστολίδης): Παρακαλώ, κύριε Βεζδρεβάνη.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Το ξέρω και σας εκτιμώ.
ΗΛΙΑΣ ΒΕΖΔΡΕΒΑΝΗΣ: Ευχαριστώ που με εκτιμάτε.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Εγώ μιλάω στην ομάδα, όπως την αποκαλέσατε, τουλάχιστον στους περισσότερους, γιατί από τους δεκαπέντε Βουλευτές που την υπέγραψαν εγώ βλέπω τέσσερις, δηλαδή η ομάδα έμεινε "τσικό". 'Εχουν μείνει λίγοι, αλλά είναι καλοί.
Πρέπει, λοιπόν, να πω στην ομάδα...
ΠΡΟΕΔΡΕΥΩΝ (Λουκάς Αποστολίδης): Είναι Α' Εθνική, κύριε Υπουργέ.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Να κάνω μία παρατήρηση. Καλά θα κάνει η ομάδα να πει στα κομματικά και όχι στα κοινοβουλευτικά στελέχη της παράταξής σας, δηλαδή στη γραμματεία αγροτικού να μη γράφει ανοησίες και να μην την πιάνει πανικός ώστε να απαντά στα σχόλια του Υπουργού Γεωργίας, που δικαιολογημένα έκανε απέναντι στον καταιγισμό των υποσχέσεων της Νέας Δημοκρατίας. Μάλιστα, να πείτε στο γραμματέα του αγροτικού, ότι δεν πρέπει να απαντά με αυτό το ύφος. Δεν πρέπει να μιλάει αυτός για την Αγροτική Τράπεζα στην οποία όταν ήταν υποδιοικητής πήγε τα επιτόκια στο 30%. Σήμερα μας κάνει μαθήματα επειδή μειώσαμε τα επιτόκια στο 9%.
Πρέπει δε να πω ότι αυτός ο γραμματέας μετά από τριάμισι χρόνια στην ΑΤΕ έκανε μήνυση στην τράπεζα για να επανέλθει και να πάρει αναδρομικά τα λεφτά του. Εγώ δεν θα έλεγα ότι το μόνο που τον συνδέει με το αγροτικό είναι το επώνυμό του, ως προϊόν ή ως φρούτο, γιατί ξέρω ότι έχει σχέση με την αγροτική οικονομία. 'Ομως αυτή η ανακοίνωση που έβγαλε σήμερα είναι ανόητη και προσβάλλει το κόμμα σας. Και δεν προσβάλλει το κόμμα σας γιατί είναι οξύτατη. Στο κάτω-κάτω της γραφής και εμείς πολλές φορές μιλάμε οξύτατα, αλλά μιλάμε σε πολιτικό επίπεδο. Προσβάλλει το κόμμα σας, γιατί απλώς λέει βλακείες.
Αυτό θέλω να πω στον κ. Βεζδρεβάνη. Αυτοί υποτιμούν τη νοημοσύνη μας.  Δεν είναι δυνατόν να συζητάμε σε τέτοιο επίπεδο. 'Εχουμε μάθει να συζητάμε διαφορετικά εδώ μέσα, ακόμα και όταν διαφωνούμε.
Κύριοι συνάδελφοι, εμείς σαφώς έχουμε τη στρατηγική μας θέση. Την έχουμε αποτυπώσει σε αυτούς εδώ τους τέσσερις τόμους και μάλιστα έχουμε κάνει εκ των προτέρων αξιολόγηση του τι έχουμε προτείνει στην Ευρωπαϊκή 'Ενωση στα πλαίσια της αγροτικής ανάπτυξης και της ανασυγκρότησης της υπαίθρου για το 2000-2006.
ΑΘΑΝΑΣΙΟΣ ΚΟΝΤΑΞΗΣ: Αυτοί οι τέσσερις τόμοι τώρα έχουν τυπωθεί; 
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): 'Εχουν τυπωθεί από το Νοέμβριο και τους έχω στείλει σε όλα τα κόμματα, στους δημοσιογράφους, στα αγροτικά, παντού. Λόγω του όγκου τους δεν τους έχω στείλει σε κάθε Βουλευτή.
Επομένως, εμείς έχουμε συντάξει στα πλαίσια του τρίτου Κοινοτικού Πλαισίου Στήριξης και σε εφαρμογή των διατάξεων της "Ατζέντα 2000", τις μελέτες, τους στόχους μας. Ξέρουμε τι θα κάνουμε από τώρα μέχρι το 2006, είτε διαφωνείτε είτε συμφωνείτε.
Ειδικά για τα εισοδήματα, πρέπει να πω ότι κάποτε πρέπει να μάθετε μαθηματικά. Δεν μπορείτε να λέτε εσείς και ο Αρχηγός σας στη Λάρισα, ότι μειώθηκε κατά 12% το αγροτικό εισόδημα τα τελευταία χρόνια. Δεν γνωρίζετε ότι για να βγάλουμε κάποιους μέσους όρους κάνουμε μία διαίρεση; Πως είναι δυνατόν να λέτε ότι μειώθηκε το εισόδημα, όταν όλοι γνωρίζουμε ότι από το 1981 μέχρι σήμερα το αγροτικό εισόδημα έχει αυξηθεί κατά 20,1%.
Κάποτε πρέπει να καταλάβετε ότι μερικά μεγέθη είναι μακρομεγέθη. Δεν μπορούν να κρίνονται από χρονιά σε χρονιά και από προϊόν σε προϊόν. Το αγροτικό εισόδημα, ο αγροτικός πληθυσμός, είναι μακρομεγέθη που τα μετράμε σε μεγαλύτερες του ενός έτους περιόδους. 'Οταν θέλουμε να βγάλουμε τις μέσες τάσεις μιας περιόδου κάνουμε και μία διαίρεση. Δεν μάθαμε μόνο την πρόσθεση.
Είναι γνωστό ότι τα εισοδήματα προέρχονται από τρεις πηγές. Το ένα είναι οι κοινοτικές επιδοτήσεις. Εμείς διασφαλίσαμε από το 2000 έως το 2006 κοινοτικές επιδοτήσεις ύψους ενός τρισεκατομμυρίου (1.000.000.000.000) δραχμών ετησίως. Το δεύτερο που επιδρά στο εισόδημα είναι το κόστος εισροών. Για τη διαμόρφωση του κόστους εισροών του 2000 κάναμε διαπραγματεύσεις με τις τριτοβάθμιες συνδικαλιστικές και συνεταιριστικές οργανώσεις των αγροτών.  Ικανοποιήσαμε τα περισσότερα θέματα. Σε κάποια που δεν βρήκαμε λύση και θα τα συμπληρώσουμε, είναι γιατί σε αυτά υπήρχαν τεχνικές δυσκολίες και όχι κάποιου άλλου είδους δυσκολίες.
Ο τρίτος τομέας είναι οι τιμές αγοράς. Εάν στο πρώτο διασφαλίσαμε πόρους για τις κοινοτικές επιδοτήσεις, εάν στο δεύτερο ελέγχουμε το κόστος παραγωγής, το κόστος εισροών με τον καλύτερο δυνατό τρόπο που μπορεί να ελέγξει η Κυβέρνηση σε αυτόν τον τομέα, χωρίς να παραβιάζει κοινοτικούς κανονισμούς και οδηγίες, στο τρίτο δεν μπορούμε να κάνουμε τίποτα.
Οι τιμές στις διεθνείς αγορές διαμορφώνονται σε σχέση με την προσφορά και τη ζήτηση. Αυτό που μπορούμε να κάνουμε και αυτό κάνουμε, είναι η αλλαγή των μηχανισμών που θα μας κάνουν να υπάρχουμε μέσα σ'αυτές τις αγορές, να παράγουμε καλύτερα προϊόντα, να μπορούμε να τα τοποθετούμε καλύτερα και να κερδίζουμε καλύτερες τιμές. Αυτό κάνουμε με τις διεπαγγελματικές οργανώσεις, με την αλλαγή στο νόμο για τις συνεταιριστικές οργανώσεις.
Δεν καταλαβαίνω γιατί στη Λάρισα ο Αρχηγός της Νέας Δημοκρατίας είπε για τους συνεταιρισμούς, ότι το μεγαλύτερο κακό που έχουν είναι ο κομματισμός, όταν η Νέα Δημοκρατία στην πρότασή μας για ενιαίο μη κομματικό ψηφοδέλτιο και για εκλογές αντέδρασε. Αν δεν το έχετε καταλάβει να σας πω ότι οι εκλογές θα γίνονται όποτε λέει το καταστατικό του συνεταιρισμού. Δεν έχουμε ενιαία έκφραση του συνόλου των συνεταιριστών σε μια μέρα. Ακόμη και με ενιαίο ψηφοδέλτιο θα μπορούσε κανείς να πει ότι θα μπορούσαν να εκφραστούν και παρατάξεις.
Επομένως, αυτά επιτυγχάνονται με τις διεπαγγελματικές οργανώσεις με την εταιρεία των ελληνικών αγροεξαγωγών. Και αυτήν την εταιρεία δεν είναι τυχαίο ότι την ανακοινώσαμε τώρα. Γιατί, για να ανακοινώσουμε μια εταιρεία στην οποία συμμετέχουν εκατοντάδες επιχειρήσεις, χρειάστηκε δουλειά μηνών. Και να πείτε στον κ. Μηλιάκο της κομματικής γραμματείας σας να μη λέει ανοησίες. Ας διαβάσει πρώτα τι είναι αυτό που εμείς  φτιάξαμε. Δεν είναι κάτι που το εξαγγέλλουμε, είναι κάτι που το φτιάξαμε.  Το μελετήσαμε οκτώ μήνες, το αναθέσαμε στην ΑΤΕ FINANCE η οποία έκανε τη μελέτη και το καταστατικό. 'Ολα αυτά δεν είναι φαντασίες, όπως λέει ο κ.  Μηλιάκος, αλλά είναι πραγματικότητα.
ΣΑΒΒΑΣ ΤΣΙΤΟΥΡΙΔΗΣ: Την προσωποποίηση μιας ανακοίνωσης της Νέας Δημοκρατίας πρέπει να την αποφεύγετε.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Κύριε Τσιτουρίδη, αν είσθε στο ίδιο κόμμα, μην τον υπερασπίζεσθε γιατί λέει  ότι έχω φαντασιώσεις. Να, οι φαντασιώσεις. 'Εχω εδώ το καταστατικό, τη μελέτη, τα λεφτά. Και την άλλη εβδομάδα θα γίνει η συνάντηση για να αρχίσει να λειτουργεί η εταιρεία. Δεν κατάλαβα που είναι οι φαντασιώσεις. Ασυλία έχει ο κ. Μηλιάκος, επειδή είναι έξω απ'αυτήν την Αίθουσα; 
ΣΑΒΒΑΣ ΤΣΙΤΟΥΡΙΔΗΣ: Είναι αντιδεοντολογικό να προσωποποιείτε πράγματα και καταστάσεις που αφορούν τη Νέα Δημοκρατία.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): 'Οχι, θα ήταν αντιδεοντολογικό αν είχα κάτι προσωπικό. Δεν έχω όμως. Και στο κάτω-κάτω τον γνωρίζω πολύ περισσότερο από όλους εσάς.
ΣΑΒΒΑΣ ΤΣΙΤΟΥΡΙΔΗΣ: Μιλήστε για τη Νέα Δημοκρατία και όχι για τον κ. Μηλιάκο.
ΑΘΑΝΑΣΙΟΣ ΚΟΝΤΑΞΗΣ: Κύριε Υπουργέ, μιλήστε για τα θέματα της επερώτησης.
ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, δεν θα υποβάλετε εσείς στον κύριο Υπουργό τι θα απαντήσει. Απαντάει επί της αγροτικής πολιτικής, όπως εσείς μιλούσατε για τέτοια θέματα γενικά. Και η επερώτησή σας είναι γενικευμένη.
ΑΘΑΝΑΣΙΟΣ ΚΟΝΤΑΞΗΣ: Μπορούσατε να πείτε στον κύριο Υπουργό, ότι είναι εκτός θέματος.
ΠΡΟΕΔΡΕΥΩΝ (Λουκάς Αποστολίδης): Σας παρακαλώ.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Κύριοι συνάδελφοι, εμείς και με τις θεσμικές τομές τις οποίες έχουμε προωθήσει, και είναι δεκάδες και τις εφαρμόζουμε αλλού με μικρότερη, αλλού με μεγαλύτερη ταχύτητα, είναι βέβαιο ότι θα υποστηρίξουμε στις διεθνείς αγορές τις τιμές των ελληνικών προϊόντων.
'Αρα, το εισόδημα είναι διασφαλισμένο από εμάς με τις επιδοτήσεις και με τη μείωση του κόστους εισροών, την οποία έχουμε κάνει. Εσείς παραδείγματος χάριν αναγγείλατε προχθές ότι θα μειώσετε κατά 50% το ρεύμα. Με τι αναφορά θα το κάνετε αυτό; Θα το μειώσετε 50% σε σχέση με τι; 
ΣΑΒΒΑΣ ΤΣΙΤΟΥΡΙΔΗΣ: Με αυτά που θα βρούμε.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Με αυτό που θα βρείτε; Αυτό που θα βρείτε ξέρετε τι θα είναι; Θα είναι 38% κάτω από το κόστος παραγωγής της Δ.Ε.Η. Γνωρίζετε πολύ καλά εσείς ειδικά, κύριε Τσιτουρίδη, ότι σε οκτώ μήνες δεν θα υπάρχει μονοπώλιο της Δ.Ε.Η. Να δω τι θα βρείτε και τι θα πείτε τότε στον 'Ελληνα αγρότη. Γιατί γνωρίζετε ότι απελευθερώνεται η ηλεκτρική ενέργεια. Το κόστος παροχής στον αγρότη ηλεκτρικής ενέργειας ανά κιλοβατώρα είναι δέκα δραχμές, όταν είναι είκοσι οκτώ δραχμές για τις επιχειρήσεις και τριάντα τρεις δραχμές για τα νοικοκυριά. Πόσο πιο κάτω εσείς θα το πάτε; Παρακαλώ αυτό να γραφτεί, ότι θα το πάτε 50% κάτω σε σχέση με τη σημερινή τιμή, δηλαδή πέντε δραχμές την κιλοβατώρα.
ΣΑΒΒΑΣ ΤΣΙΤΟΥΡΙΔΗΣ: Να γραφτεί αυτό.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Να γραφτεί, γιατί είναι πρωτοφανές. Δεν ξέρω πως αλλιώς να το χαρακτηρίσω. Να δω μέσα από ποιους μηχανισμούς θα το βρείτε αυτό μετά από οκτώ μήνες, όταν θα είναι απελευθερωμένη η παραγωγή ηλεκτρικής ενέργειας στη χώρα μας.
Δεν θέλω να συνεχίσω σε ένα ένα τα προϊόντα. Θα πω για το βαμβάκι.  Εξάλλου τι να πω για το λάδι; Φέτος πήραμε σαράντα πέντε δισεκατομμύρια (45.000.000.000) δραχμές παραπάνω από ότι πήραμε πέρυσι. Και πέρυσι είχε διακόσιες είκοσι πέντε (225) δραχμές το κιλό η επιδότηση και φέτος έχει τριακόσια εξήντα (360) δραχμές και με τα διοικητικά μέτρα που πήραμε, του χρόνου θα έχει πάνω από τετρακόσιες (400) δραχμές. Εν πάση περιπτώσει, σε όλα τα προϊόντα θα μπορούσαμε να εχουμε κάνει τη δική μας κριτική. Γιατί ειδικά για το βαμβάκι, εσείς κλειδώσατε την τιμή στον ΠΟΕ και κάνοντας χρήση του άρθρου 13 της συμφωνίας του ΠΟΕ καταφέρατε αυτό που είχατε στην αρχή συμφωνήσει για 665,5 εκατομμύρια ευρώ. Τελικά εκμεταλλευθήκατε τη ρήτρα ειρήνης και πήγατε την τιμή στα επτακόσια εβδομήντα εκατομμύρια (770.000.000) ευρώ. Αλλά αυτό είναι κλειδωμένο στον ΠΟΕ. Δεν ανοιγει, είτε το θέλετε εσείς είτε εμείς. Το να λέτε τώρα με μεγάλα γράμματα στη Λάρισα ότι εσείς θα καταργήσετε τις ποσοστώσεις για το βαμβάκι, αυτά είναι πρωτάκουστα.
Κύριοι συνάδελφοι, όσον αφορά τα επιμέρους θέματα που έχετε θέσει, δεν αντέχουν σε κριτική. Και απορώ πως τα θέσατε. 'Η δεν σας πληροφορούν καλά ή δεν ξέρετε την πραγματικότητα. Το ΔΗΜΗΤΡΑ λειτουργεί, κάνει τα προγράμματά του και φυσικά μέσα από το τρίτο Κοινοτικό Πλαίσιο Στήριξης, θα αθροίσει στα προγράμματα αυτά που ήδη κάνει, μέσα από τα ΤΕΙ, μέσα από την κατάρτιση, και τα επιπλέον προγράμματα που έχουμε βάλει στο τρίτο Κοινοτικό Πλαίσιο Στήριξης.
Δεν καταλαβαίνω γιατί λέτε συνέχεια για κομματικά στελέχη ή για το ότι "βρήκαμε τον άλφα εδώ ή το βήτα εκεί". Πρόεδρος του ΔΗΜΗΤΡΑ είναι ο καθηγητής του Πανεπιστημίου Πατρών ο κ.  Δεμούσης, ο οποίος μάλιστα παίρνει τα ίδια λεφτά που θα έπαιρνε στο Πανεπιστήμιο και διευθύνων σύμβουλος -τον οποίο εγκρίναμε και στη Βουλή- είναι αποσπασμένο στέλεχος του εκπαιδευτικού κέντρου της ΑΤΕ. Γιατί αυτή η μανία να λέμε για δαπάνες, για σπατάλες και ακατάλληλους ανθρώπους; 'Οπως βλέπετε μόνο από το ΔΗΜΗΤΡΑ, αποδεικνύεται ότι είναι οι δυο πιο κατάλληλοι άνθρωποι και χωρίς δαπάνες και σπατάλες, στην κατάλληλη θέση. Και μάλιστα τους έχουμε επιφορτίσει με μία τρίτη γενική διεύθυνση, τη διεύθυνση ενημέρωσης ακριβώς για να πάρει πάνω της το αγροτικό κανάλι, που έχουμε εξαγγείλει από πέρυσι και εσείς το ανακαλύψατε προχθές, όπου έχουμε έτοιμη την εταιρεία, όπου έχουμε κάνει τα προγράμματα, όπου έχουμε συμφωνήσει με τον ΟΤΕ, την ΕΡΤ, όπου έχουμε εκμεταλλευθεί το σχετικό πλαίσιο. Το έχω ανακοινώσει εκατό φορές. Εμείς αναθέσαμε τη μελέτη από πέρυσι. Είναι έτοιμη. Και σωστά λέω ότι δεν θα ήθελα αυτό το κανάλι, που είχαμε σκοπό να εκπέμψει το Φεβρουάριο ή στις αρχές Μαρτίου, να εκπέμψει την προεκλογική περίοδο. Και έτσι θα εκπέμψει μετά τις εκλογές.
Επίσης, το ίδιο λέτε για τον ΟΠΙΛΟΓ. Για να σας απαντήσω. Στον ΟΠΙΛΟΓ δεν διορίσαμε κανένα. Δικαστές του Ελεγκτικού Συνεδρίου είναι. Πού βρήκατε εσείς ότι διορίσαμε ανθρώπους και τρώνε τα λεφτά; Δικαστές είναι του Ελεγκτικού Συνεδρίου που αποσπάστηκαν εκεί. Το ίδιο για όλα τα άλλα θέματα και ειδικά για τον ΕΛΓΑ.
Μέχρι 15 Μαρτίου σύμφωνα με το πρόγραμμα ταμειακών ροών και καταγραφής ζημιών του ΕΛΓΑ, θα έχουν πληρωθεί όλες οι αποζημιώσεις του 1999. Και αυτό ξερετε ότι δεν έχει ξαναγίνει. Βοηθάει το ότι δεν είχαμε πολύ μεγάλες ζημιές το 1999, όπως το 1998. Αλλά όλες οι ζημιές του 1999 θα έχουν πληρωθεί κανονικά, χάριν και στη βελτίωση των συστημάτων του ΕΛΓΑ, μέχρι 15 Μαρτίου του τρέχοντος έτους.
Επίσης, αναφερθήκατε στα θέματα του Οργανισμού Πληρωμών και Ελέγχου.  Ναι, είμαστε σε ένα  μεταβατικό στάδιο. Φτιάξαμε έναν Οργανισμό για να διαχειριστεί τις πληρωμές και να κάνει τους ελέγχους αλλά αυτό δεν σημαίνει ότι από την ώρα που τον κάναμε, θα έπρεπε να διαλύσουμε το υπάρχον σύστημα. Το υπάρχον σύστημα με τη ΔΙΔΑΓΕΠ λειτουργεί κανονικά, ελεγχεται κανονικά.
Φυσικά θα παραδώσει αυτό το σύστημα μαζί με τους άλλους οργανισμούς, όταν στην αρχή του φετινού έτους ΦΕΟΓΚΑ, που είναι πάντα η 15η Οκτωβρίου και τότε μπορεί να λειτουργήσει, θα πάρει πάνω αυτά τα οποία οφείλει να πάρει, για να λειτουργήσει και αυτός ο τομέας με τον καλύτερο δυνατό τρόπο.
Ο κ. Βεζδρεβάνης έκανε για πρώτη φορά μία προσωπική, όπως είπε, αναφορά για τη διαφήμιση. 'Οσον αφορά αυτό το θέμα, το έχω σχολιάσει ευθέως, τουλάχιστον σε ό,τι αφορά το δικό μας τομέα ευθύνης. Και δεν συμφωνώ καθόλου με τον Κοινοβουλευτικό Εκπρόσωπο της Νέας Δημοκρατίας, που έκανε τη σχετική επίκαιρη ερώτηση προχθές, για ένα θέμα που έχει σχέση με ένα προϊόν που κάθε χρόνο κάνουμε τη προβολή του και τη διαφήμισή του, το πορτοκάλι.
Στο σχετικό φυλλάδιο δεν υπάρχει καμία αναφορά στην πολιτική της Κυβέρνησης, δεν υπάρχει καμία αναφορά σε κανένα άλλο θέμα προσωπικό ή του Υπουργείου, παρά μόνο στις βιταμίνες που έχει το πορτοκάλι και ο χυμός του. Πιστεύω, ότι αυτό δεν πρέπει να ενοχλεί κανέναν.
Κυρίες και κύριοι συνάδελφοι, είναι γεγονός ότι στην προεκλογική αυτήν προσπάθεια η Νέα Δημοκρατία -η οποία είχε πολλά στηρίξει στο αποτέλεσμα των ευρωεκλογών, έχοντας όμως ξεχάσει ότι στον αγροτικό χώρο υπήρξε η ίδια μείωση δυνάμεων, όχι μόνο των δυνάμεων του ΠΑ.ΣΟ.Κ. αλλά και της Νέας Δημοκρατίας στον αγροτικό χώρο- ακόμα και αν βαφτίζει προσυνέδρια τις προεκλογικές της συγκεντρώσεις, ακόμα και αν με άστοχες ανακοινώσεις, όπως αυτή η σημερινή του κομματός της, προσπαθεί να δημιουργήσει ένταση στον αγροτικό κόσμο, ο αγροτικός κόσμος ξέρει ποιος υπηρέτησε, υπηρετεί και θα υπηρετεί υπεύθυνα και με σύνεση, με οράματα, με προοπτικές τα συμφέροντά του.
Αυτό το μήνυμα είναι βέβαιο ότι μέσα από τη δική μας εμπειρία και ιστορία, που επιδέχεται κριτική, δεν μπορεί να αντισταθμιστεί με τις δικές σας υποσχέσεις, οι οποίες στηρίζονται σε ανακριβή στοιχεία, σε αντικοινοτικές διατάξεις. Καμία από αυτές τις υποσχέσεις που δίνετε δεν συμφωνεί με το Κοινοτικό Δίκαιο, οι οποίες είναι τόσο αντιφατικές, ώστε δεν πρόκειται ποτέ να εφαρμοστούν ή ακόμα περισσότερο, δεν πρόκειται το κόμμα σας να βρεθεί στην κυβέρνηση στις 10 Απριλίου! Ευχαριστώ.
ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, ως Κοινοβουλευτικός Εκπρόσωπος του Κομμουνιστικού Κόμματος Ελλάδος ορίζεται ο κ. Ευάγγελος Μπούτας.
Ο κ. Τσιτουρίδης έχει το λόγο.
ΣΑΒΒΑΣ ΤΣΙΤΟΥΡΙΔΗΣ: Κύριε Υπουργέ της Γεωργίας, στη Νέα Δημοκρατία κατανοούμε και τον πανικό σας και την ταραχή σας για αυτά τα οποία γίνονται στον αγροτικό τομέα και για το μήνυμα το οποίο έρχεται γι'αυτό που θα συμβεί την 9η Απριλίου! Αυτό όμως δεν επιτρέπει σε κανέναν να προχωρά σε αντιδεοντολογικές επιθέσεις εναντίον προσώπων που δεν βρίσκονται μάλιστα στην Αίθουσα! Γι'αυτό ακριβώς σας ζήτησα να σχολιάσετε, αν θέλετε, την όποια ανακοίνωση της Νέας Δημοκρατίας, αποφεύγοντας σχολιασμούς και μάλιστα σκληρούς και ανεπίτρεπτους για πρόσωπα τα οποία δεν είναι παρόντα και τα οποία δεν παρουσιάζονται ως φυσικά πρόσωπα σε καμία ανακοίνωση.
Επειδή αναφερθήκατε στον τέως υποδιοικητή της ΑΤΕ, ο κ. Μηλιάκος προσέφυγε στην ελληνική δικαιοσύνη για παράνομες ενέργειες της Διοίκησης της Αγροτικής Τράπεζας, της ΑΤΕ, μετά το 1993 και δικαιώθηκε. Προς τι, λοιπόν, η αναφορά στο πρόσωπο του κ. Μηλιάκου, αν διεκδίκησε αυτό το οποίο του όφειλε η ΑΤΕ στα πλαίσια παράνομων ενεργειών της; Γνωρίζετε, νομίζω, δεκάδες στέλεχη του ΠΑ.ΣΟ.Κ., τα οποία σε κομματικές θέσεις, με κομματικό ρόλο, αναλαμβάνουν διοικήσεις δημοσίων οργανισμών και παίρνουν εκατοντάδες εκατομμύρια όταν τους διώχνει ο κ. Σημίτης. Δεν ήταν η περίπτωση του κ. Μηλιάκου! ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Αφήστε το αυτό τώρα! 
ΣΑΒΒΑΣ ΤΣΙΤΟΥΡΙΔΗΣ: Το αφήνω αυτό, αλλά εσείς το αναφέρατε εδώ.  Δεν μπορώ, επίσης, να καταλάβω τον πανικό σας να καλέσετε την Κυριακή το μεσημέρι εκτάκτως τους δημοσιογράφους για να τους κάνετε νέες εξαγγελίες, αξιοποιώντας την ευκαιρία για να χρησιμοποιήσετε σκληρότερη και υβριστική γλώσσα για τον Αρχηγό της Αξιωματικής Αντιπολίτευσης!  
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Σε ποιο σημείο είναι υβριστική; 
ΣΑΒΒΑΣ ΤΣΙΤΟΥΡΙΔΗΣ: Στην αρχή της ανακοίνωσής σας.
Και σας ενοχλεί η ανακοίνωση της γραμματείας αγροτικού της Νέας Δημοκρατίας την οποία αναφέρατε ως "λέγουσα βλακείες"; Γιατί λέει βλακείες; Τη μελετήσατε; Κατανοήσατε τι λέει; Πρόκειται περί μιας ανακοινώσεως που απαντάει ένα προς ένα στα ερωτήματα, στις θέσεις τις οποίες Κυριακή μερημέρι αναφέρατε στους δημοσιογράφους. Δεν μπορούσατε να περιμένετε σήμερα που είχατε προαναγγείλει τη συνέντευξη Τύπου. Αν αυτήν την εντολή σας έδωσαν τα υπόγεια του Μαξίμου που κάνουν την προπαγάνδα, τότε κακή υπηρεσία προσφέρατε και εσείς στην Κυβέρνησή σας και αυτοί που σας συνεβούλευσαν να πάτε Κυριακή μεσημέρι σε έκτακτη συνέντευξη Τύπου να απαντήσετε στον κ. Καραμανλή.
Εμείς να κατανοήσουμε τον πανικό, αλλά τέλος πάντων να σοβαρευτούμε. Και επειδή αναφερθήκατε εδώ σε χιλιάδες σελίδες και σε τόμους, να ξέρετε ότι μια κυβέρνηση δεν κρίνεται ούτε από τους τόμους ούτε από τις σελίδες τις οποίες συντάσσει για το τι θα πράξει στο μέλλον. Μια κυβέρνηση κρίνεται για τη διάλυση του παρελθόντος σε ό,τι αφορά τη γεωργία και για την αντιαγροτική πολιτική του παρόντος. Γι' αυτά θα κριθείτε από τους 'Ελληνες αγρότες και όχι για τους τόμους ή για τα μεγάλα οράματα και τις καλές προθέσεις. Μιλάμε για ένα τομέα όπου όλοι οι δείκτες που χαρακτηρίζουν την κατάσταση ενός τομέα έχουν επιδεινωθεί στα εξήμισι χρόνια που κυβερνάτε και καλείτε χθες Κυριακή μεσημέρι τους δημοσιογράφους για να πείτε ότι θα κάνετε μια ιδιωτική εταιρεία για τις εξαγωγές των αγροτικών προϊόντων, όταν η τελευταία τετραετία της Κυβέρνησης Σημίτη είναι η χειρότερη τετραετία από το 1981 σε ό,τι αφορά το εμπορικό ισοζύγιο των αγροτικών προϊόντων. Ξεπέρασε το έλλειμμα του αγροτικού ισοζυγίου το ένα τρισεκατομμύριο δραχμές. Και πιστεύετε ότι Κυριακή μεσημέρι, σαράντα πέντε μέρες πριν από τις εκλογές, κάνοντας ανακοινώσεις ότι θα κάνετε μια εταιρεία, πείθετε κανένα; Θα ξαναπώ ότι θα πρέπει να κατανοήσετε πως στις εκλογές θα κριθείτε από τα αποτελέσματα της πολιτικής σας και όχι από τους τόμους και τα φυλλάδια που θα μοιράσετε για το τι θα πράξετε.
Επειδή αναφερθήκατε και σε ομάδα τσικό ή δεν ξέρω ποιας κατηγορίας, χειρότερα από σας δεν θα τα κάνουμε. Δεν γίνεται. 'Ετσι δεν έχει να φοβηθεί κανείς τίποτα από καμιά ομάδα είτε τσικό είτε ερασιτεχνική εν πάση περιπτώσει. Χειρότερα δεν γίνονται στη γεωργία. 'Αρα μην πάμε σε τέτοιες συγκρίσεις.
Σε ό,τι αφορά το εισόδημα, γιατί εκφράζετε απορία για το πώς μειώθηκε το εισόδημα; Τα τέσσερα τελευταία χρόνια το εισόδημα του 'Ελληνα αγρότη σύμφωνα με τα στοιχεία της Eurostat και της Εθνικής Στατιστικής Υπηρεσίας πέφτει, μειώνεται. Αν προσθέσετε την πτώση των τεσσάρων ετών καταλήγουμε στο 12% σε σχέση με την εκκίνηση προ τεσσάρων ετών.
Προφανώς δεν καταλάβατε τι είπε ο κ. Καραμανλής στη Λάρισα. Προφανώς δεν καταλάβατε τι είπαμε εδώ στις τρεις μέρες του σχεδίου νόμου για τις συνεταιριστικές οργανώσεις. Εμείς δεν μπήκαμε στην ουσία των μέτρων που προτείνατε στο σχέδιο νόμου. Εμείς είπαμε ένα βροντερό "όχι", με την ευκαιρία της συζήτησης, στην αντιαγροτική πολιτική της Κυβέρνησης του κ. Σημίτη. Είπαμε ένα βροντερό "όχι" σε μια πολιτική η οποία επιφέρει στασιμότητα στην παραγωγή, στασιμότητα στην παραγωγικότητα, στασιμότητα στις ιδιωτικές και δημόσιες επενδύσεις, διεύρυνση του εμπορικού ισοζυγίου στα αγροτικά προϊόντα, έξοδο από τον αγροτικό τομέα, μείωση του αγροτικού εισοδήματος, κοινωνικές αναστατώσεις και επιλεκτικές διώξεις στον τομέα της γεωργίας.
Γι' αυτό λοιπόν καλά θα κάνετε να προωθήσετε και γρήγορα, προ των εκλογών σε κάθε περίπτωση, την τροπολογία την οποία καταθέσαμε για να σταματήσουν τα αγροδικεία σε όλη την Ελλάδα. Εμείς είπαμε "όχι" σε μια κυβέρνηση, η οποία κατασυκοφάντησε, ευτέλισε και καταχρέωσε το συνεταιριστικό κίνημα, κάνοντας κοινωνική πολιτική στη δεκαετία του 1980 στην πλάτη των συνεταιριστικών οργανώσεων. Εμείς είπαμε "όχι" σε μια κυβέρνηση η οποία διέλυσε το Υπουργείο Γεωργίας, διέλυσε τους εποπτευόμενους οργανισμούς, παίζει παιχνίδια με χρηματιστήριο μέσω της ΑΤΕ, διότι δεν είναι δυνατόν ο διοικητής της ΑΤΕ σε όλη την αγορά της Αθήνας να φαντάζει το όργανο το οποίο θα ανεβοκατεβάζει το χρηματιστήριο για να κερδίσει ο κ. Σημίτης τις εκλογές! Τα ξέρετε αυτά. Δεν είστε αθώος, παροικείτε στην πόλη αυτή.
Λέμε "όχι" σε μια κυβέρνηση η οποία κατά τρόπο αντιδεοντολογικό έφερε σε προεκλογική περίοδο ένα θεσμικού χαρακτήρα μέτρο, ένα νομοσχέδιο για να λύσει το πρόβλημα των συνεταιριστικών οργανώσεων. Να περιμένετε μετά τις εκλογές -αυτό είπαμε- και να συζητήσουμε ουσιαστικά από όποια θέση και αν σας στείλει ο ελληνικός λαός. Αυτά είπαμε εμείς στο νομοσχέδιο.
Να έρθω στη συνέχεια σε άλλα ζητήματα. Τι σας κακοφάνηκε στην ανακοίνωση της Νέας Δημοκρατίας; Σας άκουσα και χθες να λέτε για την ρήτρα ειρήνης του 1992 και για το βαμβάκι. Προφανώς δεν σας ενημερώνουν στο Υπουργείο Γεωργίας τι έγινε στο βαμβάκι το 1992 και τι έγινε το 1995.  Τι έγινε το 1995, τι ψηφίσατε; Μία μέγιστη εθνική ποσόστωση επτακοσίων ογδόντα δύο χιλιάδων τόνων για την Ελλάδα, όταν η Ισπανία πήρε διακόσιες σαράντα εννέα χιλιάδες τόνους και συνυπευθυνότητα στο βαμβάκι, χωρίς οριακό φραγμό. Αυτό ψηφίσατε το 1995. Δηλαδή μπορεί να αυξάνεται απεριόριστα η συνυπευθυνότητα, ενώ το 1992 ως Νέα Δημοκρατία, είχαμε πετύχει μία συνυπευθυνότητα που δεν μπορούσε να υπερβεί το 20%. Αυτό έγινε στο βαμβάκι. Ποια ρήτρα ειρήνης και ποια GATT; Την GATT την υπογράψατε εσείς ως κυβέρνηση το Απρίλιο του 1994.
Στην τελική πολιτική διαπραγμάτευση το Δεκέμβριο του 1993, ο τότε Γενικός Γραμματέας, ο αείμνηστος Κρανιδιώτης, που συμμετείχε -αντί να υπάρχουν τρεις Υπουργοί, όπως υπήρχαν για τα άλλα κράτη, μετείχε ο Γενικός Γραμματέας του Υπουργείου Εξωτερικών, ο  Κρανιδιώτης- έστειλε στις 20 Δεκεμβρίου του 1993 ένα τηλεγράφημα λέγοντας: "Είναι καλή η αγροτική συμφωνία. Διαφωνεί κανείς στην Αθήνα;". Συμφωνήσατε πλήρως το 1993 για την αγροτική πτυχή της συζήτησης στην GATT. Την υπογράψατε αυτήν τη συμφωνία το 1994. Πού κάνατε κριτική, λοιπόν, για το βαμβάκι και για τα άλλα ζητήματα σε ό,τι αφορά την GATT; Επειδή θέσατε ερωτήματα πάλι χθες, λέγοντας πού θα βρει η Νέα Δημοκρατία τα χρήματα για να κάνει αυτά τα οποία είπε, να σας απαντήσουμε τι θα κάνουμε στον αγροτικό τομέα και καλά θα κάνετε να τα σημειώσετε, γιατί εμείς δεν ζητούμε μια εν λευκώ εξουσιοδότηση από τους 'Ελληνες αγρότες και κτηνοτρόφους.
Εμείς εδώ και δύο χρόνια κάναμε και συζητήσαμε σε τετρακόσιες εκδηλώσεις σε όλη την Ελλάδα, με δεκάδες χιλιάδες αγρότες, ένα σχέδιο πρότασης για την ολοκληρωμένη ανάπτυξη της ελληνικής υπαίθρου, που είναι κοστολογημένο, θα σας πω πόσο κοστίζει και από πού θα βρούμε τα λεφτά.
Οι 'Ελληνες αγρότες και κτηνοτρόφοι, λοιπόν, από την Κυβέρνηση της Νέας Δημοκρατίας μπορούν να περιμένουν στο πρώτο εξάμηνο και όχι στο τέλος των εξήμισι χρόνων, λύσεις.
Εσείς, λέτε ότι δεν προλάβατε και αυτό είναι καταπληκτικό. Λέτε: "Δεν προλάβαμε να κάνουμε το ένα, δεν προλάβαμε να κάνουμε το άλλο, δεν προλάβαμε να λειτουργήσει η τηλεόραση". Μα εξήμισι χρόνια κυβερνάτε. Γι' αυτό κρίνεστε, ότι δεν προλάβατε, ενδεχομένως, ακόμη και αν είχατε καλές προθέσεις.
Τι μπορεί να περιμένουν από εμάς, λοιπόν, οι 'Ελληνες αγρότες και κτηνοτρόφοι; Καταργούμε πλήρως τον ειδικό φόρο κατανάλωσης στα καύσιμα.  Υποσχεθήκατε το 1994, στις πρώτες κινητοποιήσεις στη Λάρισα, ότι σε λίγους μήνες -ο μακαρίτης ο Παπανδρέου το είχε πει τότε- θα γινόταν το μητρώο αγροτών και θα μειώνονταν τα καύσιμα. Και σήμερα ακούμε ότι κάνετε συσκέψεις με τον κ. Δρυ, σαράντα ημέρες προ των εκλογών....
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Σ'αυτούς που έχουν μηχανήματα; 
ΣΑΒΒΑΣ ΤΣΙΤΟΥΡΙΔΗΣ: Μάλιστα.
Κάνετε συσκέψεις για να δείτε εάν στις 8 Απριλίου ενδεχομένως μειώσετε τον ειδικό φόρο κατανάλωσης. Μα, δεν πείθετε κανένα.
Δεσμευόμαστε λοιπόν, ότι θα καταργήσουμε τον ειδικό φόρο κατανάλωσης. Θα μειώσουμε το ηλεκτρικό ρεύμα στο 50% ή στην τιμή στην οποία θα το βρούμε. Ξεκάθαρα. Και μην μου πείτε ότι δεν γίνεται.
Τρίτον, έχουμε σημαντικές ανακατατάξεις στο Κοινοτικό Δίκαιο. Θα μειώσουμε το ΦΠΑ για τα αγροτικά μηχανήματα από 18% σε 8% και να σας εξηγήσω και κατ' ιδίαν πως θα γίνει.
Τέταρτον, απαλλάσσουμε κατά τρόπο σημαντικό τα φορολογικά βάρη στη μεταβίβαση αγροτικής γης προς τους αγρότες.
Πέμπτον, τα επιτόκια της ΑΤΕ θα πέσουν κάτω από τα επιτόκια των υπολοίπων Τραπεζών. Το λέω αυτό διότι παρουσιάσατε εδώ ως επίτευγμα το ότι κάνατε μία εμπορική πράξη και μειώσατε το επιτόκιο της ΑΤΕ, όταν τα επιτόκια της ΑΤΕ συνεχίζουν να είναι μεγαλύτερα από το επιτόκιο των υπολοίπων τραπεζών.
'Εκτον, χωρίς να αυξήσουμε τις ασφαλιστικές εισφορές στον ΕΛΓΑ, θα καλύψουμε το σύνολο της φυτικής και ζωϊκής παραγωγής για το σύνολο των κινδύνων. Βεβαίως, δεν θέλει κανένας κτηνοτρόφος σήμερα να πληρώνει τον ΕΛΓΑ, αφού δεν καλύπτονται οι κίνδυνοι. Γι' αυτό δεν θέλει.
'Εβδομον, οι κτηνοτρόφοι όλης της χώρας θα έχουν ένα επίδομα από τον πρώτο μήνα κυβέρνησης της Νέας Δημοκρατίας, ύψους σαράντα χιλιάδων (40.000) δραχμών για τις παραμεθόριες περιοχές και τριάντα χιλιάδων (30.000) δραχμών για την υπόλοιπη Ελλάδα. Οι σαράντα χιλιάδες (40.000) δραχμές θα είναι για τις παραμεθόριες, ορεινές και προβληματικές περιοχές.
Αυτά όλα θα ισχύουν για τους κατά κύριο επάγγελμα αγρότες, όπως αυτοί θα εμφανίζονται στο μητρώο αγροτών.
Δημιουργούμε μητρώο εμπόρων και μεταποιητών αγροτικών προϊόντων και κάθε χρόνο το κράτος θα πρέπει να εκδίδει άδειες που θα απαιτούνται για τους έμπορους και μεταποιητές, για να αγοράζουν ή να μεταποιούν, υπό την προϋπόθεση ότι αυτοί θα πληρούν τις ελάχιστες προϋποθέσεις φερεγγυότητας, μέσω ενός συστήματος εγγυήσεων που θα παρέχουν προς το κράτος, για να αποφύγουμε τα κανόνια που πέφτουν κάθε χρόνο στην αγορά και χιλιάδες αγρότες δεν μπορούν να βρουν τα χρήματά τους σε εμπόρους που εξαφανίζονται και λειτουργούν με την άδεια του κράτους πολλές φορές.
Σε περίπτωση μη καταβολής των υποχρεώσεων των εμπόρων και μεταποιητών προς τους αγρότες, οι αγρότες θα εκχωρούν την απαίτησή τους προς το κράτος, το κράτος θα πληρώνει και την εμπορική τιμή και την επιδότηση και θα στρέφεται αυτό εναντίον των εμπόρων και μεταποιητών.
Στη Λάρισα προτείνουμε να δημιουργήσουμε ένα κρατικό ειδικό τηλεοπτικό σταθμό, χωρίς συνδρομή, για τους κατά κύριο επάγγελμα αγρότες και ο σταθμός αυτός θα εκπέμπει καθημερινώς πολύωρο πρόγραμμα για να μπορεί ο αγρότης να ενημερώνεται. Θέλουμε με αυτό το σταθμό ο κτηνίατρος και ο γεωπόνος να μπει στο σπίτι του κάθε αγρότη, σε όλη την Ελλάδα, εφτά μέρες την εβδομάδα.
Γιατί συγχυστήκατε; Είπατε ότι το κάνατε. 'Εχετε λεφτά στον προϋπολογισμό του 2000 για τη λειτουργεία του σταθμού αυτού; Γιατί δεν το ξεκινήσατε; 
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Το τρίτο Κοινοτικό Πλαίσιο Στήριξης, τριάντα θέσεις...
ΣΑΒΒΑΣ ΤΣΙΤΟΥΡΙΔΗΣ: Δεν μας νοιάζει το τρίτο Κοινοτικό Πλαίσιο Στήριξης. Εμείς λέμε τι θα κάνουμε. Εσείς, μετά από εξήμισι χρόνια λέτε τι θα κάνετε, αλλά μια κυβέρνηση...
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Μα εσείς το είπατε για πρώτη φορά χθες.
ΣΑΒΒΑΣ ΤΣΙΤΟΥΡΙΔΗΣ: Κύριε Ανωμερίτη, μία κυβέρνηση κρίνεται από αυτά που έκανε, να το ξαναπώ, όχι από αυτά που θα κάνει μετά από εξήμισι χρόνια.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Εμείς το κάνουμε.
ΣΑΒΒΑΣ ΤΣΙΤΟΥΡΙΔΗΣ: Ναι, να το δούμε όμως. Δεν το έχουμε δει.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Εσείς το λέτε, εμείς το κάναμε.
ΣΑΒΒΑΣ ΤΣΙΤΟΥΡΙΔΗΣ: Το λέμε. Αξιωματική Αντιπολίτευση είμαστε, δεν είμαστε κυβέρνηση. Αυτή είναι η διαφορά μας, αυτό δεν κατανοήσατε.
Λέμε επίσης, ότι στην εκσυγχρονισμένη και εξυγιανσμένη οικονομικώς ΑΤΕ θα λειτουργεί ειδικός τομέας αγροτικής πίστης, που θα διασφαλίζει τη φθηνή και έγκαιρη χρηματοδότηση των γεωργών και κτηνοτρόφων, σύμφωνα με τις προγραμματικές ανάγκες του κλάδου.
Λέμε επίσης, ότι όπου η ΑΤΕ έχει μετοχές συνεταιριστικών βιομηχανιών, αντί να ξεπουλάτε σε ιδιώτες τις συνεταιριστικές βιομηχανίες, δεσμευόμαστε ότι στις σημαντικές αλλαγές που υπάρχουν σήμερα και στην Αγροτική Τράπεζα και στο συνεταιριστικό κίνημα, υποχρεωτικώς θα πάνε στα χέρια των συνεταιριστικών βιομηχανιών οι μετοχές της Αγροτικής Τράπεζας. Για να αποφύγουμε το ξεπούλημα και της Δωδώνης και άλλων συνεταιριστικών βιομηχανιών, όπως πράττεται στο "ΑΓΝΟ", το ξεπούλημα σε ιδιώτες των συνεταιριστιών βιομηχανιών.
Αυτή είναι η συγκεκριμένη πρόταση και αν θέλετε υλοποιείστε την στις σαράντα πέντε μέρες που σας απέμειναν. Εμείς θέλουμε ισχυρές συνεταιριστικές βιομηχανίες και θα το κάνουμε εμπράκτως. 'Οχι με νομοσχέδια τα οποία δεν λύνουν κανένα απολύτως πρόβλημα.
Εκείνο το οποίο είπαμε επίσης στη Λάρισα, κύριε Υπουργέ της Γεωργίας, είναι ότι θα πληρώνεται ο παραγωγός για τις επιδοτήσεις του μέσα σε ένα πολύ συγκεκριμένο χρονικό διάστημα τριών μηνών και αν παρέρχεται αυτό το χρονικό διάστημα -ανά προϊόν θέτουμε την ημερομηνία- το κράτος θα πληρώνει εντόκως. Λέτε ότι θα το κάνετε. Δεν το κάνατε εδώ και εξήμισι χρόνια.
Τέλος, είπαμε ότι ο ΕΛΓΑ θα πληρώνει μέσα σε τρεις μήνες από το ζημιογόνο γεγονός και από εκεί και πέρα θα πληρώνει εντόκως.
Αυτά είπαμε στη Λάρισα μεταξύ των άλλων και αυτά αποτελούν μέρος ενός ολοκληρωμένου προγράμματος για την ανάπτυξη της ελληνικής υπαίθρου.
Δεν κατανοώ τη σύγχυσή σας, γιατί έπρεπε να καλέσετε δημοσιογράφους Κυριακή μεσημέρι και να χαρακτηρίζετε τις προτάσεις της Νέας Δημοκρατίας με τον τρόπο με τον οποίο τις χαρακτηρίσατε.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Γιατί, δεν δουλεύουν οι δημοσιογράφοι Κυριακή μεσημέρι; 
ΣΑΒΒΑΣ ΤΣΙΤΟΥΡΙΔΗΣ: Ναι. Στα είκοσι πέντε χρόνια που υπάρχουν μερικοί διαπιστευμένοι στο Υπουργείο σας, δεν ενθυμούνται τέτοια ταραχή, Κυριακή μεσημέρι να καλεί ο Υπουργός Γεωργίας για να εξαγγείλει ότι θα κάνει εταιρεία εξαγωγών ή δεν ξέρω τι, παραμονές εκλογών.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Αν εννοείτε δημοσιογράφο του "ΕΛΕΥΘΕΡΟΥ ΤΥΠΟΥ", ναι σίγουρα.
ΣΑΒΒΑΣ ΤΣΙΤΟΥΡΙΔΗΣ: Καλώς.
'Ακουσα εδώ και άλλα πράγματα. Είπατε ότι εξαγγείλατε εδώ απόψε εκατό φορές το αγροτικό κανάλι. Ε, γι' αυτό σας κατηγορούμε. Το εξαγγείλατε εκατό φορές και δεν το πράξατε. Μην ακούμε τώρα ότι "ξέρετε, παραμονές εκλογών, δεν θέλαμε". Παραμονές εκλογών κάνατε πολύ χειρότερα. Το αγροτικό κανάλι σας μάρανε τώρα; Θα ενοχληθεί ο κόσμος από το αγροτικό κανάλι, όταν γίνεται όργιο σπατάλης δισεκατομμυρίων, κοινοτικών και εθνικών χρημάτων, για να διαφημίζετε ανύπαρκτα έργα; Ας το βάζατε το κανάλι μπροστά, αν ήταν να ενημερώσουμε τους αγρότες. 'Οχι να βάζετε τις φωτογραφίες των κυβερνητικών παραγόντων ή να κάνει διαφήμιση ανύπαρκτων έργων και πολιτικών το όποιο κανάλι. Αν είχατε βεβαίως κατά νου κάτι τέτοιο, καλά κάνατε και το σταματήσατε παραμονές εκλογών. Αυτά λέμε εμείς.
Κύριε Ανωμερίτη, αυτά εμείς δεν τα είπαμε προεκλογικώς. Εμείς πήγαμε στις 17 Ιανουαρίου του 1998 στη Λάρισα, παρουσιάσαμε ένα σχέδιο προγράμματος, το συζητήσαμε σε όλην την Ελλάδα, το παρουσιάσαμε στις 7 Φεβρουαρίου του 1999 από τα Γιαννιτσά και οι προσυνεδριακές διαδικασίες της Νέας Δημοκρατίας δεν είναι προεκλογικό μας τερτίπι.
Εμείς, προ της προκηρύξεως των εκλογών, πριν ο κ. Σημίτης ανακαλύψει μία Παρασκευή πρωί ξαφνικά, ότι σε ενάμιση μήνα θα υπήρχε εθνικός λόγος για να διαλυθεί η Βουλή και προκηρυχθούν οι εκλογές, είχαμε ορίσει προσυνεδριακές και συνεδριακές διαδικασίες για να ξαναθέσουμε στη βάσανο και στην κρίση του ελληνικού λαού την κυβερνητική μας πρόταση.
Τι σας ενοχλεί; Δεν είναι προεκλογικό τερτίπι το προσυνέδριο της Νέας Δημοκρατίας. Και θα συνεχίσουμε και στην πορεία προς τις εκλογές να επιχειρούμε μέσα απ'αυτές τις διαδικασίες να έχουμε τη ζωντανότερη δυνατή επικοινωνία με τον ελληνικό λαό.
Και επειδή μας ρωτάτε πού θα βρούμε τα χρήματα, αυτό το πρόγραμμά μας, κύριε Υπουργέ, είναι κοστολογημένο. Είχαμε την ευκαιρία να πούμε πολλές φορές ότι η Νέα Δημοκρατία στον αγροτικό τομέα έχει ένα στόχο, ο οποίος δεν είναι αμιγώς οικονομικός. Αυτό μπορεί να φαντάζει παράδοξο για μία κλασική φιλελεύθερη προσέγγιση ή επικίνδυνο για τις νεοφιλελεύθερες προσεγγίσεις της Κυβέρνησής σας, για τον κ. Σημίτη, για τον κ.  Παπαντωνίου. Δεν είναι η δική μας προσέγγιση όμως.
Εμείς έχουμε ως στόχο το πώς θα συγκρατήσουμε τον αγροτικό πληθυσμό στην ύπαιθρο. Ο στόχος αυτός σε πολλές περιοχές της χώρας είναι κοινωνικός. Αν φύγει ο κόσμος από τα χωριά, η Ελλάδα μικραίνει. Είναι και εθνικός στόχος ειδικά στις παραμεθόριες περιοχές της χώρας.
Γι' αυτό ακριβώς, όταν μας θέτετε τέτοια ερωτήματα, θα πρέπει πρώτα να απαντήσετε στο ερώτημα: Πώς είναι δυνατόν όσοι χάρισαν τρισεκατομμύρια στην κομματική νομενκλατούρα του ΠΑΣΟΚ, στις αστικές συγκοινωνίες της Αθήνας, στην Ολυμπιακή, στον ΟΣΕ, στις υπερτιμολογήσεις του μετρό, όσοι σπαταλούν ετησίως δισεκατομμύρια για τον κομματικό στρατό συμβούλων και παρασυμβούλων, όσοι προκαλούν διαφημίζοντας ανύπαρκτα ή μισοτελειωμένα έργα με δεκάδες δισεκατομμύρια δραχμές αυτόν τον καιρό, αυτές τις εβδομάδες, αυτοί εδώ πώς μπορούν να ρωτούν υποκριτικά πού θα βρούμε τα χρήματα; Για την επίτευξη του στόχου μας, καμία δαπάνη -λέμε στη Νέα Δημοκρατία- στο ύψος που την καθορίζουμε για την εφαρμογή του προγράμματός μας, δεν είναι πολυτέλεια. Εξάλλου ήρθε ο καιρός, ήρθε η ώρα να κατανοήσετε στο ΠΑΣΟΚ, ως απερχόμενοι εκσυγχρονιστές, ότι η Νέα Δημοκρατία θα προχωρήσει σε μεγάλο περιορισμό του δημόσιου τομέα και της κρατικής σπατάλης και έτσι θα υπάρξουν και πρόσθετοι πόροι για τη χρηματοδότηση των μέτρων που ανακοινώσαμε.
Κατανοούμε βεβαίως ότι η εξοικονόμηση πόρων μέσω του περιορισμού της σπατάλης και του περιορισμού του κρατικού τομέα, είναι ακόμη και σήμερα άγνωστη έννοια για το ΠΑΣΟΚ. Μάθατε αλλιώς όλα τα χρόνια. Γι'αυτό και θα τιμωρηθείτε.
Εμείς ξέρουμε στη Νέα Δημοκρατία ότι ο κύκλος της Κυβέρνησής σας και στον αγροτικό τομέα έχει κλείσει οριστικά. Εμείς ξέρουμε στη Νέα Δημοκρατία ότι μας περιμένει, με αυτά που θα κληρονομήσουμε, πάρα πολλή δουλειά στις επόμενες τετραετίες.
Εκείνο που θέλουμε να ξέρουν οι 'Ελληνες αγρότες και κτηνοτρόφοι, είναι ότι θα ανταποκριθούμε στην εμπιστοσύνη που μας έδειξαν, μας δείχνουν και θα συνεχίσουν για πολλά χρόνια να μας δείχνουν, για να υλοποιήσουμε αυτήν την πολιτική, την οποία προτείνουμε.
Ευχαριστώ πολύ.
ΠΡΟΕΔΡΕΥΩΝ (Λουκάς Αποστολίδης): Ο κ. Μπούτας έχει το λόγο.
ΕΥΑΓΓΕΛΟΣ ΜΠΟΥΤΑΣ: Κύριε Πρόεδρε, κύριοι συνάδελφοι, είμαστε μάρτυρες εδώ και αρκετές μέρες αυτής της κοκορομαχίας, για το ποιον αγαπούν πιο πολύ οι αγρότες. Αλλά εκείνο που διαπιστώνουμε, είναι ότι πολλή αγάπη έπιασε εσάς, δηλαδή και τη Νέα Δημοκρατία και την Κυβέρνηση για τους αγρότες. Γιατί τόσο ξαφνικά; Τι συμβαίνει; Πριν για την Κυβέρνηση ήταν τα γαϊδούρια, ήταν τα "πατάκια", ήταν οι ξενύχτηδες. Για τη Νέα Δημοκρατία δεν έπρεπε να κλείνουν οι δρόμοι...
ΜΟΣΧΟΣ ΓΙΚΟΝΟΓΛΟΥ: Για συγκεκριμένο Υπουργό ήταν, όχι για την κυβέρνηση.
ΕΥΑΓΓΕΛΟΣ ΜΠΟΥΤΑΣ: Μη με διακόπτετε, κύριε συνάδελφε.
ΜΟΣΧΟΣ ΓΙΚΟΝΟΓΛΟΥ: 'Ημουν εγώ αυτός που αντέδρασε.
ΕΥΑΓΓΕΛΟΣ ΜΠΟΥΤΑΣ: Καλά, εντάξει, εσείς όμως δεν είσθε κυβέρνηση. Εσείς απλά ψηφίζετε τις αποφάσεις της κυβέρνησης και όσα λένε οι Υπουργοί. Δεν κάνετε τίποτε άλλο.
ΜΟΣΧΟΣ ΓΙΚΟΝΟΓΛΟΥ: Είμαι κυβερνητικός Βουλευτής.
ΕΥΑΓΓΕΛΟΣ ΜΠΟΥΤΑΣ: Κατά συνέπεια, οι προεκλογικές ανάγκες αναγκάζουν τα κόμματα του δικομματισμού να περισσεύει η αγάπη τους για τους αγρότες,  να περισσεύουν οι υποσχέσεις με μία ακατάσχετη υποσχεσιολογία τελευταία.  Και βεβαίως περιμένουν οι αγρότες ότι όσο πλησιάζουμε προς τις εκλογές, θα τάξουν λαγούς με πετραχήλια και οι μεν και ο δε. Το θέμα είναι ποιος θα ξεγελάσει περισσότερους.
Αλλά όμως, πισω απ'αυτήν την πολιτική κρύβεται κάτι πολύ σημαντικό, το οποίο, αγαπητοί συνάδελφοι, οι αγρότες δεν είναι πλέον της παλιάς εποχής για να μην μπορούν να το ξεχωρίσουν.
Δεν είναι ούτε στις αρχές του 1981 ούτε παλαιότερα μετά το 1974 που είχαν πιστέψει στις υποσχέσεις και στα οράματα τα οποία τσαλαπατήθηκαν κλπ. και στη μεγάλη προπαγάνδα που είχε γίνει τότε. Σήμερα έχουν μία εμπειρία του ποιος τους οδήγησε σε αυτήν την τραγική κατάσταση που ξεκληρίζονται οι μικρομεσαίοι αγρότες, που πωλούν φθηνά και αγοράζουν ακριβά και συνεχώς το εισόδημά τους μειώνεται και υπάρχουν αυτά τα τεράστια προβλήματα. Γνωρίζουν πολύ καλά ποιες είναι οι αιτίες και ποιοι είναι οι υπεύθυνοι και τι πρέπει να γίνει για να ξεφύγουν από αυτήν την κατάσταση.
Εγώ θα συμφωνήσω με τον κύριο Υπουργό που είπε ότι η μείωση των δυνάμεων και του ΠΑ.ΣΟ.Κ. και της Νέας Δημοκρατίας στις ευρωεκλογές ήταν σημαντική και ήταν σημαντική η αύξηση και του Κομμουνιστικού Κόμματος και των άλλων δυνάμεων. 'Ηταν πολιτική η ψήφος των αγροτών, αλλά μέχρι σήμερα αυτό αποκρύπτονταν. Μέχρι σήμερα αυτό προσπαθούσε να το καλύψει και το ΠΑ.ΣΟ.Κ. και η Νέα Δημοκρατία. Και έβγαινε το ΠΑ.ΣΟ.Κ. το βράδυ των ευρωεκλογών και πανηγύριζε ότι νίκησε, η Νέα Δημοκρατία έκανε τα ίδια και προσπαθούσαν με τους πανηγυρισμούς να κρύψουν αυτήν την ουσιαστική εκτίμηση που εμείς σαν Κομμουνιστικό Κόμμα την κάναμε και είναι πραγματικά πολιτικό καμπανάκι.
Ακριβώς εδώ έρχεται η Νέα Δημοκρατία με την επερώτησή της να καλύψει αυτήν την πολιτική, να καλύψει την Κυβέρνηση, να καλύψει την πολιτική της Ευρωπαϊκής 'Ενωσης προτάσσοντας δευτερεύοντα ζητήματα, ζητήματα τα οποία δεν λύνουν το αγροτικό πρόβλημα, ζητήματα τα οποία δεν πρόκειται να δώσουν λύση.
Εδώ θα αναρωτηθώ το εξής και ας απαντήσουν οι συνάδελφοι της Νέας Δημοκρατίας. Η Αγροτική Τράπεζα θα ιδιωτικοποιηθεί. Είναι έτσι, κύριε Υπουργέ ή κάνω λάθος; 
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): 'Οχι.
ΕΥΑΓΓΕΛΟΣ ΜΠΟΥΤΑΣ: Θα μπει στο χρηματιστήριο.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Αυτό δε σημαίνει ιδιωτικοποίηση.
ΕΥΑΓΓΕΛΟΣ ΜΠΟΥΤΑΣ: Καλά, εντάξει.
Τα πετρέλαια θα ιδιωτικοποιηθούν, η ΔΕΗ θα ιδιωτικοποιηθεί. Πώς η Νέα Δημοκρατία ή και η Κυβέρνηση θα μειώσει τις τιμές στις παρεχόμενες υπηρεσίες, τα επιτόκια της ΑΤΕ, τις τιμές της ΔΕΗ σε ρεύμα και την τιμή του πετρελαίου; Εν πάση περιπτώσει, εδώ με αφορμή αυτό γίνεται μία πολύ συγκαλυμμένη πολιτική. Υπάρχει ένα πέπλο μαύρο, κατάμαυρο για να μη βλέπουν οι αγρότες.
Ποιοι είναι οι κύριοι συντελεστές αύξησης των εισροών; Ούτε το ΠΑ.ΣΟ.Κ. ούτε η Νέα Δημοκρατία το είπαν. Επειδή πιστεύουν στο ναό της ελεύθερης αγοράς δεν κάνουν λόγο ούτε για τα σπόρια ούτε για τα λιπάσματα ούτε για τα φάρμακα ούτε για τα μηχανήματα ούτε για τα ανταλλακτικά να περιορίσουν και να βάλουν φραγμό στις αλόγιστες αυξήσεις που τινάζουν πραγματικά το κόστος παραγωγής καθημερινά στον αέρα.
Αυτό μην το αγγίζετε, λέει και το ΠΑ.ΣΟ.Κ. και η Νέα Δημοκρατία, καίει, γιατί αυτή είναι η πραγματική πολιτική και του ενός κόμματος και του άλλου κόμματος, του δικομματισμού.
Γνωρίζουν πολύ καλά οι αγρότες ότι για να μειωθεί το κόστος παραγωγής πρέπει να μπει χέρι στις πολυεθνικές και στο μεγάλο κεφάλαιο. Πρέπει και να μειωθούν και να σταθεροποιηθούν προς τα κάτω οι τιμές αυτών των εισροών. Κάτι τέτοιο ούτε οι μεν ούτε οι δε το αγγίζουν. Μιλούν γενικά και αφηρημένα. Πότε πανικοβλήθηκε ο ένας και πότε ο άλλος. Θα έρθει στη Θεσσαλία την άλλη βδομάδα ή την παραπάνω ο Σημίτης, θα πανικοβληθεί η Νέα Δημοκρατία και τώρα πανικοβλήθηκε το ΠΑ.ΣΟ.Κ., γιατί ήρθε ο Καραμανλής.  Είπα και πάλι ότι οι αγρότες καταλαβαίνουν πολύ καλά τι γίνεται και επίσης θυμούνται ότι το 1992, όταν αναθεωρήθηκε η Κοινή Αγροτική Πολιτική μετά τη Συνθήκη του Μάαστριχτ από τη Νέα Δημοκρατία με Υπουργό τον κ. Χατζηγάκη μπήκε το μαχαίρι βαθιά και στο βαμβάκι και στον καπνό και στα οπωροκηπευτικά και στην κτηνοτροφία, σε όλα τα προϊόντα. Απλά το ΠΑ.ΣΟ.Κ. ήρθε και συνέχισε αυτήν την πολιτική.
ΜΟΣΧΟΣ ΓΙΚΟΝΟΓΛΟΥ: Το Χατζηγάκη ποιος τον έκανε Υπουργό; ΕΥΑΓΓΕΛΟΣ ΜΠΟΥΤΑΣ: Τη συμφωνία της Νέας Δημοκρατίας για την ΚΑΠ ήρθε το ΠΑ.ΣΟ.Κ., τη διαπραγματεύτηκε και την υπέγραψε μετά. 'Ηρθε εδώ  στη Βουλή και ψηφίστηκε η συμφωνία της ΚΑΠ.
Μήπως την καταψήφισε η Νέα Δημοκρατία ή το ΠΑΣΟΚ; 'Οχι βέβαια. Μόνο το Κομμουνιστικό Κόμμα την καταψήφισε τότε. 'Ηταν και η Πολιτική 'Ανοιξη και την υπερψήφισε. Δηλαδή οι ευθύνες βρίσκονται σε αυτά τα κόμματα, αλλά προσπαθούν ο ένας να τις ρίξει στον άλλον, για να θολώσουν τα νερά στους αγρότες.
Επειδή έγινε πολύς λόγος για το βαμβάκι, αναγκάστηκε τη δεύτερη-τρίτη μέρα του προσυνεδρίου ο κ. Καραμανλής, μετά από πιέσεις, να πει ότι θα πάρει πίσω τα μέτρα της Κυβέρνησης για το βαμβάκι και θα πάει ο ίδιος, αν γίνει Πρωθυπουργός, να διαπραγματευτεί στις Βρυξέλλες.
Μεγαλύτερη κοροϊδία απ' αυτό δεν υπάρχει και βέβαια δεν πιάνει στον κόσμο. Δεν μπορεί να πιάσει. Εγώ λέω ότι έχει καλή πρόθεση και πάει ο ίδιος στις Βρυξέλλες, να πάνε όλοι οι Υπουργοί και όλοι οι συνδικαλιστές της ΠΑΣΕΓΕΣ και της ΓΕΣΑΣΕ και της ΣΙΔΑΣΕ -γιατί αυτούς θα πάρει προφανώς, δεν θα πάρει την Πανθεσσαλική- και πει "όχι" η Ευρωπαϊκή 'Ενωση, Τι θα κάνει; Αυτό δεν μας το είπε.
Η Κυβέρνηση λέει: "Είπε όχι η Ευρωπαϊκή 'Ενωση, εγώ σκύβω το κεφάλι, είμαι υποταγμένη" -αυτό λέει ουσιαστικά- "δεν μπορώ να κάνω τίποτε άλλο, αυτό θα ακολουθήσω". Θα αντισταθεί η Κυβέρνηση της Νέας Δημοκρατίας; Θα αντιδράσει; 
ΑΘΑΝΑΣΙΟΣ ΚΟΝΤΑΞΗΣ: Θα αγωνιστεί.
ΕΥΑΓΓΕΛΟΣ ΜΠΟΥΤΑΣ: Θα αγωνιστεί, αλλά λέει όχι το μεγάλο αφεντικό. Θα απειθαρχήσει; 
ΑΘΑΝΑΣΙΟΣ ΚΟΝΤΑΞΗΣ: 'Οταν δεν ζητούνται, τότε δεν γίνονται.
ΕΥΑΓΓΕΛΟΣ ΜΠΟΥΤΑΣ: Δεν θα εφαρμόσει τον κανονισμό; Το βασικό ζήτημα που λέει η Ευρωπαϊκή Επιτροπή -και αν δεν είναι έτσι, κύριε Υπουργέ, διορθώστε με- είναι τα επτακόσια εβδομήντα εκατομμύρια ευρώ και το 5% ή 6%. Αυτή είναι η ουσία.
ΑΘΑΝΑΣΙΟΣ ΚΟΝΤΑΞΗΣ: Στη Σοβιετική 'Ενωση...
ΠΡΟΕΔΡΕΥΩΝ (Λουκάς Αποστολίδης): Κύριε συνάδελφε, γιατί παρεμβαίνετε; 
ΕΥΑΓΓΕΛΟΣ ΜΠΟΥΤΑΣ: Αυτό θα το δεχθεί; Θα δεχθεί τα επτακόσια εβδομήντα δύο εκατομμύρια τόνους πλαφόν; Δεν το λέει.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Είναι 1,03.
ΕΥΑΓΓΕΛΟΣ ΜΠΟΥΤΑΣ: Ναι, με την Ισπανία. Θα υιοθετήσει το αίτημα του αγροτικού κινήματος για κατάργηση των προστίμων συνυπευθυνότητας και του περιορισμού της καλλιέργειας, που έρχεται κόντρα με την κύρια πολιτική της Ευρωπαϊκής 'Ενωσης; Αυτά τα αποκρύπτει σκόπιμα και η Νέα Δημοκρατία και το ΠΑΣΟΚ, προκειμένου να ξεγελάσουν τους αγρότες. Αυτό, λοιπόν, που συνέβη κατά τη διάρκεια των Ευρωεκλογών, είμαστε σίγουροι ότι θα συμβεί και σε αυτές τις εκλογές. Οι αγρότες και ιδιαίτερα οι μικρομεσαίοι αγρότες, όλη η ύπαιθρος θα καταδικάσει και τα δύο κόμματα του δικομματισμού, γιατί την επομένη των εκλογών θα ακολουθήσουν την ίδια πολιτική και μάλιστα χειρότερη, γιατί αυτό προβλέπει η "Ατζέντα 2000".
Δεν λέει η Νέα Δημοκρατία -τελειώνω, κύριε Πρόεδρε- όπως και όλα τα κόμματα θα πρέπει να δεσμευτούν, οι συμφωνίες που έγιναν στα πλαίσια της "Ατζέντας 2000" θα ισχύσουν ή θα ανατραπούν; Κάνατε συμφωνίες, κύριε Υπουργέ. 'Ετσι δεν είναι; 
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Ναι.
ΕΥΑΓΓΕΛΟΣ ΜΠΟΥΤΑΣ: Πρέπει εδώ να πάρουν θέση όλοι, και η σημερινή Κυβέρνηση και η Νέα Δημοκρατία και το ΔΗ.Κ.ΚΙ. και ο Συνασπισμός και το Κομμουνιστικό Κόμμα. Εμείς λέμε ότι πρέπει να ανατραπούν αυτές οι συμφωνίες και να υπάρξουν τέτοιες συμφωνίες, που θα καταργούν τα εμπόδια για την ανάπτυξη της αγροτικής οικονομίας της χώρας μας, για να μπορέσει  να παραμένει ο μικρομεσαίος αγρότης στο χωριό, στο χωράφι, στην ύπαιθρο. Ευχαριστώ.
ΠΡΟΕΔΡΕΥΩΝ (Λουκάς Αποστολίδης): Ο κ. Αποστόλου έχει το λόγο.
ΕΥΑΓΓΕΛΟΣ ΑΠΟΣΤΟΛΟΥ: Αγαπητοί συνάδελφοι, πριν μπω στην ουσία της επερώτησης, είμαι υποχρεωμένος να καταγγείλω ένα μείζον πολιτικό και ηθικό θέμα για την Κυβέρνηση και τον κύριο Πρωθυπουργό.
Με τον πιο βάναυσο και απροσχημάτιστο τρόπο και χωρίς κανένα φραγμό ηθικό, πολιτικό, κοινωνικό χρησιμοποιεί το κράτος ως συνέχεια του κυβερνητικού κόμματος. Δεν μπορεί με διγλωσσίες και διπροσωπίες να πάμε στις εκλογές. Από τη μια μεριά δήθεν ο κύριος Πρωθυπουργός καλεί τους Υπουργούς να μην εμπλέκουν το κομματικό με το κρατικό έργο, με αφορμή, όπως γνωρίζετε, την πλημμυρίδα της κομματικής και κυβερνητικής διαφήμισης με πόρους της Ευρωπαϊκής 'Ενωσης και από την άλλη παρατηρούμε, είμαστε μάρτυρες μιας ολοένα και μεγαλύτερης έντασης αυτής της διαδικασίας.
Ποια είναι η νέα πολιτική και ο νέος πολιτικός λόγος που έχει εξαγγείλει ο κύριος Πρωθυπουργός; Εμείς, ο Συνασπισμός ζητάμε να μας πείτε ποιος έδωσε εντολή στον Οργανισμό Γεωργικών Ασφαλίσεων να διανέμει μαζί με τις αποδείξεις εισοδημάτων για την εφορία, το πρόγραμμα του ΠΑΣΟΚ για τους αγρότες. Εδώ το έχω αγαπητοί συνάδελφοι, θα σας πω πού μοιράζεται αυτές τις μέρες.  
ΑΘΑΝΑΣΙΟΣ ΚΟΝΤΑΞΗΣ: Είναι εκσυγχρονισμός αυτό.
ΕΥΑΓΓΕΛΟΣ ΑΠΟΣΤΟΛΟΥ: Τι θα γίνει με τη διοίκηση του ΟΓΑ που το ανέχθηκε.  Πρέπει αμέσως να παραιτηθεί και να ελεγχθεί γι' αυτήν την κατάσταση.
ΑΘΑΝΑΣΙΟΣ ΚΟΝΤΑΞΗΣ: Θα το κάνει ο Υπουργός.
ΕΥΑΓΓΕΛΟΣ ΑΠΟΣΤΟΛΟΥ: Ποιος θα πληρώσει το κόστος για να μη χρησιμοποιούνται τα χρήματα των αγροτών και των φορολογουμένων πολιτών για τις ανάγκες και τις σκοπιμότητες του ΠΑΣΟΚ; Αγαπητοί συνάδελφοι, ο φάκελος που έχω στα χέρια μου ταχυδρομήθηκε σε αγρότη στο Ξυλόκαστρο Κορινθίας, είναι χθεσινός. Βέβαια θα έχει διανεμηθεί και αλλού και εμείς ζητάμε και γι' αυτό το θέμα να συγκροτηθεί άμεσα η διακομματική επιτροπή. Ζητάμε επιτέλους να υπάρξει έλεγχος και διαφάνεια στην προεκλογική περίοδο και στις δαπάνες των κομμάτων και γι' αυτόν το λόγο απαιτούμε αμέσως από την Κυβέρνηση να σταματήσει αυτή η πολιτική που οδηγεί σε εξαθλίωση των πολιτικών ηθών. Δεν είναι δυνατόν παραμονές εκλογών να χρησιμοποιούνται οργανισμοί του δημοσίου για την προβολή κομματικού προγράμματος.
Αυτά όσον αφορά, αγαπητοί συνάδελφοι, τη χωρίς φραγμό λειτουργία της Κυβέρνησης προεκλογικά. Βέβαια η Κυβέρνηση αυτήν την περίοδο επιδίδεται και σε άλλες σπασμωδικές κινήσεις, όπως γνωρίζετε. Τη μείωση των επιτοκίων -τη συζητούσαμε εδώ και πόσο καιρό- όπου παραμονές εκλογών εφαρμόζονται, το μοίρασμα των προμετόχων της Αγροτικής Τράπεζας. Βέβαια είναι κινήσεις, οι οποίες αμφιβάλλουμε αν θα ανατρέψουν το κλίμα στον αγροτικό κόσμο, αφού είναι δεδομένο ότι οι αγρότες τα τελευταία χρόνια έχουν απωλέσει εισόδημα που ξεπερνά το 9%. Η απώλεια του αγροτικού εισοδήματος ήταν 3,5% το 1999 και βέβαια την ίδια ώρα έχουμε από πλευράς του κυρίου Υπουργού κινήσεις αυτοπεριορισμού, όπως είναι η περίπτωση της μείωσης της βαμβακοκαλλιέργειας, πριν οριστικοποιηθούν ακόμη οι διαδικασίες αυτές μέσω του νέου κοινοτικού οργανισμού, μέσω της νέας κοινοτικής αγοράς βάμβακος.
Βέβαια, αγαπητοί συνάδελφοι, πολλά απ' αυτά που αναφέρει η επερώτηση της Νέας Δημοκρατίας αντικατοπτρίζουν την πραγματικότητα.  Ε, ας μην ξεχνά και η ίδια ότι έχει ένα μεγάλο και αυτή μερίδιο ευθύνης γι' αυτήν την κατάσταση και πράγματι να συμφωνήσουμε ότι είναι πολλές οι αδυναμίες της Κυβέρνησης, τόσο σε επίπεδο διαπραγματεύσεων με την Ευρωπαϊκή 'Ενωση, όσο και σε εθνικό επίπεδο.
'Εχουμε μια σειρά νομοσχεδίων, τα οποία ή δεν εφαρμόζονται ή όπου εφαρμόζονται, εφαρμόζονται προς κακή κατεύθυνση.  Χαρακτηριστικό παράδειγμα είναι ο οργανισμός που αφορά την εκπαίδευση των αγροτών. Δεν έχει ουσιαστικά προχωρήσει σε τίποτα. Φαίνεται ότι στα θέματα της εκπαίδευσης από πλευράς Κυβέρνησης ακολουθείται η ίδια πορεία, όπως συμβαίνει και στην εκπαίδευση με τα θέματα του Υπουργείου Παιδείας.  Κάτι ανάλογο έχουμε και εδώ αγαπητοί συναδελφοι. Για τα θέματα των νέων αγροτών, τα θέματα της τράπεζας γης όλοι τονίζαμε ότι το κατ' εξοχήν πρόβλημα της ελληνικής γεωργίας είναι ο μικρός και πολυτεμαχισμένος κλήρος. Ελέησε η Κυβέρνηση να προχωρήσει στην ίδρυση της τράπεζας γης.  Βέβαια απλά θεσμοθέτηση έγινε, παραπέμφθηκε και αυτό στις καλένδες. 'Ηδη μόνο στα συρτάρια του Υπουργείου Γεωργίας υπάρχει.
Προχώρησε το Υπουργείο Γεωργίας στην ίδρυση οργανισμών, οι οποίοι υποτίθεται ότι θα αντιμετώπιζαν το τεράστιο πρόβλημα της δυσκαμψίας στη λειτουργία του Υπουργείου Γεωργίας, ιδρύθηκε ο ΕΠΕΚΕΠΕ και αντί να έχουμε τις πληρωμές των κοινοτικών ενισχύσεων πιο έγκαιρα αυτό που ζει αυτήν την περίοδο ο αγροτικός κόσμος είναι ότι έχουμε μεγάλες καθυστερήσεις. 'Ηδη δεν έχουν ολοκληρωθεί οι διαδικασίες, οι οποίες έπρεπε να είχαν τελειώσει τον περασμένο Νοέμβριο.
Ιδρύθηκε ο Οργανισμός Πιστοποίησης των Γεωργικών Προϊόντων. Και εκεί υπάρχει μια ιδιαιτερότητα. Από τη μια μεριά έχουμε το Υπουργείο Γεωργίας να πιστοποιεί τα αγροτικά προϊόντα, ενώ ταυτόχρονα η ίδρυση του ενιαίου φορέα τροφίμων που ανήκει στην αρμοδιότητα του Υπουργείου Ανάπτυξης, μπερδεύει τα πράγματα, χωρίς φυσικά να έχει προχωρήσει ουσιαστικά τίποτα. Προχώρησε η Κυβέρνηση στην κατάργηση της ΔΙΔΑΓΕΠ, των Οργανισμών Βάμβακος και Καπνού χωρίς να έχει προετοιμάσει μια διάδοχο κατάσταση. Αυτό που σήμερα υπάρχει σ' αυτούς τους οργανισμούς, είναι ότι οι ίδιοι ουσιαστικά εξακολουθούν να κάνουν το έργο το οποίο είχαν πριν. Και όλοι καταλαβαίνουμε ότι όταν ένας οργανισμός έχει καταργηθεί με τι συνθήκες πλέον απόδοσης λειτουργεί.
Η επερώτηση περιλαμβάνει πάρα πολλά προβλήματα που δεν μας επιτρέπει ο χρόνος να τα καλύψουμε. Υπάρχει το θέμα του μητρώου των αγροτών. 'Ολοι ζήσαμε μια πανηγυρική φιέστα στο Συμβούλιο Αγροτικής Πολιτικής παράδοσης του μητρώου αγροτών στον Υπουργό Γεωργίας. Βέβαια το μητρώο αγροτών παραμένει και αυτό στα συρτάρια, παρ' ότι έχουν δοθεί αλλεπάλληλες μεταθέσεις και υποσχέσεις για την υλοποίησή του.
Να πούμε για την ορεινή ύπαιθρο, για τις ορεινές μειονεκτικές περιοχές, για τους ανθρώπους που ασχολούνται με την κτηνοτροφία και ειδικά με την αιγοπροβατοτροφία; Υπάρχει ένα τεράστιο πρόβλημα αυτών των ανθρώπων οι οποίοι για να μείνουν σ' αυτές τις περιοχές είμαστε υποχρεωμένοι όλοι να τους διασφαλίσουμε ένα ελάχιστο εισόδημα, γιατί είναι πρώτης προτεραιότητας, είναι εθνικό θέμα για μας η παραμονή αυτών των ανθρώπων στις ρίζες τους.
Επαναλαμβάνω ότι υπάρχουν πολλά, κύριοι συνάδελφοι, αλλά ας έρθουμε στα πρόσφατα. Πριν λίγο καιρό, την περασμένη εβδομάδα, ψηφίστηκε εδώ ο νόμος πλαίσιο για τη λειτουγία των συνεταιριστικών οργανώσεων. Εκεί κατά τη συζήτηση δεν δόθηκε μια ουσιαστική απάντηση όσον αφορά την παρούσα κατάσταση του συνεταιριστικού κινήματος. Τι θα γίνει με τους συνεταιρισμούς οι οποίοι δεν μπορούν να ανταποκριθούν στις υποχρεώσεις τους, όταν το Νοέμβριο η ΑΤΕ μπει στο χρηματιστήριο; Θα διαλυθούν; Θα προχωρήσει η ΑΤΕ στην είσπραξη, πέραν της συνεταιριστικής μερίδας, του εικοσιπενταπλασίου όπως προβλέπεται από το καταστατικό τους ή θα προχωρήσει και πιο πέρα στην εκποίηση περιουσιακών στοιχείων των μελών, όταν όλοι γνωρίζουμε ότι τουλάχιστον σήμερα η μισή ύπαιθρος Ελλάδα είναι υποθηκευμένη στην ΑΤΕ; Είναι ένα τεράστιο πρόβλημα. Ο μέτοχος το Νοέμβρη θα ζητήσει είσπραξη των οφειλών. Και αν αυτή δεν μπορεί να γίνει εξ αιτίας της αδυναμίας που υπάρχει στο συνεταιριστικό κίνημα, η επόμενη κίνηση θα είναι η διάλυση, θα είναι η αναγκαστική είσπραξη; Είναι ένα τεράστιο πρόβλημα για το οποίο δεν υπήρξε απάντηση από το Υπουργείο Γεωργίας.
Αν και υπάρχουν πολλά ζητήματα, επειδή μπήκε εκ μέρους του εκπροσώπου του ΚΚΕ ένα πρόβλημα σχετικά με την "Ατζέντα 2000" αναφορικά με τη λειτουργία της Ευρωπαϊκής 'Ενωσης, ένα πράγμα πρέπει όλοι να τονίσουμε.  'Εχουμε χρέος να παλέψουμε γιατί πρέπει να πείσουμε την Ευρωπαϊκή 'Ενωση ότι αγροτικός τομέας ειδικά στο μεσογειακό Νότο δεν μπορεί να υπάρξει χωρίς τη στήριξη. Και εκεί πρέπει να δώσουμε όλη τη μάχη.
ΠΡΟΕΔΡΕΥΩΝ (Λουκάς Αποστολίδης): Ο κ. Ρόκος έχει το λόγο.
ΓΕΩΡΓΙΟΣ ΡΟΚΟΣ: Κύριε Πρόεδρε, είναι η επανειλημμένη επερώτηση της Νέας Δημοκρατίας για το αγροτικό ζήτημα. Ως φαίνεται, από τη στιγμή που το ΠΑ.ΣΟ.Κ. έγινε κόμμα του Κολωνακίου, δεν άφησε άλλα περιθώρια στη Νέα Δημοκρατία παρά την ύπαιθρο. Το θέμα είναι αν μπορεί να πείσει.  Διαπιστώνει στην επερώτηση κανείς ότι στην άσκηση κριτικής λέει προς στιγμή, ότι εκτός από τα τρία χρόνια της Νέας Δημοκρατίας που πήγαν όλα καλά στον αγροτικό τομέα, κατά τα υπόλοιπα, κόμμα Κολωνακίου πια το ΠΑ.ΣΟ.Κ., ασφαλώς, έχει εγκαταλείψει την αγροτική οικονομία και την ύπαιθρο.
Κατ' αρχήν, στους επερωτώντες, θέλω να πω ότι ξέχασαν όπως φαίνεται, ότι τα τρία αυτά χρόνια συνέβησαν τα πιο συνταρακτικά γεγονότα. Το 1992 ο κ. Παλαιοκρασσάς την Αγροτική Τράπεζα, που ήταν εργαλείο των αγροτών, την έκανε εμπορική τράπεζα, χάνοντας ένα σημαντικό πλεονέκτημα που είχε η επιδότηση του επιτοκίου και έγινε έτσι η πλέον ακριβή τράπεζα. Ξεχνάνε ότι αυτή η νεοφιλελεύθερη αντίληψη που είχε και κουβαλάει ο κ. Μάνος και τώρα την περιφέρεια σαν ιδιώτης πια, ήταν αυτή η οποία πήρε το πετρελαίο από τις τριάντα επτά δραχμές για τους αγρότες και το πήγε στις ενενήντα δύο δραχμές. Ξεχνάνε την απελευθέρωση των λιπασμάτων που τριπλασίασαν το κόστος των λιπασμάτων. Ξεχνάνε την κατάντια και μιζέρια της υπαίθρου που δυστυχώς, την εγκαινίασε η Νέα Δημοκρατία στις αρχές της δεκαετίας του 1990.
Αυτά τα λέμε επειδή αν είχα ακούσει και αν άκουγε ο ελληνικός λαός και πίστευε τα εξαγγελόμενα από την Αξιωματική Αντιπολίτευση, πολλοί θα έπρεπε να είχαν εγκαταλείψει το επάγγελμά τους και να γίνουν αγρότες.  Διότι αν πράγματι, οι κύριοι της Νέας Δημοκρατίας, πιστεύουν ότι μπορούν να κάνουν όσα λένε, τότε η Ελλάδα θα γίνει αυτό που έπρεπε να είναι, η χώρα της αγροτιάς, της υπαίθρου που το έχει και ανάγκη. Αλλά επειδή δεν ξεγελιούνται πια, πιστεύουμε εμείς της ήσσονος Αντιπολίτευσης, ότι αυτήν τη φορά θα τιμωρηθούν όχι μόνο οι καταχραστές της σημερινής εξουσίας με το αλαζονικό τους πνεύμα, αλλά και οι ίδιοι. 'Εχει αλλάξει το κλίμα στην ύπαιθρο, κύριοι. Φυσάει Βαρδάρης πια και θα σαρώσει όλη αυτήν την αλαζονεία εξουσίας που κουβαλάτε εσείς που ασκήσατε εξουσία, γιατί η χώρα μας έχει ανάγκη από αλλαγή νοοτροπίας, έχει ανάγκη από αλλαγή πολιτικής, πρέπει να πεισθεί και να πείσει η ίδια με τη σειρά της ότι η χώρα μας μπορεί και πρέπει να είναι η χώρα του αγροτικού τομέα, μιας και τα μεταλλαγμένα προϊόντα του Βορρά έχουν ήδη με τις διοξίνες τους δημιουργήσει τα προβλήματα. Το θέμα είναι αν πιστεύετε εσείς οι εξουσιάζοντες της ελληνικής οικονομίας ή κοινωνίας ότι υπάρχει περιθώριο αγροτικής ανάπτυξης. Πιστεύω ότι και οι δυο σας δεν το πιστεύετε. Γιατί η σημερινή Κυβέρνηση έχοντας χάσει πια την ταυτότητά της κάνει κιόλας εν όψει των εκλογών επαναστατική γυμναστική, ήταν αυτό το μάθημα που μάθανε τέσσερα χρόνια τώρα, με τον κ. Σημίτη, να μπορεί, δηλαδή, από τη μια μεριά να εκπροσωπεί το κεφάλαιο και τους πλουσίους, από την άλλη μεριά, να κόπτεται όπως έκανε και προχθές στον 'Εβρο, ότι μπορεί επάξια και στο μέλλον να στηρίξει τους μη προνομιούχους 'Ελληνες και κυρίως τους αγρότες της υπαίθρου.
Στα συγκεκριμένα θέματα της επερώτησης θα έλεγα να μην απαντήσω συγκεκριμένα, γιατί τα έχουμε ακούσει πολλές φορές στην προσπάθεια που κάνει η Αξιωματική Αντιπολίτευση να πείσει τον ελληνικό λαό ότι τα έχει δει. Ενώ τα έχει δει για τα συγκεκριμένα που ρωτάει σήμερα την Κυβέρνηση, δεν κάνει καμία ερώτηση, μόνο εξαγγελίες κάνει. Αλλά δώσατε το δικαίωμα, κύριοι της Κυβέρνησης και του ΠΑ.ΣΟ.Κ., είχατε πείσει και πολλούς από μας, ότι αυτά που λέγατε και που λέγαμε τα πιστεύουμε. Χάθηκαν δυστυχώς, τα τελευταία χρόνια με τον πλέον απελπιστικό και επικίνδυνο τρόπο και έχει γίνει το Κοινοβούλιο μία αρένα, όπου παλεύουν τα βουβάλια και την πληρώνουν τα βατράχια.
Γιατί ασφαλώς μέσα στο πνεύμα της επαναστατικής γυμναστικής, πολλούς σχεδιασμούς κάνατε, πολλά νομοσχέδια φέρατε, ζαλίσατε τον κόσμο και εμάς τους ίδιους που είμαστε εδώ καθημερινά. Πολλές φορές μας πείθατε ότι πράγματι θέλετε κάτι να κάνετε. Αλλά δεν κάνατε τίποτε. 'Ολους αυτούς τους οργανισμούς που κάθε φορά δημιουργούσαν και μια ακτίδα φωτός και ελπίδας, τους έχετε σε συρτάρια και δεν αξιοποιήσατε κανέναν. Τώρα τρέχετε στην ύπαιθρο να αναστρέψετε το κλίμα. Αλλά δεν ξέρω αν οι Βουλευτές σας σας είπαν ότι στις περιοδείες που κάνουν στη βόρεια Ελλάδα και μιλούν για τη γεωργία, έχουν την τόλμη να πηγαίνουν στα καφενεία ή κάνουν μαζώξεις στα σπίτια και μόνο στα σπίτια; Πήρα πολλές φορές το λόγο για το αγροτικό ζήτημα σ' αυτήν την Αίθουσα, μέσα από την πίεση που μου δημιουργούν τα ερεθίσματα της καθημερινότητας στην επαρχία, που  χάνεται κάθε μέρα και ένας φίλος που οδεύει για το κέντρο ή για τη Γερμανία του '60.
Με δύο λόγια πρέπει να πούμε μερικά πράγματα.  Δεν μπορείτε να μην αποδεχθείτε ότι ήδη διακόσιες είκοσι χιλιάδες αγρότες έχουν εγκαταλείψει την ύπαιθρο και τη γεωργία. Αυτό είναι το αποτέλεσμα. Στην πολιτική κρίνονται όλα εκ του αποτελέσματος. Αλλά δεν μπορεί -και δεν έχετε εσείς το θάρρος, υφιστάμενοι όντες μιας πολιτικής απόφασης να διαλυθεί ο αγροτικός τομέας- να μιλήσετε ξεκάθαρα. Το έκανε ο κ. Σημίτης σε πρόταση του Προέδρου μου κ. Τσοβόλα, όταν ρώτησε τι θα γίνει με τον αγροτικό τομέα, θυμήθηκε να πει πως ήδη είναι υπερβολικοί, είναι πολλοί οι αγρότες. Το 20% του ελληνικού πληθυσμού, λέει ασχολούνται με τη γεωργία όταν στην Ευρώπη μόνο το 7%-8% ασχολείται με τη γεωργία, δίνοντας έτσι ένα μήνυμα το οποίο εσείς υλοποιείτε.
Σας έχω θέσει πάρα πολλά εδώ, κύριοι Υπουργοί, πάρα πολλά μεμονωμένα ζητήματα, γιατί δεν θέλω και δεν πρέπει εμείς οι Βουλευτές να μένουμε μόνο στη θεωρία, αλλά να είμαστε και εμπεριστατωμένοι στο λόγο. Σας έδωσα της περιοχής μας, από την 'Ενωση Συνεταιρισμών του Λαγκαδά, καταστάσεις από πεθαμένους που παραδίδουν ντομάτα, από πεθαμένους που έχουν καρτέλες στις τράπεζες και υπογράφουν. Τι το πλέον τραγικό; Το έχω κάνει πέντε φορές και είναι η έκτη η σημερινή. Δεν ίδρωσε το αυτί κανενός σας.
Βγήκα πριν από λίγο στο καφενείο της Βουλής και συνάντησα έναν που είχε το θάρρος να κάνει μία επιχείρηση στη βασανισμένη Ελλάδα, ψυγεία.  Από ό,τι είδα από την αλληλογραφία, σας έχει απασχολήσει πολύ. Αλλά δείξατε την ανικανότητά σας να απαντήσετε επί της ουσίας. Και μιλάω για τα ψυγεία της Θήβας.
Διάβασα στο χρόνο που μου δόθηκε Πρακτικά Βουλής και απαντήσεις δικές σας. Σήμερα απαντάτε με μαύρο, αύριο απαντάτε με άσπρο. Είστε εκτεθειμένοι στην Ευρωπαϊκή 'Ενωση. Προσπαθείτε μέσα από τις διαδικασίες να βρείτε λύσεις, αλλά δεν τολμάτε να πάρετε αποφάσεις. Ο κύριος Υπουργός τους στέλνει στην Αγροτική Τράπεζα. Η Αγροτική Τράπεζα τους στέλνει στη ΔΕΗ. Ο ένας Υπουργός αναθεματίζει τον Πρόεδρο της Τράπεζας. Ο Πρόεδρος της Τράπεζας αναθεματίζει τους Υπουργούς και λέει "σας δουλεύουν". Τον βρήκα ακόμα να έχει μία ελπίδα φωτός, στο καφενείο, να περιμένει, γιατί ακούει πως συζητάμε σήμερα για το αγροτικό ζήτημα.
Πότε θα απαντήσετε συγκεκριμένα σ' αυτούς τους ανθρώπους; Και τέτοιοι είναι πάρα πολλοί που διαπιστώνουν τη σκληρότητα των δικών σας πολιτικών αποφάσεων, να στηρίζετε κυκλώματα και μόνο κυκλώματα.
Του απαγορεύσατε λέει να πουλάει τα εμπορεύματα του ψυγείου, ένα μεγάλο σύγχρονο ψυγείο, επιδοτημένο από την Ευρωπαϊκή 'Ενωση με διακόσια πενήντα εκατομμύρια, στην Αττική, την προστατευόμενη Αττική, και δική σας πρωτεύουσα, πολιτική σας πρωτεύουσα. Τον οδηγήσατε σε απόγνωση, σε αδιέξοδο λειτουργικό, γιατί έπρεπε να προστατευθεί η αγορά.
'Ομως στην αγορά της Θεσσαλονίκης, κύριε Υπουργέ -και μην αγανακτείτε, γιατί εγώ είμαι αγανακτησμένος πολιτικά και το έχω δηλώσει πολλές φορές σ' αυτήν την Αίθουσα- διορίσατε διοικητικό συμβούλιο στη λαχαναγορά, τρεις απατεώνες οι οποίοι έχουν ποινικές διώξεις και δίκες, γιατί ήταν φίλοι του τάδε Υπουργού που του έδωσαν για πολιτικό γραφείο, το προσωπικό τους γραφείο, για εκλογικό κέντρο.
Τόσο έχει ευτελισθεί η πολιτική μας. Αυτή είναι η αναξιοπιστία σας.  Και αν καμιά φορά στο ύφος σας και το ήθος σας βρίσκαμε μία ελπίδα, στις πολιτικές σας αποφάσεις και πράξεις βλέπουμε τους αλύγιστους, μεταλλαγμένους σοσιαλιστές, οι οποίοι πια το έχουν πάρει απόφαση, να κάνουν την Ελλάδα των λίγων πλουσίων, αλλά πολύ πλουσίων και των πολλών φτωχών, αλλά πολύ φτωχών.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) Ξέρετε, κύριε Υπουργέ, πόσοι αγρότες έχουν καθημερινά προβλήματα από τη δική σας αδυναμία να διαχειριστείτε -αν και λέτε ότι είστε διαχειριστές- τα καθημερινά αυτά προβλήματα, μικρά και μεγάλα; Ξέρετε πόσους φιλόδοξους 'Ελληνες είδα να στήνουν επιχειρήσεις, για να μπουν στο παιχνίδι της αγοράς, που λέτε, της ελεύθερης αγοράς και οικονομίας και μέσα από τις δικές σας αδυναμίες διαχείρισης, να γυρίζουν από γραφείο σε γραφείο και να καλούν τα βουλευτικά γραφεία σαν στήριξη, σαν κλητήρες της εποχής και του συστήματος; Πότε, τέλος πάντων, μέσα από το όραμα που είχατε κάποτε, θα αποκτήσετε και στρατηγική, για να δώσετε ελπίδα στο λαό και να κρατήσετε τον αγρότη στην ύπαιθρο, σαν εμπροσθοφυλακή, στη νέα τάξη πραγμάτων που ξένα κέντρα επεξεργάζονται; Αυτές οι ημέρες για μας, είναι ημέρες κατάθεσης ψυχής πολιτικής. Η συνάντηση με πολίτες, λόγω προεκλογικού αγώνα, εκεί που ήμασταν απογοητευμένοι, ίσως και έτοιμοι να αποσυρθούμε, μας ξανάδωσε τη δύναμη της μάχης. Και θα σας παλέψουμε σκληρά και ευθέως, όσους και αν έχετε μηχανισμούς, όσα παιχνίδια και αν παίξετε, όσους Γιαννόπουλους και αν στρατεύσετε μέσα από τα επικοινωνιακά μέσα ενημέρωσης. Γιατί πιστεύουμε, τουλάχιστον τούτη τη φορά ότι έχουμε σύμμαχους τους απλούς ανθρώπους, τους αγρότες, κυρίως, τους μικρομεσαίους επαγγελματίες, εμπόρους, βιοτέχνες...
ΠΡΟΕΔΡΕΥΩΝ (Λουκάς Αποστολίδης): Ολοκληρώστε, κύριε Ρόκο.
ΓΕΩΡΓΙΟΣ ΡΟΚΟΣ: Ναι, κύριε Πρόεδρε.
Επειδή εμείς στα μικρά κόμματα, ξέρετε, με το εκλογικό σύστημα που υπάρχει, αισθανόμαστε και αποχωρήσαντες, έτσι με πάθος εκφράζουμε έστω και για ύστατη φορά την παράκληση να σοβαρευτείτε.
ΠΡΟΕΔΡΕΥΩΝ (Λουκάς Αποστολίδης): Ο κ. Κονταξής έχει το λόγο. ΑΘΑΝΑΣΙΟΣ ΚΟΝΤΑΞΗΣ: Κύριε Πρόεδρε, η ομιλία του κυρίου Υπουργού Γεωργίας είναι μία αναγνώριση της πλήρους αποτυχίας του ΠΑ.ΣΟ.Κ. και στον αγροτικό τομέα.
Ομιλών ο κύριος Υπουργός, είπε ότι το Νοέμβριο του 1999 το ΠΑ.ΣΟ.Κ.  καθόρισε τους στρατηγικούς στόχους. Με αυτό ομολόγησε ότι μέχρι το Νοέμβριο του 1999, επί δεκαεπτά χρόνια το ΠΑ.ΣΟ.Κ., δεν είχε κανέναν στρατηγικό στόχο στο θέμα της γεωργίας.
Και μάλιστα, δεν μπορώ να καταλάβω. Κυβέρνηση δεκαεπτά χρόνια είναι.  Τώρα, με τους τέσσερις αυτούς τόμους, που περιλαμβάνονται οι στρατηγικοί στόχοι, ο κύριος Υπουργός και το ΠΑ.ΣΟ.Κ. θα πουν πώς θα γίνει η ανάπτυξη της γεωργίας -όπως είπατε- πώς τα γεωργικά μας προϊόντα θα είναι ανταγωνιστικά; Τώρα, κύριε Υπουργέ; Επί δεκαεπτά χρόνια τι κάνατε; Ο τότε Υπουργός Γεωργίας, κ. Σημίτης, τι έκανε; Φυσικά ο τότε Υπουργός Γεωργίας κ. Σημίτης ήταν από τους πλέον αποτυχημένους Υπουργούς Γεωργίας. 'Οπως ήταν και αποτυχημένος, κύριε Υπουργέ, και ως Υπουργός Βιομηχανίας, όπως είπε ο κ. Παπουτσής, Επίτροπος της Ελλάδος στην Ε.Ο.Κ., στέλεχος και υποψήφιος Βουλευτής του ΠΑ.ΣΟ.Κ. Και είναι γνωστή σε όλους η αντιδικία τους, που έγινε και μέσω τηλεοράσεως με ανακοινώσεις και στα ραδιόφωνα.
Είπε ο κύριος Υπουργός επίσης για τις προτάσεις για το Γ' Κοινοτικό Πλαίσιο Στήριξης.
ΠΡΟΕΔΡΕΥΩΝ (Λουκάς Αποστολίδης): Πάντως εδώ, κύριε συνάδελφε, ελέγχεται ο κύριος Υπουργός. Δεν ελέγχεται ο κύριος Πρωθυπουργός για να του καταμαρτυρείτε αυτά που λέτε. Ελέγχεται ο κύριος Υπουργός.
ΑΘΑΝΑΣΙΟΣ ΚΟΝΤΑΞΗΣ: Υπουργός Γεωργίας ήταν και ο κύριος Πρωθυπουργός. Είπε ο τωρινός Υπουργός Γεωργίας, ο κ. Ανωμερίτης, ότι έχουν ζητηθεί και υπάρχουν προτάσεις για το Γ' Κοινοτικό Πλαίσιο Στήριξης.
Αυτό το Γ' Κοινοτικό Πλαίσιο Στήριξης, δεν ξέρω τι χοάνη έχει γίνει.      'Ο,τι θέλουμε εκεί λέμε, από εκεί, θα ικανοποιηθούν τα πάντα... Και όταν τελικά βγει το αποτέλεσμα, τότε θα δούμε ότι ελάχιστα από αυτά που έχουν ζητηθεί θα ενταχθούν...
Ο κύριος Υπουργός με την ομιλία του απέδειξε ότι το ΠΑΣΟΚ είναι μόνο θεωρίες, εξαγγελίες, "τα ψεύτικα τα λόγια τα μεγάλα". Είναι αυτό το προσόν του ΠΑΣΟΚ.
Είπε επίσης, ο κύριος Υπουργός για διασφαλισμένο εισόδημα των αγροτών. Κύριε Υπουργέ, με συγχωρείτε, στην Ελλάδα δεν ζείτε; Δεν ξέρετε ποια είναι η κατάσταση των αγροτών και των κτηνοτρόφων; Μα, Υπουργός τώρα γίνατε; Προηγουμένως δεν ήσασταν Υπουργός; Δεν βλέπετε, δεν ξέρετε ποια είναι η κατάσταση; Θα σας αναφέρω το παράδειγμα της 'Αρτας. Επισκεφθήκατε την 'Αρτα τις μέρες αυτές. Επανειλημμένα την επισκέφθηκαν  ο Γενικός Γραμματέας του Υπουργείου Γεωργίας και ο διοικητής του ΕΛΓΑ. Την επισκεφθήκατε προεκλογικά. Δεν είχατε έλθει ποτέ στην 'Αρτα. Ξέρετε ότι στην 'Αρτα υπάρχουν διακόσιοι πενήντα χιλιάδες τόνοι πορτοκάλια, περίπου μισά ξυνά, μισά μέρλιν; Από αυτά έχουν πουληθεί μόνο είκοσι πέντε χιλιάδες τόνοι, από τους διακόσιους πενήντα χιλιάδες τόνους. Με αυτόν τον τρόπο το διασφαλίσατε το αγροτικό εισόδημα; Ξέρετε ότι σε χωριά της 'Αρτας, σε μεγάλα χωριά, σε πλούσια χωριά που έχουν γίνει οι δήμοι τώρα, από τις 7.30' με 8.00' το βράδυ είναι κλεισμένα τα πάντα, τα καφενεία; Ξέρετε ότι υπάρχει ερήμωση όταν τα χωριά αυτά είχαν ζωή μέχρι τις 12.00' το βράδυ και μέχρι τις 01.00' το βράδυ, ήταν ανοικτά τα καφενεία και τώρα έχουν κλείσει τα πάντα; Ξέρετε ότι οι γεωργοί πένονται; Ξέρετε ότι στην 'Αρτα πεινάει ο κόσμος; Αυτή είναι η διασφάλιση του αγροτικού εισοδήματος; Αλλά, κύριε Υπουργέ, αντιλαμβάνομαι τον πανικό σας. Σας είδα χθες ή προχθές στην τηλεόραση που απαντήσατε τον κ. Καραμανλή τον Αρχηγό της Νέας Δημοκρατίας σε αυτά που είπε στο προσυνέδριο στη Λάρισα. Ειδικώς να βγείτε εκτάκτως για να απαντήσετε; Γιατί; 
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Απαγορεύεται; ΑΘΑΝΑΣΙΟΣ ΚΟΝΤΑΞΗΣ: Φυσικά δεν απαγορεύεται, αλλά τόση ήταν η βιασύνη, τόσος ήταν ο πανικός, τόσο άσχημα ήταν τα μηνύματα απ'όλη την Ελλάδα κατά του ΠΑΣΟΚ, που σπεύσατε αμέσως να καλέσετε ειδικώς -νομίζω ήταν Κυριακή- τα Μέσα Μαζικής Ενημέρωσης για να δώσετε απάντηση; Και αν την απάντηση τη δίνατε τη Δευτέρα τι θα γινόταν; Τι θα πείραζε; Αλλά αυτό δείχνει τον πανικό σας.
Αλλά γι'αυτό που λέτε ως επωδό, πού θα βρει τα χρήματα η Νέα Δημοκρατία, σας απάντησα και στην πρωτολογία μου. Σας επαναλαμβάνω, κύριε Υπουργέ, ρωτάτε εσείς πού θα  βρούμε τα χρήματα; Εσείς που χαρίσατε στην νομενκλατούρα και τους παρασιτικούς συνεταιρισμούς χρέη τρισεκατομμυρίων; Εσείς που πετάξατε στις αστικές συγκοινωνίες των Αθηνών πάνω από ένα τρισεκατομμύριο; Εσείς που κατασπαταλήσατε για την Ολυμπιακή Αεροπορία δύο φορές, δήθεν για να τη σώσετε, επτακόσια δισεκατομμύρια; Εσείς, το ΠΑΣΟΚ, που για τον ΟΣΕ δώσατε εξακόσια δισεκατομμύρια περίπου και όμως δεν έγινε τίποτε; Εσείς, που με τους συμβούλους και παρασυμβούλους αμειβομένους με πολλά εκατομμύρια, κατασπαταλάτε την περιουσία του κράτους; Εσείς, το ΠΑΣΟΚ, που είναι βουτηγμένο στη διαφθορά, στην κακοδιοίκηση, στην κατασπατάληση και καταλήστευση της δημοσίας περιουσίας; Ακριβώς αυτά θα καταπολεμήσουμε, κύριε Υπουργέ Γεωργίας, για να βρεθούν τα χρήματα για τους αγρότες, γιατί στους αγρότες οφείλουμε τα χρήματα. Γιατί οι αγρότες με την πολιτική σας φεύγουν από τα χωριά, κύριε Υπουργέ. Ερημώνουν τα χωριά. Και για χωριά που είναι στα σύνορα συντρέχουν και εθνικοί λόγοι.
Οι άνθρωποι όμως φεύγουν από τα χωριά γιατί δεν έχουν δουλειά και πηγαίνουν στις πόλεις όπου και εκεί υπάρχει μεγάλη ανεργία και γι' αυτό τρέπονται προς άλλες ενασχολήσεις. Γι' αυτό υπάρχει και η αύξηση της εγκληματικότητος.
Δεν υποσχεθήκατε επίσης, κύριε Υπουργέ, ότι θα ρυθμίσετε το θέμα των Αγροτοδικείων; 'Αλλη μια υπόσχεση του ΠΑΣΟΚ που δεν την τηρήσατε.  
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Δεν ψηφίσαμε τη διάταξη; 
ΑΘΑΝΑΣΙΟΣ ΚΟΝΤΑΞΗΣ: 'Ετσι που την ψηφίσατε δεν είχε αποτέλεσμα.
Στις 8 Μαρτίου  δικάζονται αγρότες της 'Αρτας στο Μονομελές Πλημμελιοδικείο  Φιλιππιάδος, που δικαστικώς υπάγεται στην 'Αρτα.  Τι κάνατε; Τίποτα, κύριε Υπουργέ. Πείτε μου κάτι, που να εξαγγείλατε και να το τηρήσατε.
'Ερχεται τώρα το ΔΗ.Κ.ΚΙ. και κατηγορεί τη Νέα Δημοκρατία. Τι είναι το ΔΗ.Κ.ΚΙ.; Τμήμα του ΠΑΣΟΚ  δεν είναι;  Ο Πρόεδρος του ΔΗ.Κ.ΚΙ. δεν ήταν εννιά χρόνια βασικότατος Υπουργός κυβερνήσεων του ΠΑΣΟΚ; Υπουργός Οικονομικών δεν ήταν; Τι ήταν; Υφυπουργός Μεταφορών; Αρμόδιος για τα ΕΛΤΑ ήταν; Υπουργός Οικονομικών εννέα χρόνια ήταν. Δεν είναι υπεύθυνο το ΔΗ.Κ.ΚΙ.; Οι Βουλευτές του ΔΗ.Κ.ΚΙ. τι ήταν;  Δεν ήταν, είτε Υπουργοί του ΠΑΣΟΚ, είτε Βουλευτές του ΠΑΣΟΚ είτε υποψήφιοι Βουλευτές του ΠΑΣΟΚ είτε στελέχη του ΠΑΣΟΚ;  Το ΔΗ.Κ.ΚΙ. προήλθε  από παρθενογένεση; Τι λέτε, κύριοι;  Είσαστε συνυπεύθυνοι για την κατάσταση που δημιουργήσατε και σε βάρος των αγροτών.
'Οσον αφορά το ΚΚΕ  το δικό μας το ελληνικό  είναι αυτό το αγκυλωμένο στα παλαιά. Κατέρρευσε το κομμουνιστικό σύστημα, απέτυχε πλήρως. Αυτό δεν το αντελήφθησαν οι συνάδελφοι; Γιατί ρώτησε ο κ. Μπούτας τι θα κάνει η Νέα Δημοκρατία. Αν η Ευρωπαϊκή 'Ενωση δεν δεχθεί τις προτάσεις της Νέας Δημοκρατίας, είπε ότι θα πάει και ο Καραμανλής έξω, για να αγωνισθεί γι' αυτά.
Φυσικά δεν θα φύγουμε από την ΕΟΚ. Αυτό θέλει το ΚΚΕ; Θα αγωνιστούμε και θα επιτύχουμε πολλά περισσότερο από αυτά που δεν επιτυγχάνει το ΠΑΣΟΚ γιατί ούτε καν τα θέτει. Για να μην αναφέρω τις αποτυχίες των τέως Υπουργών Γεωργίας του ΠΑΣΟΚ, που όχι μόνο δεν υπερασπίστηκαν  τα ελληνικά αγροτικά θέματα και όλα τα άλλα θέματα, αλλά ήταν απόντες ή παρόντες κοιμώμενοι.
Αυτό είναι το αποτέλεσμα της αγροτικής σας πολιτικής, κύριε Υπουργέ.         Αποτυχημένοι πλήρως σε όλους τους τομείς. Βέβαια τον περασμένο Νοέμβριο συντάξατε  τους στρατηγικούς στόχους σε τέσσερις τόμους αλλά ο λαός  σας κατάλαβε. Αρκετά. Να ξεκουραστείτε και λίγο.
ΠΡΟΕΔΡΕΥΩΝ (Λουκάς Αποστολίδης): 'Ισα ίσα που η Αξιωματική Αντιπολίτευση πρέπει να έχει δουλειά δεν έχει ξεκούραση.
Επειδή ήδη εξαντλήθηκε το θέμα θα παρακαλούσα τον Υπουργό να μιλήσει για πέντε λεπτά , να δώσω στον κ. Τσιτουρίδη άλλα πέντε λεπτά και να κλείσουμε τη συζήτηση.
Ορίστε, κύριε Υπουργέ, έχετε το λόγο.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Κύριοι συνάδελφοι, η επερώτηση της Νέας Δημοκρατίας σαφώς συντάχθηκε και αυτή με το γνωστό προεκλογικό ύφος που γίνονται και οι τελευταίες δηλώσεις  ή εκδηλώσεις της Νέας Δημοκρατίας και αυτό είναι κατανοητό.
Σε όλα τα θέματα έχω απαντήσει αλλά στο προοίμιο της επερώτησης  πιστεύω ότι ο κ. Κονταξής δεν το κατάλαβε καλά. Λέει ότι τα δικά μας μέτρα, οι δικές μας πολιτικές είναι ασύνδετες, αποσπασματικές. Του απάντησα ότι το ΠΑΣΟΚ έχει στρατηγική, έχει πρόγραμμα και μάλιστα αυτήν τη στρατηγική και αυτό το πρόγραμμα το επαναδιατύπωσε μέσα από τους τόμους, μέσα από τη δουλειά που έγινε μέσα από τη δική μας κυβερνητική θέση στο Γ' Κοινοτικό Πλαίσιο Στήριξης.
Το λέω αυτό περισσότερο για να στηρίξω ότι εμείς μέσα στα πλαίσια των δικών μας κατευθύνσεων από το 1974 και μετά, από το 1981 και μετά, από τα Μεσογειακά Ολοκληρωμένα Προγράμματα ή από το Α' και Β' Κοινοτικό Πλαίσιο Στήριξης, σαφώς είχαμε στρατηγικές επιλογές. Ξεχάστε πια το ΠΑ.ΣΟ.Κ. ή τη Νέα Δημοκρατία όσον αφορά τις στρατηγικές επιλογές. Οι στρατηγικές επιλογές τουλάχιστον στους τρεις βασικούς άξονες -είτε αφορούν την ανταγωνιστικότητα των προϊόντων είτε αφορούν την ανάπτυξη της γεωργίας είτε αφορούν το τελευταίο στοιχείο που είναι απόρροια των διαβουλεύσεων, των συζητήσεων και των αποφάσεων στην "Ατζέντα 2000" με την ένταση που δίνετε, με την ξεκάθαρη εικόνα που δίνετε και τους πόρους που δίνετε για την ανασυγκρότηση της υπαίθρου, παραμένουν στρατηγικές επιλογές. Και είναι στρατηγικές ανεξάρτητα πώς τις υπηρετεί κανένας.
Δεν υπάρχει θέμα λοιπόν. Γι'αυτό σας είπα, είτε το θέλετε είτε όχι, ότι αυτό που εμείς υποβάλαμε ήταν ένα τέλειο, το καλύτερο σχέδιο ανάπτυξης για τη γεωργία και την ανασυγκρότηση της υπαίθρου στα πλαίσια των υποχρεώσεών μας για το Γ' Κοινοτικό Πλαίσιο Στήριξης. Και σ'αυτό, στους στρατηγικούς στόχους, δεν μπορεί κανείς να αλλάξει ούτε μια τελεία. Από εκεί και πέρα οι στρατηγικοί στόχοι υπηρετούνται με μια σειρά, με ένα άθροισμα πολιτικών μέτρων και δράσεων.
Πιστεύουμε ότι έχουμε αποτυπώσει το άριστο μείγμα για την εξυπηρέτηση των συμφερόντων της ελληνικής γεωργίας, για την εξυπηρέτηση των συμφερόντων των Ελλήνων αγροτών.
'Οσον αφορά αυτήν την ιστορία για τον κακό Υπουργό Γεωργίας κ.   Σημίτη, να μου επιτρέψετε να ξέρω πολύ περισσότερα. Να μου επιτρέψετε να ξέρω επίσης πολύ περισσότερα για τη γεωργία. Γιατί δεν χρειαζόταν να γίνω Υπουργός για να μάθω οικονομικά ή για να μάθω τα θέματα της αγροτικής οικονομίας όταν από το 1975 δουλεύω στη Διεύθυνση Μελετών και Προγραμματισμού της Α.Τ.Ε. και έχω ασχοληθεί με όλα τα θέματα της αγροτικής οικονομίας επί είκοσι πέντε χρόνια. Δεν χρειαζόταν, λοιπόν, να γίνω Υπουργός για να αρχίσω να μαθαίνω, ούτε χρειαζόταν να γίνω Βουλευτής για να αρχίσω να μαθαίνω. 'Εχω το επάγγελμά μου στον ιδιωτικό και δημόσιο τομέα και έχω τη δική μου πορεία. Επομένως, είτε ήμουν σ'αυτήν την Αίθουσα είτε δεν ήμουν, εγώ θα ήξερα.
Δεν έχει σημασία τώρα αν θα κάνουμε αναφορές στην περίοδο Σημίτη 1981-1984, τη μόνη περίοδο που έγινε σημαντικότατο έργο. Και στο κάτω-κάτω γιατί να κρίνουμε το Σημίτη του τότε με το Σημίτη του σήμερα, ο οποίος μάλιστα σε όλες τις δημοσκοπήσεις έχει την πιο υψηλή δημοτικότητα, πειστικότητα και ο κόσμος τον κρίνει έτσι όπως τον κρίνει και του δίνει τους βαθμούς που του δίνει.
Φυσικά μέσα σ'αυτόν το χώρο και η δική μου κριτική δεν είχε ίχνος λασπολογίας ή ίχνος προσωπικής επίθεσης. Και όποιος διαβάσει τη δική μου ανακοίνωση τύπου θα δει ότι ήταν καθαρή.  'Ηταν κριτική την οποία η επικαιρότητα επέβαλε να την κάνω την επόμενη μέρα του προσυνεδρίου της Νέας Δημοκρατίας. Πότε, δηλαδή, θα πρέπει να ασκήσω την κριτική μου; Επειδή είχα βάλει μια άλλη συνέντευξη για άλλο θέμα, έπρεπε να την κάνω την επόμενη εβδομάδα; Και δεν καταλαβαίνω το "ποτέ την Κυριακή". Αυτό ανήκει στην ιστορία του φιλμ, δεν ανήκει στην ιστορία των δικών μας πολιτικών αγώνων. Τη μια μέρα μπορεί να τοποθετείται ο ένας, την άλλη ημέρα μπορεί να τοποθετείται ο άλλος.
Δώδεκα Βουλευτές της Αντιπολίτευσης κάνατε μια επερώτηση. Εγώ χαίρομαι γιατί οι καλύτεροι έχουν μείνει εδώ αλλά είναι μόνο δύο.  Τέσσερις ήρθατε όλοι κι όλοι και μείνατε μόνο δύο. Αυτό δείχνει και το ενδιαφέρον του κομματός σας. 'Επρεπε να είσθε και οι δώδεκα εδώ. Ξέρω,  όμως, ότι ενόχλησε που μίλησα για συντηρητικό συλλογισμό με γλώσσα Κ.Κ.Ε.  Και εννοούσα μια απλή αλήθεια. Αυτό, όμως, δεν το έκανα επειδή έχετε χρησιμοποιήσει και εσείς και ο κ. Καραμανλής στη κείμενο της επερώτησης δέκα φορές τη λέξη "νομενκλατούρα".  Εντάξει, μαθαίνετε και την κουκουεδίστικη γλώσσα ιστορικά -τι να κάνουμε;- και τη χρησιμοποιείτε μάλιστα. Αλλά τουλάχιστον μη λέτε πράγματα τα οποία δεν πρόκειται να γίνουν, δεν πρόκειται να εφαρμοστούν.
Και αυτό γιατί τα δύο κόμματα εξουσίας, η σημερινή Συμπολίτευση και η σημερινή Αντιπολίτευση έχουν μία σαφή ευρωπαϊκή πορεία. Για όσους θέλουν να είναι μέσα στην Ευρωπαϊκή 'Ενωση, για όσους θέλουν να είναι μέσα στην ΟΝΕ -πανηγυρίζουν που μπαίνουμε- πρέπει να γίνει κατανοητό ότι πρέπει να σεβόμεθα αυτά που ο ένας ή ο άλλος έχουμε προσυπογράψει.
ΠΡΟΕΔΡΕΥΩΝ (Λουκάς Αποστολίδης): Ο κ. Τσιτουρίδης έχει το λόγο.
ΣΑΒΒΑΣ ΤΣΙΤΟΥΡΙΔΗΣ: Επειδή, κύριε Υπουργέ, αναφερθήκατε για μία ακόμα φορά στα σχέδιά σας χαρακτηρίζοντάς τα ως τέλεια, σας λέω ότι τα σχέδια κρίνονται εκ του αποτελέσματος. Εσείς κρινόμενοι από τα αποτελέσματα που είχατε σήμερα ως Κυβέρνηση έχετε απογοητεύσει. Εντείνατε τα αδιέξοδα τα οποία υπήρχαν στον αγροτικό τομέα.
Δυστυχώς για τους 'Ελληνες αγρότες και κτηνοτρόφους οι δείκτες στον τομέα τους αυτά λένε. Αυτά είπαμε και με την επερώτησή μας.
Από εκεί και πέρα εκφράσαμε την έκπληξή μας, γιατί σπεύσατε Κυριακάτικα να απαντήσετε με ιδιαιτέρως έντονο τρόπο σε μία ολοκληρωμένη πρόταση την οποία έκανε ο κ. Καραμανλής από τη Λάρισα. Η ενόχλησή σας ήταν προφανής, διότι είδαμε στο κρατικό κανάλι μετά τον κ. Καραμανλή να παρελαύνουν πέντε Υπουργοί, οι οποίο απήντησαν στον κ. Καραμανλή για τα αγροτικά ζητήματα. Είδαμε τον κ. Σημίτη, τον κ. Βενιζέλο, τον κ.  Παπαντωνίου και τον κ. Σκανδαλίδη να μιλούν για αγροτικά. Ακόμα είδαμε και τον κ. Γιαννόπουλο, ο οποίος από το Περιστέρι μίλησε και αυτός για αγροτικά θέματα παρουσία διακοσίων "παραληρούντων" ατόμων. Εκεί βέβαια μπερδεύτηκε και μεταξύ των άλλων -του ξέφυγε αυτό- μίλησε και για καθεστώς που έχει παντού τις υπηρεσίες του. 'Αρα όταν σας κατηγορούμε καμιά φορά για καθεστωτική αντίληψη και διαμαρτύρεστε μήπως πρέπει να βγάζουμε σποτάκι τον κ. Γιαννόπουλο; Βέβαια έχει επιλεκτική μνήμη, αλλά δεν θέλω να αναφερθώ σε κόντρες μέσα στη Β' περιφέρεια Αθηνών.  Αναφερθήκαμε και στις δίκες. Αύριο στο Κιλκίς δικάζονται δεκαπέντε αγρότες για κινητοποιήσεις προ τριών ετών. Εν πάση περιπτώσει αποφασίστε γρήγορα.
Θέλω ακόμα να σας πω ότι σήμερα το πρωί μου παρουσιάστηκε αγρότης στο Κιλκίς, ο οποίος την Παρασκευή απευθύνθηκε στον Οργανισμό Βάμβακος Θεσσαλονίκης. Ο Οργανισμός Βάμβακος δήλωσε άγνοια για το τι θα γίνει στο  βαμβάκι αυτήν τη χρονιά. Τον παρέπεμψε στη Διεύθυνση Γεωργίας του Κιλκίς. Πήγε ο άνθρωπος στις 11.30' το πρωί, αλλά και εκεί του εδήλωσαν άγνοια.  'Οταν, λοιπόν, μιλάμε για αναποτελεσματικότητα και διάλυση των υπηρεσιών εννοούμε και αυτά. Το Υπουργείο Γεωργίας δεν λειτουργεί.
Τέλος κάνατε ένα σχόλιο για το ότι έχουμε συντηρητικό συλλογισμό και γλώσσα Κ.Κ.Ε. Ακούστε, μακράν ημών η συντήρηση. Εσείς είστε ένα κόμμα που έχετε κάνει μία Ελλάδα, που προφανώς δεν θέλουμε να συντηρήσουμε. Αυτή η Ελλάδα θέλει σκάψιμο από τα θεμέλια. Πάμε για άλλη Ελλάδα. Αυτήν την Ελλάδα έχουμε εμείς στην καρδιά του ενδιαφέροντός μας. Δηλαδή πώς θα κάνουμε μία ελληνική περιφέρεια που θα πρωταγωνιστήσει σε μια Ελλάδα της ανάπτυξης και της κοινωνικής συνοχής. Δυστυχώς τα έχετε κάνει ρημαδιό στην ελληνική περιφέρεια. Εντείνονται τα προβλήματα στην περιφέρεια και όταν εντείνονται εκεί εντείνονται και στα αστικά κέντρα, διότι αυτοί που εγκαταλείπουν το Κιλκίς και τη Φλώρινα έρχονται στο Περιστέρι και στο Αιγάλεω όπου γίνονται άνεργοι.
Ολοκληρώνοντας θέλω να σας ευχηθώ, κύριε Υπουργέ, γιατί δεν ξέρω αν θα έχουμε άλλη ευκαιρία να τα πούμε, να ξαναβρεθείτε σε αυτήν την Αίθουσα και μετά τις εκλογές. Πιστεύουμε ότι με τις εμπειρίες που έχετε αποκτήσει στο Υπουργείο Γεωργίας θα είστε χρήσιμος υπό άλλους ρόλους.
Να πω ακόμη ότι πιστεύω πως και ο κ. Φουντάς με τις εμπειρίες και το ήθος του, που είναι γνωστό όλα αυτά τα χρόνια, και στο μέλλον θα είναι χρήσιμος, ανεξάρτητα από την απόφασή του να εγκαταλείψει την ενεργό πολιτική. Εν πάση περιπτώσει στις λίγες εβδομάδες που απέμειναν φροντίστε ό,τι μπορείτε να υλοποιήσετε. Καλό θα γίνει, καλό θα κάνει και στους αγρότες και στην επόμενη Κυβέρνηση.
ΠΡΟΕΔΡΕΥΩΝ (Λουκάς Αποστολίδης): Με την ομιλία του συναδέλφου ολοκληρώνεται η συζήτηση της επερωτήσεως.
Κύριοι συνάδελφοι, κηρύσσεται περαιωμένη η συζήτηση επί της με αριθμό31/14.2.2000 επερωτήσεως.
Κύριοι συνάδελφοι, δέχεσθε στο σημείο αυτό να λύσουμε τη συνεδρίαση; 
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 21.40' λύεται η συνεδρίαση για αύριο ημέρα Τρίτη 22 Φεβρουαρίου 2000 και ώρα 18.00' με αντικείμενο εργασιών του Σώματος: α) κοινοβουλευτικό έλεγχο, συζήτηση αναφορών και ερωτήσεων και β) νομοθετική εργασία, σύμφωνα με την ημερήσια διάταξη που έχει διανεμηθεί.
Ο ΠΡΟΕΔΡΟΣ                                   ΟΙ ΓΡΑΜΜΑΤΕΙΣ 

