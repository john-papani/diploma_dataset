Σελίδα 1109 

Π Ρ Α Κ Τ Ι Κ Α   Β Ο Υ Λ Η Σ

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

Σ Υ Ν Ο Δ Ο Σ   Α'

ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΒΟΥΛΗΣ

ΘΕΡΟΥΣ 1997

ΣΥΝΕΔΡΙΑΣΗ ΛΣΤ'

Τετάρτη 10 Σεπτεμβρίου 1997

Αθήνα, σήμερα στις 10 Σεπτεμβρίου 1997, ημέρα Τετάρτη και ώρα 10.40' συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Γ' σύνθεση), για να συνεδριάσει υπό την προεδρία του Προέδρου αυτής κ.ΑΠΟΣΤΟΛΟΥ ΚΑΚΛΑΜΑΝΗ .

ΠΡΟΕΔΡΟΣ(Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.

(ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 9.9.97 εξουσιοδότηση του Τμήματος, επικυρώθηκαν με ευθύνη του Προεδρείου τα Πρακτικά της ΛΕ' συνεδριάσεώς του, της 9ης Σεπτεμβρίου 1997 σε ό,τι αφορά την ψήφιση στο σύνολο του σχεδίου νόμου "Ενιαίο Λύκειο, πρόσβαση των αποφοίτων στην Τριτοβάθμια Εκπαίδευση, Αξιολόγηση του εκπαιδευτικού έργου και άλλες διατάξεις".

Εισερχόμαστε στην ημερήσια διάταξη

ΤΗΣ ΝΟΜΟΘΕΤΙΚΗΣ ΕΡΓΑΣΙΑΣ

Συνέχιση της συζήτησης επί των άρθρων και του συνόλου του σχεδίου νόμου του Υπουργείου Οικονομικών : "Σύσταση Ανώνυμης Εταιρείας με την επωνυμία "Δημόσια Επιχείρηση Κινητών Αξιών Ανώνυμη Εταιρεία ("Δ.Ε.Κ.Α. Α.Ε.") και άλλες διατάξεις".

Ο κύριος Υφυπουργός των Οικονομικών έχει το λόγο.

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Σας ευχαριστώ πολύ, κύριε Πρόεδρε.

'Εχω ήδη διανείμει τις διορθώσεις, τις οποίες θα απαριθμήσω.

Στο άρθρο 2, παράγραφος 3, εδάφιο β', να προστεθεί η λέξη "διάθεσης" μετά τη λέξη "υποχρεώσεις" και πριν από τη φράση "προς τρίτους".

'Αρθρο 4, διαγράφεται η παράγραφος 1 και οι λοιπές παράγραφοι αναριθμούνται. Στο άρθρο 4, να προστεθεί παράγραφος, η οποία τώρα έχει τον αριθμό 7, ως εξής: "7. Με απόφαση του Υπουργού Οικονομικών που δημοσιεύεται στην Εφημερίδα της Κυβερνήσεως μπορεί να ρυθμίζονται θέματα σχετικά με τη λειτουργία της εταιρείας."

'Αρθρο 5, η περίπτωση (β) της παραγράφου 2 αναδιατυπώνεται ως ακολούθως: "β. Δύο εκπροσώπους της Ομοσπονδίας Τελωνειακών Υπαλλήλων Ελλάδος (Ο.Τ.Υ.Ε.)".

Η παράγραφος 4 διαγράφεται.

Η παράγραφος 5 αναριθμείται σε 4 και αναδιατυπώνεται ως ακολούθως:

"4. Με απόφαση του Υπουργού Οικονομικών συγκροτείται η παραπάνω επιτροπή και καθορίζεται ο τρόπος λειτουργίας της και κάθε λεπτομέρεια σχετικά με τη διαχείριση και διάθεση του ποσού του ως άνω λογαριασμού."

'Αρθρο 9, να τεθεί αριθμός στις τρεις παραγράφους. Τίθεται ο αριθμός 1 πρό της λέξεως "Συνιστάται.." κλπ ως έχει. Τίθεται ο αριθμός 2 προ των λέξεων "Η Γενική Δ/νση Θησαυροφυλακίου..." κλπ ως έχει. Τίθεται ο αριθμός 3 προ των λέξεων "Η δ/νση Δ41..." κλπ ως έχει.

Στο τέλος της παράγραφου 2, να τεθεί εδάφιο με το ακόλουθο περιεχόμενο:

"'Οπου στην κείμενη νομοθεσία αναφέρονται ο Διοικητικός Τομέας Θησαυροφυλακίου και Προϋπολογισμού και ο Ειδικός Γραμματέας Θησαυροφυλακίου και Προϋπολογισμού, νοούνται στο εξής η Γενική Δ/νση Θησαυροφυλακίου και Προϋπολογισμού και ο Προϊστάμενος αυτής, αντίστοιχα." Σας ευχαριστώ πολύ, κύριε Πρόεδρε.

(Στο σημείο αυτό ο Υφυπουργός Οικονομικών κ. Ν. Χριστοδουλάκης καταθέτει για τα Πρακτικά τις προαναφερθείσες τροποποιήσεις, οι οποίες έχουν ως εξής:

"Τροποποιήσεις που θα ανακοινωθούν στη Βουλή κατά την έναρξη της κατ' άρθρου συζήτησης του Νομοσχεδίου.

'Αρθρο 2

Παρ. 3 εδάφ. β. Να προστεθεί η λέξη "διάθεσης" μετά την λέξη "υποχρεώσεις" και πριν από τη φράση "προς τρίτους".

'Αρθρο 4

Διαγράφεται η παράγραφος 1 και οι λοιπές αναριθμούνται.

Στο άρθρο 4 να προστεθεί παράγραφος 7 ως εξής:

"7. Με απόφαση του Υπουργού Οικονομικών που δημοσιεύεται στην Εφημερίδα της Κυβερνήσεως μπορεί να ρυθμίζονται θέματα σχετικά με την λειτουργία της εταιρείας".

'Αρθρο 5

Η περίπτωση (β) της παραγράφου 2 αναδιατυπώνεται ως ακολούθως:

"β. Δύο εκπροσώπους της Ομοσπονδίας Τελωνειακών Υπαλλήλων Ελλάδος (Ο.Τ.Υ.Ε.)".

Η παράγραφος 4 διαγράφεται.

Η παράγραφος 5 αναριθμείται σε 4 και αναδιατυπώνεται ως ακολούθως:

"4. Με απόφαση του Υπουργού Οικονομικών συγκροτείται η παραπάνω επιτροπή και καθορίζεται ο τρόπος λειτουργίας της και κάθε λεπτομέρεια σχετικά με τη διαχείριση και διάθεση του ποσού του ως άνω λογαριασμού".

'Αρθρο 9

α) Να τεθεί αριθμός στις τρεις παραγράφους.

1. Συνιστάται........

2. Η Γενική Δ/νση Θησαυροφυλακίου .............

Σελίδα 1110 

 

3. Η δ/νση Δ41 ................

β) Στο τέλος της παραγ. 2 να τεθεί εδάφιο με το ακόλουθο περιεχόμενο:

"Οπου στην κείμενη νομοθεσία αναφέρεται ο Διοικητικός Τομέας Θησαυροφυλακίου και Προϋπολογισμού και ο Ειδικός Γραμματέας Θησαυροφυλακίου και Προϋπολογισμού, νοούνται στο εξής η Γενική Δ/νση Θησαυροφυλακίου και Προϋπολογισμού και ο Προϊστάμενος αυτής, αντίστοιχα".".)

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, χθες το βράδυ μετά την ψηφοφορία επί της αρχής, καθορίστηκε -βλέπω με τη σύμφωνη γνώμη όλων- να συζητηθούν τα άρθρα σε δύο ενότητες. Η μία ενότητα θα είναι τα άρθρα 1 έως 4 και η δεύτερη ενότητα από το άρθρο 5 έως το 9.

Τροπολογίες Βουλευτών δεν υπάρχουν. Υπάρχουν τρεις τροπολογίες του Υπουργού, από τις οποίες, καθώς βλέπω, θα θέλει ίσως κάποια συζήτηση το θέμα του καθορισμού του ορίου των διδάκτρων των ιδιωτικών σχολείων. Οι άλλες δύο τροπολογίες είναι εντελώς τυπικές. Κατά συνέπεια, μετά τη συζήτηση και της δευτέρας ενότητας μπορούμε να καθορίσουμε όσο χρόνο χρειαστεί -μισή ώρα, μία ώρα, δεν ξέρω πόσο θα χρειαστεί- για τις τροπολογίες του Υπουργού.

Είναι σύμφωνο το Τμήμα;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΟΣ (Απόστολος Κακλαμάνης): Συνεπώς το Τμήμα συμφώνησε.

Ο κ.Μαγκριώτης έχει το λόγο επί της πρώτης ενότητος.

ΘΕΟΔΩΡΟΣ ΣΚΡΕΚΑΣ: Κύριε Πρόεδρε, το λόγο.

ΠΡΟΕΔΡΟΣ (Απόστολος Κακλαμάνης): Ορίστε, κύριε Σκρέκα.

ΘΕΟΔΩΡΟΣ ΣΚΡΕΚΑΣ: Κύριε Πρόεδρε, επειδή ο Κοινοβουλευτικός Εκπρόσωπος της Νέας Δημοκρατίας έχει ένα πρόβλημα και θα καθυστερήσει περίπου μισή ώρα...

ΠΡΟΕΔΡΟΣ (Απόστολος Κακλαμάνης): 'Ηταν χθες το βράδυ εδώ και συμφώνησε και αυτός.

ΘΕΟΔΩΡΟΣ ΣΚΡΕΚΑΣ: ...θα ήθελα να συζητήσουμε τα άρθρα 1 έως 4 κρατώντας το άρθρο 2.

ΠΡΟΕΔΡΟΣ (Απόστολος Κακλαμάνης): Καλώς.

Ας προχωρήσουμε.

Ορίστε, κύριε Μαγκριώτη.

ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε, κυρίες και κύριοι, στη συζήτηση επί της αρχής αναφερθήκαμε διεξοδικώς και στα επί μέρους άρθρα, αφού το παρόν νομοσχέδιο έχει πυκνές διατυπώσεις, είναι λιτό και η ιδιαίτερη αναφορά στα άρθρα ήταν αναγκαία για να τεκμηριώσουμε τη θέση μας για την υπερψήφιση του νομοσχεδίου.

Πιο συγκεκριμένα. Στην πρώτη ενότητα -χωρίς το άρθρο 2, μετά το αίτημα της Αξιωματικής Αντιπολίτευσης- στο άρθρο 1 περιγράφεται η σύσταση της ανωνύμου εταιρείας, η επωνυμία, η έδρα και ο σκοπός της. Η σύσταση της ανωνύμου εταιρείας γίνεται με βάση την τυπική νομοθεσία περί ανωνύμων εταιρειών, έδρα της προσδιορίζεται ο Δήμος Αθηναίων και η επωνυμία της είναι "Δ.Ε.Κ.Α. Α.Ε." (Δημόσια Επιχείρηση Κινητών Αξιών Ανώνυμη Εταιρεία).

Το ότι ισχύει η νομοθεσία περί ανωνύμων εταιρειών, κατά την άποψή μου, δίνει τη δυνατότητα και της ευελιξίας και της διαφάνειας και της αποτελεσματικότητας, αφού μία εταιρεία -την απόλυτη κατοχή των μετοχών της οποίας έχει το δημόσιο και διαχειρίζεται ουσιαστικό αυτό- θα είναι υποχρεωμένη να διαμορφώνει προϋπολογισμούς αξιόπιστους και ελέγξιμους, να έχει τακτικούς ελέγχους μέσα από την παρουσίαση του μηνιαίου ισοζυγίου του και βεβαίως ετήσιους ισολογισμούς. Γι' αυτό τα πρώτα κριτήρια, τα κριτήρια της διαφάνειας και της αποτελεσματικότητας, εκτιμώ πως με αυτό το άρθρο και με τη μορφή που συνιστάται η εταιρεία αυτή διασφαλίζεται.

Θα έλεγα πως οι ενστάσεις από την πλευρά των κομμάτων της Αντιπολίτευσης είναι υπερβολικές. Είδαμε στη χθεσινή συζήτηση να μετατοπίζεται το ενδιαφέρον της κριτικής από το περιεχόμενο, τη λειτουργία, τους σκοπούς, το κόστος λειτουργίας και την κερδοφορία της "ΔΕΚΑ Α.Ε.", στην κατάρτιση του κρατικού προϋπολογισμού του 1998 και στη γενικότερη οικονομική πολιτική της Κυβέρνησης. Αυτό εκτιμώ πως ήταν απόρροια της αδυναμίας, ιδιαιτέρως της Αξιωματικής Αντιπολίτευσης, να τεκμηριώσει ένα ουσιαστικό, διαφορετικό λόγο για την εταιρεία, τη σύσταση της οποίας συζητούμε με το παρόν νομοσχέδιο.

(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ.)

'Οσον αφορά το σκοπό της εταιρείας αυτής, νομίζω πως στην παράγραφο 3 και στις ενότητες Α, Β και Γ περιγράφεται πλήρως. Γι' αυτό κάθε παραποίηση των τριών αυτών εδαφίων, του περιεχομένου και των κατευθύνσεών τους, νομίζω πως δεν μπορεί και δεν πρέπει να συνεχίζεται.

'Ετσι η διαχείριση και η αξιοποίηση των κινητών αξιών, που καθορίζονται με το άρθρο 2 -και που θα συζητήσουμε στη συνέχεια- στο άρθρο 2 είναι ο βασικός στόχος αυτής της εταιρείας, η αγορά, η διαχείριση και η πώληση κινητών αξιών γενικότερα, συμπεριλαμβανομένων και τίτλων του δημοσίου και βεβαίως, η παροχή οικονομικών και άλλων συμβουλών προς το Υπουργείο Οικονομικών. Είναι τρεις σκοποί διάφανοι, τρεις σκοποί συγκεκριμένοι. Οι αποφάσεις της γενικής συνέλευσης και του διοικητικού συμβουλίου, κάτω από την εποπτεία, τον έλεγχο και την τελική απόφαση της Κυβέρνησης και πιο συγκεκριμένα του Υπουργείου Οικονομικών, καθορίζουν τα της λειτουργίας της εταιρείας.

Στο άρθρο 3, που αναφέρεται στη ειοίκηση και στη διαχείριση και δικνύεται το μικρό κόστος λειτουργίας της, αφού στελεχώνεται από υψηλόβαθμα στελέχοι του Υπουργείου Οικονομικών, άλλων Υπουργείων, αλλά και στελέχη του ευρύτερου δημόσιου τομέα. Αυτό προσθέτει πείρα και δυνατότητα άμεσης έναρξης της λειτουργίας της εταιρείας.

Επίσης, εδώ προσδιορίζεται με πολλή σαφήνεια ότι η εταιρεία αυτή είναι ένας μηχανισμός, που λειτουργεί με το καθεστώς των ανωνύμων εταιρειών, αλλά είναι στην πλήρη και απόλυτη εποπτεία της Κυβέρνησης και πιο συγκεκριμένα του Υπουργείου Οικονομικών, το οποίο εγκρίνει και ελέγχει όλες τις αποφάσεις, πολύ περισσότερο βεβαίως τις σημαντικές, όπως η σύναψη δανείων, η οποία πρέπει να έχει την έγκριση και την απόφαση του Υπουργείου Οικονομικών.

Θα κλείσω, κύριε Πρόεδρε, λέγοντας το εξής: Ας περιοριστούμε στη συζήτηση του περιεχομένου αυτού του νομοσχεδίου και νομίζω πως υπάρχουν πάρα πολλές ευκαιρίες και μέσα στο Κοινοβούλιο και εκτός αυτού, να συζητήσουμε τα απολογιστικά στοιχεία του προϋπολογισμού του 1997 και βεβαίως τον νέο Προϋπολογισμό, που άλλωστε, όπως φάνηκε και κατά τη χθεσινή συζήτηση, δεν έχει και πολλά σημεία να επικρίνει και να κατακρίνει η Αξιωματική Αντιπολίτευση, όπως και τα άλλα κόμματα και από τα οποία εκτιμώ πως για την κυβερνητική Πλειοψηφία, θα είναι ένα ευτυχές πεδίο των επόμενων συζητήσεων.

ΠΡΟΕΔΡΕΥΩΝ (Λουκάς Αποστολίδης): Ο συνάδελφος κ. Σκρέκας έχει το λόγο.

ΘΕΟΔΩΡΟΣ ΣΚΡΕΚΑΣ: Ευχαριστώ, κύριε Πρόεδρε.

Αρχίζοντας από το άρθρο 1, πριν αρχίσω να κάνω τις παρατηρήσεις μου, θα ήθελα να πω στο συνάδελφο, τον εισηγητή του Κυβερνώντος Κόμματος, ότι αν δεν έχουμε μια τεκμηριωμένη πρόταση για το υπό συζήτηση νομοσχέδιο, αυτό δεν είναι ευθύνη ημών. Είναι ευθύνη υμών. Και τούτο, γιατί φέρατε ένα νομοσχέδιο ταχυδακτυλουργικό, ένα νομοσχέδιο με το οποίο υποχρεώνετε τους Βουλευτές πλέον να εντρυφήσουν στον τομέα της παθολογίας, για να προσπαθήσουν πλέον, μέσα από τις ικανότητες που θα αποκτήσουν, να κάνουν τη διάγνωση που χρειάζεται να γίνει, για να επισημανθούν τα παθογενή στοιχεία του υπό συζήτηση νομοσχεδίου.

Και βεβαίως, προσπαθήσαμε, στο μέγεθος και στις δυνατότητες που διαθέτει ο καθένας μας, να το κάνουμε.

Πηγαίνοντας στο άρθρο 1 βλέπουμε ότι αναφέρεται στο σκοπό της εταιρείας, που είναι η διαχείριση και η αξιοποίηση των κινητών αξιών του δημοσίου με διάφορους τρόπους. Μπορεί να μεταβιβάζει, να συνάπτει συμβάσεις και χρησιμοποιείται τελευταία-τελευταία το καμουφλάζ. Το καμουφλάζ είναι το "τηρώντας σε κάθε περίπτωση τις εκάστοτε ισχύουσες διατάξεις ως προς τον τρόπο και τη διαδικασία σύναψης των

Σελίδα 1111 

συμβάσεων".

Μεταφέρονται δηλαδή όλες οι κινητές αξίες του δημοσίου στην ανώνυμη εταιρεία. Η ανώνυμη εταιρεία μπορεί αυτές τις αξίες να τις αξιοποιεί όπως αυτή θεωρεί καλύτερο και βεβαίως τα προϊόντα αυτής της διαχείρισης μπορεί η εταιρεία αυτή να τα διαθέτει σύμφωνα με τις οδηγίες, τις οποίες θα παίρνει κάθε φορά από τον Υπουργό Οικονομικών. Και μπαίνει το καμουφλάζ, γι' αυτό ανέφερα τη λέξη καμουφλάζ. Η διαδικασία αυτή περνάει μέσα από τις ισχύουσες διατάξεις, άρα νομι- μοποιούνται όλα.

Το δεύτερο που θέλω να παρατηρήσω είναι στην υποπαράγραφο β: Η αγορά και η διαχείριση των κινητών αξιών γενικά, συμπεριλαμβανομένων και τίτλων του ελληνικού δημοσίου. Εδώ παρουσιάζει την εταιρεία να αναπτύσσει μία δραστηριότητα, η οποία δραστηριότητα τελικά αναπτύσσεται -όταν προσθέτοντας και το γ- με το να παρέχει οικονομικές συμβουλές στον Υπουργό Οικονομικών και όταν αυτή η εταιρεία ουσιαστικά λειτουργεί με το διοικητικό συμβούλιο .

Βέβαια υπάρχει μία αντίφαση και πραγματικά δεν μπορούμε να αντιληφθούμε πώς μία εταιρεία μπορεί να λειτουργήσει με δανεικό προσωπικό. Υπάρχει περίσσευμα προσωπικού στο Υπουργείο Εθνικής Οικονομίας; Πώς νομιμοποιείται προσωπικό του Υπουργείου Εθνικής Οικονομίας να προσφέρει τις υπηρεσίες του σε μία ανώνυμη εταιρεία και πώς θα τις προσφέρει, αφιλοκερδώς;

Για το θέμα της διάρκειας της εταιρείας, όπως επισημάναμε και χθες, τα έξι χρόνια μας βάζουν σε πολλές σκέψεις, γιατί πιστεύουμε ότι αυτός ο συγκεκριμένος προσδιορισμός των έξι ετών, κάτι κρύβει. Διότι όλοι γνωρίζουμε ότι όταν συστήνεται μία ανώνυμη εταιρεία, η διάρκεια ζωής της είναι πάνω από πενήντα χρόνια.

Πάω στο άρθρο 3. Εδώ βλέπουμε ότι το προσωπικό και το διοικητικό συμβούλιο της εταιρείας είναι ένα. Μια ανώνυμη εταιρεία χωρίς διευθύνοντα σύμβουλο πώς γίνεται; Θα πρωτοτυπεί αυτή η εταιρεία σε σχέση με όλες τις άλλες ανώνυμες εταιρείες.

Και εδώ υπάρχει κάτι το πονηρό, στην υποπαράγραφο στ' του άρθρου 3. Οι αποφάσεις του Δ.Σ. της εταιρείας, που αφορούν την επιχορήγηση επιχειρήσεων και οργανισμών του ευρύτερου δημόσιου τομέα, την αναδοχή και πληρωμή χρεών του δημοσίου και των νομικών προσώπων του ευρύτερου δημόσιου τομέα, την αγοραπωλησία ή τις συναλλαγές μετοχών και τίτλων, καθώς και την κατάρτιση οποιασδήποτε συμβάσεως, υπόκεινται στην έγκριση του Υπουργού Οικονομικών, δηλαδή Γιάννης κερνάει Γιάννης πίνει.

Ο Υπουργός Οικονομικών θα δίνει εντολή τα έσοδα της εταιρείας ή όποια κέρδη θα προκύπτουν, να χρησιμοποιούνται, κατά τις επιλογές του Υπουργού Οικονομικών, χωρίς κανένα έλεγχο.Το θεωρούμε πολύ σημαντικό και το επισημαίνουμε.

Στο άρθρο 4 παρ. 3. Για τις συμβατικές υποχρεώσεις που αναλαμβάνει η εταιρεία για την πραγματοποίηση των σκοπών της δύναται να παρέχεται η εγγύηση του δημοσίου με απόφαση του Υπουργού Οικονομικών.

Δηλαδή, με όλα αυτά και με άλλη μία ενίσχυση καμουφλάζ θα έρχεται με την προστασία του κράτους να λειτουργεί αυτή η εταιρεία με έναν τρόπο, που, δυστυχώς, επισημαίνουμε για άλλη μία φορά, δεν έχει το στοιχείο της διαφάνειας.

ΠΡΟΕΔΡΕΥΩΝ (Λουκάς Αποστολίδης): Ο κ. Κωστόπουλος έχει το λόγο.

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Κύριε Πρόεδρε, ορισμένες σκέψεις και προτάσεις που γίνονται, για να τις δεχθεί η Κυβέρνηση πρέπει να αλλάξει ο χαρακτήρας του νομοσχεδίου, σε ό,τι αφορά εμάς τουλάχιστον. Και επιμένουμε σ'αυτό, γιατί στην αντίθετη περίπτωση δεν θα χρειαζόταν καν συζήτηση για τα τέσσερα άρθρα τα οποία στη γενική τοποθέτηση που κάναμε νομίζω ότι τα καλύψαμε. 'Ετσι λοιπόν, με αυτό το δεδομένο, στο άρθρο 1 προτείνεται το ξεκαθάρισμα της κατάστασης σχετικά με το χαρακτήρα αυτής της εταιρείας. Χθες σημειώσαμε ότι δεν μπορεί να προσδιορίσει κανείς με ακρίβεια τι είναι, παρ'ότι μέσα στο άρθρο αναφέρεται ότι θα λειτουργήσει με βάση τη νομοθεσία για τις ανώνυμες εταιρείες. Δεν είναι όμως έτσι. Είπαμε ότι ανώνυμη εταιρεία δεν είναι, ΔΕΚΟ δεν είναι, και από την άποψη αυτή προτείνουμε να φύγει το σημείο που την εντάσσει στις ανώνυμες εταιρείες και να την προσδιορίσει σαν εταιρεία με τα χαρακτηριστικά των δημόσιων επιχειρήσεων, οι οποίες διευθύνονται από ένα συγκεκριμένο στελεχικό δυναμικό επικεφαλής των οποίων ορίζονται από την Κυβέρνηση και εγκρίνονται από τη Βουλή σύμφωνα με το άρθρο του Κανονισμού της Βουλής, που αναφέρεται και στην έκθεση της Επιστημονικής Επιτροπής.

Επίσης, επιμένουμε ότι πρέπει να φύγει αυτό το "πώληση επί εξωνήσει". Και κάνω ένα σχόλιο. Αυτός που σύνταξε το νομοσχέδιο, πού ανακάλυψε αυτήν τη λέξη "εξωνήσει";

ΚΥΡΙΑΚΟΣ ΣΠΥΡΙΟΥΝΗΣ: Στον Αστικό Κώδικα.

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Εγώ δεν είμαι δικηγόρος, αλλά και οι δικηγόροι ταλαιπωρήθηκαν με τα λεξικά για να βρουν τη λέξη "εξωνήσει".

Αυτό το "πώληση επί εξωνήσει" προτείνουμε αν φύγει, επίσης το "πώληση κινητών αξιών" να φύγει και σχετικά με το άρθρο 1 δεν καταλαβαίνω, κύριε Υφυπουργέ, εκεί που λέει ότι η έδρα της εταιρείας θα είναι ο Δήμος της Αθήνας. Γιατί αν ήταν Αθήνα γενικά, δηλαδή, θα πείραζε; Δηλαδή αν πάει και Περιστέρι μεριά θα ήταν κακό;

ΑΠΟΣΤΟΛΟΣ ΑΝΔΡΕΟΥΛΑΚΟΣ: Θα εμειώνετο ο γενικός γραμματέας.

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Στο άρθρο 4 έγινε μια αρκετή συζήτηση γύρω από το ζήτημα των προσλήψεων του προσωπικού σ' αυτήν την εταιρεία. 'Εχω την εντύπωση ότι η Κυβέρνηση δια μέσου του Υφυπουργού Οικονομικών δεν απάντησε στο ζήτημα αυτό. 'Εκανε μια γενική τοποθέτηση.

Δεν μπορώ να καταλάβω, ειλικρινά σας λέγω, κύριε Υφυπουργέ. Ακούστηκαν κριτικές παρατηρήσεις αναφορικά με το πώς θα προσλαμβάνονται, αν είναι εκτός του 2190 κλπ. και δεν νιώσατε, ας πούμε, την υποχρέωση απέναντι στη Βουλή να την ενημερώσετε και να πείτε, ότι κύριοι, πέρα απ' αυτό το προσωπικό που προβλέπεται ρητά στο άρθρο 3 που θα ορίζεται έτσι και αλλιώς, αυτοί που παραπανίσια θα προσληφθούν θα προσλαμβάνονται με τον 2190. Δεν είναι τίποτα το σημαντικό για μας τουλάχιστον. Για σας όμως είναι ένα ζήτημα ανοιχτό. Γιατί δεν απαντήσατε; Και αν παραστεί ανάγκη να προσλάβετε δεκαπέντε ανθρώπους, θα τους προσλάβετε με το γνωστό κλασικό τρόπο, τον πελατειακό, το ρουσφετολογικό ή μέσα από κάποιο νόμο, από κάποια διαδικασία; Γιατί δεν παίρνετε μια τέτοια θέση απέναντι στη Βουλή για το ζήτημα αυτό; Σας είπα δεν είναι σημαντικό, δεν είναι το κρίσιμο. Ωστόσο είναι και αυτό ένα ζήτημα. Ευχαριστώ, κύριε Πρόεδρε.

ΠΡΟΕΔΡΕΥΩΝ (Λουκάς Αποστολίδης): Η συνάδελφος κ. Αράπη-Καραγιάννη έχει το λόγο.

ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Κύριε Πρόεδρε, κύριοι συνάδελφοι, όπως είπαμε και κατά τη χθεσινή μας τοποθέτηση, εμείς πιστεύουμε ότι με την ίδρυση αυτής της εταιρείας, ο πραγματικός σκοπός δεν είναι να αξιοποιηθούν τα δημόσια κινητά και ακίνητα, αλλά ο σκοπός είναι η Κυβέρνηση να ξεπουλήσει την περιουσία του δημοσίου και μάλιστα χωρίς διαφάνεια, μια και γνωρίζουμε ότι τις αποφάσεις θα τις παίρνει ο Υπουργός Οικονομικών χωρίς οι διοικήσεις να έχουν κανένα λόγο. Αυτά όσον αφορά το άρθρο 2.

Αναφορικά με το άρθρο 4, από τη διατύπωσή του προκύπτει ότι σκοπός είναι η ιδιωτικοποίηση δημοσίων επιχειρήσεων έστω και αν δεν υπάρχει ζήτηση των μετοχών από ιδιώτες. Αυτό είναι πολύ πιθανόν να συμβεί, γεγονός που θα είναι σε βάρος και όχι σε όφελος του δημοσίου, όχι μόνο μακροπρόθεσμα αλλά και βραχυπρόθεσμα, διότι η "ΔΕΚΑ" δεν θα μπορεί να πραγματοποιεί κέρδη. Παράλληλα θα επιβαρύνεται με δαπάνες και λειτουργίες που δεν θα έχουν κανένα αποτέλεσμα. Επιπλέον θα επιφορτίζεται με μετοχές χωρίς ενδιαφέρον, τις οποίες όμως θα πρέπει να βρει τρόπους να τις πουλήσει. Ευχαριστώ πολύ.

ΠΡΟΕΔΡΕΥΩΝ (Λουκάς Αποστολίδης): Ο κ. Ανδρεουλάκος 

Σελίδα 1112 

έχει το λόγο.

ΑΠΟΣΤΟΛΟΣ ΑΝΔΡΕΟΥΛΑΚΟΣ: Κύριε Πρόεδρε, η χθεσινή συζήτηση κατέδειξε ότι με το συζητούμενο νομοσχέδιο δεν πρόκειται να ιδρυθεί ένα όργανο ευέλικτο και αποτελεσματικό, ώστε να χρησιμοποιήσει τις σύγχρονες χρηματοοικονομικές μεθόδους και τα σύγχρονα χρηματοπιστωτικά προϊόντα ώστε να έχουμε την καλύτερη διαχείριση και αξιοποίηση της κινητής περιουσίας του δημοσίου, διότι ουσιαστικά συνεχίζεται το παλιό καθεστώς. Συνιστάται μια ανώνυμος εταιρεία εντελώς δημοσιοϋπαλληλικού χαρακτήρα, η οποία συγκροτείται από το γενικό γραμματέα της δημοσιονομικής πολιτικής του Υπουργείου Οικονομικών και από τρεις ανώτατους υπαλλήλους του Γενικού Λογιστηρίου του Κράτους. Μια και εσείς τους ορίζετε, μια και σεις τους ελέγχετε, μια και σεις ορίζετε τους κανόνες, θα γίνεται επισήμως αυτό που μέχρι σήμερα γίνεται ανεπισήμως. Δηλαδή δεν πρόκειται να έχουμε ένα ευέλικτο όργανο, ούτε πρόκειται να χρησιμοποιήσουμε τις σύγχρονες χρηματοοικονομικές μεθόδους.

'Αρα, λοιπόν, δεν είναι αυτός ο αληθινός σκοπός του νομοσχεδίου, το οποίο εισάγετε και των τεσσάρων άρθρων, τα οποία συζητούμε αυτήν τη στιγμή. Ο σκοπός σας διαφαίνεται στα εδάφια γ' και δ' της παραγράφου 7 του άρθρου 2. 'Οπως επίσης ο αληθής σκοπός σας διαφαίνεται και στην παράγραφο 2, όπως την αναριθμήσατε, του άρθρου 4. Εκεί τι λέτε; Λέτε ότι τα έσοδα που πραγματοποιεί η εταιρεία διατίθενται για την επιχορήγηση επιχειρήσεων και οργανισμών του ευρύτερου δημόσιου τομέα και επίσης ότι με αυτά τα έσοδα αναδέχεσθε και πληρώνετε χρέη του δημοσίου και νομικών προσώπων του ευρύτερου δημόσιου τομέα.

Επίσης λέτε ότι μπορεί να δανειοδοτείται, να υπογράφει δανειστικά συμβόλαια η εταιρεία αυτή με εγγύηση του ελληνικού δημοσίου και τα χρήματα αυτά βεβαίως θα διατίθενται για την επιχορήγηση επιχειρήσεων και οργανισμών και εμμέσως για το δημόσιο χρέος. Ουσιαστικά, τι κάνετε; Κατά τρόπο απαράδεκτο και ανορθόδοξο ανατίθετε καθήκοντα και ευθύνες δημοσιονομικής διαχείρισης σε μία ανώνυμη εταιρεία. Και αυτό για να προετοιμάσετε το έδαφος, ώστε να πλαστογραφήσετε τον προϋπολογισμό τον οποίο ήδη ετοιμάζετε. Διότι έτσι, ενώ το προϊόν των εκποιήσεων περιουσιακών στοιχείων του δημοσίου δεν μπορούσατε να το εμφανίσετε ως έσοδο και να μειώσετε κατά ορθολογιστικό και ορθόδοξο τρόπο τα δημόσια ελλείμματα, τώρα από το παράθυρο εξασφαλίζετε έναν τρόπο αθέμιτο, απαράδεκτο, ανορθόδοξο, ώστε να μειώνετε δήθεν τις δαπάνες, ενώ ουσιαστικά δεν τις μειώνετε και να εξωραϊζετε τον προϋπολογισμό. Να φαίνεται δηλαδή ότι περιορίζετε τα καθαρά ελλείμματα του ελληνικού δημοσίου και του προϋπολογισμού. Αυτή είναι η μη ομολογούμενη, μύχια και κρύφια επιδίωξή σας, η οποία δεν σας τιμά. Αφαιρέστε τα εδάφια γ' και δ' της παραγράφου 7, του άρθρου 2 και αφαιρέστε επίσης και την παράγραφο 2, του άρθρου 4. Και εμείς, όπως δήλωσε χθες και ο κοινοβουλευτικός μας εκπρόσωπος, θα ψηφίσουμε το νομοσχέδιο αυτό, θεωρώντας ότι αποτελεί απλώς μία νομοθετική φλυαρία. Αν αφαιρέσετε αυτά τα δύο σημεία του νομοσχεδίου σας, θα το χαρακτηρίσουμε απλώς ακίνδυνη νομοθετική φλυαρία.

Τώρα, εμείς δεν συναινούμε σ' αυτήν την προσπάθεια πλαστογράφησης και ανειλικρινείας του προϋπολογισμού που ετοιμάζετε να μας φέρετε το Δεκέμβριο στη Βουλή.

ΠΡΟΕΔΡΕΥΩΝ (Λουκάς Αποστολίδης): Ο συνάδελφος κ. Γκελεστάθης έχει το λόγο.

ΝΙΚΟΛΑΟΣ ΓΚΕΛΕΣΤΑΘΗΣ: Κύριε Πρόεδρε, στις ομιλίες μας επί της αρχής χθες διατυπώσαμε τις απόψεις μας λεπτομερώς και τις διαφωνίες μας σ' αυτήν την απαράδεκτη μεθόδευση που επιχειρεί η Κυβέρνηση και με το υπό συζήτηση νομοσχέδιο στο συγκεκριμένο τομέα.

Στις διατάξεις των υπό συζήτηση άρθρων θέλω να παρατηρήσω τα εξής: Στο άρθρο 1, παράγραφος 3, εδάφιο α' που λέει ότι: "Για την πραγματοποίηση του σκοπού της η Εταιρεία μπορεί να προβαίνει στη σύναψη οποιασδήποτε φύσης και οποιουδήποτε περιεχομένου συμβάσεων επί των παραπάνω κινητών αξιών, όπως πώληση, πώληση επί εξωνήσει, ανταλλαγή, ενεχυρίαση με σκοπό τη λήψη δανείων..." κ.λπ.

Εάν πρόκειται αυτό το διοικητικό συμβούλιο που θα απαρτίζεται από τη σύνθεσή του, όπως προβλέπεται στην οικεία διάταξη, να μπορεί να διαχειρίζεται κατ' αυτόν τον τρόπο την περιουσία του δημοσίου, νομίζω ότι αυτό είναι τόσο απαράδεκτο, που δεν μπορεί να σταθεί σε καμία λογική συζήτηση. Τουλάχιστον να προστεθεί ότι κατόπιν αποφάσεως του διοικητικού συμβουλίου και εγκρίσεως του Υπουργού Οικονομικών. 'Οπως επίσης και στο εδάφιο β', της παραγράφου 3: "Η αγορά, διαχείριση και πώληση κινητών αξιών." Δηλαδή, πρόκειται περί εταιρείας αμοιβαίων κεφαλαίων, περί εταιρείας επενδύσεων; Γιατί δεν γίνεται σαφής η διάταξη αυτή, ποιο είναι το αντικείμενο της εταιρείας αυτής;

Και το εδάφιο γ' της παραγράφου 3: "Η παροχή οικονομικών και άλλων συμβουλών και υπηρεσιών προς το Υπουργείο Οικονομικών." Δηλαδή οι ίδιοι οι αποτελούντες το διοικητικό συμβούλιο υπάλληλοι του Υπουργείου Οικονομικών θα παρέχουν οικονομικές και άλλου είδους συμβουλές στις υπηρεσίες του Υπουργείου Οικονομικών; Αυτά είναι αδιανόητα, πώς διατυπώνονται σε νομοσχέδιο που απασχολεί την Εθνική Αντιπροσωπεία.

'Οσον αφορά την παράγραφο 5 του άρθρου 1 -το είπαμε και στην πρωτολογία μας και δεν απάντησε ο κύριος Υφυπουργός των Οικονομικών- γιατί η διάρκεια της εταιρείας να είναι έξι έτη και όχι πενήντα έτη; Εάν θελήσει η Κυβέρνηση οποτεδήποτε να διακόψει τη λειτουργία της εταιρείας δεν περνάει μια διάταξη που να την καταργήσει; Και δεν έδωσε καμία απάντηση, επαναλαμβάνω, ο κύριος Υφυπουργός.

Το σοβαρό θέμα, όμως, είναι με τη διάταξη της παραγράφου 4 του άρθρου 2 που λέει τα εξής: "Με απόφαση του Υπουργού Οικονομικών, που δημοσιεύεται στην Εφημερίδα της Κυβερνήσεως, μεταβιβάζονται στην εταιρεία, χωρίς αντάλλαγμα, οι μετοχές επιχειρήσεων του ευρύτερου δημόσιου τομέα, για τις οποίες αποφασίζεται κατά τις κείμενες διατάξεις η ιδιωτικοποίησή τους. Με όμοιες αποφάσεις, που δημοσιεύονται επίσης στην Εφημερίδα της Κυβερνήσεως, μπορούν να μεταβιβάζονται στην εταιρεία χωρίς αντάλλαγμα και άλλες κινητές αξίες του δημοσίου." Γιατί δεν μας λέει η Κυβέρνηση, καθαρά και ξάστερα, ότι πρόκειται να προχωρήσει στην αποκρατικοποίση ή μάλλον στη μετοχοποίηση -όπως έχει μετονομάσει την αποκρατικοποίηση- του ευρύτερου δημόσιου τομέα και έχει αυτήν τη διατύπωση, για την οποία δεν υπάρχει άλλη ερμηνεία, παρά το ότι στοχεύει στο σκοπό αυτόν.

Και το απαράδεκτο, κύριε Πρόεδρε, είναι με την παράγραφο 7 του άρθρου 2, που λέει τα εξής:

"Τα έσοδα που πραγματοποιεί η εταιρεία διατίθενται για:

α. Την κάλυψη των λειτουργικών της εξόδων στα οποία περιλαμβάνονται και οι αποζημιώσεις των μελών του διοικητικού της συμβουλίου και των υπαλλήλων της."

Εδώ, κύριε Πρόεδρε, σαφώς ομιλεί για υπαλλήλους, οι οποίοι θα προσληφθούν στην εταιρεία αυτή.

Και αν διαβάσουμε την παράγραφο 5 του άρθρου 4, λέει τα εξής: "Οι ανάγκες της εταιρείας σε προσωπικό μπορούν να καλύπτονται από υπαλλήλους του Υπουργείου Οικονομικών." "Μπορούν", δεν είναι υποχρεωτικό ότι θα καλύπτονται αποκλειστικά και μόνο από υπαλλήλους του Υπουργείου Οικονομικών.

Επομένως, ο συνδυασμός των διατάξεων αυτών δεν αφήνει κανένα περιθώριο άλλης ερμηνείας, παρά του ότι πρόκειται να γίνουν προσλήψεις. Και ρωτάμε: Οι προσλήψεις αυτές θα γίνουν σύμφωνα με τις διατάξεις του ν. 2190/1994 ή όχι; Και ο κύριος Υφυπουργός Οικονομικών χθες είπε στην ομιλία του ότι οι υπάλληλοι αυτοί θα είναι υπάλληλοι του Υπουργείου των Οικονομικών. 'Ομως, η διατύπωση λέει ότι "μπορούν να καλύπτονται". 'Αρα μπορεί και να μην είναι. Επομένως, εδώ θέλουμε μία σαφή απάντηση του κυρίου Υφυπουργού των Οικονομικών.

Και η διατύπωση των εδαφίων β', γ' και δ' της παραγράφου 7 του άρθρου 2, κύριε Πρόεδρε, είναι σαφέστατη. Εδώ πρόκειται για:

"β. Την πληρωμή των κάθε είδους δαπανών, που απαιτούνται

Σελίδα 1113 

για την εκπλήρωση του σκοπού της.

γ. Την επιχορήγηση επιχειρήσεων και οργανισμών του ευρύτερου δημόσιου τομέα.

δ. Την αναδοχή και πληρωμή χρεών του δημοσίου και νομικών προσώπων του ευρύτερου δημόσιου τομέα."

Δεν θέλει άλλη ερμηνεία, ότι αντί να αντιμετωπίζονται οι δαπάνες αυτές με τη διαδικασία του ελέγχου του δημόσιου λογιστικού, η εταιρεία αυτή -και ίσως αυτός είναι ο μοναδικός σκοπός για τον οποίο συνιστάται-να καλύπτει τα ελλείμματα των διαφόρων τομέων του δημοσίου, χωρίς να εμφανίζονται στον κρατικό προϋπολογισμό.

Κύρε Πρόεδρε, το διοικητικό συμβούλιο της εταιρείας είναι ο γενικός γραμματέας του Υπουργείου Οικονομικών και υπάλληλοι του Υπουργείου Οικονομικών. Δηλαδή δεν μπορέσαμε να καταλάβουμε, τι ανεξάρτητο όργανο θα είναι αυτό στο δημόσιο τομέα. Γιατί, σε αυτήν την περίπτωση, δεν ανετίθετο σε μια διεύθυνση της Τράπεζας της Ελλάδος να διεκπεραιώσει την εργασία αυτή;

Θα θελήσει ο κύριος Υφυπουργός Οικονομικών να μας δώσει μερικές καθαρές και ξάστερες απαντήσεις, κύριε Πρόεδρε;

ΠΡΟΕΔΡΕΥΩΝ (Λουκάς Αποστολίδης): Τώρα θα πάρει το λόγο ο κ. Σπυριούνης και μετά έχει το λόγο ο κύριος Υπουργός.

Κύριε Σπυριούνη, επιτρέψτε μου πριν σας δώσω το λόγο να κάνω την εξής ανακοίνωση στο Τμήμα: Από μέρους του Συνασπισμού, σε αυτήν τη συνεδρίαση, ορίζεται ως Κοινοβουλευτικός Εκπρόσωπος η συνάδελφος Βουλευτής κ. Ανδριανή Λουλέ.

Ορίστε, κύριε Σπυριούνη, έχετε το λόγο.

ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, λόγω υποχρεώσεων που είχα στην Επιτροπή 'Αμυνας και Εξωτερικών Υποθέσεων, δεν κατόρθωσα να είμαι παρών από την αρχή της συζήτησης επί της αρχής του νομοσχεδίου. 'Ηρθα περίπου στο μέσον και έτσι, δεν μπόρεσα να γραφτώ για να μιλήσω επί της αρχής. Θα μου επιτρέψετε, όμως, να πω δύο κουβέντες γι'αυτά που αποκόμισα από τη γενική συζήτηση που έγινε από τους συναδέλφους μας εδώ.

Θα ήθελα και εγώ να επισημάνω ότι έγιναν και αντιφατικές επισημάνσεις στη ροή της κριτικής. Δηλαδή, σε στοιχεία της κριτικής υπήρχαν το μεν και το δε, σημεία εντελώς αντίθετα που το ένα αναιρούσε το άλλο και επικύρωνε τη λύση της σύστασης της εταιρείας για την οποία μιλάμε.

'Ενα δεύτερο γενικό σημείο στο οποίο θα ήθελα να αναφερθώ είναι το εξής: Αναμφισβητήτως, όλα τα φαινόμενα της καθημερινής ανθρώπινης ζωής επομένως και της εθνικής μας ζωής σε όλες της τις λειτουργίες υπόκεινται στο νόμο της αλλαγής, της προσαρμογής, της δυναμικής εξέλιξης. Εκείνα που ίσχυαν πριν από πέντε ή δέκα χρόνια, αναμφισβητήτως σήμερα δεν ισχύουν. Μεταβάλλεται, όχι μόνο το ευρύτερο περιβάλλον, αλλά και το εγγύς περιβάλλον. Τα μεταβάλλει και η ίδια η μορφή της ζωής, καθώς προσαρμοζομένη εξελίσσεται σε τελειότερες μορφές.

'Ετσι, λοιπόν, και στο χώρο της οικονομίας θα δεχθούμε, πέρα από την ιδεολογία και πέρα από τις ιδεοληψίες που βλάπτουν την ιδεολογία και που υπονομεύουν, εάν θέλετε, την ικανότητα της ιδεολογίας να προσαρμόζεται, ώστε χωρίς να εγκαταλείπει το όραμα, να προσδιορίζει στρατηγικούς στόχους μέσα από εφικτούς ελιγμούς. Και στο θέμα της ιδεολογίας οι προσαρμογές είναι απαραίτητες. Γενικά η ζωή έχει μέσα της την ανάγκη της προσαρμοστικότητας στα δεδομένα του περιβάλλοντος, αφού το στοιχείο περιβάλλον αποτελεί έναν από τους δύο παράγοντες του φαινομένου ζωή.

Θα εξηγήσω που θέλω να καταλήξω. Θέλω να καταλήξω στο ότι οι προσαρμογές στα δεδομένα του οικονομο-πιστωτικού περιβάλλοντος είναι αναγκαίες. Εάν σε αυτό προσθέσουμε την ανάγκη να αντιμετωπίσουμε τον ανταγωνισμό που διαμορφώνεται στον εσωτερικό κόσμο της Ευρωπαϊκής 'Ενωσης και να υιοθετήσουμε ακόμα και λύσεις που ισχύουν στους ανταγωνιστές μας, επιτείνεται αυτή η ανάγκη για να κάνουμε τις επιβαλλόμενες προσαρμογές.

Πιστεύω, λοιπόν, ότι το νομοσχέδιο επιλύει μία ανάγκη σε λίαν ευαίσθητους χώρους της οικονομικής λειτουργίας, όπως είναι το δημόσιο χρέος του οποίου και μόνο η αναφορά προκαλεί σχετική ανατριχίλα στην οικονομική σκέψη και ευθύνη. 'Οταν στο τέλος του χρόνου θα είναι περίπου σαράντα τρισεκατομμύρια (40.000.000.000.000) και θα χρειάζονται εξάδες και επτάδες τρισεκατομμυρίων ετησίως για την εξυπηρέτησή του, αντιλαμβάνεστε ότι έχουμε έναν πρόσθετο χώρο ευαισθησίας γι' αυτό το στοιχείο.

Πιστεύω ότι η σύσταση της εταιρείας με τη γενική μορφή και με τους όρους που προσδιορίζει και το σκεπτικό του νομοθέτη και τα σχετικά άρθρα, νομίζω ότι ανταποκρίνεται σε αυτήν τη μεγίστη ανάγκη της διαχείρισης από ειδικό προσωπικό. Και δεν αναιρείται η σημασία του καθόλου από το γεγονός ότι είναι το ίδιο το προσωπικό του Υπουργείου Οικονομικών. Για το συγκεκριμένο θέμα να μου επιτρέψετε να πω και από την εμπειρία μου στο στρατόπεδο ότι όταν για παράδειγμα είμαστε τα ίδια πρόσωπα σε μία μονάδα και ζούμε τα προβλήματα, από τη στιγμή που βαπτίζονται κάποιοι μέλη μιας επιτροπής, μιας εταιρείας, πέρα από τον τύπο και την αρμοδιότητα, προσλαμβάνει και ειδική έμπνευση ο ορισμός και μόνο, η συγκρότηση, η σύσταση και μόνο, αυτής της επιτροπής.

'Αρα, νομίζω ότι καλύπτει το σκοπό για τον οποίο έγινε η εταιρεία αυτή και οι δικαιολογημένες ή οι αδικαιολόγητες επιφυλάξεις δεν αναιρούν αυτήν τη σκοπιμότητα, αυτήν την αναγκαιότητα.

Με την πρώτη ομάδα των άρθρων που συζητάμε καθορίζεται η σύσταση της εταιρείας, καθορίζεται το κεφάλαιό της, οι σκοποί της κ.λπ.

Τελειώνοντας, για να μην παραβιάζω το χρόνο, θα ήθελα και εγώ, κύριε Υπουργέ, να πω μερικά πράγματα. 

Πράγματι, το θέμα επιχορηγήσεων των δημοσίων επιχειρήσεων και το θέμα των εγγυήσεων των δανείων είναι συνδεδεμένα ιστορικά με υπερβολές, με λάθη που συσσώρευσαν στο δημόσιο χρέος τα γνωστά κατάλοιπα.

'Ισως το σημείο αυτό να χρειαζόταν κάποια διευκρίνιση, ώστε ο αιωρούμενος φόβος να πάρει μια λογικότερη έκταση. Σε αυτό το σημείο έχει εκφράσει την άποψή της και η Αντιπολίτευση.

Δεύτερον. Αναμφισβητήτως οι αποζημιώσεις στο ειδικό προσωπικό που θα ασχολείται και πέρα του ωραρίου, θα πρέπει να έχουν και μια στοιχειώδη βάση. Μπροστά στο γενικό πνεύμα, όμως, της λιτότητας, που μαστίζει όλες τις τάξεις, κύριε Υπουργέ, μήπως στο άρθρο 3 παρ. 1 εδάφιο α' που λέει "με όμοιες αποφάσεις καθορίζεται η αποζημίωση του προέδρου, του αντιπροέδρου, των μελών και του γραμματέα του διοικητικού συμβουλίου της εταιρείας" θα έπρεπε και για τη διασκέδαση των ανησυχιών -αν και στην ουσία πιστεύω ότι δεν υπάρχει πρόβλημα- να μπει η φράση "κείμενες διατάξεις";

Στο άρθρο 3 παρ. 1 εδάφιο στ' θα αναφερθώ στις επιφυλάξεις της Αντιπολίτευσης. Αυτές οι αποφάσεις για επιχορηγήσεις, αναμφισβητήτως υπόκεινται στην έγκριση του Υπουργού Οικονομικών. Και όταν ο Υπουργός Οικονομικών κάνει ένα μέγιστο αγώνα συγκράτησης όλων των πραγμάτων και για την ανάνηψη της οικονομίας, αλλά και για τη πραγμάτωση των όρων σύγκλισης, αντιλαμβάνεσθε ότι από την δική του ευθύνη πηγάζει ότι θα είναι συγκρατημένος και αυστηρός ο έλεγχος των επιχορηγήσεων που θα συντελούνται στην άσκηση του έργου της επιτροπής.

Τέλος, όσον αφορά την επάνδρωση του προσωπικού, μένω με την εντύπωση ότι το "μπορεί" δίνει τη δυνατότητα, όχι για να παραβιαστεί ότι θα τροφοδοτείται σε προσωπικό από το ίδιο το Υπουργείο Οικονομικών ή από άλλους φορείς, αλλά για να τονιστεί ότι όπου χρειαστεί διεύρυνση του προσωπικού για την επιτέλεση της λειτουργίας της επιτροπής, θα μπορεί το Υπουργείο Οικονομικών να το κάνει αυτό.

Παρακαλώ ο κύριος Υπουργός, καίτοι έκανε διευκρινίσεις, να μας συμπληρώσει τα σημεία που μένουν κάποιες αμφιβολίες. Ευχαριστώ.

Σελίδα 1114 

 

ΑΠΟΣΤΟΛΟΣ ΑΝΔΡΕΟΥΛΑΚΟΣ: Είναι ένα παραθυράκι αυτό.

ΠΡΟΕΔΡΕΥΩΝ (Λουκάς Αποστολίδης): Ο κύριος Υπουργός έχει το λόγο.

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Ευχαριστώ πολύ, κύριε Πρόεδρε.

Θα ήθελα να αναφερθώ στα άρθρα που συζητούνται τώρα και συγκεκριμένα στα άρθρα 1, 3 και 4, δεδομένου ότι θα επακολουθήσει συζήτηση για το άρθρο 2. Στη συνέχεια θα αναφερθώ και σε ορισμένα θέματα, τα οποία εθίγησαν κυρίως από ομιλητές της Αντιπολιτεύσεως.

Το άρθρο 1 είναι το τυπικό άρθρο, το οποίο πρέπει να προβλέπεται για τη σύσταση και τον τρόπο συγκρότησης και λειτουργίας του φορέα, ο οποίος ιδρύεται. Επειδή ο φορέας αυτός είναι ανώνυμη εταιρεία, πρέπει να υπάρχουν προβλέψεις για την ύπαρξη διοικητικού συμβουλίου, για τον τρόπο με τον οποίο συντίθεται το διοικητικό συμβούλιο, για τη διάρκεια του φορέα, για την έδρα του φορέα. 

Επίσης, γίνεται μια αναφορά στους σκοπούς που θα έχει ο φορέας αυτός. 'Οπως είχα την ευκαιρία κατ' επανάληψη να τονίσω, πέρα από τα τυπικά, τα οποία επαναλαμβάνονται σε οποιαδήποτε σύσταση φορέα που θα έχει το χαρακτήρα της ανώνυμης εταιρείας, περιγράφονται, νομίζω, με πάρα πολύ μεγάλη σαφήνεια οι συγκεκριμένοι σκοποί, τους οποίους θα έχει η εταιρεία, ο λόγος, δηλαδή, για τον οποίο προβαίνει η Κυβέρνηση στη σύστασή της.

Ο σκοπός της εταιρείας αυτής είναι να αξιοποιεί και να διαχειρίζεται κινητές αξίες του δημοσίου κατά το πρότυπο της υφισταμένης και νομίζω αρκετά επιτυχημένης παρουσίας επί πολλά χρόνια, εταιρείας, η οποία και αυτή είναι ανώνυμη που διαχειρίζεται την ακίνητη περιουσία του δημοσίου, την ΚΕΔ. Συμπληρώνεται τώρα το δημόσιο με έναν άλλο βραχίονα, για να έχει τη δυνατότητα αξιοποίησης και διαχείρισης και των κινητών περιουσιακών του στοιχείων, ακριβώς όπως έχει μέχρι σήμερα έναν άλλο βραχίονα, ο οποίος έχει αποδειχθεί πολύ επιτυχής και θα συνεχίσει να λειτουργεί με την ίδια επιτυχία, για τις ακίνητες αξίες του δημόσιου τομέα.

Νομίζω ότι ο τρόπος με τον οποίο συγκροτείται και η πρόβλεψη του τρόπου με τον οποίο θα λειτουργεί, είναι απολύτως διαυγής έτσι ώστε να εξασφαλίζουμε δύο πράγματα, τα δύο κριτήρια τα οποία ανέφερα: Πρώτον, το κριτήριο της διαφάνειας, δεδομένου ότι και κατά τη σύνθεση είναι απολύτως σαφής, αλλά και κατά τη λειτουργία του φορέα ως ανώνυμης εταιρείας και δεύτερον, το κριτήριο της διασφάλισης των συμφερόντων του δημοσίου, δεδομένου ότι ελέγχεται απολύτως από την πολιτική ηγεσία του Υπουργείου Οικονομικών και από ανώτατα υπηρεσιακά στελέχη, τα οποία έχουν όλη την ευθύνη την υπηρεσιακή ούτως ή άλλως στο Υπουργείο Οικονομικών. Επίσης, καθορίζονται και οι σχέσεις που θα έχει με άλλους φορείς στο δημόσιο τομέα. 

Δεν νομίζω ότι είναι δυνατόν να υπάρξει η παραμικρή αμφισβήτηση για τον τρόπο με τον οποίο συγκροτείται, λειτουργεί και για τη σκοπιμότητα του φορέα αυτού. Είναι ένας φορέας ο οποίος μοναδικό, αποκλειστικό και μόνιμο στόχο έχει την καλύτερη εξυπηρέτηση των συμφερόντων του δημοσίου και μόνο.

( Στο σημείο αυτό την προεδρική έδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ)

Το λέω αυτό, για να διαλύσω και την παραμικρή αμφιβολία, η οποία ενδεχομένως υπάρχει, ότι αυτός ο φορέας είναι ένας φορέας για να κάνει αποκρατικοποιήσεις, για να κάνει το άλφα, για να κάνει το βήτα, για να κάνει προσλήψεις ή ο,τιδήποτε άλλο. Δεν είναι αυτός ο σκοπός της εταιρείας.

Κατ'αρχήν, οι διαδικασίες αποκρατικοποίησης και μετοχοποίησης προβλέπονται με συγκεκριμένο νόμο και βασίζονται σε αποφάσεις, οι οποίες λαμβάνουν αρμόδια κυβερνητικά όργανα. Η εταιρεία αυτή, δεν αποτελεί υποκατάστατο, ούτε της κείμενης νομοθεσίας ούτε των αρμοδίων κυβερνητικών οργάνων.

Η εταιρεία έχει σκοπό τη διαχείριση της προσόδου της αποκρατικοποίησης, πράγμα το οποίο με τα σημερινά δεδομένα, δεν μπορεί να γίνει με τόσο ευέλικτο τρόπο, έτσι ώστε να οδηγήσει στη μέγιστη δυνατή αξιοποίηση κινητών αξιών που ούτως ή άλλως έχει αποφασίσει αρμοδίως η Κυβέρνηση με άλλες αποφάσεις, με άλλα όργανα να προχωρήσει στην αξιοποίησή τους. Είναι η εταιρεία αυτή ένας διαχειριστικός μηχανισμός, είναι, όπως είχα πει, ένας ευέλικτος βραχίων διαχείρισης σύμφωνα με τις αποφάσεις της Κυβέρνησης. Και πιστεύουμε ...

ΝΙΚΟΛΑΟΣ ΓΚΕΛΕΣΤΑΘΗΣ: Μου επιτρέπετε; 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Αν έχετε την καλωσύνη, κύριε Γκελεστάθη.

ΝΙΚΟΛΑΟΣ ΓΚΕΛΕΣΤΑΘΗΣ: Για να μας διευκρινίσετε κάτι.

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Πολύ ευχαρίστως αμέσως μετά να διευκρινίσω ό,τι θέλετε. 

Εταιρείες τέτοιου τύπου, διαχειριστικούς βραχίονες, έχουν όλες οι κυβερνήσεις όλων των ανεπτυγμένων κρατών. Και επαναλαμβάνω και πάλι, η κοινή θέση -την οποία μάλιστα χαίρομαι που επανέλαβε και χθες ο ομιλητής της Νέας Δημοκρατίας- όλων των θεσμικών φορέων που εκλήθησαν στη διαρκή επιτροπή, του Προέδρου του Χρηματιστηρίου Αθηνών, του προέδρου της Επιτροπής Κεφαλαιαγοράς και του προέδρου της Ενώσεως Θεσμικών Επενδυτών -και αναφέρω τον τρίτο φορέα διότι δεν είναι κρατικός, ούτε επηρεάζεται από το κράτος- είχε ένα κοινό σημείο, ότι, αν κάτι έχουμε να παρατηρήσουμε, είναι ότι άργησε πολύ το ελληνικό δημόσιο να προβεί στη σύσταση ενός τέτοιου φορέα.

Πιστεύω, λοιπόν, ότι και ο σκοπός περιγράφεται με περισσή διαύγεια και εξασφαλίζεται η διαφάνεια και η διασφάλιση των συμφερόντων του δημοσίου, σκοπός για τον οποίο αποκλειστικώς και μόνο ιδρύεται ο φορέας αυτός.

'Ερχομαι τώρα στα άλλα άρθρα, στα άρθρα 2, 3 και 4. Το άρθρο 2 βέβαια, θα συζητηθεί ούτως ή άλλως αυτοτελώς. Επειδή, όμως, έγιναν ορισμένες παρατηρήσεις, επιτρέψτε μου να πω δύο πράγματα. Τι λέει το άρθρο 2; Το άρθρο 2 λέει πώς θα δημιουργούνται έσοδα για την εταιρεία από τη διάθεση εκ μέρους του δημοσίου των κινητών αξιών ή της προσόδου των κινητών αξιών και πώς θα διατίθενται.

Για το πρώτο, νομίζω ότι έχουν λυθεί όλα τα ερωτήματα τα οποία ετέθησαν, για το πώς, δηλαδή, θα γίνεται η διαβίβαση από το δημόσιο τομέα στην εταιρεία αυτή, δεδομένου, επαναλαμβάνω και πάλι, ότι δεν πρόκειται για υποκατάστατο διαδικασίας μετοχοποίησης, αλλά πρόκειται για διάθεση κινητών αξιών, για τις οποίες ήδη έχει αποφασισθεί από αρμόδια κυβερνητικά όργανα η αξιοποίησή τους.

'Οσον αφορά τώρα τη διάθεση των εσόδων της εταιρείας, είτε ως μερίσματα στο ελληνικό δημόσιο, είτε σε άλλους φορείς του δημόσιου τομέα, έχω να πω το εξής: Δεν είναι προφανέστατο ότι η εταιρεία αυτή, ως αποκλειστικώς και μόνο ανήκουσα στο δημόσιο τομέα με αποκλειστική κυριότητα των μετοχών από το δημόσιο ότι θα πρέπει να αποδίδει το μέρισμα των προσόδων αποκρατικοποίησης και μετοχοποίησης στο κράτος; Πού θα το αποδίδει, δηλαδή; Δεν θα πρέπει να το αποδίδει εκεί που ανήκει το προϊόν της αξιοποίησης των μετοχών του δημοσίου; Δεν αποτελεί αυτό το άκρον άωτο της διασφάλισης των συμφερόντων του δημοσίου; Και βεβαίως και αυτός είναι ο σκοπός της εταιρείας, πρέπει να αποδίδεται ως μέρισμα στο κράτος, ως έσοδο στο κράτος, ακριβώς για να μπορεί το κράτος να κάνει την καλύτερη δυνατή αξιοποίηση με τη μεγαλύτερη δυνατή διαφάνεια.

Εδώ ετέθησαν θέματα διαφάνειας. Και είπαν ορισμένοι ότι ο προϋπολογισμός εξασφαλίζει καλύτερη διαφάνεια. Κατ'αρχήν, χαίρομαι για τη διαπίστωση ότι ο προϋπολογισμός είναι απολύτως διαφανής και αυτό αποτελεί μια αναγνώριση για την εργώδη προσπάθεια που έχει καταβάλει η Κυβέρνηση για να κάνει τον προϋπολογισμό διαφανέστατο και ελέγξιμο από κάθε ενδιαφερόμενο. Εμείς τι κάνουμε;

Προσθέτουμε άλλο ένα επίπεδο διαφάνειας σ'αυτήν τη διαδικασία, έτσι ώστε να καταγράφεται επ'ακριβώς η αξία και η πρόσοδος των κινητών περιουσιακών στοιχείων, να δημοσιεύονται λεπτομερέστατα με βάση τις υποχρεώσεις που θα 

Σελίδα 1115 

έχει ο φορέας ως ανώνυμη εταιρεία και επίσης, να εισέρχεται μετά ως μέρισμα κερδών στον κρατικό προϋπολογισμό, όπου εκεί θα αναδιανέμεται με τη διαφάνεια την οποία και εσείς δεθχήκατε ως Αξιωματική Αντιπολίτευση ότι διακρίνει όλο τον προϋπολογισμό.

'Αρα, τι κάνουμε; Αν κάτι γίνεται είναι ότι προστίθεται άλλο ένα επίπεδο διαφάνειας, ελέγχου και παρουσίασης των στοιχείων αυτών. Και φυσικά το κράτος ενδιαφέρεται να εξασφαλίσει την αξιοποίηση των προσόδων ιδιωτικοποίησης με τον καλύτερο δυνατό τρόπο προς όφελος των συμφερόντων του δημοσίου.

'Ερχομαι τώρα στο πολυσυζητημένο θέμα των επιχορηγήσεων προς τους άλλους φορείς του δημοσίου. Μα, ούτως ή άλλως ο κρατικός προϋπολογισμός έχει τη δυνατότητα να επιχορηγεί τους φορείς κοινωνικής ασφάλισης. Δικοί του είναι, τουλάχιστον όσοι είναι δικοί του. Εάν χρειαστεί, όμως, υπάρχουν και άλλες πράξεις, για παράδειγμα μπορεί να υπάρχουν χρέη, μπορεί να υπάρχουν υποχρεώσεις, μπορεί να υπάρχει μια μετάπτωση υποχρεώσεων όταν γίνεται μία μετοχοποίηση, μία εξέλιξη ενός δημόσιου φορέα και μπορεί να αναλαμβάνει κάποια χρέη το Ι.Κ.Α. ή κάποιος άλλος δημόσιος φορέας. Τι το περίεργο υπάρχει να μπορεί το κράτος με έναν ευέλικτο και σύγχρονο τρόπο να χρηματοδοτεί τις υποχρεώσεις αυτές, εάν αποφασιστεί με νόμο και αν είναι σύμφωνο με τις κείμενες διατάξεις;

Δεν είναι αυτό ένα σημάδι, μία απόδειξη ότι το κράτος για το μόνο που ενδιαφέρεται είναι να εξασφαλίσει με πιο σύγχρονο και αποτελεσματικό τρόπο την εξυπηρέτηση των ίδιων των συμφερόντων του; Δεν θα καταλήξουν αυτά να είναι προς το συμφέρον του πολίτη και της ελληνικής οικονομίας; Τι είναι το πρόβλημα, εάν, δηλαδή από τα έσοδα τα οποία θα γίνουν πρόσοδος της εταιρείας αυτής ως προϊόν μετοχοποίησης ή αποκρατικοποίησης, διατεθούν και ενισχυθούν ορισμένες οικονομικές υποχρεώσεις ενός φορέα κοινωνικής ασφάλισης ή ενός επενδυτικού δημόσιου φορέα; Δεν είναι δημόσιο κεφάλαιο αποθεματοποιημένο διαχρονικά η πρόσοδος της μετοχοποίησης; Δεν είναι ένας φορέας κοινωνικής ασφάλισης εξίσου μεγίστης σημασίας ένας κοινωνικός οργανισμός του δημόσιου τομέα; Ποιον ενοχλεί επιτέλους, η μετατόπιση πόρων από μία κρατική δραστηριότητα σε μια άλλη κρατική δραστηριότητα επίσης υψίστης και μεγίστης σημασίας; Δεν συνδυάζει αυτό με τον καλύτερο τρόπο την οικονομική αποτελεσματικότητα με την κοινωνική δικαιοσύνη;

Θα έχουμε, όμως, την ευκαιρία να περάσουμε σε λεπτομέρειες για το άρθρο 2 και όταν έρθει η συζήτησή του.

Το άρθρο 3 αφορά τη διοίκηση και διαχείριση και περιγράφει νομίζω με απόλυτη σαφήνεια και τη φειδώ με την οποία συγκροτείται ο Οργανισμός αυτός, αλλά και τη φειδώ με την οποία θα λειτουργεί αυτή η εταιρεία ως προς την αξιοποίηση των κινητών αξιών.

Η εταιρεία αυτή είναι ένας διαχειριστικός μηχανισμός. Δεν είναι μία εταιρεία επενδύσεων ή ένα αμοιβαίο κεφάλαιο το οποίο θα κάνει χρηματιστηριακές πράξεις. Δεν γίνεται ένας φορέας για το ελληνικό δημόσιο ενεργού παρεμβάσεως στα χρηματιστηριακά δρώμενα.

Είχα την ευκαιρία πάρα πολλές φορές να το τονίσω αυτό. Εάν κάποιο κράτος αποφασίσει να κάνει αυτό το πράγμα, είναι άλλης μορφής συγκρότηση και άλλης υφής δραστηριοποίηση στην οποία θα πρέπει να επιδοθεί και όχι αυτή. Αυτή είναι μία εταιρεία διαχείρισης και νομίζω ότι με τον τρόπο αυτό λύνονται όλα τα θέματα τα οποία ετέθησαν.

Θα σχολιάσω τώρα με μεγίστη συντομία ορισμένα θέματα τα οποία ετέθησαν από την Αξιωματική Αντιπολίτευση και οφείλω να παρατηρήσω ότι έγιναν πολύ σημαντικά βήματα σε σχέση με τα χθεσινά επιχειρήματα εκ των οποίων ορισμένα ήταν εντόνως αρνητικά και υπήρξαν ομιλητές οι οποίοι είπαν ότι με μία στοιχειώδη διόρθωση ορισμένων εδαφίων θα μπορούσαν να ψηφίσουν το νομοσχέδιο.

Νομίζω ότι αυτό αποτελεί ένα σημαντικό βήμα αναγνώρισης της αξίας και της σημασίας που έχει ο φορέας αυτός για την ελληνική οικονομία και τα συμφέροντα του ελληνικού δημοσίου. 

Ελπίζω ότι με τις διευκρινίσεις τις οποίες θα λάβετε, θα αρθούν και τα τελευταία ψήγματα αμφισβητήσεων που έχετε.

Kατ' αρχήν έρχομαι στο θέμα των προσλήψεων. Δεν υπάρχει τέτοιο θέμα. Ο φορέας αυτός δεν γίνεται για να κάνει προσλήψεις. Γι' αυτό άλλωστε υπάρχει η δυνατότητα να επικουρείται κατά το διοικητικό του έργο από υπαλλήλους του ευρύτερου δημοσίου τομέα, έτσι ώστε να μην υπάρξει τέτοια περίπτωση. Εάν τώρα χρειαστεί να αποτανθεί σε κάποιον εμπειρογνώμονα, για να πει με ποιο τρόπο θα γίνει καλύτερα η διαχείριση και η αξιοποίηση, θα είναι πιο ευέλικτο ενδεχομένως να γίνει με αυτήν την εταιρεία. Γι' αυτό το λόγο ενδεχομένως προβλέπονται και κάποιες αμοιβές. 'Ολα αυτά δεν είναι τίποτα που δεν μπορεί να γίνει σήμερα, με αποφάσεις του Υπουργείου Οικονομικών. Απλώς θα γίνονται με έναν πιο ευέλικτο φορέα λιτό και φειδωλό. Τίποτα περισσότερο.

Στο θέμα τώρα γιατί δεν ανατίθενται αυτά στην Τράπεζα Ελλάδος, πρέπει να πω ότι η Τράπεζα Ελλάδος δεν ασχολείται με μετοχές, δεν κάνει παρέμβαση στο Χρηματιστήριο, ούτε ασχολείται με κινητές αξίες του δημοσίου. Με την Τράπεζα Ελλάδος συνεργαζόμεθα απολύτως αρμονικά για τα θέματα διαχείρισης των δανειακών στοιχείων του δημοσίου τομέα. Εάν υπάρξει μία σχέση μεταξύ αυτών, προβλέπει ο νόμος ότι θα έλθει σε συνεργασία και θα ζητήσει τη γνώμη και τη συμβουλή της Τραπέζης Ελλάδος, έτσι ώστε να εξασφαλιστούν τα συμφέροντα του δημοσίου κατά τον καλύτερο δυνατό τρόπο.

ΙΩΑΝΝΗΣ ΒΑΡΒΙΤΣΙΩΤΗΣ: Εγγυάσθε ρητά και κατηγορηματικά ότι δεν θα υπάρξουν προσλήψεις; 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Ετόνισα πάρα πολλές φορές ότι δεν θα γίνουν προσλήψεις. Είναι τουλάχιστον η έβδομη φορά που το δηλώνω ρητώς και κατηγορηματικώς. Δεν είναι αυτή η πρόθεσή μας.

ΙΩΑΝΝΗΣ ΒΑΡΒΙΤΣΙΩΤΗΣ: Η Ελλάδα είναι γεμάτη από καλές προθέσεις.

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Νομίζω ότι με την Κυβέρνηση του ΠΑ.ΣΟ.Κ. είναι γεμάτη και από καλά αποτελέσματα. 

ΓΕΡΑΣΙΜΟΣ ΓΙΑΚΟΥΜΑΤΟΣ: Οι εισαγγελείς δουλεύουν κάθε μέρα για τις προσλήψεις.

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): 'Ερχομαι τώρα στο θέμα της παροχής εγγυήσεων, το οποίο έθεσε και ο ομιλητής του Κ.Κ.Ε. 'Οντως υπάρχει σήμερα μία τριμερής επιτροπή Υπουργών, η οποία παρέχει τη γνωμοδότησή της για την παροχή εγγυήσεων από το δημόσιο, δηλαδή, για την παροχή εγγυήσεων από το Υπουργείο Οικονομικών τελικώς. Είναι τριμερής αυτή η επιτροπή, διότι, εάν ζητά παραδείγματος χάρη μία ανώνυμη εταιρεία του δημοσίου να λάβει δάνειο, πρέπει να συνηγορήσει υπέρ αυτού ο εποπτεύων Υπουργός. Επίσης, πρέπει να συνηγορήσει υπέρ αυτής της πράξεως και ο Υπουργός Εθνικής Οικονομίας, επειδή είναι αυτός που έχει την ευθύνη για τη γενικότερη οικονομική πορεία των ΔΕΚΟ. Μετά, η εισήγηση αυτή καταλήγει στο Υπουργείο Οικονομικών, όπου ο Υπουργός έχει την ευθύνη και την επιβάρυνση απ' αυτήν την πράξη δανεισμού, με την εγγύηση του ελληνικού δημοσίου.

Στην περίπτωση της Εταιρείας ΔΕΚΑ αυτά τα πρόσωπα ταυτίζονται, διότι η Εταιρεία ΔΕΚΑ ουσιαστικά είναι υπό την κυριότητα του Υπουργείου Οικονομικών, υπό την ιδιότητά του ως κυρίου και αποκλειστικού μετόχου. Kατά συνέπεια, όλες αυτές οι λειτουργίες ταυτίζονται στο πρόσωπο του Υπουργού Οικονομικών, ο οποίος έχει και την υστάτη ευθύνη και την επιβάρυνση στο δημόσιο χρέος από την παροχή εγγυήσεως από δάνεια τα οποία προτίθεται να κάνει η εταιρεία. Κατά συνέπεια, δεν υπάρχει λόγος επεκτάσεως της γνωμοδοτήσεως και σε άλλους Υπουργούς, εφόσον συμπίπτουν και εφόσον, ούτως ή άλλως ο Υπουργός Οικονομικών είναι εκείνος ο οποίος φέρει το βάρος της αποφάσεως και της επιβαρύνσεως της παροχής εγγυήσεως.

Τέλος, επιτρέψτε μου να πω ορισμένα συντομότατα σχόλια για τις διορθώσεις στις οποίες προέβην σήμερα το πρωί. Κατ' αρχήν, η προσθήκη η οποία γίνεται στο άρθρο 4, δηλαδή, ότι 

Σελίδα 1116 

ο Υπουργός δύναται να ρυθμίζει θέματα σχετικά με τη λειτουργία της εταιρείας ήταν θέμα στο οποίο αναφέρθηκαν πολλοί ομιλητές στη χθεσινή συζήτηση. Η Κυβέρνηση ανταποκρινόμενη σ' αυτά τα αιτήματα και στα ζητήματα που ετέθησαν και στη γνωμοδότηση της Επιστημονικής Επιτροπής της Βουλής, έκανε αυτήν την προσθήκη.

'Ετσι η διαγραφή του άρθρου 1 σχετικά με τη φορολογική απαλλαγή που αρχικώς είχε η εταιρεία, είναι πάλι σύμφωνη με τη συζήτηση που διεξήχθη χθες, ώστε να αποκτήσει ένα χαρακτήρα ο οποίος δεν διαφέρει κατά κανένα ουσιώδη λόγο, γιατί δεν υπάρχει λόγος, από άλλα αντίστοιχης μορφής σχήματα που έχει το δημόσιο.

Πιστεύω, ότι με τις δύο αυτές προσθήκες η Κυβέρνηση και ανταποκρίνεται στις δημιουργικές παρατηρήσεις που έγιναν κατά τη συζήτηση αποδεικνύοντας για μία ακόμη φορά, όπως έκανε και στη διαρκή επιτροπή, ότι όταν υπάρχουν δημιουργικές παρατηρήσεις και συμβουλές, είναι έτοιμη να προχωρήσει σε βελτιώσεις, που κάνουν αυτούς τους θεσμούς ακόμα πιο αποτελεσματικούς. Ευχαριστώ πολύ.

ΠΡΟΕΔΡΟΣ (Απόστολος Κακλαμάνης): Ο κ. Ανδρεουλάκος έχει το λόγο.

ΑΠΟΣΤΟΛΟΣ ΑΝΔΡΕΟΥΛΑΚΟΣ: Κύριε Υπουργέ, εγώ δεσμεύομαι εάν μου φέρετε καταστατικό όμοιας ανώνυμης εταιρείας μιας προηγμένης χώρας, στους σκοπούς της οποίας να είναι η επιχορήγηση δημοσίων επιχειρήσεων και οργανισμών του ευρύτερου δημόσιου τομέα και επίσης η σύναψη δανείων με εγγύηση του δημοσίου του βρετανικού, του γαλλικού, του ιταλικού και του γερμανικού, εγώ σας δίνω το λόγο μου ότι θα ψηφίσω αυτό το νομοσχέδιο. Μην ερχόμαστε και λέμε εδώ έπεα πτερόεντα ή ότι συμβαίνει και στας Εσπερίας, έτσι φραστικά και αόριστα. Μην υποτιμάμε το Ελληνικό Κοινοβούλιο. Φέρτε μας εδώ καταστατικό που να λέει ότι αυτή η εταιρεία η ανώνυμη κάνει δουλειά δημόσιου λογιστικού και υποκαθιστά το Υπουργείο Οικονομικών, ώστε να υπάρχει η δυνατότητα να εξωραϊζουμε τα μεγέθη του προϋπολογισμού που θα φτιάξουμε. Φέρτε μου να το δω.

Επίσης λέτε κάτι που φαίνεται εκ πρώτης όψεως λογικότατο, λογικοφανές.

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): 'Ολα είναι λογικά.

ΑΠΟΣΤΟΛΟΣ ΑΝΔΡΕΟΥΛΑΚΟΣ: Μισό λεπτό. Το προϊόν των ιδιωτικοποιήσεων τι θα το κάνουμε; Δεν θα πρέπει να το πάρει το δημόσιο; Αυτό λέτε; Κάντε το διαφορετικά και πέστε με απόφαση του διοικητικού συμβουλίου της εταιρείας που εγκρίνεται από τον Υπουργό των Οικονομικών προσδιορίζεται εκάστοτε το ύψος των εσόδων που περιέρχεται στο ελληνικό δημόσιο. Γιατί δεν βάζετε αυτήν τη διατύπωση αλλά ευθέως θεσπίζεται, ότι επιχορηγούνται επιχειρήσεις και γίνεται αναδοχή χρεών του δημοσίου από την υπό σύσταση ανώνυμη εταιρεία; Αυτή η διατύπωση που σας συνιστώ δεν σας βολεύει για να φτιάξετε τον προϋπολογισμό έτσι ώστε να φαίνονται μειωμένα τα ελλείμματα.

'Ερχομαι τώρα στις προσλήψεις. Αυτή η εταιρεία εξ αντικειμένου δεν μπορεί να είναι πολυπρόσωπη, να έχει πολύ προσωπικό, εκτός αν θέλετε να την κάνετε βιότοπο των κομματικών σας οπαδών. Αφού δεν είναι στις προθέσεις σας, λοιπόν, τη διατύπωση κάντε την έτσι: Οι ανάγκες της εταιρείας σε προσωπικό καλύπτονται υποχρεωτικά από υπαλλήλους του Υπουργείου Οικονομικών ή άλλων φορέων του ευρύτερου δημόσιου τομέα. Δεν έχει ο ευρύτατος δημόσιος τομέας ανθρώπους που να έχουν την οικονομολογική μόρφωση που χρειαζόσαστε γι'αυτήν τη δημοσιοϋπαλληλική διαχείριση των κινητών αξιών του δημοσίου; Σεις θέλετε, όμως, να ανοίξετε μία τρύπα για να βολέψετε τους οπαδούς σας. 'Ετσι κυβερνάτε, μ'αυτά τα μέσα κυβερνάτε. Αγοράζετε τις ψήφους και δεν υπάρχει νομοσχέδιο και διάταξη που να μην έχετε κάποια τρύπα για να βολέψετε τους οπαδούς σας. Εκεί κατήντησαν τα οράματα του ΠΑ.ΣΟ.Κ. της 3ης Σεπτεμβρίου. Βόλεμα και τίποτε άλλο.

ΠΡΟΕΔΡΟΣ (Απόστολος Κακλαμάνης): Ο κ. Σκρέκας έχει το λόγο.

ΘΕΟΔΩΡΟΣ ΣΚΡΕΚΑΣ: Κύριε Υπουργέ, περιμέναμε να μας πείτε κάτι διαφορετικό σήμερα αλλά δυστυχώς μείνατε στα χθεσινά. 'Εχουμε μια εταιρεία που ο σκοπός της έρχεται ωραιοποιημένος με αρχιτεκτονικό καμουφλάζ. Αποκαλέσατε την εταιρεία αυτή έναν ευέλικτο βραχίονα που θα μπορέσει να αξιοποιήσει καλύτερα τις κινητές αξίες του δημοσίου τις οποίες, όμως, αποφύγατε να μας τις παρουσιάσετε μολονότι το ζητήσαμε και στην επιτροπή αλλά και χθες εδώ.

Πρόκειται για μια εταιρεία που ουσιαστικά περιέρχονται στην κυριότητά της όλοι οι τίτλοι του δημοσίου και τους οποίους μπορεί να τους αξιοποιεί με το δικό της τρόπο.

Και εδώ μπαίνει το θέμα...

ΠΡΟΕΔΡΟΣ (Απόστολος Κακλαμάνης): Κύριε συνάδελφε, με συγχωρείτε.

Μου είπατε ότι δεν θα συζητήσουμε μαζί το άρθρο 2, αλλά βλέπω ότι όλοι μιλάτε για το άρθρο 2.Θεωρείται ότι συζητείται και αυτό, λοιπόν, γιατί βλέπω ότι κατετέθη και μία αίτηση ονομαστικής ψηφοφορίας.Εγώ θα το εκφωνήσω παρά ταύτα το άρθρο 2 και δεν θα ζητήσετε το λόγο.

ΘΕΟΔΩΡΟΣ ΣΚΡΕΚΑΣ: Είμαστε υποχρεωμένοι, κύριε Πρόεδρε, να αναφερθούμε αφού ο Υπουργός ήδη αναφέρθηκε.

ΠΡΟΕΔΡΟΣ (Απόστολος Κακλαμάνης): 'Εχετε δίκιο.

Ορίστε συνεχίστε.

ΘΕΟΔΩΡΟΣ ΣΚΡΕΚΑΣ: Η λογιστική απεικόνιση, όπως τελικά θα παρουσιασθεί στην ανώνυμη αυτή εταιρεία, θα παρουσιάζει το εξής φαινόμενο: Θα περάσουν στα στοιχεία του ενεργητικού όλοι οι τίτλοι του δημοσίου - κινητές αξίες του δημοσίου- τους οποίους τίτλους η εταιρεία μπορεί να τους αξιοποιεί με βάση τις εντολές και τις οδηγίεςτου Υπουργού Οικονομικών, ο οποίος δεν θα υπόκειται σε κανέναν έλεγχο, όπως είναι υποχρεωμένος και όπως ελέγχεται σήμερα, αφού οι τίτλοι βρίσκονται στο Υπουργείο Οικονομικών.

Βεβαίως εδώ, αν η διαχείριση των κινητών αξιών της εταιρείας δεν είναι καλή και δημιουργηθούν ζημίες -γιατί τα έσοδα της εταιρείας αυτής μπορεί με πολύ εύκολο τρόπο να τα χρησιμοποιεί ο Υπουργός Οικονομικών για να καλύπτει και να επιχορηγεί ΔΕΚΟ, επιχειρήσεις του δημοσίου, οι οποίες παρουσιάζουν ελλείμματα, χωρίς κανένα πρόβλημα και χωρίς να αγγίζει τον προϋπολογισμό- ή δημιουργηθούν προβλήματα, θα έρχεται ετεροχρονισμένα το κράτος, με επιχορηγήσεις, να καλύψει αυτές τις ανάγκες της εταιρείας.

Είπε ο κύριος Υπουργός ότι η εταιρεία αυτή είναι ίδια με την ανώνυμη εταιρεία η οποία αξιοποιεί την ακίνητη περιουσία του δημοσίου.'Ομως, η ανώνυμη αυτή εταιρεία -το είπαμε και χθές- αξιοποίησης της ακίνητης περιουσίας του δημοσίου, δεν έχει δικαίωμα επιχορηγήσεων και δεν είναι το ίδιο.

Βεβαίως, για όλες τις συμβάσεις τις οποίες θα υπογράφει, για δάνεια που ενδεχομένως θα συνάπτει η εταιρεία αυτή, πέρα από τις εγγυήσεις στις οποίες θα χρησιμοποιεί τον τίτλο των κινητών αξιών που περιέρχονται στην κυριότητά της, θα έχει επιπλέον και την εγγύηση του δημοσίου. Δηλαδή, το κράτος θα έρχεται εγγυητής να ενισχύει τις όποιες συμβάσεις και τις όποιες πράξεις θα συνάπτει η ανώνυμη εταιρεία.

ΠΡΟΕΔΡΟΣ (Απόστολος Κακλαμάνης): Ο κ. Μαγκριώτης είναι ο τελευταίος ομιλητής.

Ορίστε, κύριε Μαγκριώτη, έχετε το λόγο.

ΙΩΑΝΝΗΣ ΜΑΓΚΡΙΩΤΗΣ: Είπα και στη συζήτηση επί της αρχής του νομοσχεδίου πως η ελληνική κυβέρνηση άργησε να φέρει αυτό το νομοσχέδιο για τη δημιουργία αυτού του φορέα.Χαίρομαι γιατί ο κύριος Υπουργός σήμερα στην ομιλία του αναφέρθηκε σ' αυτή την αργοπορία.Βεβαίως, ανάλογη έπρεπε να είναι και η προσέγγιση και η κριτική των κομμάτων της Αντιπολίτευσης.Δυστυχώς, όμως, δεν μπορούν να έχουν μια τέτοια αφετηρία και ένα τέτοιο περιεχόμενο στον αντιπολιτευτικό τους λόγο και έτσι κινούνται στην αντίφαση που από χθές προσδιορίσαμε. Από τη μια πλευρά να ομιλούν για το περιεχόμενό του και από την άλλη πλευρά να ομιλούν για τις ταχυδακτυλουργίες και τα τρίκ στην πλαστογράφηση του προϋπολογισμού του 1998.

Αφού έγινε κατανοητό πως ούτε πρόσθετο κόστος για τη λειτουργία της θα είχε αυτή η εταιρεία στο δημόσιο,

Σελίδα 1117 

αναζητούμε τώρα το άλλοθι του 2190.Νομίζω πως η ευαισθησία της κυβερνητικής Πλειοψηφίας που έφερε και ψήφισε αυτόν το νόμο και όπως αυτήν την παρακολουθούμε στη συνέχεια κατά την εφαρμογή του, αλλά και ακόμη περισσότερο στην ολοκλήρωσή του, δεν επιτρέπει να εμπορεύονται την ευαισθησία αυτή οι εκπρόσωποι του κόμματος της Αξιωματικής Αντιπολίτευσης, οι κατ' εξοχήν εκφραστές και δημιουργοί του πελατειακού κράτους σε τούτο τον τόπο.

Επίσης, θα ήθελα να πω και να προσθέσω πως οι λεπτομέρειες αυτής της εταιρείας για να μην ομιλούμε περί εταιρείας φαντάσματος, δεν μπορεί να συζητηθούν στην Εθνική Αντιπροσωπεία. Θα είναι υποβάθμιση του διαλόγου της Εθνικής Αντιπροσωπείας, θα είναι υποβάθμιση του Κοινοβουλίου.

Είναι πράξη που θα έλθει από την Κυβέρνηση, από το Υπουργείο Οικονομικών και με προεδρικό διάταγμα και με υπουργικές αποφάσεις θα καθοριστεί και το καταστατικό και η λεπτομέρεια της λειτουργίας της εταιρείας. Φανταστείτε να συζητούμε στην Εθνική Αντιπροσωπεία το καταστατικό μιας ανώνυμης εταιρείας του δημοσίου. Ποτέ δεν έγινε αυτό και δεν πρέπει να γίνει. Τις γενικές αρχές, τους σκοπούς και τις βασικές λειτουργίες της εταιρείας πρέπει να συζητούμε και πρέπει να αποφασίζουμε, αν θέλουμε να διατηρούμε και ένα στοιχειώδες κύρος για το διάλογο στο Κοινοβούλιο.

Ο εκπρόσωπος του Κ.Κ.Ε μίλησε για την αναγκαιότητα να είναι Νομικό Πρόσωπο Δημοσίου Δικαίου ή κάποιος άλλος δημόσιος οργανισμός. Αγαπητέ συνάδελφε, δεν θα προσθέταμε ούτε στη διαφάνεια με μια τέτοια επιλογή.

'Αλλωστε ομιλείτε περί αδιαφάνειας του ήδη λειτουργούντος κρατικού μηχανισμού. Πώς, λοιπόν, το Νομικό Πρόσωσο Δημοσίου Δικαίου θα προσέθετε διαφάνεια; Δεν το κατανοώ. Η Α.Ε πιστεύω ότι διακρίνεται για μεγαλύτερη διαφάνεια στη λειτουργία, απ' ό,τι το δημόσιο, ο στενός πυρήνας του δημοσίου. Θα έχανε, επίσης, την ευελιξία και την αποτελεσματικότητα που χρειαζόμαστε σ' αυτήν την εποχή του μεγάλου ανταγωνισμού για τη διαχείριση των κινητών αξιών και των τίτλων γενικότερα του δημοσίου.

Τέλος, θα ήθελα να αναφερθώ στο περίφημο θέμα του πως μια τέτοια εταιρεία θα διαχειρίζεται το δημόσιο χρήμα. Μα, η διαχείρισή του θα γίνεται με τους όρους διαφάνειας και ευελιξίας και αποτελεσματικότητας, που είπα και προηγουμένως.

Αυτά τα κρατικά στελέχη, αυτοί οι λειτουργοί του Υπουργείου Οικονομικών μήπως δεν διαχειρίζονται το δημόσιο χρέος, το δημόσιο χρήμα; Με αποφάσεις του Υπουργού Οικονομικών και πάλι, μήπως δεν γίνονται αυτές οι μεγάλες πράξεις; Απλώς τώρα συγκροτείται ένας φορέας, ο οποίος παίρνει ένα τμήμα αυτής της διαχείρισης, που με μεγαλύτερη ευελιξία, αποτελεσματικότητα και βεβαίως με μεγαλύτερη διαφάνεια θα τα διαχειρίζεται.

Μην αναζητούμε σημεία κριτικής εκεί όπου δεν υπάρχουν.

Τέλος θα ήθελα να πω ότι η Κυβέρνηση έχει διακηρύξει την πρόθεσή της να προχωρήσει στη μετοχοποίηση και άλλων κερδοφόρων δημοσίων επιχειρήσεων. Δεν είναι καινούριο θέμα αυτό και ήδη εγκαλείται η Κυβέρνηση για την καθυστέρηση στην υλοποίηση αυτής της πολιτικής. 'Αρα, λοιπόν, δεν υποκρύπτεται καμία λανθάνουσα εκδοχή αποκρατικοποιήσεων ή μερικής μετοχοποίησης ορισμένων κερδοφόρων δημοσίων επιχειρήσεων. Πρέπει να γίνει και μπορεί αυτή η ανώνυμη εταιρεία του δημοσίου να βοηθήσει στη διαχείριση των τίτλων που θα περιέλθουν στο δημόσιο.

Νομίζω πως η συζήτηση που γίνεται είναι και σ'ένα βαθμό περιττή, ακούοντας από τον Πρόεδρο της Βουλής ότι κατατέθηκε πρόταση ονομαστικής ψηφοφορίας. Η επιλογή αυτή μόνο την καθυστέρηση του νομοθετικού έργου της Βουλής προκαλεί και αποδεικνύει ανάγλυφα την αντιπολιτευτική συμπεριφορά της Νέας Δημοκρατίας. Ελπίζαμε ότι η νέα ηγετική της συγκρότηση θα μας επιφύλασσε μία άλλη συμπεριφορά, αλλά δυστυχώς βλέπουμε ότι επανέρχεται στην πεπατημένη της, στην προσφιλή της μέθοδο της κωλυσιεργείας.

ΒΑΣΙΛΕΙΟΣ ΣΩΤΗΡΟΠΟΥΛΟΣ: Αυτό γίνεται σύμφωνα με τον Κανονισμό.

ΠΡΟΕΔΡΟΣ ( Απόστολος Κακλαμάνης): Ο κ. Γκελεστάθης έχει το λόγο.

ΝΙΚΟΛΑΟΣ ΓΚΕΛΕΣΤΑΘΗΣ: Κύριε Πρόεδρε, δεν σχολιάζω τα όσα είπε τώρα στο τέλος της παρεμβάσεώς του ο μόλις κατελθών του Βήματος, διότι νομίζω ότι είναι ανάξια να απασχολήσουμε αυτήν τη στιγμή τη συζήτηση, που κάνουμε για το νομοσχέδιο αυτό.

Κύριε Πρόεδρε, φαίνεται ότι διαφεύγει της προσοχής ορισμένων συναδέλφων ότι η διαδικασία διαχειρίσεως του κρατικού προϋπολογισμού είναι μέσα από το δημόσιο λογιστικό, ενώ η διαχείριση της ανώνυμης εταιρείας είναι με τις διατάξεις του ν.2190 περί Ανωνύμων Εταιρειών. Και απορώ πώς αυτό δεν είναι γνωστό στους κυρίους συναδέλφους, που εστιάζουν τις απόψεις τους σ'αυτήν τη λαθεμένη βάση.

Δεν μας έπεισε ο κύριος Υφυπουργός Οικονομικών με όσα είπε προηγουμένως, εκτός αν ήθελε να πείσει τον εαυτό του, για τη σκοπιμότητα της συστάσεως αυτής της εταιρείας του δημοσίου. 

Αντιθέτως ενίσχυσε τις διαφωνίες μας, τις οποίες είχαμε την ευκαιρία να αναπτύξουμε χθες στη συζήτηση επί της αρχής του νομοσχεδίου.

Το σοβαρότατο θέμα που δημιουργείται από τα εδάφια γ'και δ' της παραγράφου 7 του άρθρου 2 δεν μπόρεσε ο κύριος Υφυπουργός των Οικονομικών να το αντιμετωπίσει.

Για να μην απασχολούμε το Τμήμα με τις ίδιες απόψεις, τις οποίες έχουμε ήδη διατυπώσει, ο κύριος Υφυπουργός Οικονομικών πρέπει να ξέρει ότι είναι πολύ εκτεθειμένος απέναντι στην Εθνική Αντιπροσωπεία, εισηγούμενος αυτές τις διατάξεις.

Επίσης για το θέμα των προσλήψεων, είπε προηγουμένως ο κύριος Υφυπουργός Οικονομικών ότι αν θελήσει αυτή η εταιρεία του δημοσίου να πάρει έναν εμπειρογνώμονα, να μπορεί να τον πάρει, γιατί τότε να μη θελήσει να πάρει και είκοσι εμπειρογνώμονες ή περισσότερους ή όχι μόνο εμπειρογνώμονες, αλλά και απλούς υπαλλήλους διαφόρων ειδικοτήτων.

Επομένως, ή θα διαγραφεί το "μπορούν" στην παράγραφο 5 του άρθρου 4, όπου αναφέρεται: "Οι ανάγκες της εταιρείας σε προσωπικό μπορούν να καλύπτονται από υπαλλήλους του Υπουργείου Οικονομικών", ή οι επισημάνσεις που κάνουμε, κύριε Πρόεδρε, ανταποκρίνονται στην πραγματικότητα και θα πρέπει να προβληματιστούν οι κύριοι συνάδελφοι του Κυβερνώντος Κόμματος για το ότι εδώ ανοίγει άλλο ένα παράθυρο για προσλήψεις στο δημόσιο τομέα.

Επομένως, κύριε Πρόεδρε, όχι μόνο δεν αίρονται οι διαφωνίες μας, αλλά εδραιώθηκαν ακόμη περισσότερο από την ομιλία του κυρίου Υφυπουργού Οικονομικών.

ΠΡΟΕΔΡΟΣ (Απόστολος Κακλαμάνης): Η κ. Λουλέ, ως Κοινοβουλευτική Εκπρόσωπος του Συνασπισμού της Αριστεράς και της Προόδου, έχει το λόγο.

ΑΝΔΡΙΑΝΗ ΛΟΥΛΕ: Κύριε Πρόεδρε, είχαμε πει ότι δεν θα μιλήσουμε για το άρθρο 2, αλλά είδα ότι οι περισσότεροι συνάδελφοι τοποθετήθηκαν.

Θα ήθελα στη δεύτερη παράγραφο, να μας διευκρινίσει ο κύριος Υπουργός το λόγο της διαφοροποίησης, γιατί αναφέρονται ξεχωριστά οι μετοχές των εταιρειών που ιδιωτικοποιούνται από τις υπόλοιπες κινητές αξίες.

Ευχαριστώ.

ΠΡΟΕΔΡΟΣ (Απόστολος Κακλαμάνης): Ο κύριος Υπουργός, αν θέλει να δώσει αυτή τη διευκρίνιση, παρακαλώ σύντομα, έχει το λόγο, για να κλείσουμε τη συζήτηση.

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Κύριε Πρόεδρε, θα ήθελα να απαντήσω στην κ. Λουλέ και με την ευκαιρία αυτή, θα ήθελα να απαντήσω και σε ένα δύο άλλα σχόλια, τα οποία έγιναν σχετικά με το άρθρο 2.

Κατ' αρχήν, το άρθρο 2 περιγράφει με σαφήνεια ότι για όσες μετοχές, είτε έχει αποφασισθεί να μετοχοποιηθούν στο μέλλον είτε έχουν ήδη μετοχοποιηθεί, για παράδειγμα η μετοχοποίηση του ΟΤΕ έγινε τη στιγμή αυτή που μιλάμε,

Σελίδα 1118 

υπάρχει πρόσοδος. Και αυτό το οποίο περιγράφει, είναι ότι η πρόσοδος της μετοχοποίησης θα μεταφερθεί στην εταιρεία αυτή και έχει τη δυνατότητα να τις περιγράψει με απόλυτη ακρίβεια, διότι είναι μία πράξη, που ήδη έχει γίνει.

Αυτό είναι ένα παράδειγμα, που αποδεικνύει ότι η πολιτική της μετοχοποίησης είναι ανεπηρέαστη από την ύπαρξη ή μη του φορέα αυτού και ότι ο φορέας αυτός θα παρεμβαίνει κατά τη διαχείριση της προσόδου.

Το δεύτερο στοιχείο, το οποίο περιγράφει με λεπτομέρεια, είναι ότι οι μετοχές της Εθνικής Τράπεζας είναι μετατρέψιμες. Κατά συνέπεια, τι σημαίνει μετατρέψιμες; Σημαίνει αξιοποιήσιμες. Ακριβώς, λοιπόν, επειδή και αυτό είναι προσδιορισμένο με σαφήνεια, με βάση σχετικό νόμο τον οποίο συζήτησε η Βουλή προ ενός ακριβώς έτους, υπάρχει η δυνατότητα να προβλέψει τη μεταφορά αυτών των περιουσιακών στοιχείων.

Κάνει, επίσης, μια περιγραφή των κινητών αξιών, που στο μέλλον -αν κριθεί σκόπιμο- θα πρέπει να μεταφερθούν ως στοιχεία της εταιρείας αυτής, διότι περί αυτών δεν έχει ληφθεί καμία απόφαση αξιοποίησης από τα αρμόδια κυβερνητικά όργανα. Αυτός είναι ο λόγος.

Ο λόγος αυτός, λοιπόν, επιβάλλεται από τη γνώση που υπάρχει μέχρι σήμερα σχετικά με τα προς αξιοποίηση περιουσιακά στοιχεία, πολλά από τα οποία είναι ήδη αξιοποιηθέντα και επίσης, περιγράφει με ποιο τρόπο και με ποια κριτήρια θα γίνεται εφεξής.

ΑΝΔΡΙΑΝΗ ΛΟΥΛΕ: Αν είναι έτσι, γιατί το αναφέρετε χωριστά;

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Σας είπα, διότι πρέπει να αξιοποιηθούν οι πρόσοδοι με έναν τρόπο, ο οποίος είναι πιο σύγχρονος και πιο αποτελεσματικός. Δια μακρόν το ανέφερα αυτό.

'Οσον αφορά ορισμένα άλλα θέματα, για το αν έχει τη δυνατότητα ως ανώνυμη εταιρεία να λαμβάνει εγγύηση του ελληνικού δημοσίου, όπως κάνουν και άλλες ΔΕΚΟ σήμερα και για το αν υπάρχει ανάλογο σε άλλες χώρες, προφανώς υπάρχει ανάλογο σε όλες τις χώρες του κόσμου. Σε όλες τις χώρες του κόσμου, το Υπουργείο Οικονομικών έχει τη δυνατότητα να δίνει εγγύηση, αν αυτό το κρίνει, σε επιχειρήσεις του ευρύτερου δημόσιου τομέα. Γι' αυτό και λέγονται και επιχειρήσεις του ευρύτερου δημόσιου τομέα.

ΠΡΟΕΔΡΟΣ (Απόστολος Κακλαμάνης): Καλώς, κύριε Υπουργέ. Νομίζω ότι δώσατε τις απαντήσεις. Νομίζω ότι η κ. Λουλέ δεν θέλει τίποτε άλλο.

Ολοκληρώθηκε, λοιπόν, η συζήτηση επί των άρθρων αυτών. Παρ' όλο ότι μιλάμε για το άρθρο 2 δεν θα τεθεί το άρθρο 2 σε ψηφοφορία, αλλά τα άρθρα 1, 3 και 4.

Ερωτάται το Τμήμα: Γίνεται δεκτό το άρθρο 1, όπως τροποποιήθηκε από τον κύριο Υπουργό;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Κατά πλειοψηφία.

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Κατά πλειοψηφία.

ΠΡΟΕΔΡΟΣ (Απόστολος Κακλαμάνης): Συνεπώς το άρθρο 1 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.

Ερωτάται το Τμήμα: Γίνεται δεκτό το άρθρο 3, όπως τροποποιήθηκε από τον κύριο Υπουργό;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Κατά πλειοψηφία.

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Κατά πλειοψηφία.

ΠΡΟΕΔΡΟΣ (Απόστολος Κακλαμάνης): Συνεπώς το άρθρο 3 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.

Ερωτάται το Τμήμα: Γίνεται δεκτό το άρθρο 4, όπως τροποποιήθηκε από τον κύριο Υπουργό;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Κατά πλειοψηφία.

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Κατά πλειοψηφία.

ΠΡΟΕΔΡΟΣ (Απόστολος Κακλαμάνης): Συνεπώς το άρθρο 4 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.

Για το άρθρο 2 είχε ζητηθεί από τη Νέα Δημοκρατία να μην προχωρήσουμε στη συζήτηση για να έρθει ο κοινοβουλευτικός της εκπρόσωπος. 'Ηδη το άρθρο 2 επί της ουσίας συζητήθηκε.

Γι' αυτό, λοιπόν, θα ρωτήσω το Τμήμα αν θέλει κάποιος να πάρει το λόγο επί του άρθρου 2 -υποθέτω ότι αφού μιλήσαμε, δευτερολογήσαμε, απάντησε ο Υπουργός κλπ., δεν θα γίνει νέα συζήτηση επί του άρθρου 2- για να το θέσω σε ψηφοφορία. Μου έχει ζητηθεί μάλιστα και ονομαστική ψηφοφορία.

Λοιπόν, το άρθρο 2, τίθεται προς συζήτηση.

Θέλει κανείς να μιλήσει επί του άρθρου 2;

ΓΕΡΑΣΙΜΟΣ ΓΙΑΚΟΥΜΑΤΟΣ: Θα μιλήσει ο κοινοβουλευτικός μας εκπρόσωπος.

ΠΡΟΕΔΡΟΣ (Απόστολος Κακλαμάνης): Ο Κοινοβουλευτικός Εκπρόσωπος της Νέας Δημοκρατίας, κ. Αλογοσκούφης, έχει το λόγο.

ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, το άρθρο 2 είναι το ουσιαστικότερο άρθρο του νομοσχεδίου. Σύμφωνα και με τη συζήτηση που έγινε χθες επί της αρχής, αυτό το άρθρο είναι η ουσία του νομοσχεδίου. Πίσω από το άρθρο 2 υποκρύπτονται οι προθέσεις της Κυβέρνησης και νομίζουμε ότι πρέπει να γίνει συζήτηση επί του άρθρου 2.

ΠΡΟΕΔΡΟΣ (Απόστολος Κακλαμάνης): Κύριε Αλογοσκούφη, επί του άρθρου 2 έγινε συζήτηση εκτεταμένη. Σεις είχατε κάποια κομματική σας υποχρέωση που σας εμπόδισε να έρθετε. Προφανώς και επί της αρχής και τώρα διατυπώσατε την άποψή σας...

(Θόρυβος στην Αίθουσα)

Δεν παρασύρεται ο εκπρόσωπος. Αν και νέος στην Αίθουσα έχει ήδη αρκετή εμπειρία.

ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, ενημερώνομαι εδώ από τους συναδέλφους ότι η συζήτηση που έγινε για το άρθρο 2, έγινε παρεμπιπτόντως. Δεν υπήρξε συζήτηση επί των συγκεκριμένων στοιχείων, που καταγγείλαμε χθες στη συζήτηση επί της αρχής για το άρθρο 2 και θα θέλαμε να γίνει έστω και ολιγόλεπτη συζήτηση στο άρθρο 2.

ΠΡΟΕΔΡΟΣ (Απόστολος Κακλαμάνης): Κύριε Αλογοσκούφη, δεν έχω αντίρρηση και μάλιστα υποθέτω ότι οι δύο συνάδελφοι που παρενέβησαν, προφανώς επειδή δεν μίλησαν, θα θέλουν να μιλήσουν. Θα καλέσω τον κ. Παπανικολάου να μιλήσει επί του άρθρου 2. Οι άλλοι συνάδελφοι της Νέας Δημοκρατίας και των άλλων κομμάτων ομίλησαν. Ο κ. Σκρέκας, επί παραδείγματι, μίλησε και δευτερολόγησε. Διότι στην ενότητα αυτή, ενώ είπαμε ότι δεν θα συζητηθεί το άρθρο 2, συζητήθηκε κατά κόρον. Εάν τώρα θέλετε να συζητήσουμε, απλώς θα επαναλάβετε εαυτούς και η σοβαρότης της Αιθούσης δεν νομίζω ότι το επιτρέπει.

Εγώ αντελήφθην ότι ο λόγος για τον οποίο είχε ζητηθεί χωριστή συζήτηση για το άρθρο 2, ήταν διότι έχει σοβαρές αντιρρήσεις το κόμμα σας επί του άρθρου αυτού και ήθελε να κάνει ονομαστική ψηφοφορία και διευκόλυνα επ' αυτού το κόμμα σας. Ο ρόλος μου δεν είναι να παρασύρω το ένα κόμμα ή το άλλο έξω από τη θέση και τη γραμμή του. Απλώς το λέω για να μην τρώμε άδικα το χρόνο στην Αίθουσα.

Αλλά επειδή εσείς δεν μιλήσατε, διατυπώστε τις απόψεις σας.

ΓΕΩΡΓΙΟΣ ΑΛΟΓΟΣΚΟΥΦΗΣ: Μία μικρή παρέμβαση θα κάνω.

ΠΡΟΕΔΡΟΣ (Απόστολος Κακλαμάνης): Το να καλέσω πάλι τον κ. Σκρέκα ή τον κ. Γκελεστάθη ή τους άλλους συναδέλφους που μίλησαν να πουν πάλι τα ίδια πράγματα που έχουν γραφεί στα Πρακτικά, δεν έχει νόημα και δεν είναι σοβαρό.

ΑΠΟΣΤΟΛΟΣ ΑΝΔΡΕΟΥΛΑΚΟΣ: Εγώ δεν θέλω να μιλήσω επί του άρθρου 2, μίλησα.

ΠΡΟΕΔΡΟΣ (Απόστολος Κακλαμάνης): 'Η θα έπρεπε, όταν μιλούσαν, να τους έλεγαν "παρακαλώ μη μιλάτε για το άρθρο 2".

Σελίδα 1119 

 

Ορίστε, κύριε Αλογοσκούφη.

ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, θα συνοψίσω και τις απόψεις της Νέας Δημοκρατίας και τις απόψεις των συναδέλφων. Δεν θα μπω σε γενικότερα πολιτικά θέματα, τα οποία εγείρονται από αυτό το νομοσχέδιο.

Είναι προφανές ότι με αυτό το νομοσχέδιο η Κυβέρνηση και με τη σπουδή που δείχνει για να ψηφισθεί αυτό το νομοσχέδιο, το οποίο εκ πρώτης όψεως θα φαινόταν ένα νομοσχέδιο ασήμαντο...

ΠΡΟΕΔΡΟΣ (Απόστολος Κακλαμάνης): Παρακαλώ, όχι κινητά τηλέφωνα μέσα στην Αίθουσα. Το έχω πει κατά κόρον. Το να λαμβάνεται από την τηλεόραση ένας συνάδελφος με το κινητό τηλέφωνο δεν εκθέτει εαυτόν, εκθέτει και διακοσίους ενενήντα εννέα που ίσως σέβονται περισσότερο την Αίθουσα. Ας το καταλάβουν ιδιαίτερα ορισμένοι νέοι συνάδελφοι, που θα έπρεπε με περισσότερο σεβασμό να μπαίνουν και να στέκονται μέσα σ' αυτήν την Αίθουσα.

Επιτέλους, πόσες φορές πρέπει να λέμε για τα περίφημα κινητά τηλέφωνα! Γίνομαι κακός, αλλά τι άλλο πρέπει να κάνω. Είναι έλλειψη σεβασμού και προς την Αίθουσα και προς το ρόλο που κάθε ένας έχει επιφορτισθεί από τον ελληνικό λαό να ασκήσει εδώ πέρα.

Συνεχίστε, κύριε Αλογοσκούφη. 

ΓΕΩΡΓΙΟΣ ΑΛΟΓΟΣΚΟΥΦΗΣ: Επανέρχομαι, κύριε Πρόεδρε.

Με το νομοσχέδιο αυτό, με τη σπουδή με την οποία κατατίθεται, είναι προφανές ότι η Κυβέρνηση επιχειρεί μία προσπάθεια -το είπαμε και χθες- πλαστογράφησης -και ξέρω τι λέω- του Προϋπολογισμού.

Πώς γίνεται αυτή η προσπάθεια της πλαστογράφησης; Μεταβιβάζονται οι αδιάθετες μετοχές από την αύξηση του μετοχικού κεφαλαίου του ΟΤΕ και ένα ομολογιακό δάνειο που έχει το δημόσιο με την Εθνική Τράπεζα σε αυτήν την εταιρεία, από δε το προϊόν αυτών των χρεωγράφων, είτε από την πώληση των χρεωγράφων είτε από το εισόδημα που δημιουργείται από αυτά τα χρεώγραφα, η επιχείρηση αυτή θα αρχίσει να υποκαθιστά το δημόσιο στην πληρωμή επιχορηγήσεων προς επιχειρήσεις και οργανισμούς του ευρύτερου δημόσιου τομέα.

Αυτό που επιχειρεί να κάνει δηλαδή η Κυβέρνηση είναι, με πλαστό τρόπο, να εμφανίσει μειωμένες τις δαπάνες για επιχορηγήσεις στον προϋπολογισμό, μεταφέροντας τις συγκεκριμένες δαπάνες σε αυτήν την επιχείρηση, η οποία είναι εκτός της γενικής Κυβέρνησης. Διότι για λόγους δημοσιονομικής παρουσίας, η επιχείρηση αυτή θα βρίσκεται εκτός της γενικής Κυβέρνησης.

Είχαμε μια σειρά από λόγους, για τους οποίους θεωρούμε ότι αυτός ο ισχυρισμός της πλαστογράφησης του προϋπολογισμού ευσταθεί. Αυτή η επιχείρηση κατά τα άλλα είναι μια επιχείρηση "φάντασμα", μια επιχείρηση "μαϊμού", διότι όλη της η στελέχωση, από το διοικητικό συμβούλιο μέχρι τα μέλη είναι υπάλληλοι του Υπουργείου Οικονομικών, του Γενικού Λογιστηρίου του Κράτους κλπ. και ο πολιτικός τους προϊστάμενος, ο γενικός γραμματέας. Εάν πραγματικά αυτό που χρειαζόταν ήταν μια καλύτερη οργάνωση της αξιοποίησης των χρεωγράφων του δημοσίου, θα μπορούσε η δουλειά αυτή να γίνει στα πλαίσια της υπηρεσίας ή θα μπορούσε να δημιουργηθεί μια επιτροπή τέλος πάντων. Δεν υπήρχε κανένας λόγος να δημιουργηθεί μια ανώνυμη εταιρεία μόνο και μόνο γι' αυτόν το στόχο.

Προκειμένου χθες να δούμε τις προθέσεις της Κυβέρνησης, κατά πόσο αυτό που ισχυριζόμαστε εμείς είναι σωστό ή όχι, εγώ προκάλεσα τον Υφυπουργό να αποσύρει το εδάφιο γ' και το εδάφιο δ' της παραγράφου 7, του άρθρου 2. Το εδάφιο γ' λέει ότι ένας από τους στόχους της επιχείρησης είναι η επιχορήγηση επιχειρήσεων και οργανισμών του ευρύτερου δημόσιου τομέα στο πλαίσιο των υφισταμένων διατάξεων -αυτό ακριβώς που καταγγέλουμε ότι δηλαδή θα υποκαταστήσει αυτή η επιχείρηση το Υπουργείο Οικονομικών- και το δ' εδάφιο αναφέρεται στην αναδοχή και πληρωμή χρεών του δημοσίου και νομικών προσώπων του ευρύτερου δημόσιου τομέα.

Εξ' όσων πληροφορούμαι -εκτός αν μας εκπλήξετε, κύριε Χριστοδουλάκη-δεν έχετε αποσύρει αυτά τα εδάφια. Και δεν τα έχετε αποσύρει, γιατί αυτά τα εδάφια είναι κρίσιμα για το νομοσχέδιο. Δεν πρόκειται εδώ για ένα αθώο νομοσχέδιο. Πρόκειται για την πλαστογράφηση του προϋπολογισμού.

ΠΡΟΕΔΡΟΣ (Απόστολος Κακλαμάνης): Παρακαλώ να βγει έξω από την Αίθουσα η κυρία συνάδελφος, που μπήκε μέσα στην Αίθουσα για να κάνει τα τηλεφωνήματά της.

Να βγείτε έξω από την Αίθουσα παρακαλώ, με το κινητό. Επιτέλους! Το είπα ακριβώς πριν από δύο λεπτά σε άλλο συνάδελφο.

ΓΕΩΡΓΙΟΣ ΑΛΟΓΟΣΚΟΥΦΗΣ: Αυτό που καταγγέλουμε, λοιπόν, κύριε Πρόεδρε, είναι η πλαστογράφηση του προϋπολογισμού που επιχειρείται εκ των προτέρων. Θα μας φέρει μεθαύριο τον προϋπολογισμό η Κυβέρνηση και θα είναι εμφανές αυτό που καταγγέλλουμε σήμερα. Γι' αυτό η Νέα Δημοκρατία ζητά ονομαστική ψηφοφορία. Δεν μπαίνω σε γενικότερα πολιτικά θέματα της οικονομικής πολιτικής, λόγω του ότι σέβομαι ότι δεν υπάρχει χρόνος.

ΠΡΟΕΔΡΟΣ (Απόστολος Κακλαμάνης): Ο κύριος Υπουργός έχει το λόγο.

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Σας ευχαριστώ, κύριε Πρόεδρε.

Προφανώς δεν θα αναφερθώ στις λεπτομέρειες του άρθρου 2. Τις ανέπτυξα δια μακρόν και στη χθεσινή μου εισήγηση και στη σημερινή.

Θα ήθελα, όμως, να διαβεβαιώσω τον κοινοβουλευτικό εκπρόσωπο της Νέας Δημοκρατίας ότι η Κυβέρνηση, κάθε άλλο παρά σπουδή έδειξε για το νομοσχέδιο αυτό. Αν έδειχνε σπουδή, θα μπορούσε να εμφυλοχωρίσει τις διατάξεις αυτές ως τροπολογία σε κάποιο νομοσχέδιο και να το προωθήσει.

Αντιθέτως, επέλεξε την οδό του νομοσχεδίου για να δώσει την ευκαιρία και τη δυνατότητα να γίνει εκτενής συζήτηση, συζήτηση σε βάθος για όλες τις πτυχές, το σκοπό και το χαρακτήρα της υπό σύσταση εταιρείας του δημοσίου.

Για τον ίδιο λόγο είχε καλέσει και τους εκπροσώπους του Χρηματιστηρίου, της Επιτροπής Κεφαλαιαγοράς και της 'Ενωσης Θεσμικών Επενδυτών, οι οποίοι σε μια κοινή τους διαπίστωση είπαν ότι, αν κάτι έχουν να παρατηρήσουν, είναι η καθυστέρηση για την απόκτηση ενός τέτοιου φορέα από το δημόσιο.

Θα ήθελα επίσης να χαρακτηρίσω ως απαράδεκτους τους χαρακτηρισμούς περί πλαστογράφησης, διότι όπως και σεις άλλωστε χθες παραδεχθήκατε, ο προϋπολογισμός είναι διαφανέστατος και θα είναι διαφανέστατος, ακριβώς για να δίνει τη δυνατότητα ελέγχου και κατανόησης όλων των μεγεθών και των αποφάσεων της ελληνικής Κυβέρνησης.

Αυτό, το οποίο κάνει με την εταιρεία αυτή είναι να προσθέτει άλλο ένα βήμα διαφάνειας και αποτελεσματικότητας, έτσι ώστε να καταστεί η οικονομική πολιτική, ακόμα πιο επιτυχής και αποτελεσματική.

Θεωρώ τους χαρακτηρισμούς αυτούς απαράδεκτους, για έναν επιπλέον λόγο, διότι τη στιγμή αυτή η χώρα μας δίδει μία τιτάνια μάχη.

ΑΠΟΣΤΟΛΟΣ ΑΝΔΡΕΟΥΛΑΚΟΣ: Μας χαρακτηρίζει απαράδεκτους; Τι πράγματα είναι αυτά;

ΠΡΟΕΔΡΟΣ (Απόστολος Κακλαμάνης): Μη διακόπτετε, κύριε Ανδρεουλάκο, σας παρακαλώ.

ΑΠΟΣΤΟΛΟΣ ΑΝΔΡΕΟΥΛΑΚΟΣ: Ποιος είναι ο κύριος;

ΠΡΟΕΔΡΟΣ (Απόστολος Κακλαμάνης): Σας παρακαλώ, γιατί διακόπτετε;

ΑΠΟΣΤΟΛΟΣ ΑΝΔΡΕΟΥΛΑΚΟΣ: Δοτός είναι. 

ΠΡΟΕΔΡΟΣ (Απόστολος Κακλαμάνης): Γιατί διακόπτετε, κύριε συνάδελφε; Είναι απαράδεκτο αυτό που κάνετε.

ΑΠΟΣΤΟΛΟΣ ΑΝΔΡΕΟΥΛΑΚΟΣ: Να προσέχει τα λόγια του.

ΠΡΟΕΔΡΟΣ (Απόστολος Κακλαμάνης): Δεν επιτρέπετε αυτό που κάνετε. Σας παρακαλώ!

Ορίστε, κύριε Υφυπουργέ, συνεχίστε.

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Τους χαρακτηρισμούς εχαρακτήρισα. 

Η Κυβέρνηση δίνει μία μάχη στους διεθνείς οργανισμούς 

Σελίδα 1120 

για να καταδείξει την καλή πορεία της ελληνικής οικονομίας. Η καλή πορεία της ελληνικής οικονομίας διαπιστώνεται καθημερινά και από το διεθνές οικονομικό περιβάλλον και αυτό φυσικά είναι προς όφελος της ελληνικής οικονομίας και του κάθε πολίτη.

Σας ευχαριστώ, κύριε Πρόεδρε.

ΠΡΟΕΔΡΟΣ (Απόστολος Κακλαμάνης): Ο κ. Αλογοσκούφης έχει το λόγο.

ΓΕΩΡΓΙΟΣ ΑΛΟΓΟΣΚΟΥΦΗΣ: Κατ' αρχάς, θέλω να καταγγείλω στη Βουλή, ότι δεν απαντήσατε, επί της ουσίας. Μιλήσατε για τους χαρακτηρισμούς, την ουσία φαίνεται ότι την αποδέχεστε, διότι η πλαστογράφηση -δεν έχει σημασία, αν τη χαρακτηρίζω εγώ πλαστογράφηση- είναι ένα γεγονός. Αυτήν τη στιγμή ζητάτε την έγκριση της Βουλής, για να πλαστογραφήσετε τον προϋπολογισμό. Είναι γεγονός και προσέχω τις λέξεις μου, κύριε Χριστοδουλάκη.

Δηλώστε ότι δεν θα γίνει αυτό, ότι δεν θα μεταφέρετε επιχορηγήσεις. Γιατί να δημιουργήσουμε μία εταιρεία να επιχορηγεί επιχειρήσεις και οργανισμούς του ευρύτερου δημόσιου τομέα, όταν αυτή είναι η εργασία του Υπουργείου Οικονομικών; Για ποιο λόγο; Αυτό, δηλαδή, κάνουμε; Δεν κάνουμε εταιρεία διαχείρισης κινητών αξιών, αλλά κάνουμε εταιρεία επιχορηγήσεων;

'Οσο για τα γενικότερα θέματα της οικονομικής πολιτικής, εμείς σεβόμαστε τις δεσμεύσεις που έχει αναλάβει η χώρα, έναντι της Ευρωπαϊκής 'Ενωσης, που έχουμε υπογράψει σαν Κυβέρνηση τη Συνθήκη του Μάαστριχτ και είμαστε υπέρ της συμμετοχής της Ελλάδος στο τρίτο στάδιο, αλλά η δημοσιονομική εξυγίανση που χρειάζεται να γίνει με τη μείωση των δαπανών και με την αύξηση με υγιή τρόπο των φορολογικών εσόδων και την αναδιοργάνωση του Υπουργείου Οικονομικών, δεν γίνεται με αυτά τα λογιστικά τρύκ.

Το γεγονός της έλλειψης πολιτικής της Κυβέρνησης, της αναποτελεσματικότητας και των υστερήσεων του προϋπολογισμού και όλα αυτά που είδαν το φως της δημοσιότητας μέσα στο καλοκαίρι με την αποπομπή του ειδικού γραμματέα του Υπουργείου Οικονομικών, ο οποίος κατήγγειλε αυτές τις προσπάθειες για την πλαστογράφηση του προϋπολογισμού, εμάς μας βρίσκουν κατηγορηματικά αντίθετους. Ναι, να γίνει δημοσιονομική εξυγίανση με περιστολή των δαπανών πραγματική και όχι πλαστή. Ναι, να γίνει με βελτίωση του φοροεισπρακτικού μηχανισμού. Ναι, να γίνει με πραγματικά στατιστικά στοιχεία και όχι με μαγειρέματα του τιμαρίθμου. Αυτά, κύριε Χριστοδουλάκη.

ΠΡΟΕΔΡΟΣ (Απόστολος Κακλαμάνης): Ο Πρόεδρος του Δημοκρατικού, Κοινωνικού Κινήματος κ. Τσοβόλας έχει το λόγο.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Επεσήμανα και χθες στην ομιλία μου ότι μέσα από τις διατάξεις των άρθρων 1 και 2 του νομοσχεδίου, η Κυβέρνηση επιδιώκει δύο στόχους και φάνηκε από την απάντηση του κυρίου Υφυπουργού ότι αυτοί είναι οι στόχοι. Αυτό το συμπέρασμα εγώ τουλάχιστον έβγαλα.

Ο πρώτος στόχος είναι να εμφανιστούν, να βγουν από τον κρατικό προϋπολογισμό, από τον τακτικό προϋπολογισμό στον οποίο μέχρι τώρα ορθά εγγράφονται στο σκέλος των δαπανών, οι επιχορηγήσεις προς νομικά πρόσωπα δημοσίου δικαίου, προς ανώνυμες εταιρείες του δημοσίου τομέα, ΙΚΑ κλπ. και να μπουν στον προϋπολογισμό της νέας εταιρείας "Δ.Ε.Κ.Α. Α.Ε.." Παράλληλα να αλλοιωθεί η πραγματική εικόνα των δαπανών του προϋπολογισμού, άρα και του πραγματικού ελλείμματος με το να γίνονται, όπως προβλέπει το άρθρο 1 συμβάσεις δανείων, δανεισμού, μέσω της εταιρείας με ενεχυρίαση των κινητών αξιών που θα περιέλθουν στην εταιρεία.

Ο ένας στόχος είναι αυτός. Προσπάθεια από την πλευρά της Κυβέρνησης και του Υπουργείου Οικονομικών να εμφανίσει πλασματική εικόνα, ως προς τα ελλείμματα και κυρίως προς το σκέλος των δαπανών και στον ελληνικό λαό για να καλύψει την αποτυχημένη δημοσιονομική και οικονομική της πολιτική.

Ο άλλος στόχος είναι μέσα από το άρθρο 2 παρ. 4 να μεταβιβάζει ο Υπουργός Οικονομικών, χωρίς καν απόφαση των διοικήσεων των κρατικών επιχειρήσεων, ΟΤΕ, ΔΕΗ, Ολυμπιακή κλπ να μεταβιβάζει μετοχές των δημοσίων επιχειρήσεων και αυτές οι μετοχές σε συνδυασμό με τη δυνατότητα που έχει το διοικητικό συμβούλιο, το διορισμένο από την Κυβέρνηση στο άρθρο 1, να τις πουλάει χωρίς καμιά διαφανή διαδικασία. Αδιαφάνεια στη μεταβίβαση περιουσιακών στοιχείων του δημόσιου τομέα του ελληνικού λαού.

Μας είπε ο κύριος Υφυπουργός πριν από λίγο ότι οι διεθνείς οργανισμοί λένε τι ωραία που είναι η οικονομική πολιτική της Κυβέρνησης. Και είδαμε να παίρνει το φως της δημοσιότητος χθες η έκθεση του ΟΟΣΑ, η οποία σας λέει ότι το 1998 ο ρυθμός αύξησης του πληθωρισμού θα είναι 5,4% όταν εσείς λέτε ότι ο 1998 θα είναι 3% και το 1999 θα είναι 2%.

Επίσης, ειναι φανερό το έλλειμμα του δημόσιου τομέα σαν ποσοστό στο ακαθάριστο εγχώριο προϊόν. Υπερέβη τις προβλέψεις πέρσι κατά 1,5% σαν ποσοστό στο ΑΕΠ, σημαντικό ποσοστό, από 8,2% πήγε 9,7%. Φέτος οκτακόσια δισεκατομμύρια (800.000.000.000) λέει ο ειδικός γραμματέας του Υπουργείου. Εγώ είχα προσδιορίσει στα πεντακόσια πενήντα δισεκατομμύρια (550.000.000.000) και το προσδιορίζω με τελείως συντηρητικούς υπολογισμούς. Τετρακόσια δισεκατομμύρια (400.000.000.000) από αυτά θα είναι η στέρηση εσόδων, αφού κινούνται τα έσοδα το πρώτο επτάμηνο με ρυθμό αύξησης 11,5% έναντι 18% που προβλέπει ο προϋπολογισμός και εκατόν πενήντα δισεκατομμύρια (150.000.000.000) τουλάχιστον θα είναι η υπέρβαση των δαπανών, τώρα θα είναι περισσότερα με την αλματώδη αύξηση του δολαρίου, που θα επιβαρύνει τις δαπάνες εξυπηρέτησης του δημόσιου χρέους. Τι μας λέτε τώρα; Αυτά είναι παραπλάνηση και του Τμήματος και του ελληνικού λαού. Αποτύχατε και στον πληθωρισμό και στο δημόσιο έλλειμμα, για να μην πω ότι ο πληθωρισμός και αυτές οι μονάδες που κατέβηκε δεν είναι προϊόν διαρθρωτικών αλλαγών της οικονομίας, είναι προϊόν της άδικης οικονομικής πολιτικής που εφαρμόζετε, που οδήγησε σε αποδιοργάνωση την ελληνική οικονομία και σε εξαθλίωση μεγάλου τμήματος του πληθυσμού και παράλληλα σε τρομακτική αύξηση της ανεργίας.

Ασφαλώς, κύριε Υπουργέ, όταν κόψεις όλα τα κονδύλια του κρατικού προϋπολογισμού και συρρικνώσεις την οικονομία θα αυξηθεί η ανεργία, αλλά θα μειώσεις τον πληθωρισμό. Αλλά όταν λέτε ότι στόχος σας είναι η μείωση του πληθωρισμού και όχι η μείωση της ανεργίας και η απασχόληση, τι προοδευτικό κόμμα είσθε εσείς και τι προοδευτική Κυβέρνηση; Το θέμα είναι να αποκλιμακώσεις -και αυτή είναι η θέση του ΔΗΚΚΙ- σταδιακά τον πληθωρισμό, για να μπορείς να ελέγξεις την ανεργία και προωθώντας προγράμματα ανάπτυξης να δημιουργήσεις θέσεις απασχόλησης και όχι ανεργίας. Για ποιο κοινωνικό πρόσωπο μιλάτε;

ΠΡΟΕΔΡΟΣ (Απόστολος Κακλαμάνης): Ο κύριος Υπουργός έχει δώσει απαντήσεις. Δεν έχει ζητήσει κανείς άλλος το λόγο επί του άρθρου 2 και κηρύσσεται περαιωμένη η συζήτηση επ' αυτού.

Κύριοι συνάδελφοι, έχει κατατεθεί πρόταση ονομαστικής ψηφοφορίας, από τους συναδέλφους της Νέας Δημοκρατίας Απόστολο Ανδρεουλάκο, Θεόδωρο Σκρέκα, Αλέξανδρο Παπαδόγγονα, Ελευθέριο Παπανικολάου, Νικόλαο Γκελεστάθη, Θεόδωρο Κατσίκη και 'Αγγελο Μπρατάκο, επί του άρθρου 2 της οποίας το κείμενο έχει ως εξής:

"Προς 

τον κ. Πρόεδρο της Βουλής 

Οι παρακάτω βουλευτές ζητούμε την διενέργεια ονομαστικής ψηφοφορίας στο άρθρο 2 του συζητούμενου νομοσχεδίου "Σύσταση Ανώνυμης Εταιρείας με την επωνυμία "Δημόσια Επιχείρηση Κινητών Αξιών Ανώνυμης Εταιρείας (Δ.Ε.Κ.Α. Α.Ε.")

Αποστόλης Ανδρεουλάκος

Θεοδ. Σκρέκας

Α. Παπαδόγγονας

Ελ. Παπανικολάου

Νικ. Γκελεστάθη

 

Σελίδα 1121 

Θεόδωρος Α. Κατσίκης

Αγγελος Μπρατάκος"

Είναι όλοι παρόντες πλην του κ. Θεόδωρου Κατσίκη.

Συνεπώς υπάρχει ο απαιτούμενος, από τον Κανονισμό, αριθμός Βουλευτών που υπογράφουν την πρόταση ονομαστικής ψηφοφορίας και διακόπτουμε για δέκα λεπτά, σύμφωνα με τον Κανονισμό.

(Δ Ι Α Κ Ο Π Η)

(ΜΕΤΑ ΤΗ ΔΙΑΚΟΠΗ)

ΠΡΟΕΔΡΟΣ (Απόστολος Κακλαμάνης): Επαναλαμβάνεται η διακοπείσα συνεδρίαση.

Θα προχωρήσουμε στη διεξαγωγή της ονομαστικής ψηφοφορίας επί του άρθρου 2.

Καλούνται επί του καταλόγου από το ΠΑΣΟΚ ο κ.Ευάγγελος Αργύρης και από τη Νέα Δημοκρατία ο κ.Βαρσάμης Γιοβανούδας.

Οι αποδεχόμενοι το άρθρο 2, απαντούν με τη λέξη "ΝΑΙ", οι μη αποδεχόμενοι με τη λέξη "ΟΧΙ" και οι αρνούμενοι ψήφο λέγουν "ΠΑΡΩΝ"

Παρακαλώ να αρχίσει η ανάγνωση του καταλόγου.

(Ψ Η Φ Ο Φ Ο Ρ Ι Α)

(Κατά τη διάρκεια της ψηφοφορίας την Προεδρική 'Εδρα καταλαμβάνει ο Δ' Αντιπρόεδρος της Βουλής κ. ΝΙΚΟΛΑΟΣ ΚΑΤΣΑΡΟΣ)

(ΜΕΤΑ ΚΑΙ ΤΗ ΔΕΥΤΕΡΗ ΑΝΑΓΝΩΣΗ ΤΟΥ ΚΑΤΑΛΟΓΟΥ)

ΠΡΟΕΔΡΕΥΩΝ (Νικόλαος Κατσαρός): Υπάρχει κανείς κύριος συνάδελφος, που δεν άκουσε το όνομά του; Κανείς.

Κηρύσσεται περαιωμένη η ψηφοφορία και παρακαλώ τους κυρίους ψηφολέκτες να προβούν στην καταμέτρηση των ψήφων και την εξαγωγή του αποτελέσματος. 

(ΚΑΤΑΜΕΤΡΗΣΗ)

(ΜΕΤΑ ΤΗΝ ΚΑΤΑΜΕΤΡΗΣΗ)

ΠΡΟΕΔΡΕΥΩΝ (Νικόλαος Κατσαρός): Κύριοι συνάδελφοι, έχω την τιμή να ανακοινώσω στο Τμήμα το αποτέλεσμα της διεξαχθείσης ψηφοφορίας.

Εψήφισαν συνολικά 96 συνάδελφοι,

"ΝΑΙ" εψήφισαν 53 συνάδελφοι.

"ΟΧΙ" εψήφισαν 43 συνάδελφοι, 

σύμφωνα με το παρακάτω πρωτόκολλο ονομαστικής ψηφοφορίας:

Γ' ΣΥΝΘΕΣΗ

Ακριβάκης Αλέξανδρος 
 -
   
Ακριτίδης Νικόλαος 
 Ν
   
Ανουσάκη Ελένη - Ηλέκτρα 
 Ν
   
Αποστολίδης Λουκάς 
 Ν
   
Αργύρης Ευάγγελος 
 Ν
   
Βαλυράκης Ιωσήφ 
 Ν
   
Βλαχόπουλος Ηλίας 
 Ν
   
Βούλγαρης Αλέξανδρος 
 Ν
   
Μπαλτάς Αλέξανδρος 
 Ν
   
Γιαννάκης Ιωάννης 
 Ν
   
Γιαννακόπουλος Ιωάννης 
 Ν
   
Γικόνογλου Μόσχος
 Ν
   
Διαμαντίδης Ιωάννης 
 Ν
   
Ζαφειρόπουλος Ιωάννης 
 Ν
   
Ζήση Ροδούλα 
 Ν
   
Ιωαννίδης Φοίβος 
 Ν
   
Κακλαμάνης Απόστολος 
 Ν
   
Καλαμακίδης Ιωάννης 
 Ν
   
Καστανίδης Χαράλαμπος 
 Ν
   
Κατσέλη Ελεωνόρα 
 Ν
   
Κατσιλιέρης Πέτρος 
 Ν
   
Κατσιμπάρδης Γεώργιος 
 Ν
   
Σαρρής Δημήτριος 
 Ν
   
Κρητικός Παναγιώτης 
 Ν
   
Λάλος Κανέλλος 
 Ν
   
Λεβογιάννης Νικόλαος 
 Ν
   
Λιάνης Γεώργιος 
 Ν
   
Λωτίδης Λάζαρος 
 Ν
   
Μαγκριώτης Ιωάννης 
 Ν
   
Μαλέσιος Ευάγγελος 
 Ν
   
Μανίκας Στέφανος 
 Ν
   
Μπεντενιώτης Εμμανουήλ 
 Ν
   
Νιώτης Γρηγόριος 
 Ν
   
Οικονόμου Χρήστος 
 Ν
   
Παπαδέλλης Φραγκλίνος 
 Ν
   
Παπαηλίας Ηλίας 
 Ν
   
Πεπονής Αναστάσιος 
 Ν
   
Πετραλιάς Αυγερινός 
 Ν
   
Πιπεργιάς Δημήτριος
 Ν
   
Στάϊκος Ευάγγελος 
 Ν
   
Ροκόφυλλος Χρήστος 
 Ν
   
Σαλαγιάννης Νικόλαος 
 Ν
   
Σγουρίδης Παναγιώτης 
 Ν
   
Σκουλαρίκης Ιωάννης 
 Ν
   
Σπυριούνης Κυριάκος 
 Ν
   
Σπυρόπουλος Ροβέρτος 
 Ν
   
Τζανής Λεωνίδας
 Ν
   
Τσερτικίδης Παντελής 
 Ν
   
Τσετινές Δημήτριος 
 Ν
   
Φουντάς Παρασκευάς 
 Ν
   
Χαραλαμπόπουλος Ιωάννης 
 Ν
   
Χαραλάμπους Ιωάννης 
 Ν
   
Χατζημιχάλης Φώτιος 
 Ν
   
Χυτήρης Τηλέμαχος 
 Ν
   
Ανδρεουλάκος Απόστολος 
 Ο
   
Βαρβιτσιώτης Ιωάννης 
 Ο
   
Βουλγαράκης Γεώργιος 
 Ο
   
Γιακουμάτος Γεράσιμος 
 Ο
   
Γιοβανούδας Βαρσάμης 
 Ο
   
Γκελεστάθης Νικόλαος 
 Ο
   
Παπαδημόπουλος Ιωάννης
 Ο
   
Κάκκαλος Νικόλαος 
 Ο
   
Καρατζαφέρης Γεώργιος 
 Ο
   
Kατσαρός Νικόλαος
 Ο
   
Κασσίμης Θεόδωρος 
 Ο
   
Κατσίκης Θεόδωρος 
 -
   
Κεφαλογιάννης Εμμανουήλ 
 Ο
   
Κεφαλογιάννης Ιωάννης 
 Ο
   
Κορκολόπουλος Βασίλειος 
 Ο
   
Κωστόπουλος Ν. Δημήτριος 
 Ο
   
Λαμπρόπουλος Ιωάννης 
 Ο
   
Λιάπης Μιχαήλ - Γεώργιος 
 -
   
Λυμπερακίδης Λεωνίδας 
 Ο
   
Μπακογιάννη Θεοδώρα 
 Ο
   
Μπρατάκος 'Αγγελος 
 Ο
   
Νάκος Αθανάσιος 
 Ο
   
Σκρέκας Θεόδωρος 
 Ο
   
Παπαγεωργόπουλος Βασίλειος 
 Ο
   
Παπαδόγγονας Αλέξανδρος 
 Ο
   
Παπανικολάου Ελευθέριος 
 Ο
   
Πετραλιά - Πάλλη Φάνη 
 Ο
   
Σαλαγκούδης Γεώργιος 
 Ο
   
Αλογοσκούφης Γεώργιος 
 Ο
   
Σούρλας Γεώργιος 
 Ο
   
Σπηλιωτόπουλος Σπήλιος 
 Ο
   
Σωτηρόπουλος Βασίλειος 
 Ο
   
Τζαννετάκης Τζαννής 
 Ο
   
Τρυφωνίδης Γεώργιος 
 Ο
   
Φουντουκίδου - Θεοδωρίδου Παρθένα 
 Ο
   
Χαϊτίδης Ευγένιος 
 Ο
   
Κολοζώφ Ορέστης 
 Ο
   

 

Σελίδα 1122 

Κανταρτζής Αχιλλέας 
 Ο
   
Κωστόπουλος Β. Δημήτριος 
 Ο
   
Αλφιέρη Στυλιανή 
 Ο
   
Κουναλάκης Πέτρος 
 Ο
   
Λουλέ Ανδριανή 
 Ο
   
Δανέλλης Σπυρίδων 
 Ο
   
Τσοβόλας Δημήτριος 
 Ο
   
Αράπη - Καραγιάννης Βασιλική 
 Ο
   
Καρακώστας Ιωάννης 
 Ο
   

Σύνολο 96 

"ΝΑΙ" 53 

"OΧΙ" 43

ΠΡΟΕΔΡΕΥΩΝ (Νικόλαος Κατσαρός): Eπομένως το άρθρο τροποποιήθηκε από τον κύριο Υπουργό, έγινε δεκτό κατά πλειοψηφία.

Εισερχόμαστε στη συζήτηση της τελευταίας ενότητας των άρθρων 5 έως και 9.

Ο εισηγητής της Πλειοψηφίας κ. Μαγκριώτης έχει το λόγο.

ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε, κυρίες και κύριοι συνάδελφοι, για τα υπόλοιπα άρθρα 5, 6, 7, 8, και 9 δεν θα χρησιμοποιήσω όλο το χρόνο που μου διαθέτει το Προεδρείο, γιατί πρόκειται κυρίως για τεχνικές ρυθμίσεις, οι οποίες και στη διαρκή επιτροπή, μετά τη συζήτηση, φάνηκε πως είναι αποδεκτές από το σύνολο του Τμήματος, αλλά και γιατί έχουμε χάσει πολύ χρόνο με τη διεξαγωγή της ονομαστικής ψηφοφορίας που προηγήθηκε.

Στο άρθρο 5, λοιπόν, έχουμε τεχνικές ρυθμίσεις, για να βοηθήσουμε την αποτελεσματικότητα των τελωνείων μας.

Στο άρθρο 6, γίνεται μια ρύθμιση, για να μπορεί να είναι αποτελεσματικό το φοροεισπρακτικό σύστημα και ο φοροελεγκτικός μηχανισμός, αφού παρατηρείται πως, όταν αλλάζει η χωρική αρμοδιότητα μιας ΔΟΥ, πολλές υποθέσεις μένουν σε εκκρεμότητα, γιατί οι υπάλληλοι οι οποίοι τις διαχειρίζονταν αλλάζουν υπηρεσία. Και έτσι, υπάρχει μία σύγχυση και μία καθυστέρηση. Γι'αυτό, λοιπόν, με αυτήν τη ρύθμιση, παρέχεται η δυνατότητα οι ίδιοι υπάλληλοι να συνεχίσουν να παρακολουθούν τις υποθέσεις μέχρι να ολοκληρωθούν. Και βέβαια, αυτό είναι επ' ωφελεία της Δημόσιας Διοίκησης και φυσικά, του φοροεισπρακτικού και φοροελεγκτικού μας μηχανισμού.

Στο άρθρο 8, γίνεται μια ρύθμιση για ένα θέμα, το οποίο έρχεται από πολύ παλιά, από άλλες εποχές του ελληνικού κράτους. Είναι για τα χρήματα που κατατίθενται υπέρ των απόρων κορασίδων. Είναι ένας λογαριασμός ο οποίος έχει κατακριθεί βεβαίως πολλές φορές. Ενίσχυσε, είναι γεγονός -γιατί τα κονδύλια αυτά ήταν υψηλότατα μερικές φορές- ένα κομμάτι οικονομικά ασθενέστερων πολιτών, αλλά και αξιοποιήθηκε κατά κόρον στο παρελθόν για πολιτικούς και κομματικούς, αλλά και προσωπικούς λόγους αυτών που διαχειρίζονταν το λογαριασμό. Ας θυμηθούμε μόνο και την γκάφα την προεκλογική του 1981 της ηγεσίας της Νέας Δημοκρατίας περί του πόρου αυτού υπέρ των απόρων κορασίδων.

Τέλος, με το άρθρο 9, γίνεται μία διοικητική ρύθμιση εσωτερική στο Υπουργείο Οικονομικών που νομίζω πως και αυτή είναι ορθή και αποδεκτή από όλες τις πλευρές.

Δεν έχω άλλο σχολιασμό. Νομίζω, ότι πρέπει να ολοκληρώσουμε γρήγορα τη συζήτηση των άρθρων αυτών.

ΠΡΟΕΔΡΕΥΩΝ (Νικόλαος Κατσαρός): Ο κ. Σκρέκας έχει το λόγο.

ΘΕΟΔΩΡΟΣ ΣΚΡΕΚΑΣ: Η πρώτη παρατήρηση την οποία έχουμε να κάνουμε είναι στο άρθρο 6 και αφορά τους υπαλλήλους που εάν αλλάξουν υπηρεσία και έχουν χρεωμένες υποθέσεις, συνεχίζουν να προσφέρουν τις υπηρεσίες τους μέχρι να ολοκληρωθούν αυτές οι υποθέσεις. Αυτό μου δίνει την εντύπωση ότι πρόκειται για ένα θέμα ουσιαστικά αναδιοργάνωσης των ΔΟΥ. Αυτό δίνει την εντύπωση ότι βάζουμε το κάρο μπροστά από το άλογο, δηλαδή ότι πάμε να κάνουμε μια τακτοποίηση, όταν ακόμα δεν έχει προχωρήσει το πρώτο στάδιο με την αναδιοργάνωση των ΔΟΥ.

Θεωρούμε περίεργο πώς ένας άνθρωπος ο οποίος θα απομακρυνθεί από την υπηρεσία του και έχει χρεωμένη μια υπόθεση, θα μπορεί να ανταποκρίνεται στα νέα καθήκοντα που αναλαμβάνει και στα παλιά που έχει αφήσει. Αυτό το θεωρούμε περίεργο και δύσκολο, γιατί πιστεύουμε ότι οι άνθρωποι οι οποίοι μένουν στην υπηρεσία από την οποία φεύγει κάποιος συνάδελφος, έχουν τη δυνατότητα και την ικανότητα να ανταποκριθούν σε αυτό τελικά που θα μείνει πίσω.

Θα ήθελα να κάνω και μια δεύτερη παρατήρηση για κάτι που δεν μας βρίσκει σύμφωνους. Στο άρθρο 8 γίνεται μια τακτοποίηση ενός λογαριασμού προικοδότησης των απόρων κορασίδων, που είναι μια ευπαθέστατη κατηγορία ανθρώπων και όπως φαίνεται από το άρθρο αυτό, πάμε τελικά να λύσουμε ένα πρόβλημα στις τράπεζες. Το μόνο που δεν παρουσιάζουν οι τράπεζες είναι να δυσκολεύονται να αναπροσαρμόζουν αυτά τα αποθεματικά που έχουν δημιουργηθεί με βάση τη ρήτρα δολαρίου, όπως ίσχυε.

Δεν θεωρώ ότι οι τράπεζες έχουν πρόβλημα και δυσκολεύονται οικονομικά. 'Οπως τελευταία έχει καταγγελθεί, ουσιαστικά οι τράπεζες αποτελούν χώρους νόμιμης τοκογλυφίας. 

Αυτές τις δύο παρατηρήσεις είχα να κάνω, κύριε Πρόεδρε, σε αυτά τα δύο άρθρα. Ευχαριστώ.

ΠΡΟΕΔΡΕΥΩΝ (Νικόλαος Κατσαρός): Ο κ. Κωστόπουλος έχει το λόγο.

ΔΗΜΗΤΡΙΟΣ Β. ΚΩΣΤΟΠΟΥΛΟΣ: (Ε' Αντιπρόεδρος της Βουλής): Κύριε Υφυπουργέ, κατά τη διάρκεια της συζήτησης στην επιτροπή, ρωτηθήκατε και εσείς και οι σύμβουλοι οι οποίοι ήταν εκεί, να μας ενημερώσετε για το ύψος του ποσού που αφορά τις άπορες κορασίδες. Το ένα θέμα είναι αυτό. Πόσο είναι επιτέλους; Θα έπρεπε να δοθεί ένα στοιχείο.

Δεύτερον, από τη ρύθμιση που γίνεται, χωρίς τη ρήτρα δολαρίου που λέει, πόση είναι η απώλεια που θα υποστούν οι δικαιούχοι αυτών των χρημάτων;

Θα ψηφίζαμε αυτήν την τροπολογία, το άρθρο 8 δηλαδή, εάν έμενε το κλασσικό σύστημα. Τώρα, δεν μπορούμε. Και μάλιστα, ίσως να ακούστηκε και οξύ, γιατί υποστηρίξαμε και υποστηρίζουμε ότι η Κυβέρνηση "κλέβει", εν πάση περιπτώσει, παίρνει χρήματα από ανθρώπους που τα δικαιούνται. Υποστήριξαν ορισμένοι συνάδελφοι -λίγοι- ότι είναι κωμικό να συζητάμε σήμερα για ένα καθεστώς το οποίο ίσχυε στη δεκαετία του '50 κλπ. Δεν είναι κωμικό, είναι τραγικό και θα αποδειχνόνταν αυτό, εάν είχαμε τη δυνατότητα να συζητήσουμε περί απόρων κορασίδων, ωστόσο, υπάρχει ένα καθεστώς και δεν μπορείτε να το αλλάζετε για να εξοικονομήσετε εσείς πέντες δεκάρες, για να βουλώσετε τις μαύρες τρύπες, τις οποίες άνοιξαν οι αετονύχηδες σε αυτήν τη χώρα.

Για αρκετά άρθρα της ενότητας αυτής έχουμε επιφυλάξεις και δεν τα ψηφίζουμε. Το μόνο άρθρο που ψηφίζουμε -νομίζω ότι είναι αυτονότητο, γιατί θα ήταν περίεργο να μην το ψηφίσουμε- είναι το άρθρο 7, που αλλάζει τον αριθμό που από λάθος μπήκε σε κάποιο νόμο.

ΠΡΟΕΔΡΕΥΩΝ (Νικόλαος Κατσαρός): Η κ. Λουλέ έχει το λόγο ως Κοινοβουλευτικός Εκπρόσωπος του Συνασπισμού της Αριστεράς και της Προόδου.

ΑΝΔΡΙΑΝΗ ΛΟΥΛΕ: Κύριε Πρόεδρε, εγώ δεν θα πω πολλά λόγια. Χθες ο εισηγητής του κόμματος κ. Αποστόλου μίλησε για όλα τα άρθρα και είπε ότι δεν τα ψηφίζουμε. Ψηφίζουμε μόνο το άρθρο 5, του οποίου η τροπολογία αποτελούσε έτσι και αλλιώς αίτημα της Ομοσπονδίας των Εργαζομένων. Ευχαριστώ.

ΠΡΟΕΔΡΕΥΩΝ (Νικόλαος Κατσαρός): Η κ. Αράπη-Καραγιάννη έχει το λόγο.

ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Κύριε Πρόεδρε, κύριε Υπουργέ, το ΔΗ.Κ.ΚΙ. ψηφίζει το άρθρο 5.

Στο άρθρο 6 παρ. 2 έχουμε ορισμένες επιφυλάξεις και δεν το ψηφίζουμε.

Στο άρθρο 8 για το λογαριασμό των απόρων κορασίδων, θέτουμε και εμείς το ερώτημα ποιο είναι το ποσόν, γιατί δεν το γνωρίζουμε και αν μετά την άνοδο του δολλαρίου, οι δικαιούχοι θα έχουν απώλειες ή όχι. Αυτό δεν διευκρινίζεται.

Σελίδα 1123 

 

Φυσικά, καταψηφίζουμε όλα τα υπόλοιπα άρθρα. Ευχαριστώ.

ΠΡΟΕΥΔΡΕΩΝ (Νικόλαος Κατσαρός): Δεν υπάρχει άλλος εγγεγραμμένος.

Ο κύριος Υπουργός έχει το λόγο.

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Ευχαριστώ, κύριε Πρόεδρε. Θα ήθελα να κάνω μόνο μερικές διευκρινίσεις.

Το άρθρο 5 αφορά μία διαδικασία που ήδη γίνεται και περιγράφει το πώς θα ελέγχονται και πώς θα γίνεται η διαχείριση ενός λογαριασμού που υπάρχει στο Υπουργείο Οικονομικών.

Το άρθρο 6 είναι τεχνικού χαρακτήρα και σκοπό έχει την αποτελεσματικότητα των ΔΟΥ.

Το άρθρο 7 είναι αυτονόητο, γίνεται μία διόρθωση.

Στο άρθρο 8 για το θέμα των απόρων κορασίδων, θέλω να πω ότι οι διατάξεις με ρήτρα δολαρίου ίσχυαν στη δεκαετία του 1950. Νομίζω ότι κανένα ευνομούμενο κράτος δεν μπορεί να ασκεί πλέον μία πολιτική κοινωνικής ενίσχυσης με ρήτρες κάποιου άλλου νομίσματος. Είναι παράλογο να υπάρχουν τέτοια πράγματα σε μία σύγχρονη οικονομία.Νομίζω ότι αυτό είναι αυτονόητο και έπρεπε να έχει γίνει πιο νωρίς. Τα βοηθήματα αυτά γίνονται με το νόμισμα και τους ανατοκισμούς που προβλέπονται στην κάθε χώρα. Οι ρήτρες δολλαρίου για την άσκηση κοινωνικής πολιτικής και προικισμού απόρων κορασίδων νομίζω ότι είναι υπερβολικά και δεν προσιδιάζουν πλέον σε μία οικονομία η οποία έχει σταθεροποιηθεί.

'Οσον αφορά το άρθρο 9, νομίζω ότι γίνεται μία αναδιάταξη της δομής του Γενικού Λογιστηρίου. Μετά την κατάργηση της ειδικής γραμματείας συγκροτείται μία γενική διεύθυνση.

Με βάση αυτά, νομίζω ότι όλα τα άρθρα κινούνται στο πλαίσιο του αυτονόητου και νομίζω ότι δεν πρέπει να υπάρχει κανένα πρόβλημα. Ευχαριστώ.

ΠΡΟΕΔΡΕΥΩΝ (Νικόλαος Κατσαρός): O Κοινοβουλευτικός Εκπρόσωπος της Νέας Δημοκρατίας κ. Αλογοσκούφης έχει το λόγο.

ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, έχω να κάνω κάποιες σύντομες παρατηρήσεις.

'Οσον αφορά το άρθρο 8, όταν το δημόσιο δίνει την εγγύηση με κάποια ρήτρα νομίσματος, το να καταργεί αυτήν την εγγύηση δεν παύει να είναι αθέτηση υπόσχεσης και απώλεια αξιοπιστίας. Αυτό δεν πρέπει να το ξεχνάμε. Κάποιοι άνθρωποι θα χάσουν χρήματα από αυτήν την ιστορία. Πόσα θα χάσουν δεν ξέρετε ή δεν μας λέτε, ενώ ξέρετε. Δεν παύει να είναι γεγονός ότι παίρνετε χρήματα από μία κατηγορία, η οποία τα χρειάζεται περισσότερο από ό,τι τα χρειάζεται το ελληνικό δημόσιο.

'Οσον αφορά το άρθρο 9 και τη Γενική Διεύθυνση Θησαυροφυλακίου και Προϋπολογισμού, προσπαθεί η Κυβέρνηση πάλι με αυτό το άρθρο να περάσει ένα θέμα, το οποίο είναι αρκετά σοβαρό. Νομίζω ότι ο τρόπος που προσπαθεί να το περάσει δεν είναι σοβαρός και αυτή ήταν μία από τις αιτίες παραίτησης του ειδικού γραμματέα κ. Δρίτσα.

Η Γενική Διεύθυνση Θησαυροφυλακίου και Προϋπολογισμού που συγκροτείται εδώ, διαχειρίζεται στην ουσία ολόκληρο το δημόσιο χρέος που πλησιάζει στο τέλος του χρόνου τα σαράντα τρισεκατομμύρια (40.000.000.000.000). Εδώ μιλάμε για τη διαχείριση τεραστίων ποσών και το πώς θα γίνει αυτή η διαχείριση το αναθέτουμε σε μία γενική διεύθυνση που υπάγεται απευθείας στον παριστάμενο Υφυπουργό Οικονομικών. Δηλαδή στην ουσία το αναθέτουμε στον εκάστοτε Υφυπουργό Οικονομικών.

Διάφορες χώρες, για να αντιμετωπίσουν καλύτερα και επαγγελματικά τη διαχείριση τέτοιου μεγάλου χρέους, έχουν φτιάξει ανεξάρτητες υπηρεσίες θησαυροφυλακίου, όπου εκεί και επαγγελματικά στελέχη εκτός του δημοσίου λογιστικού, προσλαμβάνονται και η διαχείριση γίνεται πιο διαφανώς.

'Εχουμε, λοιπόν, την εντύπωση ότι η Κυβέρνηση σε ένα νομοσχέδιο με το οποίο φτιάχνει αυτήν την περίφημη εταιρεία -δημόσια διαχείριση κινητών αξιών- που θα διαχειρίζεται ένα ασήμαντο σε σχέση με το δημόσιο χρέος, ποσό και κινητές αξίες, την ίδια στιγμή πάει και κάνει το αντίθετο, δηλαδή αντί να προχωρήσει στην κατεύθυνση της δημιουργίας μιας ανεξάρτητης υπηρεσίας, ενός ανεξάρτητου γραφείου διαχείρισης του δημόσιου χρέους, την εντάσσει μέσα στα πλαίσια του Υπουργείου.

Είναι και αυτό ένα δείγμα της αντιφατικότητας και αν θέλετε, του πρόχειρου τρόπου με τον οποίο η Κυβέρνηση αντιμετωπίζει τα σοβαρά θέματα. Στο νομοσχέδιο αυτό κρατικοποιεί το Θησαυροφυλάκιο, αποκρατικοποιεί τις κινητές αξίες, τις ασήμαντες αυτές, προκειμένου, όπως είπαμε και πριν, να πλαστογραφήσει τον προϋπολογισμό.

Αποφασίστε, λοιπόν, τι θέλετε, διότι για το άρθρο 9 και μέσα στο Υπουργείο Οικονομικών υπήρξαν διαφωνίες, που οδήγησαν στην αποπομπή του ειδικού γραμματέα. Δεν μπορείτε να το φέρνετε εδώ και να μας λέτε ότι είναι μία τεχνική ρύθμιση. Το αντικείμενο εδώ είναι η διαχείριση σαράντα τρισεκατομμυρίων (40.000.000.000.000) με ό,τι αυτό συνεπάγεται. Δεν μπορούμε να δεχτούμε ότι θα περάσει αυτό έτσι, με μπλόφα, αν θέλετε, του Υφυπουργού.

ΠΡΟΕΔΡΕΥΩΝ (Νικόλαος Κατσαρός): Ο κύριος Υπουργός έχει το λόγο.

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): 'Οσον αφορά τις παρατηρήσεις του κοινοβουλευτικού εκπροσώπου της Νέας Δημοκρατίας σχετικά με το άρθρο 8, είναι προφανές ότι δεν πρόκειται για την παροχή εγγύησης. Αυτό που ίσχυε μέχρι τώρα είναι η αναπροσαρμογή των καταθέσεων και των αποδόσεων των καταθέσεων.

'Οταν το νόμισμα έχει συναλλαγματικές διαφορές, αναλόγως προσαρμόζονται και τα εσωτερικά επιτόκια και κατά συνέπεια η διάταξη αυτή έχει περισσότερο ένα λογιστικό χαρακτήρα και όχι έναν ουσιαστικό χαρακτήρα, διότι οι μεταβολές της συναλλαγματικής ισοτιμίας του νομίσματος έχουν κατά μεγάλο βαθμό ενσωματωθεί στην αύξηση των επιτοκίων, σύμφωνα με τα οποία θα γίνεται ο ανατοκισμός. Περισσότερο αποτελεί μία τακτοποίηση, η οποία αρμόζει σε κάθε χώρα. 'Οπως είπα και στην αρχή, δεν μπορεί να γίνεται κοινωνική πολιτική με ρήτρα ξένου νομίσματος. Δεν έχω ακούσει καμία χώρα που να κάνει αυτό το πράγμα.

'Οσον αφορά το άρθρο 9, κατ' αρχήν θα πρέπει να σας πω ότι το θεσμικό πλαίσιο για τη διαχείριση του δημόσιου χρέους δεν μεταβάλλεται. Το Υπουργείο Οικονομικών έχει όλες τις λειτουργίες για τη διαχείριση του δημόσιου χρέου, σε συνεργασία -όποτε αυτό χρειάζεται και απαιτείται- με την Τράπεζα Ελλάδας, γι' αυτό ουδόλως μεταβάλλεται και ασκείται αποτελεσματικά από την αρμόδια προς τούτο διεύθυνση.

Η ειδική γραμματεία είναι ένας πολιτικός θεσμός, ο οποίος παρεμβάλλεται μεταξύ του Υπουργού, της πολιτικής ηγεσίας και των διευθύνσεων. Επειδή υπάρχει ήδη η Γενική Γραμματεία Οικονομικής Πολιτικής του Υπουργείου Οικονομικών, κρίναμε ότι θα είναι αποτελεσματικότερο να δοθεί μεγαλύτερη έμφαση για το συντονισμό των διοικητικών υπηρεσιών και των διευθύσεων, μέσω μιας γενικής διευθύνσεως και όχι μέσω μιας γενικής γραμματείας.

Δεν αλλάζει τίποτα κατά τα άλλα, για το πώς το Υπουργείο Οικονομικών εξακολουθεί να έχει την ευθύνη και την πρακτική της διαχείρισης του δημόσιου χρέους. Το τι έχει πετύχει το Υπουργείο Οικονομικών στη διαχείριση του δημόσιου χρέους νομίζω ότι αξίζει για άλλη μία φορά να σημειωθεί. Φαίνεται σαφέστατα η βελτίωση που έχει επέλθει, με τη βελτίωση όλων των δεικτών διαχείρισης του δημόσιου χρέους.'Εχει επιμηκυνθεί το δημόσιο χρέος, έχει μειωθεί δηλαδή η βραχυχρονιότητα που το χαρακτήριζε μέχρι τώρα. 'Εχουν μειωθεί αισθητά οι δαπάνες των τόκων, έχει αποκτήσει μία διάρθρωση και πάνω από όλα έχει εμπλουτισθεί με τέτοια επενδυτικά προϊόντα, τα οποία έχουν αυξήσει τη συνολική ζήτηση των τίτλων του ελληνικού δημοσίου από νέες κατηγορίες επενδυτών, με αποτέλεσμα να διευκολύνεται ο χρηματοοικονομικός και δημοσιονομικός χειρισμός αυτού του μεγάλου δημόσιου χρέους. Ευχαριστώ πολύ.

ΠΡΟΕΥΔΡΕΩΝ (Νικόλαος Κατσαρός): Ο κ. Αλογοσκούφης έχει το λόγο.

ΓΕΩΡΓΙΟΣ ΑΛΟΓΟΣΚΟΥΦΗΣ: Και πάλι μια παρατήρηση

Σελίδα 1124 

στην προσπάθεια ωραιοποίησης της κατάστασης από τον κύριο Υφυπουργό. Το πόσο εμπιστοσύνη υπάρχει στη διαχείριση του δημοσίου χρέους φαίνεται από το γεγονός ότι και στην τελευταία έκθεση υπήρχε πρόβλημα απορρόφησης και ότι γενικά αν κοιτάξουμε, το αποταμιευτικό κοινό έχει μειώσει πάρα πολύ τη ζήτηση για το δημόσιο χρέος απευθείας. 'Ενα μεγάλο μέρος του δημοσίου χρέους διοχετεύεται μέσω των τραπεζών. Είναι μια κατάσταση -δεν θέλω να κινδυνολογήσω- που δημιουργεί ορισμένους κινδύνους και για τη νομισματική πολιτική.

ΠΡΟΕΔΡΕΥΩΝ (Νικόλαος Κατσαρός): Ο κύριος Υφυπουργός έχει το λόγο.

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών):'Εχω την εντύπωση ότι πάρα πολλές φορές, όταν λήγουν τα επιχειρήματα, μετά αρχίζουν οι εικασίες. 

Είχα την ευκαιρία και πριν από λίγες ημέρες να πω ότι το πρόγραμμα δανεισμού του δημοσίου βαίνει απολύτως εντός των στόχων για το μήνα Σεπτέμβριο και όχι μόνο βαίνει εντός των στόχων, αλλά τους πραγματοποιεί καλύτερα απ' ό,τι είχαν αρχικά προβλεφθεί. Ο μήνας Σεπτέμβριος όπως είναι γνωστό σε όλους, και στην αγορά, είχε επιβαρυνθεί ιδιαιτέρως μετά τη συναλλαγματική ένταση -όχι κρίση, γιατί τελικώς δεν υπήρξε κρίση- του 1994 και είχε αναγκασθεί το ελληνικό δημόσιο να δανεισθεί πάρα πολύ μεγάλα ποσά, τα οποία φυσικά δεν ήταν ό,τι ορθολογικότερο υπήρχε, να συνεχίσει να το κάνει τη στιγμή που τους άλλους μήνες δεν υπήρχαν αντίστοιχες δαπάνες.

Μαζευόταν, λοιπόν, μια μεγάλη πίεση στη χρηματαγορά και αυτό ενδεχομένως θα μπορούσε δυνητικώς να οδηγήσει στην αύξηση των επιτοκίων. Αυτό που έκανε το Υπουργείο Οικονομικών ήταν να εξομαλύνει τις δανειακές ανάγκες. Και πώς εξομαλύνονται αυτές; Με το να έχει συσσωρεύσει προνοητικώς δανεισμό τους προηγούμενους μήνες, πράγμα το οποίο έκανε, με αποτέλεσμα τα χρηματικά διαθέσιμα του δημοσίου να φθάσουν σε ύψος άνω τους ενός τρισεκατομμυρίου, με το οποίο εν μέρει χρηματοδότησε τις δανειακές ανάγκες του Σεπτεμβρίου, έτσι ώστε να καταλήξουμε να είναι εξομαλυμένες σε αντιστοιχία και με τις δανειακές ανάγκες των υπολοίπων μηνών, όπως γίνεται σε όλα τα κράτη που θέλουν να έχουν μία σταθερότητα, μία ομαλότητα και μία αποτελεσματικότητα στη διαχείριση του δημόσιου χρέους. 

Γι' αυτόν ακριβώς το λόγο η τελευταία έκδοση πήγε καλύτερα από τον αρχικό στόχο. Ενώ ο αρχικός στόχος κυμαινόταν γύρω στα τετρακόσια δισεκατομμύρια, έφθασε περίπου στα τετρακόσια εξήντα δισεκατομμύρια και προχωρεί απολύτως με επιτυχία και τον υπόλοιπο μήνα. Σας ευχαριστώ.

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Κύριε Πρόεδρε, παρακαλώ το λόγο.

ΠΡΟΕΔΡΕΥΩΝ (Νικόλαος Κατσαρός): Ο κ. Κωστόπουλος έχει το λόγο.

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Κύριε Πρόεδρε, άλλα πράγματα ρωτάμε, για άλλα μας απαντάτε. Επιμένουμε. Είναι ζήτημα ηθικό πόση θα είναι η απώλεια απ' αυτούς τους ανθρώπους που δικαιούνται αυτό το ποσό με την κατάργηση της ρήτρας δολαρίου. Δεν παίρνουμε απάντηση. Επιμένουμε. Και μία δεκάρα να είναι η απώλεια, είναι ηθικό ζήτημα να μην αφαιρεθεί. Πρόκειται περί δικαιώματος και καταργείται μ' αυτόν τον τρόπο. Λέει ο κύριος Υφυπουργός: Σε μία ευνομούμενη χώρα, όταν τα νομίσματα είναι σταθερά, δεν μπορούμε να βάλουμε εγγύηση ένα ξένο νόμισμα.

Ομόλογα αγοράζει ένα μέρος του πληθυσμού και λέει "με ρήτρα δολαρίου" και μάλιστα ορισμένοι κυνηγοί ομολόγων πριν δύο-τρία χρόνια έπαθαν και νίλα. Γιατί εκεί βάζουμε εγγυητή ένα ξένο νόμισμα και εδώ το αφαιρούμε; Σας είπα: Θέλετε να καλύψετε τις μαύρες τρύπες; Κοιτάξτε να τις καλύψετε από αλλού, όχι απ' αυτές τις περιπτώσεις. Δείχνετε το πιο άγριο πρόσωπο, το αντικοινωνικό της Κυβέρνησης. Και αυτός ο κόσμος μπορεί να είναι λίγος ή πολύς -δεν ξέρουμε, δεν μας δώσατε τα στοιχεία- αλλά νομιμοποιείται να αγανακτεί μ' αυτήν τη συμπεριφορά σας.

ΠΡΟΕΔΡΕΥΩΝ (Νικόλαος Κατσαρός): Ο κ. Αλογοσκούφης έχει το λόγο.

ΓΕΩΡΓΙΟΣ ΑΛΟΓΟΣΚΟΥΦΗΣ: Θέλω να επανέλθω στο θέμα διαχείρισης του δημοσίου χρέους, διότι είναι πράγματι πολύ σοβαρό.

Κύριε Υφυπουργέ, έχουμε πολύ καλά, όπως ξέρετε, μια πολύ μεγάλη υπέρβαση στο ρυθμό αύξησης προσφοράς χρήματος τους τελευταίους μήνες η οποία ακριβώς έχει προκληθεί από τη στροφή του αποταμιευτικού κοινού προς τις τραπεζικές καταθέσεις. Η αποχώρηση βεβαίως αυτών των κεφαλαίων είναι από ομόλογα του δημοσίου. Δηλαδή έχετε στρέψει ένα πολύ μεγάλο μέρος του δημόσιου δανεισμού και πάλι στις τράπεζες με ό,τι αυτό συνεπάγεται για τη νομισματική πολιτική και για τη μακροχρόνια πορεία του πληθωρισμού και για τη μακροχρόνια πορεία της νομισματικής σταθερότητας και της σταθερότητας του τραπεζικού συστήματος. Μη μας κάνετε μαθήματα οικονομίας εδώ.

ΠΡΟΕΔΡΕΥΩΝ (Νικόλαος Κατσαρός): Δεν υπάρχει άλλος εγγεγραμμένος.

Κηρύσσεται περαιωμένη η συζήτηση επί της ενότητας των άρθρων 5 έως και 9.

Ερωτάται το Τμήμα: Γίνεται δεκτό το άρθρο 5, όπως τροποποιήθηκε από τον κύριο Υπουργό;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Κατά πλειοψηφία.

ΠΡΟΕΔΡΕΥΩΝ (Νικόλαος Κατσαρός): Συνεπώς το άρθρο 5 έγινε δεκτό κατά πλειοψηφία, όπως τροποποιήθηκε από τον κύριο Υπουργό.

Ερωτάται το Τμήμα: Γίνεται δεκτό το άρθρο 6;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΓΕΩΡΓΙΟΣ ΑΛΟΓΟΣΚΟΥΦΗΣ: Κατά πλειοψηφία.

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Κατά πλειοψηφία.

ΠΡΟΕΔΡΕΥΩΝ (Νικόλαος Κατσαρός): Συνεπώς το άρθρο 6 έγινε δεκτό κατά πλειοψηφία.

Ερωτάται το Τμήμα: Γίνεται δεκτό το άρθρο 7;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΓΕΩΡΓΙΟΣ ΑΛΟΓΟΣΚΟΥΦΗΣ: Κατά πλειοψηφία.

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Κατά πλειοψηφία.

ΑΝΔΡΙΑΝΗ ΛΟΥΛΕ: Κατά πλειοψηφία.

ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Κατά πλειοψηφία.

ΠΡΟΕΔΡΕΥΩΝ (Νικόλαος Κατσαρός): Συνεπώς το άρθρο 7 έγινε δεκτό κατά πλειοψηφία.

Ερωτάται το Τμήμα: Γίνεται δεκτό το άρθρο 8;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΓΕΩΡΓΙΟΣ ΑΛΟΓΟΣΚΟΥΦΗΣ: Κατά πλειοψηφία.

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Κατά πλειοψηφία.

ΠΡΟΕΔΡΕΥΩΝ (Νικόλαος Κατσαρός): Συνεπώς το άρθρο 8 έγινε δεκτό κατά πλειοψηφία.

Ερωτάται το Τμήμα: Γίνεται δεκτό το άρθρο 9, όπως τροποποιήθηκε από τον κύριο Υπουργό;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Κατά πλειοψηφία.

ΠΡΟΕΔΡΕΥΩΝ (Νικόλαος Κατσαρός): Συνεπώς το άρθρο 9 έγινε δεκτό κατά πλειοψηφία, όπως τροποιήθηκε από τον κύριο Υπουργό.

Προτού εισέλθουμε στη συζήτηση του ακροτελεύτιου άρθρου, πρέπει να πω ότι υπάρχουν κατατεθειμένες τρεις τροπολογίες Υπουργών. Θα ακολουθήσουμε, κύριε Υπουργέ, τη σειρά της κατάθεσης;

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Μάλιστα.

ΠΡΟΕΔΡΕΥΩΝ (Νικόλαος Κατσαρός): Πρώτη είναι η τροπολογία με γενικό αριθμό 868 και ειδικό αριθμό 315 των Υπουργών κυρίων Γιάννου Παπαντωνίου και Ευάγγελου Γιαννόπουλου. Το αντικείμενο είναι το συνάλλαγμα ως αντικείμενο αυτούσιας παρακαταθήκης κλπ.

Σελίδα 1125 

 

Επί της τροπολογίας αυτής θέλει κανείς κύριος συνάδελφος το λόγο; Κανείς.

Επομένως κηρύσσεται περαιωμένη η συζήτηση.

Ερωτάται το Τμήμα: Γίνεται δεκτή η τροπολογία με γενικό αριθμό 868 και ειδικό αριθμό 315; 

ΠΟΛΛΟΙ ΒΟΥΛΕΥΤΕΣ: Δεκτή, δεκτή.

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Κατά πλειοψηφία.

ΠΡΟΕΔΡΕΥΩΝ (Νικόλαος Κατσαρός): Συνεπώς η τροπολογία με γενικό αριθμό 868 και ειδικό αριθμό 315 έγινε δεκτή κατά πλειοψηφία και θα αποτελέσει ίδιο άρθρο κατά τη συναρμολόγηση των διατάξεων του νομοσχεδίου.

Δεύτερη είναι η τροπολογία με γενικό αριθμό 898 και ειδικό αριθμό 316, σχετική με την αύξηση των διδάκτρων μέχρι 4% για τα ιδιωτικά σχολεία, των Υπουργών κ. Γιάννου Παπαντωνίου και κας Βάσως Παπανδρέου.

Υπάρχει κανείς συνάδελφος που θέλει το λόγο;

ΘΕΟΔΩΡΟΣ ΣΚΡΕΚΑΣ: Κύριε Πρόεδρε, το λόγο.

ΠΡΟΕΔΡΕΥΩΝ (Νικόλαος Κατσαρός): Ο κ. Σκρέκας, εισηγητής της Νέας Δημοκρατίας, έχει το λόγο.

ΘΕΟΔΩΡΟΣ ΣΚΡΕΚΑΣ: Ευχαριστώ, κύριε Πρόεδρε.

Εδώ παρατηρείται το φαινόμενο να προσπαθεί η Κυβέρνηση, εξαθλιώνοντας τους νευραλγικούς τομείς του εθνικού μας βίου, να κρατήσει και να ελέγξει τον πληθωρισμό. Ο περιορισμός του 4% που επιβάλλει στις αυξήσεις των ιδιωτικών σχολείων, ουσιαστικά οδηγεί σε απορρύθμιση έναν νευραλγικό χώρο, ο οποίος προσφέρει σημαντικές υπηρεσίες στο εκπαιδευτικό μας σύστημα. 'Ενα σύστημα το οποίο ουσιαστικά έχει ισοπεδωθεί και είναι αυτό που τελικά κρατάει ακόμα κάποια ισορροπία, θα μπορούσε να πει κανείς. Προσπαθεί, λοιπόν, μέσα από περιορισμούς τέτοιους, να κάνει προβληματικό και ένα σύστημα που προσφέρει καλές υπηρεσίες στην ελληνική κοινωνία, στον τομέα της εκπαίδευσης. Παράλληλα μέσα από αυτό επιχειρεί να συγκρατήσει τον πληθωρισμό. 'Εχουμε ελεύθερη οικονομία ή έχουμε ελεγχόμενη οικονομία;

Βεβαίως πρέπει να υπάρχει παρακολούθηση αυτών των μεγεθών και βεβαίως να μην είναι αχαλίνωτη η διαδικασία αυξήσεως των τιμών των διδάκτρων. 'Ομως, τέτοιοι περιορισμοί σ' αυτό το μέγεθος, όταν έχουν προηγηθεί μία σειρά άλλα μέτρα, τα οποία ουσιαστικά δημιούργησαν πρόβλημα με τη σκληρή φορολόγηση της ακίνητης περιουσίας και των εισοδημάτων αυτών των επιχειρηματιών, νομίζω ότι το 4% είναι ένα ποσοστό που δημιουργεί προβλήματα σ' έναν ευαίσθητο και νευραλγικό τομέα της οικονομικής μας ζωής.

ΠΡΟΕΔΡΕΥΩΝ (Νικόλαος Κατσαρός): Ο κ. Μαγκριώτης έχει το λόγο.

ΙΩΑΝΝΗΣ ΜΑΓΚΡΙΩΤΗΣ: Μας έχει συνηθίσει σε εκπλήξεις η Νέα Δημοκρατία. Σε ανάλογη συζήτηση προχθές για την αναμόρφωση του εκπαιδευτικού μας συστήματος, υπεραμύνθηκε της δημόσιας εκπαίδευσης, κατέκρινε την ιδιωτική εκπαίδευση και την παραπαιδεία και ομίλησε για υψηλότατες δαπάνες πολλών δισεκατομμυρίων, που βεβαίως οδηγούν στην αφαίμαξη του λαϊκού εισοδήματος. Σήμερα, λίγες μέρες μετά, ξεχνώντας αυτήν την επιχειρηματολογία της, διατείνεται πως ουσιαστικά καταστρέφεται η ιδιωτική εκπαίδευση σε όλες τις εκφάνσεις της.

Θα πρέπει να συμφωνήσουμε ότι η παιδεία και γενικότερα η εκπαίδευση και κατάρτιση είναι κοινωνικό αγαθό και είναι ευθύνη της πολιτείας. Κατ' αρχήν η ευθύνη της πολιτείας αναπτύσσεται και αποτυπώνεται στην υποστήριξη της δημόσιας εκπαίδευσης σε όλες τις βαθμίδες της. Κατά δεύτερο λόγο αποτυπώνεται στον έλεγχο της ιδιωτικής εκπαίδευσης και τις διάφορες μορφές και κλάδους της. Αφορά τη σωστή λειτουργία αυτών των φορέων, το επίπεδο των παρεχόμενων γνώσεων, αλλά και το ύψος του τιμήματος που καταβάλει η οικογένεια του μαθητού.

Πρέπει, λοιπόν, να πούμε ότι η κερδοφορία της πλειοψηφίας αυτών των ιδρυμάτων είναι υψηλότατη. Νομίζω ότι υπάρχει ομοφωνία πάνω σ' αυτό μέσα στην Εθνική Αντιπροσωπεία. Αυτό πολύ περισσότερο το γνωρίζουν οι γονείς των μαθητών και οι λαϊκές τάξεις, που κατά κύριο λόγο -τα μεσαία στρώματα- στέλνουν τα παιδιά τους στην ιδιωτική εκπαίδευση, είτε για να τα προετοιμάσουν για τα πανεπιστήμια είτε για να τα υποστηρίξουν στο λύκειο είτε για να πάρουν τις γνώσεις που χρειάζονται για την επαγγελματική τους σταδιοδρομία.

Νομίζω ότι αυτή η υψηλή κερδοφορία δεν επηρεάζεται, εάν καθορίσουμε το ύψος της αύξησης στα όρια του πληθωρισμού συν κάποιο κέρδος. Με αυτήν την έννοια νομίζω ότι θα πρέπει να γίνει ομόφωνα δεκτή αυτή η τροπολογία που καταθέτουν το Υπουργείο Οικονομικών και το Υπουργείο Ανάπτυξης, όχι γιατί κινείται στα όρια της εισοδηματικής πολιτικής της Κυβέρνησης για το σύνολο των εργαζομένων, όπου δεν πρέπει να υπάρξουν εξαιρέσεις, αλλά γιατί ακριβώς η πολιτεία αναλαμβάνει τις ευθύνες της απέναντι στην παιδεία, στη νέα γενιά και απέναντι στις λαϊκές τάξεις. Ουσιαστικά καταδεικνύει αυτό που λέμε, ότι η παιδεία και η εκπαίδευση είναι κοινωνικό αγαθό.

ΠΡΟΕΔΡΕΥΩΝ (Νικόλαος Κατσαρός): Ο κ. Αλογοσκούφης έχει το λόγο.

ΓΕΩΡΓΙΟΣ ΑΛΟΓΟΣΚΟΥΦΗΣ: Η έλλειψη πολιτικών επιχειρημάτων και η προσπάθεια αντιστροφής που επιχείρησε ο εισηγητής της Πλειοψηφίας είναι εντυπωσιακή. Μας είπε ούτε λίγο ούτε πολύ ότι οι λαϊκές τάξεις και τα μεσαία στρώματα είναι αυτά που κατά κύριο λόγο καταφεύγουν στην ιδιωτική παιδεία. Δηλαδή, τότε τι την έχουμε τη δημόσια παιδεία; Για τους πλουσίους; Εάν οι λαϊκές τάξεις και τα μεσαία στρώματα πηγαίνουν στην ιδιωτική παιδεία, στη δημόσια παιδεία, που είναι και δωρεάν, ποιος πάει; Ομολόγησε στην ουσία ο εισηγητής της Πλειοψηφίας, ότι η δημόσια παιδεία έχει το χάλι της. Επειδή, λοιπόν, έχει το χάλι της πρέπει να καταστρέψουμε μέσω των ελέγχων τιμών και ο,τιδήποτε καλό έχει μείνει; Η ιδιωτική εκπαίδευση είναι μία διέξοδος για όλα εκείνα τα παιδιά που η οικονομική κατάσταση των γονιών τους, τους επιτρέπει να πάνε εκεί. Είναι μια διέξοδος, που ανυψώνει το μορφωτικό επίπεδο της χώρας. 

'Ερχεται η Κυβέρνηση τον τελευταίο καιρό και αφενός επιβάλλει στα σχολεία φόρους μεγάλης ακίνητης περιουσίας και τέλη διαφόρων ειδών, επιβάλλει ακόμα την εισοδηματική πολιτική μέσω της σύμβασης των εκπαιδευτικών και όλα αυτά τα στοιχεία οδηγούν σε αυξήσεις του κόστους. Υπάρχουν στοιχεία -και είναι τεκμηριωμένα αυτά που λέω- ότι είναι διπλάσιο το ποσοστό από το 4% που προσπαθεί να επιβάλλει σήμερα η Κυβέρνηση στα δίδακτρα. Λίγο πριν από την έναρξη του σχολικού έτους επιβάλει τον έλεγχο στα δίδακτρα.

Εμείς δεν είμαστε υπέρ της ανεξέλεγκτης παιδείας, γιατί το Υπουργείο Παιδείας ελέγχει τα ιδιωτικά εκπαιδευτήρια ως προς την ποιοτική σύνθεση του προϊόντος που παρέχουν, με διαφόρους τρόπους, όπως, αν τα προγράμματα σπουδών είναι επαρκή, αν οι διδάσκοντες είναι το ίδιο επαρκείς, αν οι εγκαταστάσεις είναι σωστές για λόγους υγιεινής κλπ. Ο έλεγχος του κράτους πράγματι είναι απαραίτητος, γιατί είναι ένα κοινωνικό αγαθό η παιδεία.

'Ομως, οι έλεγχοι των τιμών ξέρουμε ότι μπορεί βραχυπρόθεσμα να βοηθήσουν τον πληθωρισμό και αυτός είναι ο μόνος στόχος της τροπολογίας, αλλά ξέρουμε ότι είναι η τέταρτη χρονιά που η Κυβέρνηση φέρνει ρύθμιση των διδάκτρων. Γιατί δεν το μονιμοποιεί αυτό το καθεστώς; 'Εχει μετατάξει τα δίδακτρα των σχολείων στους ελέγχους τιμών, με κίνδυνο να καταστραφούν αυτές οι κυψέλες, οι δυναμικές, μέσα στην ελληνική κοινωνία. Είναι γεγονός πως δεν θα γίνουν επενδύσεις, ούτε βελτίωση του προγράμματος θα γίνει στα ιδιωτικά σχολεία, αν η αύξηση είναι της τάξης του 4%.

Εγώ θα έλεγα να αποσυρθεί η τροπολογία και να έρθει σε επαφή το Υπουργείο με τους ενδιαφερομένους φορείς, να δούμε τα στοιχεία του κόστους, γιατί δεν μας δίνεται κανένα τέτοιο στοιχείο στην εισηγητική έκθεση και να επανεξετάσουμε την κατάσταση. Το 4% είναι πολύ μικρό και η μόνη δικαιολογία είναι να κάνουμε κάτι λογιστικό και ψεύτικο για τον πληθωρισμό.

ΠΡΟΕΔΡΕΥΩΝ (Νικόλαος Κατσαρός): Ο κ. Χριστοδουλάκης έχει το λόγο.

Σελίδα 1126 

 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Πρέπει να πω ότι η ιδιωτική εκπαίδευση είναι ένας από τους κλασικούς τομείς όπου χρειάζεται μια παρέμβαση του κράτους για τον καθορισμό των τιμών. Οι παραβάσεις δεν απαιτούνται εκεί που ο ανταγωνισμός είναι ελεύθερος. 'Ομως, η εκπαίδευση είναι ένα αγαθό που δεν μπορεί να το επιλέγει κανείς κάθε χρόνο, γιατί όταν αποφασίζουμε να φοιτήσουμε κάπου, δημιουργείται μία εξάρτηση και η ανάγκη μιας συνέχειας. 'Ετσι όσες οικογένειες στέλνουν τα παιδιά τους σε ιδιωτικά σχολεία, έχουν ήδη προδεσμευθεί σε μεγάλο βαθμό να τα ξαναστείλουν εκεί λόγω της συνέχειας που πρέπει να έχει η εκπαίδευσή τους.

Αν μείνει, λοιπόν, ανέλεγκτος αυτός ο μηχανισμός αναπροσαρμογής των διδάκτρων, είναι πολύ εύκολο να αντληθούν δίδακτρα πολύ περισσότερα από αυτά που θα προσιδίαζαν το πραγματικό κόστος παροχής των υπηρεσιών αυτών. Γι' αυτό πρέπει να παρεμβαίνει η Κυβέρνηση υπέρ των οικογενειών που στέλνουν τα παιδιά τους σε ιδιωτικά εκπαιδευτήρια. Πρέπει να προστατέψει το εισόδημά τους από ενδεχόμενες ολιγοπωλιακές κινήσεις που μπορούν να κάνουν τα ιδιωτικά εκπαιδευτήρια, είτε όλα μαζί είτε μεμονωμένα, ανάλογα με τις ομάδες που μπορούν να σχηματιστούν. Μπροστά σε αυτόν τον κίνδυνο το κράτος λέει ότι ο προβλεπόμενος πληθωρισμός είναι 4% για το επόμενο έτος, αν οι αυξήσεις είναι της τάξης του 4% παρέχεται η δυνατότητα να διατηρηθούν τα δίδακτρα σε πραγματικό κόστος, σε πραγματικό επίπεδο. Δεν υπάρχει καμία δυσκολία, λοιπόν, που θα επέλθει στα ιδιωτικά εκπαιδευτήρια. Τα αφήνει με τα πραγματικά έσοδα που θα έχουν, ώστε να συνεχίσουν να παρέχουν τις υπηρεσίες τους.

Επιτρέψτε μου ένα τελευταίο σχόλιο. Μεταξύ των στοιχείων που ανέφερε ο εκπρόσωπος της Νέας Δημοκρατίας, είναι ότι η Κυβέρνηση επιβάλλει την εισοδηματική πολιτική, με συνέπεια να ανεβαίνει το κόστος. Παραξενεύομαι. Συνήθως δεν καταγγέλλεται η Κυβέρνηση για τη σφικτή, τη λιτή εισοδηματική πολιτική, η οποία οδηγεί τους εργαζόμενους σε λιτότητα και όλα αυτά τα πράγματα; Τώρα ξαφνικά ανακαλύψαμε ότι η εισοδηματική πολιτική είναι τόσο μεγάλη και ευχερής, που οδηγεί το κόστος σε πολύ υψηλά επίπεδα. Είπαμε θα κάνουμε κριτική στο ένα ή θα κάνουμε κριτική στο άλλο, δεν μπορούμε και με τα δύο. Εμείς πιστεύουμε ότι η εισοδηματική πολιτική που κάνει η Κυβέρνηση είναι συγκρατημένη, ανταποκρίνεται στο αίτημα της διατήρησης και αύξησης των πραγματικών αμοιβών στα όρια της παραγωγικότητας. Κατά συνέπεια είναι συμβατή η εισοδηματική πολιτική με το στόχο της διατήρησης των πραγματικών διδάκτρων.

Η Κυβέρνηση, όπως βλέπετε, ασκεί μία πολιτική, η οποία στο σύνολό της είναι καλά θεμελιωμένη και συμβατή. Αυτό νομίζω ότι αναγνωρίζεται από όλους σας.

Ευχαριστώ.

ΠΡΟΕΔΡΕΥΩΝ (Νικόλαος Κατσαρός): Ο κ. Κωστόπουλος έχει το λόγο.

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Ευχαριστώ, κύριε Πρόεδρε.

Δύο λόγια έχω να πω. Υπό ορισμένες προϋποθέσεις θα μπορούσε κανείς να κρίνει ως θετική αυτήν τη διάταξη που ελέγχει τις αυξήσεις σε έναν ευαίσθητο και κρίσιμο τομέα. Και όταν λέω υπό ορισμένες προϋποθέσεις, να μην φαντάζει αυτή η διάταξη, δηλαδή, σαν όαση μέσα σε μία Σαχάρα.

Πέρα από αυτό, από την αποσπασματικότητα και από το τρικ, ας το πούμε έτσι, που εμπεριέχει αυτή η τροπολογία, ορισμένους φροντιστές που έχουν κάποια σχολεία ιδιωτικά, θα τους πιάσει. 

Προφανώς το Υπουργείο Οικονομικών, που τόσο ασχολείται με τα οικονομικά, με τους φοροφυγάδες κλπ, δεν γνωρίζει πώς λειτουργεί το σύστημα. Ορισμένους θα τους πιάσει, ενώ τους πολλούς δεν μπορεί, γιατί κάνουν ανατιμολόγηση των διδάκτρων με κάποια κόλπα να μου επιτραπεί να πω. 'Οποιος έχει παιδιά ζει το μαρτύριο αυτών των κόλπων. Από την άποψη αυτή θα έλεγε κανείς, ότι είναι δώρον άδωρον. Θέλει να σκύψει κανείς συνολικά στο πρόβλημα πέρα από την αφετηρία από την οποία ξεκινάει. 'Η θα χτυπήσεις αυτόν το χώρο και θα στηρίξεις τη δημόσια παιδεία ή δεν μπορείς να παίζεις με αυτά τα ζητήματα. Αλλά εν πάση περιπτώσει, εφόσον υπάρχει αυτό το σύστημα και λειτουργεί, πρέπει να το ελέγξεις, να το δαμάσεις συνολικά. Δεν μπορείς να χτυπάς μερικούς και τους περισσότερους να τους αφήνεις.

'Ετσι το βλέπουμε, κύριε Υφυπουργέ. Δεν έχουμε ενδοιασμό να ψηφίσουμε την τροπολογία, αλλά σας λέω ότι είναι μία αποσπασματική ενέργεια.

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Ψηφίστε την και αποσπασματικά. Δεν πειράζει.

ΠΡΟΕΔΡΕΥΩΝ (Νικόλαος Κατσαρός): Ο κ. Ακριτίδης έχει το λόγο.

ΝΙΚΟΛΑΟΣ ΑΚΡΙΤΙΔΗΣ: Κύριε Πρόεδρε από όσα άκουσα, μένω με την εντύπωση ότι η συζήτηση γύρω από την τροπολογία αυτή έχει βγει από τα όρια της σκοπιμότητας της. Δεν υπάρχει καμία αμφιβολία ότι οι αγορανομικές παρεμβάσεις στις τιμές προκαλούν και στρεβλώσεις στην ομαλή λειτουργία της αγοράς και πολλές φορές δημιουργούν και αδικίες. Ειδικότερα σε αυτή την περίπτωση, πραγματικά υπάρχουν αδικίες. Υπάρχουν σχολεία τα οποία διαμόρφωσαν ιστορικά, μέσα από τις αγορανομικές παρεμβάσεις χαμηλά δίδακτρα και τώρα βρίσκονται σε δύσκολη θέση να ανταποκριθούν. Υπάρχουν άλλα τα οποία είτε εξαιρούνται είτε είχαν διαμορφώσει αρχικά σχετικά υψηλές τιμές και σήμερα οι επιπτώσεις σε αυτά, η πίεση δηλαδή στα έσοδά τους, δεν είναι τόσο ισχυρή.

Επίσης, θέλω να σημειώσω ότι δεν είναι οι κοινωνικοί λόγοι που οδηγούν σε τούτη εδώ την τροπολογία. Αν επρόκειτο να μιλήσουμε για κοινωνικούς λόγους προστασίας, φερ' ειπείν, των χρηστών των οικογενειών που προσφεύγουν σ' αυτά τα σχολιά ή για το εκπαιδευτικό σύστημα και την οργάνωσή του, ποια δημόσια εκπαίδευση και πώς έπρεπε να έχουμε, θα κάναμε μια γενικότερη συζήτηση.

Η γνώμη μου είναι -και νομίζω ότι αυτή είναι η αλήθεια, εξάλλου υπάρχει και στην εισηγητική έκθεση- ότι λόγοι σοβαροί συγκράτησης του πληθωρισμού είναι εκείνοι οι οποίοι επέβαλαν και εφέτος, όπως και στα προηγούμενα χρόνια, αυτήν τη ρύθμιση. Και αυτό γίνεται γιατί όλοι ξέρουμε ότι το σκέλος μόρφωση και ψυχαγωγία έχει μεγάλους συντελεστές επιβάρυνσης πάνω στον τιμάριθμο. 'Αρα, κατά τη δική μου εκτίμηση η συζήτηση είναι μία και αφορά το ερώτημα: Πρέπει να ληφθεί ένα τέτοιο μέτρο, ώστε να συγκρατήσουμε τον τιμάριθμο; Η απάντησή μου είναι ότι ναι, πρέπει να ληφθεί ένα τέτοιο μέτρο, όπως ανάλογο μέτρο λαμβάνεται και στα εισοδήματα γενικά των εργαζομένων και σε άλλες περιπτώσεις, οι οποίες επηρεάζουν ισχυρά τον τιμάριθμο. Ο στόχος είναι υψηλός, είναι, θα λέγαμε, στόχος εθνικού χαρακτήρα και πρέπει όλοι να αναλάβουμε τα βάρη, αλλά δεν πρέπει να αδικήσουμε και ορισμένους. Δεν το λέω για να αμφισβητήσω την τροπολογία. Η τροπολογία πρέπει να περάσει.

Ειπώθηκε ότι η ιδιωτική εκπαίδευση έχει ειδική επιβάρυνση από την εισοδηματική πολιτική. Υπάρχει αυτό, κύριε Υφυπουργέ. Οι ιδιωτικοί εκπαιδευτικοί εξομοιώνονται με τους δημόσιους εκπαιδευτικούς, έχουμε αύξηση στα εισοδήματα -εσείς το αποφασίσατε- των δημόσιων εκπαιδευτικών, επομένως, έχουμε και αύξηση στους μισθούς των ιδιωτικών εκπαιδευτικών. Πιθανώς λοιπόν, ορισμένα σχολιά να βρεθούν σε δύσκολη θέση. Αλλά εδώ για την περιπτωση αυτή, γι' αυτό το γεγονός πρέπει να δείξουμε την κατανόησή μας ότι γνωρίζουμε πως ορισμένα στοιχεία θα βρεθούν σε δύσκολη θέση. Και ας αποτελέσει η διαπίστωση αυτή μια ηθική και πολιτική δέσμευση.

'Ομως, επαναλαμβάνω -και τελειώνω, κύριε Πρόεδρε- ότι η σκοπιμότητα για την υιοθέτηση αυτής της τροπολογίας βρίσκεται πάνω από τους υπόλοιπους λόγους και νομίζω ότι πρέπει να ψηφιστεί.

ΠΡΟΕΔΡΕΥΩΝ (Νικόλαος Κατσαρός): Η κ. Λουλέ έχει το λόγο για να πρωτολογήσει.

ΑΝΔΡΙΑΝΗ ΛΟΥΛΕ: 'Εχω την εντύπωση πως οι συνάδελφοι της Νέας Δημοκρατίας -δεν ξέρω αν στέλνουν τα παιδιά τους σε ιδιωτικά σχολεία- δεν ξέρουν πώς λειτουργούν και πώς βγάζουν, στη ζούλα θα έλεγα, χρήματα πέρα από τα δίδακτρα. 

Σελίδα 1127 

Ας πούμε, το λεωφορείο που παίρνει το παιδί σου δυο τετράγωνα κάτω από το σχολείο, σου παίρνει εκατό χιλιάδες (100.000) δραχμές το χρόνο. 'Ενα φαγητό, το οποίο δεν δίνεται ούτε στα χειρότερα μαγειρεία, χρεώνεται επίσης εκατό χιλιάδες (100.000) δραχμές το χρόνο. Δεν είναι, λοιπόν, μόνο τα δίδακτρά τους. Εγώ πιστεύω ότι παίρνουν και πολλά άλλα χρήματα. Ενδεχομένως, για ορισμένα σχολεία αυτό μπορούμε να το δούμε. Και πολλά είναι, όταν στη δημόσια εκπαιδευση δεν κάνουμε τίποτα. Βεβαίως ψηφίζουμε το άρθρο.

ΠΡΟΕΔΡΕΥΩΝ (Νικόλαος Κατσαρός): Ο Κοινοβουλευτικός Εκπρόσωπος της Νέας Δημοκρατίας κ. Αλογοσκούφης έχει το λόγο.

ΓΕΩΡΓΙΟΣ ΑΛΟΓΟΣΚΟΥΦΗΣ: Κατ' αρχάς, όποιος δεν είναι ευχαριστημένος με το σχολείο που στέλνει το παιδί του, το στέλνει κάπου αλλού και υπάρχει πάντα και η λύση της δημόσιας εκπαίδευσης. Αλλά εδώ με την τροπολογία αυτή ρυθμίζονται και οι πάσης φύσεως επιβαρύνσεις, δηλαδή και τα μεταφορικά και όλα, το 4%.

Το θέμα είναι το εξής. Είναι η αντιφατικότητα της οικονομικής πολιτικής της Κυβέρνησης. Από τη μια έρχεται και επιβαρύνει το κόστος των ιδιωτικών σχολείων με ποσοστά πολύ μεγαλύτερα από το 4%, με φόρους, με τέλη, με διάφορες άλλες επιβαρύνσεις και από την άλλη έρχεται και επιβάλλει μια αύξηση, η οποία δεν είναι συμβατή. Παρ' όλες τις θεωρητικολογίες του ο κύριος Υφυπουργός δεν μας έδωσε κανένα στοιχείο για την εξέλιξη του κόστους των ιδιωτικών σχολείων, ούτε το τι επίπτωση είχε ο φόρος της μεγάλης ακίνητης περιουσίας ούτε το τι επίπτωση είχε η αύξηση των μισθών των εκπαιδευτικών -γιατί έχουν επιπτώσεις οι ωριμάνσεις και όλα τα υπόλοιπα- ούτε το τι επίπτωση έχει η πιθανή βελτίωση της ποιότητας των παρεχομένων υπηρεσιών. Αν θέλουμε να βάζουμε αύξηση 4%, τη στιγμή που ο πληθωρισμός βρίσκεται σήμερα στο 5,5% και έχει τάση προς το 6%, τη στιγμή που η εισοδηματική πολιτική δεν είναι γνωστή, πώς θα εξελιχθεί το κόστος των ιδιωτικών σχολείων του χρόνου; Τη στιγμή που η Κυβέρνηση έρχεται και επιβάλλει φόρους στην ιδιωτική εκπαίδευση και θέλει να καταστρέψει την ιδιωτική εκπαίδευση, η Κυβέρνηση ας το κάνει μόνη της, εμείς δεν θα συμπράξουμε.

Και εμείς θέλουμε τα παιδιά μας σε ιδιωτικά σχολεία. 'Ολοι έχουμε κάθε κίνητρο ως γονείς. Και εμείς τα στέλνουμε από πεποίθηση και όχι μόνο επειδή η δημόσια εκπαίδευση είναι κακή, διότι θεωρούμε ότι στην εκπαίδευση μπορεί κάλλιστα να λειτουργήσει ο ιδιωτικός τομέας και πληρώνουμε γι' αυτό.

Δεν έχουμε, λοιπόν, κανένα ιδιοτελή λόγο να μη θέλουμε τη συγκράτηση των διδάκτρων. Τη θέλουμε. Δε γίνεται έτσι η συγκράτηση του κόστους. Η συγκράτηση του κόστους δεν γίνεται με ελέγχους τιμών. Το δοκίμασε το Κυβερνών Κόμμα στη δεκαετία του '80 και κατέστρεψε ολόκληρη την ελληνική οικονομία. Σήμερα, πάει να καταστρέψει και την ιδιωτική παιδεία.

ΠΡΟΕΔΡΕΥΩΝ (Νικόλαος Κατσαρός): Ο κ. Μαγκριώτης έχει το λόγο.

ΙΩΑΝΝΗΣ ΜΑΓΚΡΙΩΤΗΣ: Βεβαίως, το να αναγνωρίζει κανείς τις αδυναμίες της δημόσιας εκπαίδευσης, για τις οποίες ευθύνη έχουν όλα τα κόμματα και άλλοι πέραν αυτών, δεν σημαίνει και ομολογία κατάρευσης της δημόσιας εκπαίδευσης και του εκπαιδευτικού συστήματος, κύριε Αλογοσκούφη.

'Αλλωστε και τα αποτελέσματα τα πρόσφατα των εισαγωγικών εξετάσεων στα Α.Ε.Ι. και Τ.Ε.Ι. απέδειξαν το επίπεδο που έχει η δημόσια εκπαίδευση, παρ' όλες τις αδυναμίες της.

'Οσον αφορά τώρα την αποστροφή του κ. Αλογοσκούφη, γιατί στέλνουν οι μεσαίες τάξεις κατά κύριο λόγο και τα λαϊκά στρώματα στα φροντιστήρια και στην ιδιωτική εκπαίδευση τα παιδιά τους, βεβαίως δεν τα στέλνουν στα πανάκριβα ιδιωτικά κύριε Αλογοσκούφη, οι λαϊκές τάξεις τα παιδιά τους...

ΑΝΔΡΙΑΝΗ ΛΟΥΛΕ: Αυτό είναι το φθηνότερο.

ΙΩΑΝΝΗΣ ΜΑΓΚΡΙΩΤΗΣ: Κάποιες άλλες τάξεις και κοινωνικά στρώματα στέλνουν τα παιδιά τους σε ορισμένα ιδιωτικά σχολεία.

Εδώ αναφερόμαστε στα φροντιστήρια, αναφερόμαστε σε ορισμένες επαγγελματικές σχολές και αφού τα μεσαία στρώματα και οι λαϊκές τάξεις είναι η συντριπτική πλειοψηψία του ελληνικού πληθυσμού, κατ'αναλογίαν εκεί αναφερόμαστε περισσότερο. Θα μπορούσα να μιλήσω βεβαίως για κάποιο τρικ δικό σας, αλλά δεν θα το πράξω.

Θέλω να πω, όμως, ότι βεβαίως είναι κοινωνικό αγαθό η παιδεία και έχει κύρια ευθύνη η πολιτεία και για την υποστήριξη και την αναβάθμιση της δημόσιας εκπαίδευσης, αλλά και για την υποστήριξη και την αναβάθμιση και τον έλεγχο της ιδιωτικής εκπαίδευσης, η οποία ασκεί ένα συμπληρωματικό ρόλο προς τη δημόσια εκπαίδευση, που είναι και αναγκαίο και επιθυμητό πολλές φορές. 

Θα έλεγα μάλιστα ότι υπάρχουν πολλά ιδιωτικά σχολεία και υπάρχουν και πολλές ιδιωτικές επαγγελματικές σχολές, οι οποίες είναι αξιολογότατες. Συνήθως, δεν είναι αυτές που έχουν και τα υψηλά δίδακτρα.

Επίσης, θα προσέθετα ότι υπάρχουν και επιχειρήσεις στο χώρο αυτό που πιθανόν να υποφέρουν οικονομικά και να μην έχουν υψηλή κερδοφορία. Κατά τεκμήριο, όμως, η κερδοφορία τους είναι υψηλή. Ιδιαίτερα αναφέρομαι στα φροντιστήρια, τα οποία είναι γνωστό ότι έχουν υψηλή κερδοφορία. 

Τέλος, θα ήθελα να πω ότι το Κομμουνιστικό Κόμμα Ελλάδας μπορεί να ψηφίσει αυτή την τροπολογία. 'Αλλωστε, θα ήταν μάταιο να ζητήσουμε να υποστηρίξει γενικότερα την κυβερνητική πολιτική, μόνο επιμέρους τροποποιήσεις και βελτιώσεις πιστεύουν ότι μπορούν να πετύχουν παλεύοντας. Εδώ, λοιπόν, αφού κρίνουν ότι είναι θετική αυτή η τροπολογία, μπορούν να την υποστηρίξουν.

ΠΡΟΕΔΡΕΥΩΝ (Νικόλαος Κατσαρός): Ο κ. Σκρέκας έχει το λόγο.

ΘΕΟΔΩΡΟΣ ΣΚΡΕΚΑΣ: Κατ' αρχήν, θα ήθελα να κάνω γνωστό στη συνάδελφο, ότι εγώ έχω δύο παιδιά που τελείωσαν δημόσιο σχολείο και πάνε σε δημόσιο πανεπιστήμιο. Αν τοποθετούμεθα πάνω στην τροπολογία, το κάνουμε γιατί εδώ θέλουμε να καταδείξουμε την αντιφατικότητα της οικονομικής πολιτικής της Κυβέρνησης, η οποία και σ' αυτήν την τροπολογία έντονα παρουσιάζεται. 

Γιατί εδώ παρατηρείται το εξής φαινόμενο, από τη μια το κράτος μπορεί να φορολογεί με όποιο ποσοστό θέλει τον ελληνικό λαό, αλλά απ' αυτούς, όμως, από τους οποίους έρχεται να πάρει τα χρήματα, τους απαγορεύει να κάνουν τις ανάλογες προσαρμογές στις τιμές των υπηρεσιών που προσφέρουν.

Ως προς το 4% επιχειρηματολόγησε ο κύριος Υφυπουργός ότι είναι το ποσοστό του πληθωρισμού που θα κινηθεί η εθνική οικονομία τον επόμενο χρόνο. Από ό,τι όμως προκύπτει, αυτό είναι μία υπόθεση, γιατί η πραγματικότητα είναι άλλη. Φέτος είμαστε πολύ μακριά από το στόχο και με βάση τα στοιχεία, τα οποία προκύπτουν από τους διεθνείς οργανισμούς φαίνεται ότι ο πληθωρισμός στην Ελλάδα και του χρόνου θα κυμανθεί στα ίδια επίπεδα με τα φετινά. Αυτό σημαίνει ότι αν μπούμε στη λογική αυτή του 4%, γιατί αυτός είναι ο στόχος -να κατεβάσουμε τον πληθωρισμό του χρόνου- θεωρώ ότι αφαιρούμε εισόδημα από μία τάξη ανθρώπων που προσφέρει σημαντικές υπηρεσίες στον τόπο μας.

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε'Αντιπρόεδρος της Βουλής): Κύριε Πρόεδρε, να πω μία κουβέντα πριν μιλήσει ο κύριος Υφυποργός; 

ΠΡΟΕΔΡΕΥΩΝ (Νικόλαος Κατσαρός): Να πείτε μία κουβέντα. Φτάνει, πιστεύω, ένα λεπτό για τη μία κουβέντα.

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Είπαμε ότι είναι μία όαση ελέγχου σε μία τεράστια έρημο ανεξέλεγκτων καταστάσεων.

Εάν, λοιπόν, μέσα σ' αυτήν την τροπολογία περιλαμβάνονταν όλες οι περιπτώσεις των ανεξέλεγκτων καταστάσεων, θα ήταν κάτι θετικό. Τα "μαύρα" δεν μπορείς να τα πιάσεις, τα ατομικά φροντιστήρια δεν μπορείς να τα πιάσεις και πλήθος καταστάσεων. Είπαμε ότι μπορεί αυτήν την τροπολογία να την ψηφίσουμε, ωστόσο όμως, είναι ο χώρος ανεξέλεγκτος και από την άποψη αυτή ούτε αυτόν το στόχο που βάζει η Κυβέρνηση -περί ελέγχου του πληθωρισμού- θα τον πιάσει 

Σελίδα 1128 

με αυτήν εδώ την τροπολογία.

ΠΡΟΕΔΡΕΥΩΝ (Νικόλαος Κατσαρός): Ο κύριος Υπουργός έχει το λόγο.

ΜΙΧΑΗΛ ΧΡΥΣΟΧΟΙΔΗΣ (Υφυπουργός Ανάπτυξης): Κύριε Πρόεδρε, κύριοι συνάδελφοι, η σκοπιμότητα της διάταξης αυτής είναι προφανής.'Αλλωστε δεν είναι η πρώτη φορά που έρχεται στη Βουλή μία τέτοια διάταξη. Τα τελευταία τέσσερα χρόνια, με πρώτη την διάταξη που έφερε η Νέα Δημοκρατία το 1993 λίγο πριν από τις εκλογές του Σεπτεμβρίου, γίνονται συνεχώς νομοθετικές ρυθμίσεις, προκειμένου να ελεγχθούν αγορανομικώς τα δίδακτρα των ιδιωτικών σχολείων, φροντιστηρίων και των Ινστιτούτων Επαγγελματικής Κατάρτισης.

Η σκοπιμότητα είναι προφανής και είναι διττός ο στόχος. 

Ο πρώτος στόχος είναι να προστατεύσουμε το λαϊκό εισόδημα, γιατί δεν είναι μόνο τα σχολεία της Αττικής, τα ιδιωτικά σχολεία κατώτερης και μέσης εκπαίδευσης, όπου πηγαίνουν παιδιά ανωτέρων εισοδηματικών τάξεων. Προστατεύεται με τη διάταξη όλος ο ελληνικός λαός, όλες οι ελληνικές οικογένειες που στέλνουν τα παιδιά τους στα φροντιστήρια ξένων γλωσσών, στα φροντιστήρια μέσης εκπαίδευσης, στα Ινστιτούτα Επαγγελματικής Κατάρτισης, τα ιδιωτικά, στα οποία, όπως είναι γνωστό, φοιτούν παιδιά πολύ φτωχών οικογενειών, καθώς επίσης και τα Κέντρα Ελευθέρων Σπουδών. Μιλάμε δηλαδή, για εκατοντάδες χιλιάδες οικογένειες που στέλνουν τα παιδιά τους κυρίως σ'αυτά τα Ι.Ε.Κ., αλλά και εκατομμύρια οικογένειες που στέλνουν τα παιδιά τους στα φροντιστήρια.

Σε ό,τι αφορά τον πληθωρισμό, κάθε άλλο παρά θα έλεγα ότι είναι αντιφατική η πολιτική μας για τους εξής λόγους: 

Τα τελευταία χρόνια η οικονομική πολιτική της Κυβέρνησης και γενικότερα, η οικονομική πορεία της χώρας έχει ορισμένα πολύ θετικά και ευεργετικά αποτελέσματα για τις επιχειρήσεις. Δεν έχουν μειωθεί τα επιτόκια; Δε δανείζονται σήμερα οι επιχειρήσεις με μικρότερα επιτόκια; Δεν έχουν μικρότερα κοστολόγια; Δε θα πρέπει συνεπώς και αυτές με τη σειρά τους να συμβάλουν στην προσπάθεια, που κάνει ολόκληρος ο ελληνικός λαός και ιδιαίτερα οι κατώτερες εισοδηματικές τάξεις, να κατακτήσουμε τους στόχους που έχει βάλει η χώρα για τα επόμενα χρόνια; Γιατί, λοιπόν, είναι αντιφαντική η πολιτική μας;

Νομίζω ότι είναι ευκαιρία οι επιχειρήσεις να δείξουν από την πλευρά τους ότι και αυτές συμβάλλουν, όπως όλος ο Ελληνικός Λαός σ'αυτήν την προσπάθεια που κάνει η χώρα να κατακτήσει τους στόχους της Οικονομικής και Νομισματικής 'Ενωσης.

Μία τρίτη παρατήρηση που θέλω να κάνω είναι η εξής:'Οτι δεν λειτουργεί, δυστυχώς, ο ανταγωνισμός στο χώρο κυρίως των μεγάλων σχολείων της Αττικής.

Πέρσι, αγαπητοί συνάδελφοι, είχαμε αυξήσεις που ξεπερνούσαν το 10% με ρύθμιση 7%. Φέτος, απ' ό,τι μου δήλωσαν οι ίδιοι, θέλουν να κάνουν όλοι αυξήσεις της τάξεως του 9% με 10%. Αντιλαμβάνεσθε ότι, αν συνολικά η αγορά δεν βαδίζει με τους ρυθμούς γενικότερα του πληθωρισμού του τιμαρίθμου της χώρας, τα προβλήματα θα είναι πάρα πολλά. 'Αρα, λοιπόν, δεν είναι υπόδειγμα ανταγωνισμού ο συγκεκριμένος χώρος, για να υποθέσουμε και να περιμένουμε ότι από τον ανταγωνισμό θα έχουμε οφέλη.

Τέταρτον, στη φετινή ρύθμιση δεν εξαιρείται κανένα σχολείο, κανένα φροντιστήριο, ακόμα και αυτά τα οποία έχουν ορισμένες ειδικές ρυθμίσεις και συμβάσεις με ξένα κράτη. Εντάσσονται όλοι σ' αυτό το καθεστώς, διότι πραγματικά η προσπάθεια αυτή αφορά όλους και θα πρέπει και τα ξένα σχολεία που λειτουργούν στη χώρα μας να συμβάλουν στην κατάκτηση των στόχων που έχει βάλει η χώρα τα επόμενα χρόνια.

Ευχαριστώ, κύριε Πρόεδρε.

ΠΡΟΕΔΡΕΥΩΝ (Νικόλαος Κατσαρός): Ο κ. Αλογοσκούφης έχει το λόγο.

ΓΕΩΡΓΙΟΣ ΑΛΟΓΟΣΚΟΥΦΗΣ: Είναι γεγονός, κύριε Πρόεδρε -και είναι η τελευταία μου κουβέντα- ότι ο ανταγωνισμός σε ορισμένες κατηγορίες δεν λειτουργεί. Σε άλλες, όμως -κι εδώ είναι η αντιφατικότητα των επιχειρημάτων, άλλα λέει ο εισηγητής, άλλα λέει ο Υφυπουργός- όπως τα φροντιστήρια, ο ανταγωνισμός λειτουργεί. 'Οποιος θέλει, ανοίγει φροντιστήριο. 'Οποιος έχει πτυχίο δασκάλου και έχει λίγα χρήματα ή μπορεί να δανειστεί από την Τράπεζα, ανοίγει φροντιστήριο.

Ο ανταγωνισμός λειτουργεί. Γιατί να τους ελέγξουμε; Να ελέγξουμε ορισμένα μεγάλα σχολεία που υπάρχουν περιορισμοί στην ίδρυσή τους, ή ορισμένες άλλες ατέλειες της αγοράς, το καταλαβαίνω. Αλλά όχι με ελέγχους τιμών. Μπορεί να υπάρξουν έλεγχοι ανταγωνισμού. Αν πραγματικά γίνονται συμφωνίες, θα το δούμε. 

Το γεγονός ότι θέλουν όλοι να αυξήσουν κατά 9% και 10% τα δίδακτρά τους είναι απόρροια των επιβαρύνσεων που συνεπάγεται η οικονομική πολιτική των φορολογικών επιβαρύνσεων, των επιβαρύνσεων του μισθολογικού κόστους και γενικά όλων των στοιχείων του κόστους. Δεν είναι καμία ένδειξη ότι ήλθαν ξαφνικά όλοι σε συμφωνία, για να αυξήσουν κατά 9% και 10% τις τιμές τους.

Ολιγοπωλιακές καταστάσεις, κύριε Υφυπουργέ, υπάρχουν σε πάρα πολλές αγορές. Υπάρχουν στις αγορές των αναψυκτικών. Διανοηθήκατε να βάλετε ελέγχους τιμών στις αγορές των αναψυκτικών; Επίσης, υπάρχουν σε πολλούς άλλους τομείς.

Προσπαθήσατε τότε, τη δεκαετία του 1980, με ελέγχους τιμών να ελέγξετε αυτές τις καταστάσεις και βεβαίως αποτύχατε, όπως θα έλεγε οποιοδήποτε οικονομικό εγχειρίδιο. Δηλαδή θα έλεγε ότι αποτυγχάνει κανείς, όταν προσπαθεί με ελέγχους τιμών να ελέγξει τις ολιγοπωλιακές καταστάσεις, γιατί δημιουργείται "μαύρη" αγορά, δημιουργούνται "καπέλα".

'Ιδια κατάσταση δημιουργείται και στα σχολεία. Εν μέρει ο έλεγχος θα είναι και αναποτελεσματικός. Η κοινωνική πολιτική στο κάτω κάτω δεν γίνεται με αποσπασματικό τρόπο. Γίνεται με το να ενισχύεται το εισόδημα των κατωτέρω εισοδηματικά τάξεων και με την εισοδηματική πολιτική της Κυβέρνησης, αλλά και με τη φορολογική πολιτική.

Εσείς έχετε αφήσει χωρίς τιμαριθμοποίηση τη φορολογική κλίμακα και τα αφορολόγητα ποσά εδώ και τέσσερα χρόνια. Ποιον επιβαρύνει αυτό; Δεν επιβαρύνετε τις λαϊκές τάξεις με αυτό που κάνετε; Δεν τους απομυζάτε εισόδημα, μέσω της αυξημένης φορολογίας; Και έρχεσθε τώρα και μου λέτε για τα δίδακτρα;

ΠΡΟΕΔΡΕΥΩΝ (Νικόλαος Κατσαρός): Ο κύριος Υφυπουργός έχει το λόγο.

ΜΙΧΑΗΛ ΧΡΥΣΟΧΟΙΔΗΣ (Υφυπουργός Ανάπτυξης): Κύριε Πρόεδρε, τα δίδακτρα όχι μόνο των ιδιωτικών σχολείων, αλλά γενικότερα των φροντιστηρίων πρέπει να σας πω ότι αποτελούν ένα πολύ μεγάλο τζίρο που ξεπερνά το τρισεκατομμύριο σε όλη τη χώρα. 

Και πάλι υπενθυμίζω ότι αυτό αφορά κυρίως τις λαϊκές τάξεις, τις κατώτερες εισοδηματικές τάξεις. Συνεπώς αποτελεί προστασία του λαϊκού εισοδήματος.

Πέρσι δεν υπήρχαν οι λόγοι, τους οποίους επικαλούνται φέτος για αυξήσεις στους εκπαιδευτικούς ή για αύξηση γενικότερα των κοστολογικών στοιχείων. Εν τούτοις, είχαμε αυξήσεις πάνω από 10%. Φέτος επικαλούνται αυτές τις αυξήσεις. Πέρσι, λοιπόν, γιατί δεν υπήρξε μία εναρμόνιση προς τους ρυθμούς που βαδίζει ο πληθωρισμός;

'Αρα, λοιπόν, υπάρχει μία αγορά, η οποία δεν λειτουργεί καλά. Στο μέτρο που δεν λειτουργεί σωστά αυτή η αγορά και αφορά το σύνολο του πληθυσμού, πρέπει να ληφθούν μέτρα νομοθετικού χαρακτήρα.

Εκείνο το οποίο επίσης πρέπει να τονίσω, κύριε Πρόεδρε, είναι ότι στη διάταξη προβλέπονται πάρα πολύ αυστηρές ποινές για τους παραβάτες. Η Κυβέρνηση και το Υπουργείο είναι αποφασισμένοι να εφαρμόσουν τη διάταξη που αφορά την παράβαση των διατάξεων του νόμου, τον οποίο θα ψηφίσει σε λίγο η Βουλή.

Ευχαριστώ.

ΠΡΟΕΔΡΕΥΩΝ (Νικόλαος Κατσαρός): Δεν υπάρχει άλλος για να μιλήσει.

Κηρύσσεται περαιωμένη η συζήτηση επί της τροπολογίας με γενικό αριθμό 898 και ειδικό 316.

Σελίδα 1129 

 

Ερωτάται το Τμήμα: Γίνεται δεκτή η τροπολογία;

ΠΟΛΛΟΙ ΒΟΥΛΕΥΤΕΣ: Δεκτή, δεκτή.

ΓΕΩΡΓΙΟΣ ΑΛΟΓΟΣΚΟΥΦΗΣ: Κατά πλειοψηφία.

ΠΡΟΕΔΡΕΥΩΝ (Νικόλαος Κατσαρός): Συνεπώς η τροπολογία με γενικό αριθμό 898 και ειδικό 316 έγινε δεκτή κατά πλειοψηφία.

Εισερχόμαστε στη συζήτηση της τελευταίας τροπολογίας με γενικό αριθμό 909 και ειδικό 317 των Υπουργών κυρίων Αλέκου Παπαδόπουλου, Γιάννου Παπαντωνίου, Γεράσιμου Αρσένη και κυρίας Βάσως Παπανδρέου που είναι σχετική με το λογιστικό σύστημα των Ο.Τ.Α., των Εκπαιδευτικών Ιδρυμάτων Τριτοβάθμιας Εκπαίδευσης και των Κέντρων 'Ερευνας.

Υπάρχει κανένας συνάδελφος που να θέλει το λόγο; 

Ο κ. Μαγκριώτης έχει το λόγο.

ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε, μια φράση μόνο θέλω να πω. Ξέρουμε όλοι ότι και σε πολλούς άλλους οργανισμούς του δημοσίου, δεν υπάρχει το ανάλογο λογιστικό σύστημα, για να μπορεί να υπάρχει έλεγχος των δαπανών, σωστή αξιοποίηση των πόρων και παρακολούθηση του προϋπολογισμού, καθ' όλη τη διάρκεια του οικονομικού έτους.

Η Κυβέρνηση κάνει ένα θετικό βήμα, εγώ θα το χαρακτήριζα σε ένα μεγάλο βαθμό λίγο διστακτικό, ίσως έπρεπε να είμαστε πιο αποφασιστικοί. 'Αλλωστε περιέχεται και στις προγραμματικές δηλώσεις της Κυβέρνησης η επιθυμία και η βούλησή της, στην κατεύθυνση της οποίας κινείται και η παρούσα τροπολογία.

Εκτιμώ πως η τροπολογία, βεβαίως, πρέπει να ψηφισθεί και πρέπει ταχύτατα να ολοκληρωθεί αυτό το σύστημα και για τους φορείς που προβλέπεται, αλλά και για να επεκταθεί και σε άλλους φορείς του Δημοσίου.

ΠΡΟΕΔΡΕΥΩΝ (Νικόλαος Κατσαρός): Ο κ. Σκρέκας έχει το λόγο.

ΘΕΟΔΩΡΟΣ ΣΚΡΕΚΑΣ: Ευχαριστώ, κύριε Πρόεδρε.

Βεβαίως, δεν είμαστε αντίθετοι με την τροπολογία αυτή, αλλά δεν μπορούμε να μην επισημάνουμε την καθυστέρηση, με την οποία έρχεται η Κυβέρνηση να καθιερώσει ένα σύστημα λογιστικό στους Ο.Τ.Α., αλλά και στους οργανισμούς. 'Ενα σύστημα που, βεβαίως, είπατε ότι έρχεται με πολλή καθυστέρηση, αφού όλους αυτούς τους οργανισμούς τους έκανε προβληματικούς.

Θα θέλαμε να κάνουμε μία προσθήκη στην τροπολογία, εδώ που λέει ότι πρέπει να εφαρμοσθεί αναλυτική λογιστική και κοστολόγηση, να προστεθεί και ο έλεγχος από το Σώμα Ορκωτών Λογιστών, δηλαδή να είναι υποχρεωμένοι οι οργανισμοί και οι Ο.Τ.Α. σε έλεγχο των χρήσεων από ορκωτούς λογιστές.

ΠΡΟΕΔΡΕΥΩΝ (Νικόλαος Κατσαρός): Ο κ. Κωστόπουλος έχει το λόγο.

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Υπάρχουν πολλά ερωτηματικά πίσω από την τροπολογία αυτή που, δυστυχώς λόγω χρόνου, δεν μπορέσαμε να δώσουμε απάντηση. Είναι μόνο μια ρύθμιση λογιστικού χαρακτήρα; 'Εχει σχέση με τα προγράμματα της Ευρωπαϊκής 'Ενωσης, με τσαπατσουλιές και ατασθαλίες; Δε γνωρίζουμε, γι'αυτό δεν μπορούμε να πάρουμε απάνω μας κάποια πολιτική πρόταση ή κριτική.

Ωστόσο, απ'ό,τι είμαστε σε θέση να γνωρίζουμε οι Οργανισμοί Τοπικής Αυτοδιοίκησης, σύμφωνα με το Σύνταγμα, είναι αυτοδιοικούμενοι, είναι ανεξάρτητοι και ορθά προβλέπεται αυτό, ανεξάρτητα αν στραπατσάρεται αυτή η έννοια της αυτοδυναμίας και αυτοδιοίκησης. Οι Οργανισμοί Τοπικής Αυτοδιοίκησης -επιμένω σε αυτό- δεν ρυθμίζουν τα λογιστικά τους βιβλία με την κλασική ρήση "ο λαμβάνων χρεούται και ο δίδων πιστούται"; Πώς τα κάνουν δηλαδή, μπακαλόχαρτα έχουν και αναγκάζεται το κράτος να παρέμβει;

Υπάρχουν άλλοι ελεγκτικοί μηχανισμοί για να ελέγξεις τους Οργανισμούς Τοπικής Αυτοδιοίκησης. Τα λεφτά που δίνει το κράτος, δηλαδή τα λεφτά της Τοπικής Αυτοδιοίκησης, που τα παρακρατεί και τα δίνει, δεν χρειάζονται κάτι τέτοιο. 

Επομένως, εφόσον δεν είμαστε σε θέση να απαντήσουμε σε τέτοιου είδους ερωτήματα και μόνο απ'αυτό το γεγονός, δεν μπορούμε να ψηφίσουμε αυτή την τροπολογία, γιατί μπορεί να κρύβει κάτι το οποίο αύριο να το βρούμε μπροστά μας.

Εάν μας δώσει κάποιες διευκρινίσεις ο κύριος Υπουργός και μας πείσει, ενδεχομένως να αναθεωρήσουμε τη στάση μας.

ΠΡΟΕΔΡΕΥΩΝ (Νικόλαος Κατσαρός): Προληπτική καταψήφιση!!

Ορίστε κύριε Υπουργέ, έχετε το λόγο.

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Ευχαριστώ, κύριε Πρόεδρε.

'Οταν κατατέθηκε ο προϋπολογισμός για το τρέχον έτος το Νοέμβριο του 1996, περιείχε ένα ολόκληρο κεφάλαιο, το οποίο περιέγραφε το πώς θα ξεκινήσει η εφαρμογή, σταδιακά βέβαια, ενός συστήματος λογιστικής παρακολούθησης των φορέων που υπάγονται στο δημόσιο τομέα. Αυτό νομίζω είναι διαπιστωμένη ανάγκη όλων των πλευρών, διότι όταν έχεις ένα καλό λογιστικό σύστημα, αυτό οδηγεί και σε μεγαλύτερες δυνατότητες ελέγχου, οδηγεί και σε μία πιο αποτελεσματική διαχείριση, οδηγεί και σε μία πιο αποτελεσματική κατανομή των πόρων του δημοσίου. Επιτρέπει σε όλους να γνωρίζουν τι ξοδεύουν, γιατί τα ξοδεύουν ανά πάσα στιγμή, αν μάλιστα συνδυαστεί και με τις νέες τεχνικές της πληροφορικής. Αμέσως μετά τη ψήφιση του προϋπολογισμού το Γενικό Λογιστήριο του Κράτους ξεκίνησε όλη την απαιτούμενη προεργασία και τις μελέτες με αντιπροσωπευτικούς οργανισμούς του κάθε τομέα και με δήμους και με πανεπιστήμια και με νοσοκομεία και με ερευνητικά κέντρα.

'Εχουν ολοκληρωθεί εδώ και αρκετούς μήνες οι απαιτούμενες μελέτες για το πώς θα εφαρμοστούν τα συστήματα αυτά, με τη συμμετοχή υπηρεσιακών στελεχών του Γενικού Λογιστηρίου και των οικονομικών διευθυντών των αντιστοίχων φορέων. Μέχρι τώρα έχει επιτευχθεί μία αρκετά πλήρης καταγραφή όλων των θεμάτων που σχετίζονται με την εφαρμογή αυτού του διπλογραφικού λογιστικού συστήματος. Και επιτρέψτε μου να πω εδώ, κύριε Κωστόπουλε, διπλογραφικό σύστημα έχουμε πιο πριν από την Ευρωπαϊκή 'Ενωση, οπότε μη φοβάστε. Αν θυμάμαι ο Κολμπό το είχε βγάλει, επί Λουδοβίκου είχε βρεθεί το διπλογραφικό λογιστικό σύστημα. Κατά συνέπεια μη φοβάστε τέτοια πράγματα. 

Πρέπει να σας πω ότι αυτό είναι ένα βήμα εκσυγχρονισμού, το οποίο βεβαίως έχει αργήσει να εφαρμοστεί, αλλά επειδή έχει αργήσει δεν σημαίνει ότι δεν πρέπει να γίνει. Πρέπει να γίνει και μάλιστα με τους ταχύτερους δυνατούς ρυθμούς και θα περίμενα τον έπαινο προς την πρωτοβουλία αυτή της Κυβέρνησης, η οποία αποδεικνύεται συνεπέστατη με ό,τι είχε δηλώσει ότι θα πράξει το Νοέμβριο. Επειδή τώρα έχει προχωρήσει όλη αυτή η πιλοτική εφαρμογή, όπως σας είπα και θα πρέπει να συνταχθεί ένα προεδρικό διάταγμα, το οποίο θα καθιερώνει με απόλυτα σαφή και ειδικό τρόπο το πώς εφαρμόζεται σε όλους τους επιχορηγούμενους φορείς με την ανάλογη σταδιακότητα, έτσι ώστε να είναι διαφανέστατη, αποτελεσματική και σύγχρονη η παρακολούθηση των εσόδων-εξόδων αυτών των φορέων, επειδή όλοι αυτοί οι φορείς είναι Νομικά Πρόσωπα Δημοσίου Δικαίου δεν χρειάζεται να παρεμβαίνει ο ορκωτός λογιστής. Οι ορκωτοί λογιστές χρειάζεται να παρεμβαίνουν σε οικονομικές δοσοληψίες, οι οποίες είναι εκτός δημοσίου λογιστικού. Γι' αυτό τα Νομικά Πρόσωπα Ιδιωτικού Δικαίου, οι διπλοί λογαριασμοί των πανεπιστημίων, των ερευνητικών κέντρων κλπ. όλα αυτά ελέγχονται από ορκωτούς λογιστές, ακριβώς επειδή δεν υπάγονται στις διατάξεις του δημόσιου λογιστικού.

Τέλος, μία διευκρίνιση στον κ. Κωστόπουλο θα ήθελα να κάνω ότι πολλοί δήμοι μας το ζητάνε αυτό το πράγμα. Οι ίδιοι το θέλουν. Είναι προφανέστατο, γιατί πρωτίστως τους ίδιους θα ωφελήσει να ξέρουν πόσα είναι οι δαπάνες και τα έξοδα ανά πάσα στιγμή, σε ποιες κατηγορίες κλπ. και να έχουν μία ακριβή αποτύπωση όλων των οικονομικών δραστηριοτήτων.

Κατά συνέπεια νομίζω ότι θα τύχει της ομόφωνης ψήφισης αυτή η τροπολογία. Ευχαριστώ.

ΠΡΟΕΔΡΕΥΩΝ (Νικόλαος Κατσαρός): Ο κ. Μαγκριώτης έχει 

Σελίδα 1130 

το λόγο.

ΙΩΑΝΝΗΣ ΜΑΓΚΡΙΩΤΗΣ: Κύριε Υπουργέ, συγχαίρω την Κυβέρνηση για την πρωτοβουλία της αυτή, γι'αυτήν την τροπολογία. 'Ομως, όπως είπατε και εσείς, θα πρέπει να την ελέγξουμε, γιατί το υποσχέθηκε στις προγραμματικές δηλώσεις και στην κατάθεση του προϋπολογισμού και σχεδόν με το τέλος του οικονομικού έτους φέρνει την τροπολογία αυτή.

Το αυτονόητο, λοιπόν, αυτό βήμα το οποίο, αγαπητέ συνάδελφε της Νέας Δημοκρατίας, έπρεπε να το είχαν πραγματοποιήσει όλες οι κυβερνήσεις των προηγούμενων χρόνων και οι δικές σας και οι δικές μας, τώρα φθάνουμε να ελέγχουμε την παρούσα Κυβέρνηση γιατί καθυστερεί για ορισμένους μήνες. Εκεί που πρέπει να ελέγξουμε την Κυβέρνηση, θα είναι η εφαρμογή του νομοθετήματος αυτού, αλλά και τους ΟΤΑ, όπως ορθότατα είπε ο κύριος Υπουργός θα πρέπει οι ίδιοι να το ζητήσουν, γιατί διασφαλίζει τους ίδιους για την καλύτερη διαχείριση των πόρων και την παρακολούθηση του προϋπολογισμού τους.

Εγώ δεν θα αναφερθώ στο επιχείρημά σας ότι τους έκανε αναποτελεσματικούς αυτούς τους φορείς η κυβερνητική πολιτική. Αυτό τώρα ήταν για τις ανάγκες της στιγμής και της αντιπολιτευτικής σας στάσης. Θα σας πω, όμως, ένα χαρακτηριστικό παράδειγμα του Δήμου Θεσσαλονίκης όπου ένα κονδύλι περίπου διακοσίων εκατομμυρίων (200.000.000) που ήταν χρηματοδότηση από την Πολιτιστική Πρωτεύουσα για το Ευρωπαϊκό Συνέδριο του S.E.S.E.R.E., ήταν στα συρτάρια του ταμείου του Δήμου Θεσσαλονίκης επί ένα χρόνο. Το δημοτικό συμβούλιο δεν έκανε όλο αυτό το χρονικό διάστημα πράξη αποδοχής αυτής της επιχορήγησης. 'Ομως οι δαπάνες είχαν γίνει, τα πάντα είχαν πραγματοποιηθεί και οι δαπάνες αυτές νομιμοποιήθηκαν πριν λίγες μέρες ως πόροι του Δήμου Θεσσαλονίκης. Μάλιστα ήταν και το χαρακτηριστικό παράδειγμα του διχασμού της πλειοψηφούσας δημοτικής παράταξης του Δήμου Θεσσαλονίκης. Να τελειώσουν επιτέλους αυτά για την αξιοπιστία όχι μόνο των προσώπων που διαχειρίζονται τα χρήματα αυτά, αλλά και των ίδιων των φορέων της πολιτείας στο σύνολό τους.

ΠΡΟΕΔΡΕΥΩΝ (Νικόλαος Κατσαρός): Ο κ. Σκρέκας έχει το λόγο.

ΘΕΟΔΩΡΟΣ ΣΚΡΕΚΑΣ: Σε ό,τι αφορά τον έπαινο που ζητήσατε, κύριε Υφυπουργέ, ο έπαινος δίδεται όταν αποφασίζεται κάτι και πρόκειται να εφαρμοσθεί για να προλάβει κάποια πράγματα. 'Ομως όταν έρχεται καθυστερημένα για να διορθώσει κάποιες αμαρτίες, οι οποίες έχουν δημιουργηθεί, τότε ο έπαινος λειτουργεί αρνητικά. Και βεβαίως, κύριε εισηγητά της Πλειοψηφίας, όταν είπα ότι καθυστερήσατε δεν εννοούσα τους λίγους μήνες στους οποίους αναφέρθηκε ο κύριος Υπουργός. Εννοούσα τα δεκαεπτά χρόνια περίπου που κυβερνάτε αυτόν τον τόπο με μια μικρή παρένθεση τριών χρόνων. Είναι μια ιστορία την οποία έχετε χρεωμένη στην πλάτη σας και δεν μπορείτε να την αρνείσθε και να την αποποιείσθε.

Εκείνο που ζήτησα, κύριε Υπουργέ, δηλαδή τον έλεγχο των ορκωτών λογιστών είχε την εξής έννοια. 'Οταν δημοσιεύεται ένας ισολογισμός χρειάζεται να συνοδεύεται και από κάποιο πιστοποιητικό. Αυτό το πιστοποιητικό κάποιος πρέπει να το δίδει. Δεν μπορεί δηλαδή η οικονομική υπηρεσία του δήμου να συντάσσει στο τέλος του έτους τον ισολογισμό και να τον δημοσιεύει χωρίς να συνοδεύεται από κάποιο πιστοποιητικό που να βεβαιώνει την ορθότητα αυτού του ισολογισμού. Αυτός πώς θα εξασφαλισθεί; Αν υπάρχει μηχανισμός του κράτους που μπορεί να προσφέρει αυτήν την υπηρεσία, εμείς δεν έχουμε αντίρρηση.

ΠΡΟΕΔΡΕΥΩΝ (Νικόλαος Κατσαρός): Δεν υπάρχει άλλος εγγεγραμμένος για να μιλήσει επί της τροπολογίας.

Κηρύσσεται περαιωμένη η συζήτηση επί της τροπολογίας με γενικό αριθμό 909 και ειδικό 317.

Ερωτάται το Τμήμα: Γίνεται δεκτή η τροπολογία;

ΠΟΛΛΟΙ ΒΟΥΛΕΥΤΕΣ: Δεκτή, δεκτή.

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Κατά πλειοψηφία.

ΘΕΟΔΩΡΟΣ ΣΚΡΕΚΑΣ: Κατά πλειοψηφία.

ΠΡΟΕΔΡΕΥΩΝ (Νικόλαος Κατσαρός): Συνεπώς η τροπολογία με γενικό αριθμό 909 και ειδικό 317 έγινε δεκτή κατά πλειοψηφία.

'Εχει μείνει για ψήφιση το ακροτελεύτιο άρθρο.

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Το οποίο και θα αναριθμηθεί, κύριε Πρόεδρε.

ΠΡΟΕΔΡΕΥΩΝ (Νικόλαος Κατσαρός): Βεβαίως. Αυτό θα γίνει κατά την ψήφιση στο σύνολο. 

Ερωτάται το Τμήμα: Γίνεται δεκτό το ακροτελεύτιο άρθρο του νομοσχεδίου;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Κατά πλειοψηφία.

ΠΡΟΕΔΡΕΥΩΝ (Νικόλαος Κατσαρός): Γίνεται δεκτό και το ακροτελεύτιο άρθρο και μάλιστα κατά πλειοψηφία.

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Βεβαίως κατά πλειοψηφία, κύριε Πρόεδρε, διότι αυτό αφορά την ισχύ του νόμου, τον οποίο εμείς δεν θέλουμε.

ΠΡΟΕΔΡΕΥΩΝ (Νικόλαος Κατσαρός): Συνεπώς το νομοσχέδιο του Υπουργείου Οικονομικών "Σύσταση Ανώνυμης Εταιρείας με την επωνυμία "Δημόσια Επιχείρηση Κινητών Αξιών, Ανώνυμη Εταιρεία, ("Δ.Ε.Κ.Α. Α.Ε.") και άλλες διατάξεις", έγινε δεκτό κατ' αρχήν και κατ' άρθρον. Η ψήφισή του στο σύνολο αναβάλλεται για άλλη συνεδρίαση.

Στο σημείο αυτό, κύριοι συνάδελφοι, δέχεσθε να λύσουμε τη συνεδρίαση;

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.

Με τη συναίνεση του Τμήματος και ώρα 14.04' λύεται η συνεδρίαση για αύριο, ημέρα Πέμπτη 11 Σεπτεμβρίου 1997 και ώρα 10.00' με αντικείμενο εργασιών του Τμήματος νομοθετική εργασία: Μόνη συζήτηση επί της αρχής των άρθρων και του συνόλου του σχεδίου νόμου "Τροποποίηση και συμπλήρωση διατάξεων του ν. 2190/1994 και άλλες διατάξεις".


Ο ΠΡΟΕΔΡΟΣ 
     ΟΙ ΓΡΑΜΜΑΤΕΙΣ
 
