Πέμπτη 20 Ιανουαρίου 2005
ΣΥΝΕΔΡΙΑΣΗ SΗ’
ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Α’

Α. ΕΙΔΙΚΑ ΘΕΜΑΤΑ

1. ‘Αδεια απουσίας του Βουλευτή κ. Μ. Χαλκίδη, σελ.
2. Ανακοινώνεται ότι τη συνεδρίαση παρακολουθούν μαθητές από το 2ο Γυμνάσιο Περάματος, σελ.


Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ

1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της 21 Ιανουαρίου 2005, σελ.
4. Συζήτηση επικαίρων ερωτήσεων:
α) Προς τον Υπουργό Ανάπτυξης:
i) σχετικά με τη λειτουργία των Κέντρων Υποδοχής Επενδυτών, σελ.
ιι) σχετικά με τα ασφάλιστρα που έχουν καταβάλει τα Ελληνικά Πετρέλαια για την ασφάλιση των εγκαταστάσεών τους κ.λπ., σελ.
iii) σχετικά με τη λήψη μέτρων για τον έλεγχο στην αγορά των καυσίμων κ.λπ., σελ.
β) Προς τον Υπουργό Εσωτερικών, Δημόσιας Διοίκησης και Αποκέντρωσης σχετικά με τη μεταφορά των μαθητών των Δήμων Μελίτης και Φιλώτα του Νομού Φλώρινας, σελ.
γ) Προς τον  Υπουργό Απασχόλησης και Κοινωνικής Προστασίας:
i) σχετικά με την καταβολή των δεδουλευμένων στους εργαζομένους της βιομηχανίας «ΠΙΝΔΟΣ Α.Ε.» κ.λπ., σελ.
ii) σχετικά με τη μετεγκατάσταση δημοσίων υπηρεσιών σε ολυμπιακά κτίρια, σελ.
iii) σχετικά με τη διασφάλιση των δικαιωμάτων των καθαριστριών στην Αγροτική Τράπεζα, σελ.


Γ. ΝΟΜΟΘΕΤΙΚΗ ΕΡΓΑΣΙΑ

1. Συζήτηση επί των άρθρων του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης: «Μέτρα για τη διασφάλιση της διαφάνειας και την αποτροπή καταστρατηγήσεων κατά τη διαδικασία σύναψης δημοσίων συμβάσεων», σελ.
2. Κατάθεση σχεδίων νόμων:
α. Οι Υπουργοί Μεταφορών και Επικοινωνιών, Οικονομίας και Οικονομικών και  Εξωτερικών, κατέθεσαν σχέδιο νόμου: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας του Λιβάνου επί των διεθνών οδικών μεταφορών επιβατών και εμπορευμάτων μετά των ανταλλαγεισών ρηματικών διακοινώσεων», σελ.
β. Οι Υπουργοί Μεταφορών και Επικοινωνιών, Οικονομίας και Οικονομικών και Εξωτερικών κατέθεσαν σχέδιο νόμου: «Κύρωση της Τελικής Πράξης της Διπλωματικής συνδιάσκεψης σχετικά με το Πρωτόκολλο ενοποίησης της Διεθνούς Σύμβασης EUROCONTROL της σχετικής με την συνεργασία για την ασφάλεια της αεροναυτιλίας της 13ης Δεκεμβρίου 1960 σε συνέχεια των διαφόρων τροποποιήσεων που έγιναν.», σελ.
γ. Ο Υφυπουργός Πολιτισμού και οι Υπουργοί Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Ανάπτυξης και Δικαιοσύνης κατέθεσαν σχέδιο νόμου: «’Ιδρυση Οργανισμού Πολιτιστικής Πρωτεύουσας της Ευρώπης-Πάτρα 2006 Α.Ε.», σελ.

ΟΜΙΛΗΤΕΣ
Α. Επί του Κανονισμού:
ΒΕΝΙΖΕΛΟΣ Ε., σελ.
ΚΑΚΛΑΜΑΝΗΣ Α., σελ.
ΧΑΤΖΗΓΑΚΗΣ Σ., σελ.
Β. Επί Προσωπικού θέματος:
ΜΠΕΝΑΚΗ-ΨΑΡΟΥΔΑ Α., σελ.
ΡΕΠΠΑΣ Δ., σελ.
ΡΟΥΣΟΠΟΥΛΟΣ Θ., σελ.

Γ. Επί των επικαίρων ερωτήσεων:
ΓΙΑΚΟΥΜΑΤΟΣ Γ., σελ.
ΚΑΛΑΦΑΤΗΣ Σ., σελ.
ΚΟΥΒΕΛΗΣ Φ., σελ.
ΛΙΑΝΗΣ Γ., σελ.
ΜΠΟΥΓΑΣ Ι., σελ.
ΝΑΚΟΣ Α., σελ.
ΞΗΡΟΤΥΡΗ-ΑΙΚΑΤΕΡΙΝΑΡΗ Α., σελ.
ΣΑΛΑΓΚΟΥΔΗΣ Γ., σελ.
ΣΙΟΥΦΑΣ Δ., σελ.
ΤΖΕΚΗΣ Α., σελ.
ΤΣΙΟΓΚΑΣ Δ., σελ.

Δ. Επί του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης:
ΑΔΡΑΚΤΑΣ Π., σελ.
ΑΝΤΩΝΑΚΟΠΟΥΛΟΣ Π., σελ.
ΒΕΝΙΖΕΛΟΣ Ε., σελ.
ΒΕΡΓΙΝΗΣ Ξ., σελ.
ΒΛΑΧΟΣ Γ., σελ.
ΓΕΙΤΟΝΑΣ Κ., σελ.
ΓΕΩΡΓΙΑΔΗΣ Ν., σελ.
ΔΑΙΛΑΚΗΣ Σ., σελ.
ΖΑΧΑΡΑΚΗΣ Κ., σελ.
ΖΩΗΣ Χ., σελ.
ΙΩΑΝΝΙΔΗΣ Ι., σελ.
ΚΑΚΛΑΜΑΝΗΣ Α., σελ.
ΚΑΛΑΦΑΤΗΣ Σ., σελ.
ΚΑΝΕΛΛΗ Λ., σελ.
ΚΑΡΠΟΥΖΑΣ Α., σελ.
ΚΟΡΚΑ-ΚΩΝΣΤΑ Α., σελ.
ΚΟΣΜΙΔΗΣ Σ., σελ.
ΚΟΥΒΕΛΗΣ Φ., σελ.
ΚΟΥΡΚΟΥΛΑ Ε., σελ.
ΚΟΥΣΕΛΑΣ Δ., σελ.
ΛΟΒΕΡΔΟΣ Α., σελ.
ΜΑΓΚΡΙΩΤΗΣ Ι., σελ.
ΜΑΝΟΣ Σ., σελ.
ΜΑΝΤΟΥΒΑΣ Κ., σελ.
ΜΠΟΥΡΑΣ Α., σελ.
ΜΩΡΑΙΤΗΣ Α., σελ.
ΝΙΩΤΗΣ Γ., σελ.
ΟΙΚΟΝΟΜΟΥ Β., σελ.
ΠΑΠΑΓΕΩΡΓΙΟΥ Α., σελ.
ΠΑΠΑΔΟΠΟΥΛΟΣ Α., σελ.
ΠΑΠΑΘΕΜΕΛΗΣ Σ., σελ.
ΠΑΥΛΟΠΟΥΛΟΣ Π., σελ.
ΡΑΠΤΗ Ε., σελ.
ΡΟΒΛΙΑΣ Κ., σελ.
ΡΟΥΣΟΠΟΥΛΟΣ Θ. σελ.
ΣΓΟΥΡΙΔΗΣ Π., σελ.
ΣΚΡΕΚΑΣ Θ., σελ.
ΣΚΥΛΛΑΚΟΣ Α., σελ.
ΤΑΣΟΥΛΑΣ Κ., σελ.
ΤΖΑΚΡΗ Θ., σελ.
ΤΣΑΝΤΟΥΛΑΣ Δ., σελ.
ΤΣΟΧΑΤΖΟΠΟΥΛΟΣ Α., σελ.
ΦΛΩΡΙΝΗΣ Γ., σελ.
ΦΟΥΣΑΣ Α., σελ.
ΧΑΙΔΟΣ Χ., σελ.
ΧΥΤΗΡΗΣ Τ., σελ.

      
      ΠΡΑΚΤΙΚΑ ΒΟΥΛΗΣ
      ΙΑ’ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
      ΣΥΝΟΔΟΣ A΄
      ΣΥΝΕΔΡΙΑΣΗ  SH΄
      Πέμπτη 20 Ιανουαρίου 2005
      
      Αθήνα, σήμερα στις 20 Ιανουαρίου 2005, ημέρα Πέμπτη και ώρα 10.52΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Β΄ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από τον κ. Ιωάννη Μπούγα, Βουλευτή Φωκίδας, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Αχαΐας κ. ΜΙΧΑΗΛ ΜΠΕΚΙΡΗΣ κατέθεσε αναφορά, με την οποία ο Δικηγορικός Σύλλογος Πατρών, ο Δήμαρχος Πατρέων και άλλοι φορείς του Νομού Αχαΐας ζητούν τη δρομολόγηση των διαδικασιών ανέγερσης του νέου Δικαστικού Μεγάρου Πατρών.
      2) Ο Βουλευτής A΄ Θεσσαλονίκης κ. ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ κατέθεσε αναφορά, με την οποία το Κέντρο Πολιτισμού Παλιννοστούντων Ομογενών ζητεί τη χρηματοδότηση και την υποστήριξη υποέργων ενταγμένων στο Κοινοτικό Πλαίσιο Στήριξης.
      3) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά, με την οποία το Σωματείο Καθαριστριών ΑΤΕ των νομών της Θεσσαλίας ζητεί τη μετατροπή των συμβάσεων εργασίας των μελών της από ορισμένου σε αορίστου χρόνου.
      4) Ο Βουλευτής Α΄ Θεσσαλονίκης κ. ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ κατέθεσε αναφορά με την οποία ο Σύλλογος Διοικητικών Υπαλλήλων ΤΕΙ Θεσσαλονίκης ζητεί την έγκριση της υπερωριακής απασχόλησης του Διοικητικού Προσωπικού του ΤΕΙ Θεσσαλονίκης.
      5) Ο Βουλευτής Α΄ Θεσσαλονίκης κ. ΣΤΥΛΙΑΝΟΣ- ΆΓΓΕΛΟΣ ΠΑΠΑΘΕΜΕΛΗΣ κατέθεσε αναφορά, με την οποία η Ανώτατη Συνομοσπονδία Πολυτέκνων Ελλάδος ζητεί τη μονιμοποίηση στο Τμήμα Μουσικών Σπουδών του Ιονίου Πανεπιστημίου της καθηγήτριας Μαρίας Κωλέτη.
      6) Ο Βουλευτής Α΄ Θεσσαλονίκης κ. ΣΤΥΛΙΑΝΟΣ-ΆΓΓΕΛΟΣ ΠΑΠΑΘΕΜΕΛΗΣ κατέθεσε αναφορά, με την οποία η Ένωση Τεχνικών Ελληνικής Ραδιοφωνίας ζητεί την τροποποίηση του άρθρου 12 παράγραφος 13 εδάφιο δ΄ του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης: «Μέτρα για τη διασφάλιση της διαφάνειας και την αποτροπή καταστρατηγήσεων κατά τη διαδικασία σύναψης δημόσιων συμβάσεων».
      7) Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ κατέθεσε αναφορά, με την οποία η Ένωση Υπαλλήλων Φυλακής Αλικαρνασσού ζητεί την καταβολή στα μέλη της ημερήσιου συσσιτίου.
      8) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά, με την οποία ο Δήμαρχος Μακρύ Γιαλού Λασιθίου ζητεί οικονομική ενίσχυση για την αποκατάσταση ζημιών από θεομηνία.
      9) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά, με την οποία ο Δήμαρχος Σητείας ζητεί την έγκριση της πρότασης με τίτλο: «ΕΥΚΑΙΡΙΑ – ΑΠΑΣΧΟΛΗΣΗ» στο μέτρο 6 «ΤΟΠΙΚΕΣ ΠΡΩΤΟΒΟΥΛΙΕΣ ΑΠΑΣΧΟΛΗΣΗΣ» του ΠΕΠ Κρήτης.
      10) Ο Βουλευτής Ξάνθης κ ΠΑΝΑΓΙΩΤΗΣ ΣΓΟΥΡΙΔΗΣ κατέθεσε αναφορά, με την οποία η Ομοσπονδία Επαγγελματιών – Βιοτεχνών – Εμπόρων Νομού Ξάνθης διαμαρτύρεται για την καθιέρωση ενιαίου ωραρίου στα εμπορικά καταστήματα.
      11) Ο Βουλευτής Κορινθίας κ. ΑΓΓΕΛΟΣ ΜΑΝΩΛΑΚΗΣ κατέθεσε αναφορά, με την οποία αναφέρεται στο πρόβλημα του ν. 3232/04, ο οποίος δεν χορηγεί επίδομα παραπληγικών στους ασφαλισμένους στο ΙΚΑ δημοσίους υπαλλήλους.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 2704/26-8-2004 ερώτηση του Βουλευτή κ. Μανόλη Στρατάκη δόθηκε με το υπ’ αριθμ. 2/46831/0025/20-9-2004 έγγραφο από τον Υπουργό Οικονομίας και Οικονομικών η ακόλουθη απάντηση:
      «Απαντώντας στο από 27-8-2005 έγγραφο σας, με το οποίο διαβιβάστηκε η αριθ. 2704/26.8.04 ερώτηση του Βουλευτή κ. Μ. Στρατάκη αναφορικά με τον εξοπλισμό του Παγκρήτιου Σταδίου, σας γνωρίζουμε τα παρακάτω:
      Η απομάκρυνση του κινητού εξοπλισμού τόσο από το Παγκρήτιο Στάδιο, όσο και από τις υπόλοιπες ολυμπιακές εγκαταστάσεις, γίνεται από την Οργανωτική Επιτροπή Ολυμπιακών Αγώνων «Αθήνα 2004», η οποία εποπτεύεται από το Υπουργείο Πολιτισμού και όχι από την εταιρεία «Ολυμπιακά Ακίνητα Α.Ε.».
      Ο κινητός εξοπλισμός όλων των εγκαταστάσεων μεταφέρεται από την «ΟΕΟΑ Αθήνα 2004» σε αποθήκες στη Μαγούλα σύμφωνα με τις συμβατικές της υποχρεώσεις. Εν συνεχεία, η «Ολυμπιακά Ακίνητα Α.Ε.» θα αναλάβει τη διανομή του κινητού εξοπλισμού σύμφωνα με τα οριζόμενα στο άρθρο 8 παρ. 11 του ν. 3207/2003 (ΦΕΚ 302 Α') σε υπηρεσίες του Δημοσίου.
      Για το σκοπό αυτό έχει ήδη συσταθεί ειδική επιτροπή του Υπουργείου Οικονομικών η οποία σε συνεργασία με την «Ολυμπιακά Ακίνητα Α.Ε.», καταγράφει το συνολικό κινητό εξοπλισμό και εν συνεχεία θα εισηγηθεί τη διανομή του σε δήμους, νομαρχίες, υπουργεία, νοσοκομεία και λοιπούς Φορείς του Δημοσίου με βάση τις ανάγκες τους. Τα κριτήρια που έχουν τεθεί για την κατανομή των κινητών πραγμάτων δίνουν έμφαση στην εξοικονόμηση δημοσιονομικών πόρων μέσα από την κάλυψη προϋπολογισμένων αναγκών ορισμένων υπουργείων, στη μεγιστοποίηση της ωφελιμότητας μέσα από διαδικασίες που μειώνουν τον κίνδυνο φθοράς ή λεηλασίας του εξοπλισμού καθώς και το λειτουργικό κόστος της διαχείρισης υλικού και στην ικανοποίηση ορισμένων αναγκών υψηλού κοινωνικού αποτελέσματος, στα πλαίσια μιας φιλοσοφίας υπευθυνότητας και κοινωνικής αλληλεγγύης.
      Γίνεται λοιπόν αντιληπτό ότι μετά το πέρας της διαδικασίας αυτής, το Παγκρήτιο Στάδιο αλλά και οι υπόλοιπες ολυμπιακές εγκαταστάσεις θα διαθέτουν όλο τον απαραίτητο εξοπλισμό για την εύρυθμη και αποτελεσματική λειτουργία τους,
      Ο Υπουργός
      Γ. ΑΛΟΓΟΣΚΟΥΦΗΣ»
      2. Στην με αριθμό 2784/1-9-2004 ερώτηση του Βουλευτή κ. Ευσταθίου Κουτμερίδη δόθηκε με το υπ’ αριθμ. 1074054/327/17-9-04 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της με αριθ. πρωτ. 2784/1.9.04 ερώτησης που κατέθεσε ο Βουλευτής κ. Στάθης Κουτμερίδης, σχετικά με το ανωτέρω θέμα, σας γνωρίζουμε τα εξής:
      Με τις διατάξεις του ν. 3037/2002 απαγορεύτηκε η διεξαγωγή και εγκατάσταση ηλεκτρικών, ηλεκτρομηχανικών και ηλεκτρονικών παιγνίων, περιλαμβανομένων και των υπολογιστών, σε δημόσιους και ιδιωτικούς χώρους, με εξαίρεση τους χώρους των καζίνο, ανεξάρτητα από τον τρόπο διενέργειας αυτών.
      Στην απαγόρευση αυτή δεν εμπίπτει η εγκατάσταση και λειτουργία Η/Υ σε καταστήματα που λειτουργούν ως επιχειρήσεις προσφοράς υπηρεσιών διαδικτύου, χωρίς όμως, να επιτρέπεται η διενέργεια παιγνίου με αυτούς, ανεξάρτητα από τον τρόπο διενέργειας του παιγνίου. Τυχόν διενέργεια παιγνίου αποτελεί για τον εκμεταλλευτή ή διευθύνοντα την επιχείρηση ποινικό αδίκημα, ενώ παράλληλα επιβάλλονται και ποινικές, καθώς και διοικητικές κυρώσεις, κατά τα ειδικότερα οριζόμενα στις διατάξεις των άρθρων 4 και 5, αντίστοιχα, του ανωτέρω νόμου.
      Εξάλλου, με τις διατάξεις του άρθρου 3 του ίδιου νόμου, για τις επιχειρήσεις αυτές προβλέπεται η χορήγηση ειδικής άδειας του Δήμου ή της Κοινότητας στην περιφέρεια του οποίου βρίσκεται το κατάστημα και αν λειτουργεί σε πλοίο, της Λιμενικής Αρχής του αφετηρίου λιμένα.
      Με την 1107414/1491/Τ.& Ε.Φ./26.11.2003 κοινή απόφαση των Υπουργών Οικονομίας και Οικονομικών, Εσωτερικών, Δημόσιας Διοίκησης και Αποκέντρωσης, Δημόσιας Τάξης και Εμπορικής Ναυτιλίας (ΦΕΚ Β΄ 1827), που εκδόθηκε κατ΄ εξουσιοδότηση της διάταξης του άρθρου 7 του ανωτέρω νόμου, ορίζονται οι όροι, οι προϋποθέσεις, τα δικαιολογητικά και η διαδικασία χορήγησης των ανωτέρω αδειών, η διαδικασία ελέγχων, το όργανο για την αφαίρεση της άδειας λειτουργίας της επιχείρησης, καθώς και τα λοιπά διαδικαστικά θέματα για την εφαρμογή του ν. 3037/2002.
      Από τα ανωτέρω προκύπτει ότι η εγκατάσταση και η λειτουργία ηλεκτρικών, ηλεκτρομηχανικών και ηλεκτρονικών παιγνίων, περιλαμβανομένων και των παιγνίων σε ηλεκτρονικούς υπολογιστές, σε δημόσιους και ιδιωτικούς χώρους, με εξαίρεση τους χώρους των καζίνο, είναι παράνομη, ανεξάρτητα από τον τρόπο διενέργειας αυτών (ψυχαγωγικών τεχνικών ή τυχερών).
      Με την 1068526/2620/ΔΜ/ΠΟΛ1169/9.6.1998 Α.Υ.Ο. όπως τροποποιήθηκε και ισχύει (1021848/454/ΔΜ/ΠΟΛ 1043/5.3.2003 Α.Υ.Ο.) καθορίζονται οι διαδικασίες και τα δικαιολογητικά κατά την υποβολή δηλώσεων έναρξης, μεταβολής και διακοπής εργασιών.
      Μεταξύ των δικαιολογητικών που πρέπει να κατέχουν οι επιτηδευματίες στην έδρα της επιχείρησής τους και να επιδεικνύουν κάθε φορά σε κάθε φορολογικό έλεγχο, δεν περιλαμβάνεται η άδεια λειτουργίας για οποιαδήποτε δραστηριότητα.
      Με την υποβολή της δήλωσης έναρξης εργασιών στη Δ.Ο.Υ. δηλώνεται η πρόθεση του φορολογούμενου να ασκήσει τη συγκεκριμένη δραστηριότητα εν προκειμένω την «παροχή υπηρεσιών διαδικτύου». Εάν μέσω αυτής της δραστηριότητας διενεργηθεί στη πορεία παράνομος ηλεκτρονικός τζόγος, είναι θέμα του ελέγχου να το διαπιστώσει και να προβεί στις προβλεπόμενες από τις ισχύουσες διατάξεις κυρώσεις.
      Για την τήρηση των διατάξεων του Ν. 3037/02 αρμόδιες είναι κατά λόγο αρμοδιότητος οι Αστυνομικές και Λιμενικές Αρχές.
      Το ΣΔΟΕ επιλαμβάνεται, μόνο κατά τον έλεγχο υποθέσεων των αρμοδιοτήτων του.
      Από της ισχύος του ως άνω νομοθετικού πλαισίου τέτοιες περιπτώσεις έχουν αντιμετωπισθεί από Περιφερειακές Δ/νσεις του ΣΔΟΕ.
      Ο Υφυπουργός
      Α. ΡΕΓΚΟΥΖΑΣ»
      3. Στην με αριθμό 2344/22-7-04 ερώτηση του Βουλευτή κ. Δημητρίου Πιπεργιά δόθηκε με το υπ’ αριθμ. 60/6-9-04 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της από 22/07/2004 ερώτησης του Βουλευτή κ. Δημήτρη Πιπεργιά, σας ενημερώνουμε ότι οι προϋπολογισμοί των ΣΕΦ και ΟΑΚΑ για το έτος 2004 έχουν εγκριθεί με πρόβλεψη για τη μισθοδοσία του προσωπικού σύμφωνα με τις ισχύουσες συλλογικές συμβάσεις. Ως προς τη χρηματοδότηση των ως άνω νομικών προσώπων για τη μισθοδοσία του προσωπικού τους, αυτή έχει ήδη καλυφθεί μέχρι και για τον μήνα Σεπτέμβριο. Σημειώνουμε εδώ ότι οι σχετικές εκταμιεύσεις για τον λόγο αυτό έγιναν με βάση πρόσφατες αποφάσεις μας της 30/07/2004 και 26/08/2004 για το Ο.Α.Κ.Α. και της 10/06/2004, 9/07/2004, 30/07/2004 και 26/08/2004 για το Σ.Ε.Φ., ενώ υλοποιήθηκαν και αποφάσεις επιχορήγησης της 25/02/2004 ποσού 4.220.000 € και 1.490.000 € για Ο.Α.Κ.Α. και Σ.Ε.Φ. αντιστοίχως, τις οποίες η προηγούμενη κυβέρνηση δεν είχε εκταμιεύσει.
      Ο Υφυπουργός
      ΓΕΩΡΓΙΟΣ ΟΡΦΑΝΟΣ»
      4. Στην με αριθμό 2998/9-9-04 ερώτηση της Βουλευτού κ. Χρύσας Αράπογλου δόθηκε με το υπ’ αριθμ. ΥΠΠΟ/ΓΡ.ΑΝ.ΥΠ./Κ.Ε./290/13-9-04 έγγραφο από την Αναπληρωτή Υπουργό Πολιτισμού η ακόλουθη απάντηση:
      «Σχετικά με την υπ' αριθμ. 2998/09.09.2004 ερώτηση της Βουλευτού κ. Χρύσας Αράπογλου, σας γνωρίζουμε τα εξής:
      Η Κυβέρνηση όσον αφορά στην αναβάθμιση των σχέσεων με τον Απόδημο Ελληνισμό, δεν περιορίζεται σε κινήσεις εντυπωσιασμού αμφιβόλου αποτελεσματικότητας σε σχέση με τους επιδιωκόμενους στόχους, οι οποίες εξασθενίζουν την όποια δυναμική του εγχειρήματος, αλλά σε καλά μελετημένες κινήσεις.
      Πάντως, σημειώνεται ότι όσον αφορά στο Υπουργείο Πολιτισμού το κόστος του συγκεκριμένου εγχειρήματος για το 2003 ανήλθε στο ποσόν των 185.000€, ενώ τόσο η συμμετοχή, όσο και η εν γένει εμβέλειά του δεν μπορεί να κριθούν ικανοποιητικές.
      Ο επιδιωκόμενος στόχος δεν μπορεί να είναι άλλος από την καθιέρωση ενός θεσμού ικανού να καταστεί πραγματικά ενοποιός και αντιπροσωπευτικός του Ελληνισμού και ενισχυτικός των δεσμών των αποδήμων με την Μητρόπολη, συγκεντρώνοντας το απάνθισμα των Ελλήνων δημιουργών, καλλιτεχνών και αθλητών της ομογένειας.
      Το Υπουργείο Πολιτισμού θα ενισχύσει το θεσμό με παρεμβάσεις που θα αποβλέπουν στην ευρύτερη δυνατή ουσία και εμβέλειά του.
      Η Αναπληρωτής Υπουργός
      ΦΑΝΗ ΠΕΤΡΑΛΙΑ-ΠΑΛΛΗ»
      5. Στις με αριθμό 2728 και 2730/27-8-04 ερωτήσεις του Βουλευτή κ. Κωνσταντίνου Τσιπλάκη δόθηκε με το υπ’ αριθμ. Φ. 1500/23374/638/20-9-04 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Σε απάντηση ερωτήσεων του Βουλευτή κ. Κωνσταντίνου Τσιπλάκη, σχετικά με την συνταξιοδοτική υπόθεση της κ. Ρουσίδου Γεωργίας, που κατατέθηκαν στη Βουλή με ΑΠ. 2728/27-8-2004 και 2730/27-8-2004, σας γνωρίζουμε τα ακόλουθα:
      Στις περιπτώσεις εφαρμογής των διατάξεων της διαδοχικής ασφάλισης και ακόμα περισσότερο όταν εφαρμόζονται σε συνδυασμό με τις διατάξεις των Κανονισμών Ε.Ο.Κ., υπάρχει καθυστέρηση στην απονομή της σύνταξης των ενδιαφερομένων, γιατί οι υποθέσεις είναι πολύπλοκες και οι διαδικασίες χρονοβόρες, αφού πρέπει να συντονιστούν ασφαλιστικά συστήματα περισσοτέρων φορέων, να γίνει η σχετική αλληλογραφία μεταξύ των ασφαλιστικών οργανισμών που έχουν οι ασφαλισμένοι, προκειμένου να ορισθεί ο αρμόδιος για την απονομή της σύνταξης οργανισμός, να βεβαιωθεί ο χρόνος ασφάλισής τους, και να καθορισθεί το ποσό της σύνταξης τους με σχετικές αποφάσεις.
      Επίσης οι χρόνοι διεκπεραίωσης των συνταξιοδοτικών υποθέσεων του ΟΓΑ έχουν αυξηθεί σε σχέση με το παρελθόν και αυτό οφείλεται στο γεγονός ότι, μετά την ψήφιση του ν. 2458/97 και την αλλαγή του συνταξιοδοτικού καθεστώτος του ΟΓΑ, οι συνταξιοδοτικές παροχές έχουν αυξηθεί (βασική, πρόσθετη, κύρια και διαδοχική ασφάλιση) και η επεξεργασία των συνταξιοδοτικών υποθέσεων απαιτεί πλέον περισσότερο χρόνο σε σχέση με το παρελθόν.
      Όσον αφορά την συνταξιοδοτική υπόθεση της κ. Ρουσίδου Γεωργίας, σύμφωνα με τα αριθ. 68083/7-9-2004, Φ8/39/38441/6-9-2004 και 3025/9-9-2004 έγγραφα του ΟΓΑ, ΤΕΒΕ ΚΑΙ ΙΚΑ αντίστοιχα, κατέθεσε αίτηση συνταξιοδότησης λόγω αναπηρίας στον ΟΓΑ στις 18/4/2002 με εφαρμογή των διατάξεων της διαδοχικής ασφάλισης σε συνδυασμό με τις αντίστοιχες διατάξεις των Κανονισμών της Ε.Ο.Κ. (Ν. 1408/71 και 874/72), γιατί είχε χρόνο ασφάλισης εκτός από τον ΟΓΑ, στο ΤΕΒΕ και στη Γερμανία. Κατά την εξέταση της υπόθεσης προέκυψε και χρόνος ασφάλισης στο ΙΚΑ. Έτσι ο ΟΓΑ ζήτησε με το αριθ. 4841/9-4-2003 έγγραφό του το χρόνο ασφάλισής της στο ΤΕΒΕ, το οποίο απάντησε με το 62/24200/28-5-2003 έγγραφό του. Επίσης ο ΟΓΑ έχει ήδη στείλει στην Α/βάθμια Υγειονομική Επιτροπή Σερρών τα σχετικά κοινοτικά έντυπα για συμπλήρωση και με το από 9-92004 έγγραφό του ζήτησε από το ΙΚΑ το δικό του χρόνο ασφάλισης.
      Ο ΟΓΑ θα προβεί στην έκδοση συνταξιοδοτικής απόφασης όταν γνωστοποιηθεί ο χρόνος του ΙΚΑ και αφού γίνει αλληλογραφία με το γερμανικό φορέα και αποσταλούν τα σχετικά έντυπα.
      Μετά από συνεννόηση με τον ΟΓΑ θα επισπευθούν όσο είναι δυνατόν οι διαδικασίες, ώστε να διεκπεραιωθεί η συνταξιοδοτική υπόθεση σε εύλογο χρονικό διάστημα.
      Ο Υπουργός
      Π. ΠΑΝΑΓΙΩΤΟΠΟΥΛΟΣ»
      6. Στην με αριθμό 2913/7-9-04 ερώτηση του Βουλευτή κ. Δημητρίου Κωνσταντάρα δόθηκε με το υπ’ αριθμ. 137/14-9-04 έγγραφο από τον Υπουργό Δικαιοσύνης η ακόλουθη απάντηση:
      «Παρακαλούμε να πληροφορήσετε τον κύριο Βουλευτή ότι, σύμφωνα με την από 16-8-04 βεβαίωση της Δικαστικής Γραμματέως κ. Ευφροσύνης Σπύρου, η οποία διαβιβάστηκε στο Υπουργείο Δικαιοσύνης με το με αριθμ. πρωτ. 50850/16-8-04 έγγραφο του Διευθύνοντος της Εισαγγελία Πρωτοδικών Αθηνών κ. Δημητρίου Παπαγγελόπουλου, κατά των DASSAULT ΑVIΑΤΙΟΝ SA (ΝΤΑΣΣΩ ΑΒΙΑΣΙΟΝ Α.Ε.), LEE SANDERS, JIM SNEED και ΠΑΝΤΟΣ ΥΠΕΥΘΥΝΟΥ υποβλήθηκε από την ΟΛΥΜΠΙΑΚΗ ΑΕΡΟΠΟΡΙΑ Α.Ε. μήνυση που έλαβε Α.Β.Μ. Β-2002/1560.
      Μετά την διενεργηθείσα προκαταρκτική εξέταση για κακουργηματικές πράξεις ασκήθηκε ποινική δίωξη:
      - κατά του διοικητικού και τεχνικού εκπροσώπου της εταιρίας DASSAULT ΑVIΑΤΙΟΝ SA για διατάραξη της ασφάλειας αεροσκαφών από την οποία μπορούσε να προκύψει κίνδυνος για άνθρωπο και επήλθε θάνατος και
      - κατά των LEE SANDERS και JIM SNEED για απόπειρα απάτης κατά συναυτουργία με σκοπό περιουσιακού οφέλους και απειληθείσα ζημιά που υπερβαίνει συνολικά το ποσό των 73.000 ευρώ.
      Η σχετική δικογραφία διαβιβάστηκε στην κύρια ανάκριση.
      Συνεπώς, δεδομένου ότι έχει ασκηθεί ποινική δίωξη για κακουργηματικές πράξεις, δεν τίθεται θέμα άμεσης παραγραφής των αξιόποινων πράξεων.
      Ο Υπουργός
      ΑΝΑΣΤΑΣΗΣ ΠΑΠΑΛΗΓΟΥΡΑΣ»
      7. Στην με αριθμό 2899/6.9.04 ερώτηση του Βουλευτή κ. Εμμανουήλ Όθωνα δόθηκε με το υπ’ αριθμ. 1076805/344/27.9.04 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της με αριθ. 2899/6.9.04 ερώτησης που κατέθεσε ο Βουλευτής κ. Μ. Όθωνας σχετικά με το ανωτέρω θέμα, σας γνωρίζουμε τα εξής:
      Η εξαγγελθείσα μείωση του συντελεστή φορολογίας εισοδήματος των επιχειρήσεων (Α.Ε., Ε.Π.Ε., Ο.Ε., κλπ.) και της προκαταβολής φόρου στις νεοϊδρυόμενες επιχειρήσεις θα υλοποιηθεί.
      Για το σκοπό αυτό, με την αριθ. πρωτ. 1038337/402/ΑΟΟ06/6-5-2004 (ΦΕΚ 724 Β) Υπουργική Απόφαση, έχει συσταθεί στο Υπουργείο Οικονομίας και Οικονομικών Ειδική Γνωμοδοτική Επιτροπή για τη μελέτη αναμόρφωσης του Φορολογικού Συστήματος, ενώ με την αριθ. πρωτ. 1050248/543/ΑΟ06/17-6-2004 απόφαση του ιδίου Υπουργού συστήθηκε Ομάδα Εργασίας για Θέματα Φορολογίας Εισοδήματος Φυσικών και Νομικών Προσώπων.
      Επίσης το Υπουργείο μελετάει τα ζητήματα που περιλαμβάνονται στο κυβερνητικό πρόγραμμα και αφορούν τη φορολογία κληρονομιών, δωρεών - γονικών παροχών, την κατάργηση του τέλους χαρτοσήμου των κερδών των προσωπικών εταιρειών & ΕΠΕ προκειμένου να υιοθετηθούν οι σχετικές διατάξεις νόμου, ενόψει άμεσης υλοποίησης του προγράμματος αυτού στα πλαίσια των προεκλογικών εξαγγελιών».
      Ο Υφυπουργός
      Α. ΡΕΓΚΟΥΖΑΣ»
      8. Στην με αριθμό 2871/6.9.04 ερώτηση του Βουλευτή κ. Μάρκου Μπόλαρη δόθηκε με το υπ’ αριθμ. 21/44/ΑΣ2393 δις/21.9.04 έγγραφο από τον Υπουργό Εξωτερικών η ακόλουθη απάντηση:
      «Σε απάντηση της εν θέματι ερώτησης του Βουλευτή κ. Μάρκου Μπόλαρη, επισημαίνουμε ότι, το ζήτημα της επιστροφής των πολύτιμων εκκλησιαστικών κειμηλίων και χειρογράφων τα οποία εκλάπη σαν από τις ιστορικές Ιερές Μονές της Παναγίας Εικοσιφοίνισσας στο Παγγαίο Όρος και του Τιμίου Προδρόμου στο Μενοίκιο Όρος Σερρών, κατά την αποχώρηση των βουλγαρικών στρατευμάτων κατοχής από τις περιοχές Δράμας και Σερρών το έτος 1917, έχει επανειλημμένως τεθεί από ελληνικής πλευράς στην αντίστοιχη βουλγαρική, τόσο σε εκκλησιαστικό και ανώτατο πολιτικό επίπεδο όσο και σε υπηρεσιακό, χωρίς ωστόσο να έχει εξευρεθεί, μέχρι στιγμής, λύση.
      Σε κάθε περίπτωση, το όλο θέμα, συνεκτιμωμένων των εξαιρετικών σχέσεων και της εποικοδομητικής διμερούς συνεργασίας της χώρας μας με την γείτονα τα τελευταία έτη, απαιτεί ιδιαίτερη διακριτικότητα και λεπτούς χειρισμούς, προκειμένου να πεισθεί η βουλγαρική πλευρά να προβεί σε χειρονομία καλής θέλησης με την επιστροφή των ανεκτίμητων αυτών κειμηλίων στον τόπο προέλευσής τους.
      Ο Υπουργός
      ΠΕΤΡΟΣ Γ. ΜΟΛΥΒΙΑΤΗΣ»
      9. Στην με αριθμό 2847/3.9.04 ερώτηση του Βουλευτή κ. Φιλίππου Πετσάλνικου δόθηκε με το υπ’ αριθμ. 8219/28.9.04 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην υπ’ αριθμ. 2847/2004 ερώτηση, που κατατέθηκε στη Βουλή από το Βουλευτή κ. Φίλιππου Πετσάλνικου, σχετικά με την κοστολόγηση κατοικιών του Οργανισμού Εργατικής Κατοικίας (ΟΕΚ) στην Καστοριά, σας πληροφορούμε τα εξής:
      Η οριστική κοστολόγηση του οικισμού ΚΑΣΤΟΡΙΑ έχει ολοκληρωθεί.
      Ο τρόπος υπολογισμού της χρεούμενης αξίας των εργατικών κατοικιών του παραπάνω οικισμού καθορίστηκε σύμφωνα με την Υ.Α. 50712/4-1-2001 του Υφυπουργού Εργασίας και Κοινωνικών Ασφαλίσεων και δημοσιεύθηκε στο ΦΕΚ 11/Β/11-1-2001. Ύστερα από τα παραπάνω δεν μπορεί να αλλάξει η χρεούμενη αξία των παραχωρουμένων κατοικιών του οικισμού του ΟΕΚ ΚΑΣΤΟΡΙΑ Ι. Σας επισυνάπτουμε για ενημέρωσή σας:
      1. Πρόταση σχεδίου Υπουργικής Απόφασης από τον ΟΕΚ σχετικά με τον καθορισμό της χρεούμενης αξίας των παραχωρουμένων κατοικιών του Οικισμού ΚΑΣΤΟΡΙΑ Ι.
      2. Υ.Α. 50712/4-1-2001
      3. Ανακοίνωση δημοσίευσης Υπουργικής Απόφασης στην εφημερίδα της Κυβερνήσεως.
      4. ΦΕΚ 11/11-1-2001.
      Ο Υπουργός
      ΠΑΝΟΣ ΠΑΝΑΓΙΩΤΟΠΟΥΛΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      10. Στην με αριθμό 2818/2.9.04 ερώτηση της Βουλευτού κ. Ευαγγελίας Σχοιναράκη-Ηλιάκη δόθηκε με το υπ’ αριθμ. ΥΠ.ΠΟ/ΓΡ.ΥΦΥΠ.Κ.Ε./252/28.9.04 έγγραφο από τον Υφυπουργό Πολιτισμού η ακόλουθη απάντηση:
      «Απαντώντας στην υπ’ αριθ. 2818/02-09-2004 ερώτηση της Βουλευτού κ. Ε. Σχοιναράκη- Ηλιάκη, σας πληροφορούμε τα ακόλουθα:
      α. Ο αρχαιολογικός χώρος της Κνωσού δεν είναι ένας από τους συνήθεις αρχαιολογικούς χώρους της πατρίδας μας. Πρόκειται για τον μεγαλύτερο και σημαντικότερο αρχαιολογικό χώρο της Κρήτης, κέντρο ενός ολόκληρου πολιτισμού, του Μινωικού, ο οποίος είναι διεθνώς γνωστός, γι' αυτό και το χώρο τον επισκέπτονται χιλιάδες επισκεπτών κάθε χρόνο.
      β. Ήταν επόμενο ο παραπάνω χώρος να τύχει μιας ιδιαίτερης προστασίας από την πολιτεία με τη θεσμοθέτηση ζωνών προστασίας, σύμφωνα με την ισχύουσα νομοθεσία.
      γ. Είναι επίσης βέβαιο ότι η θεσμοθέτηση ζωνών σε ένα αρχαιολογικό χώρο και ιδιαίτερα στον αρχαιολογικό χώρο της Κνωσού δημιούργησε και δημιουργεί πάντοτε προβλήματα στην εκμετάλλευση των ιδιοκτησιών που υπάρχουν εντός του περιγράμματος των ζωνών.
      δ. Στην περίπτωσή μας, το πρόβλημα δε μπορεί να αντιμετωπιστεί με μόνο το αίτημα των ενδιαφερομένων ιδιοκτητών για αποδέσμευση των ιδιοκτησιών τους, αλλά θα πρέπει να εξεταστεί και το κατά πόσο η ενδεχόμενη συρρίκνωση της Ζώνης Α' θα δημιουργήσει προβλήματα για μείωση της προστασίας των αρχαίων της Κνωσού.
      ε. Για το σκοπό αυτό, το ΥΠ.ΠΟ. θα συστήσει ειδική από το Κ.Α.Σ. επιτροπή, η οποία θα πραγματοποιήσει αυτοψία στην Κνωσό και ανάλογα με το πόρισμα θα σας απαντήσουμε κατά πόσο μπορεί να επιλυθεί ή όχι το πρόβλημα που θίγετε.
      Ο Υφυπουργός
      ΠΕΤΡΟΣ ΤΑΤΟΥΛΗΣ»
      11. Στην με αριθμό 2716/27.8.04 ερώτηση του Βουλευτή κ. Μχάλη Καρχιμάκη δόθηκε με το υπ’ αριθμ. 38276/28.9.04 έγγραφο από τον Υπουργό Οικονομίας και Οικονομικών η ακόλουθη απάντηση:
      «Σε απάντηση της παραπάνω ερώτησης, που κατέθεσε στη Βουλή ο Βουλευτής κ. Μ. Καρχιμάκης, σας γνωρίζουμε τα εξής:
      α. Το οικονομικό πρόγραμμα της Κυβέρνησης είχε πάντοτε ορίζοντα τετραετίας για τις φορολογικές μεταρρυθμίσεις.
      β. Η ανάπτυξη της ελληνικής οικονομίας τα τελευταία χρόνια δεν στηρίχθηκε στη βελτίωση της ανταγωνιστικότητας και στους εξωστρεφείς κλάδους της οικονομίας αλλά σε προσωρινούς παράγοντες που δεν οδήγησαν ούτε στην επίλυση του προβλήματος της ανεργίας, ούτε στην περιφερειακή ανάπτυξη.
      Κεντρικός στόχος της οικονομικής πολιτικής είναι μία νέα αναπτυξιακή πορεία με σταδιακή αύξηση των ρυθμών ανάπτυξης με μεταρρυθμίσεις και πολιτικές που θα ενισχύσουν την ανταγωνιστικότητα της χώρας και το δυναμισμό των κλάδων στους οποίους υπάρχουν συγκριτικά πλεονεκτήματα. Η ελληνική οικονομία θα συνεχίσει να αναπτύσσεται τα προσεχή χρόνια με ταχύτερους ρυθμούς από την Ε. Ε. και που παράλληλα θα δημιουργούν θέσεις εργασίας και ισόρροπη ανάπτυξη σε όλες τις περιφέρειες της χώρας.
      Ο Υπουργός
      Γ. ΑΛΟΓΟΣΚΟΥΦΗΣ»
      12. Στην με αριθμό 2782/1.9.04 ερώτηση των Βουλευτών κυρίων Μιχάλη Καρχιμάκη, Ευσταθίου Κουτμερίδη δόθηκε με το υπ’ αριθμ. 34736/Β.1531/28.9.04 έγγραφο από τον Υπουργό Οικονομίας και Οικονομικών η ακόλουθη απάντηση:
      «Απαντώντας στη ανωτέρω ερώτηση των Βουλευτών κ.κ. Μιχάλη Καρχιμάκη και Στάθη Κουτμερίδη σχετικά με την επιστροφή κεφαλαίων από το επικουρικό κεφάλαιο προς τις Χρηματιστηριακές εταιρίες, σας διαβιβάζουμε τα έγγραφα της Επιτροπής Κεφαλαιαγοράς και του Συνεγγυητικού Κεφαλαίου Εξασφάλισης Επενδυτικών Υπηρεσιών, τα οποία απαντούν στη σχετική ερώτηση.
      Ο Υπουργός
      Γ. ΑΛΟΓΟΣΚΟΥΦΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      13. Στην με αριθμό 1987/6.7.04 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. 28333/Β-1199/28.9.04 έγγραφο από τον Υπουργό Οικονομίας και Οικονομικών η ακόλουθη απάντηση:
      «Σε απάντηση της ερώτησης με αριθμ. πρωτ. 1987/06-07-2004 του Βουλευτή κ. Στυλιανού Ματζαπετάκη, σας διαβιβάζουμε το υπ' αριθμ. 1030/15-07-2004 έγγραφο της Ένωσης Ελληνικών Τραπεζών, καθώς και το υπ' αριθμ. 975/16-07-2004 έγγραφο της Δ/νσης Εποπτείας Πιστωτικού Συστήματος, της Τράπεζας της Ελλάδος, τα οποία απαντούν στα σχετικά ερωτήματα.
      Ο Υπουργός
      Γ. ΑΛΟΓΟΣΚΟΥΦΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      14. Στην με αριθμό 2669/20.8.04 ερώτηση της Βουλευτού κ. Ευαγγελίας Σχοιναράκη-Ηλιάκη δόθηκε με το υπ’ αριθμ. 65/9.9.04 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της από 20-08-2004 ερώτησης της Βουλευτή κ. Ευαγγελίας Σχοιναράκη - Ηλιάκη, σας γνωρiζoυμε ότι η Γ.Γ.Α. έχει ήδη χρηματοδοτήσει την κατασκευή του Κλειστού Γυμναστηρίου του T.E.I. Κρήτης με το ποσό των 2.348.000 €.
      Το 2003 ο Δήμος Ηρακλείου με αίτημά του ζήτησε συμπληρωματική χρηματοδότηση ύψους 280.000 € για κατασκευή περίφραξης του Γυμναστηρίου, τοποθέτηση δεύτερου ηλεκτρονικού πίνακα, εφεδρικής ηλεκτρογεννήτριας, ψυκτικού μηχανήματος κλιματισμού κλπ, η οποία όμως δε δόθηκε από την προηγούμενη κυβέρνηση.
      Στην υπόψη ερώτηση αναφέρεται ότι το απαιτούμενο ποσό για όλες τις συμπληρωματικές κατασκευές και τον εξοπλισμό ανέρχεται πλέον στο ύψος των 450.000 €.
      Με τα παραπάνω δεδομένα και στο πλαίσιο της κακής οικovομικής κατάστασης, που μας κληροδοτήθηκε από την προηγούμενη κυβέρνηση, η Γ.Γ.Α. θα εξετάσει τη δυνατότητα χρηματοδότησης του έργου το προσεχές έτος.
      Όσον αφορά στην προκήρυξη θέσεων εργασίας για την πρόσληψη προσωπικού , αναγκαίου για την απρόσκοπτη λειτουργία του Γυμναστηρίου, αρμόδιο για να απαντήσει είναι το ΥΠ.ΕΣ.Δ.Δ.Α.
      Ο Υφυπουργός
      ΓΕΩΡΓΙΟΣ ΟΡΦΑΝΟΣ»
      15. Στην με αριθμό 2673/23.8.04 ερώτηση του Βουλευτή κ. Μανόλη Στρατάκη δόθηκε με το υπ’ αριθμ. 64/9.6.04 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της από 23-08-2004 ερώτησης του Βουλευτή κ. Μανόλη Στρατάκη, σας γνωρίζουμε ότι η Γ.Γ.Α. έχει ήδη χρηματοδοτήσει την κατασκευή του Κλειστού Γυμναστηρίου του Τ.Ε.Ι. Κρήτης με το ποσό των 2.348.000 ευρώ.
      Το 2003 ο Δήμος Ηρακλείου με αίτημά του ζήτησε συμπληρωματική χρηματοδότηση ύψους 280.000 € για κατασκευή περίφραξης του Γυμναστηρίου, τοποθέτηση δεύτερου ηλεκτρονικού πίνακα, εφεδρικής ηλεκτρογεννήτριας ψυκτικού μηχανήματος κλιματισμού κλπ, η οποία όμως δε δόθηκε από την προηγούμενη κυβέρνηση.
      Στην υπόψη ερώτηση αναφέρεται ότι το απαιτούμενο ποσό για όλες τις συμπληρωματικές κατασκευές και τον εξοπλισμό ανέρχεται πλέον στο ύψος των 450.000 ευρώ.
      Με τα παραπάνω δεδομένα και στο πλαίσιο της κακής οικονομικής κατάστασης , που μας κληροδοτήθηκε από την προηγούμενη κυβέρνηση, η Γ.Γ.Α. θα εξετάσει τη δυνατότητα χρηματοδότησης του έργου το προσεχές έτος.
      Όσον αφορά στην προκήρυξη θέσεων εργασίας για την πρόσληψη προσωπικού , αναγκαίου για την απρόσκοπτη λειτουργία του Γυμναστηρίου, αρμόδιο για να απαντήσει είναι το ΥΠ.ΕΣ.Δ.Δ.Α.
      Ο Υφυπουργός
      ΓΕΩΡΓΙΟΣ ΟΡΦΑΝΟΣ»
      16. Στην με αριθμό 2558/4-8-04 ερώτηση των Βουλευτών κυρίων Αντωνίου Σκυλλάκου, Λιάνας Κανέλλη και Δημητρίου Τσιόγκα, δόθηκε με το υπ’ αριθμ. 8167/24-9-04 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην υπ’ αριθμ. 2558/2004 ερώτηση, που κατατέθηκε στη Βουλή από τους Βουλευτές κ. κ. Α. Σκυλλάκο, Λ. Κανέλλη και Δ. Τιόγκα, σχετικά με απολύσεις συνδικαλιστών από την επιχείρηση «ΔΡΑΚΟΥΛΑΚΗ ΕΠΕ», σας πληροφορούμε τα εξής:
      Το αρμόδιο Τμήμα Κοινωνικής Επιθεώρησης Δυτικού Τομέα Αθηνών είχε επιληφθεί με τη διαδικασία της επίλυσης εργατικής διαφοράς για την απόλυση του εργαζόμενου συνδικαλιστή Δημητρίου Νταβού στις 12-02-2004. Ο εργαζόμενος κατά τη συζήτηση της εργατικής διαφοράς δήλωσε ότι, η απόλυσή του έγινε λόγω της συνδικαλιστικής του δράσης. Η επιχείρηση αντιθέτως επικαλέσθηκε οικονομικούς λόγους για την απόλυσή του. Ο προσφεύγων δεν είχε συνδικαλιστική προστασία και λόγω του ότι η καταχρηστική ή μη άσκηση του δικαιώματος του εργοδότη προς απόλυση κρίνεται στα πολιτικά δικαστήρια, η Επιθεώρηση συνέστησε στον εργαζόμενο την προσφυγή του σε αυτά.
      Στις 03-08-2004 προσέφυγε στην ως άνω Επιθεώρηση Εργασίας ο απολυθείς από την επιχείρηση «ΔΡΑΚΟΥΛΑΚΗΣ ΕΠΕ», προστατευόμενος του ν. 1264/1982, εργαζόμενος κ. Τουτουντζάκης Νικόλαος. Παρά τη μεσολαβητική προσπάθεια της Επιθεώρησης, που έγινε με τη διαδικασία της επίλυσης εργατικής διαφοράς στις 06-08-2004, προκειμένου να ανακληθεί η εν λόγω απόλυση, η επιχείρηση αρνήθηκε την επαναπρόσληψη του εργαζόμενου συνδικαλιστή. Κατόπιν αυτού η τοπική Υπηρεσία του Σ.ΕΠ.Ε. απέστειλε την αριθμ. 4419/10-08-2004 μηνυτήρια αναφορά στον Εισαγγελέα Πλημμελειοδικών Αθηνών.
      Συμπληρωματικά σας γνωρίζουμε ότι, κλιμάκιο Ειδικών Επιθεωρητών διενήργησε επιτόπιο έλεγχο στην επιχείρηση «ΔΡΑΚΟΥΛΑΚΗΣ ΕΠΕ» στις 02-08-2004, κατά τον οποίο διαπιστώθηκε η μη αναλυτική απεικόνιση των τακτικώς καταβαλλομένων αποδοχών επί των αναλυτικών εξοφλητικών σημειωμάτων και η μη εξειδίκευση της ειδικότητας του εργαζόμενου Χαρίτου Γρηγορίου. Έγιναν συστάσεις και ζητήθηκαν γραπτές εξηγήσεις. Κατόπιν αυτών η επιχείρηση δήλωσε εγγράφως ότι θα συμμορφωθεί άμεσα και στις δύο ως άνω περιπτώσεις.
      Ο Υπουργός
      ΠΑΝΟΣ ΠΑΝΑΓΙΩΤΟΠΟΥΛΟΣ»
      17. Στην με αριθμό 1898/1-7-04 ερώτηση του Βουλευτή κ. Δημητρίου Κωνσταντάρα δόθηκε με το υπ’ αριθμ. 97/6-9-04 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της από 1-07-2004 ερώτησης του Βουλευτή κ. Δημήτρη Κωνσταντάρα, σας διαβιβάζουμε, συνημμένα, το υπ’ αριθμ. 1332/19-07-2004 έγγραφο της Ε. Ο. Μοντέρνου Πεντάθλου, στο οποίο τονίζεται ότι η επιλογή αθλητών ως εκπροσώπων για τους Ολυμπιακούς Αγώνες έγινε κατόπιν αξιολόγησης αγωνιστικών αποτελεσμάτων και κριτηρίων μέσα σε θεσμοθετημένα πλαίσια της Διεθνούς Ομοσπονδίας Μοντέρνου Πεντάθλου (UΙΡΜ) , τα οποία έχουν εγκριθεί και επικυρωθεί από την Διεθνή Ολυμπιακή Επιτροπή.
      Ο Υφυπουργός
      ΓΕΩΡΓΙΟΣ ΟΡΦΑΝΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      18. Στην με αριθμό 2773/30-8-04 ερώτηση του Βουλευτή κ. Μανόλη Στρατάκη δόθηκε με το υπ’ αριθμ. 70/8-9-04 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της από 30-08-2004 ερώτησης του Βουλευτή κ. Μανόλη Στρατάκη, σας επισυνάπτουμε τις υπ’ αριθμ. 4783/25-05-2004 και 184/25-06-2004 έγγραφες απαντήσεις της Ο.Π.Α.Π. Α.Ε. (β΄ σχετικό) επί των από 18-05-2004 και 10-06-2004 ερωτήσεων του Βουλευτή κ. Στ. Ματζαπετάκη και της από 24/05/2004 ερώτησης της Βουλευτή κας  Ευαγγ. Σχοιναράκη - Ηλιάκη για το ίδιο θέμα.
      Συμπληρωματικά, θέλω να τονίσω ότι βασική πολιτική της νέας κυβέρνησης είναι η καταπολέμηση του παράνομου τζόγου και η προστασία των ανηλίκων και των οικονομικά ασθενέστερων οικονομικών τάξεων, ωστόσο η μέχρι τώρα εφαρμογή του παιχνιδιού «ΚΙΝΟ» δεν αποτελεί παρά εκτέλεση συμβατικής υποχρεώσεως της Ο.Π.Α.Π Α.Ε., που ανελήφθη από την Εταιρεία κατά τη θητεία της προηγούμενης κυβέρνησης.
      Ο Υφυπουργός
      ΓΕΩΡΓΙΟΣ ΟΡΦΑΝΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      19. Στην με αριθμό 2791/1-9-04 ερώτηση του Βουλευτή κ. Ιωάννου Δραγασάκη δόθηκε με το υπ’ αριθμ. ΥΠΠΟ/ΓΡ.ΑΝ.ΥΠ./Κ.Ε./267/13-9-04 έγγραφο από την Αναπληρωτή Υπουργό Πολιτισμού η ακόλουθη απάντηση:
      «Σχετικά με την υπ’ αριθμ. 2791/01.09.2004 ερώτηση του Βουλευτή κ. Γιάννη Δραγασάκη, σας γνωρίζουμε τα εξής:
      Βάσει του Ν. 2843/2000 και της 28055/Β709/06.06.2001 Υπουργικής Απόφασης ο ειδικός λογαριασμός δεν ελέγχεται από το Ελεγκτικό Συνέδριο.
      Η Κυβέρνηση δεν μπορεί να εξετάσει την δυνατότητα κατάργησης του ειδικού λογαριασμού άμεσα, αφού υπάρχουν οικονομικές και προγραμματικές δράσεις που πρέπει να υλοποιηθούν.
      Κατά τα λοιπά, κατατίθενται αναλυτικές καταστάσεις που αφορούν στις κινήσεις του ειδικού λογαριασμού Ν. 234372/1 για τα έτη 2003 και 2004.
      Η Αναπληρωτής Υπουργός
      ΦΑΝΗ ΠΕΤΡΑΛΙΑ-ΠΑΛΛΗ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      20. Στην με αριθμό 2757/30-8-04 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. (ΠΛΟ 297)/23-9-04 έγγραφο από τον Υπουργό Ανάπτυξης η ακόλουθη απάντηση:
      «Σε απάντηση της ανωτέρω ερώτησης του Βουλευτή κ. Β. Κεγκέρογλου με αρ. πρωτ. 2757/30-8-2004, σας γνωρίζουμε ότι σύμφωνα με την παρ. 4 του άρθρου 11 του ν. 3260/2004, τα μέλη των συλλογικών οργάνων και τα μονομελή όργανα, των οποίων η θητεία λήγει, κατά τα προβλεπόμενα στην παρ. 2 του άρθρου 10 του ιδίου νόμου, εξακολουθούν να ασκούν τα καθήκοντα τους, έως την αντικατάσταση τους και δικαιούνται, έως τότε, να λαμβάνουν την αποζημίωση με τις αποδοχές που προβλέπονται για την άσκηση των καθηκόντων τους.
      Ο ορισμός νέων μελών των συλλογικών οργάνων ή ο διορισμός νέων μονομελών οργάνων διοίκησης θα διενεργηθεί σύμφωνα με τις ισχύουσες, για κάθε φορέα, διατάξεις. Προκειμένου για τα ερευνητικά κέντρα, θα εφαρμοσθούν οι διατάξεις του ν. 1514/85.
      Eπισημαίνoυμε ότι α) στο E.I. Παστέρ το Δ.Σ. διορίζεται σύμφωνα με το άρθρο 3 του ν. 390/76, δηλ. με υπουργική απόφαση και β) το ΕΚΕΒΕ «Α. Φλέμιγκ» διοικείται από προσωρινό Διοικητικό Συμβούλιο τα μέλη του οποίου μπορούν να αντικατασταθούν με απόφαση του Υπουργού Ανάπτυξης (εκτός από το μέλος που υποδεικνύει το Δ.Σ. του ΕΙΒΒΕ «Α. Φλέμιγκ»).
      Συνεπώς η αρμόδια υπηρεσία θα προβεί σε προκήρυξη των θέσεων των Διευθυντών των Ερευνητικών Κέντρων και των Διευθυντών των Ινστιτούτων αυτών.
      Τέλος, στόχος μας είναι η ενίσχυση με κίνητρα αλλά και με σύστημα συνεχούς και αξιόπιστης αξιολόγησης των επιδόσεων αριστείας τόσο των ερευνητών όσο και των ερευνητικών κέντρων. Στο  πλαίσιο αυτής της προσπάθειας, εφόσον κριθεί σκόπιμο, θα προχωρήσουμε σε τροποποιήσεις του υπάρχοντος θεσμικού  πλαισίου.
      Ο Υπουργός
      Δ. ΣΙΟΥΦΑΣ»
      21. Στην με αριθμό 278/1-9-04 ερώτηση του Βουλευτή κ. Ευσταθίου Κουτμερίδη δόθηκε με το υπ’ αριθμ. 8212/24-9-04 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην υπ’ αριθμ. 2786/2004 ερώτηση, που κατατέθηκε στη Βουλή από το Βουλευτή κ. Στ. Κουτμερίδη, σχετικά με τα μέτρα καταπολέμησης της ανεργίας στο Νομό Σερρών, σας πληροφορούμε τα εξής:
      Α. Στα πλαίσια των ενεργητικών πολιτικών απασχόλησης ο Οργανισμός Απασχόλησης Εργατικού Δυναμικού (ΟΑΕΔ) εφαρμόζει κατ’ έτος προγράμματα επιχορήγησης επιχειρήσεων για την απασχόληση ανέργων, αφ’ ενός επιδιώκοντας τη μετατροπή των παθητικών πολιτικών σε ενεργητικές, προκειμένου να δημιουργηθούν νέες θέσεις εργασίας και αφ’ ετέρου με σκοπό να βοηθήσει τις επιχειρήσεις να καταστούν ανταγωνιστικότερες στο σύγχρονο περιβάλλον της παγκοσμιοποίησης.
      Το τρέχον έτος ο Οργανισμός υλοποιεί σε όλους τους Νομούς της χώρας, συμπεριλαμβανομένου και του Νομού Σερρών, τα παρακάτω προγράμματα:
      α) Πρόγραμμα επιχορήγησης επιχειρήσεων για την απασχόληση 15.000 ανέργων ηλικίας 18-64 ετών.
      Στο πρόγραμμα μπορούν να ενταχθούν ιδιωτικές επιχειρήσεις που θα προσλάβουν ανέργους ηλικίας 18 - 64 ετών εγγεγραμμένους στα μητρώα ανέργων των Υπηρεσιών του ΟΑΕΔ, οι οποίοι θα πρέπει να έχουν ακολουθήσει τη διαδικασία της εξατομικευμένης παρέμβασης.
      Η διάρκεια της επιχορήγησης για κάθε επιχείρηση ανέρχεται στους 18 μήνες για τις Μ.Μ.Ε. (μικρές και μεσαίες επιχειρήσεις) και 24 μήνες για τις μεγάλες. Το ποσό επιχορήγησης για κάθε ημέρα πλήρους απασχόλησης ανέρχεται
      - στα 18 € για ανέργους που βρίσκονται σε μειονεκτική θέση (δηλαδή, άτομα κάτω των 25 ετών που δεν έχουν απασχοληθεί για δύο (2) έτη μετά την ολοκλήρωση της εκπαίδευσής τους, άνεργοι αρχηγοί μονογονεϊκών οικογενειών, άνεργοι άνω των 50 ετών, άτομα που είναι μακροχρόνια άνεργα, ήτοι για 12 από
      - τους 16 προηγούμενους μήνες πριν την πρόσληψή τους, άνεργοι που
      ολοκλήρωσαν μόνο την υποχρεωτική εκπαίδευση) και
      - στα 14 ευρώ για τις υπόλοιπες κατηγορίες ανέργων.
      Σε περίπτωση μερικής απασχόλησης (4 ώρες και άνω ημερησίως) η επιχορήγηση ανέρχεται στο ήμισυ των ως άνω ποσών.
      Μετά τη λήξη της επιχορήγησης, οι επιχειρήσεις υποχρεούνται να διατηρήσουν το σύνολο του προσωπικού τους για ακόμη 6 μήνες οι Μ.Μ.Ε. και 12 μήνες οι μεγάλες επιχειρήσεις (απασχόληση χωρίς επιχορήγηση).
      β) Πρόγραμμα επιχορήγησης 7.500 Ν.Ε.Ε.
      Στο πρόγραμμα αυτό μπορούν να ενταχθούν άνεργοι 18-64 ετών για τους οποίους έχει ακολουθηθεί η διαδικασία της εξατομικευμένης προσέγγισης και διαθέτουν δελτίο ανεργίας σε ισχύ μέχρι και την ημερομηνία έναρξης της δραστηριότητας τους, η οποία θα πρέπει να έχει γίνει μετά την εξατομικευμένη προσέγγιση και υποχρεωτικά μετά την 1-1-2004.
      Στόχος του προγράμματος είναι η ενθάρρυνση των ανέργων για να δημιουργήσουν δική τους επιχείρηση μέσω της οικονομικής ενίσχυσης, που ανέρχεται συνολικά στο ποσόν των 8.400 € ανά άτομο και διαρκεί δώδεκα (12) μήνες.
      Από τις ως άνω θέσεις:
      Τουλάχιστον 65% θα καλυφθεί στο πλαίσιο της πολιτικής πρόληψης της μακροχρόνιας ανεργίας και θα αφορά:
      -άνεργους νέους και νέες 18-25 ετών, οι οποίοι-ες είναι εγγεγραμμένοι-ες άνεργοι-ες έως 6 μήνες στα μητρώα ανέργων του ΟΑΕΔ.
      -άνεργους-ες ηλικίας 26-60 ετών, οι οποίοι-ες είναι εγγεγραμμένοι-ες άνεργοι-ες έως 12 μήνες στα μητρώα ανέργων του ΟΑΕΔ.
      Έως 35% θα καλυφθεί στο πλαίσιο της πολιτικής καταστολής της μακροχρόνιας ανεργίας και θα αφορά:
      -ανέργους νέους και νέες 18-25 ετών, οι οποίοι-ες είναι εγγεγραμμένοι-ες άνεργοι-ες τουλάχιστον 6 μήνες στα μητρώα ανέργων του ΟΑΕΔ.
      -ανέργους ηλικίας 26-60 ετών, οι οποίοι-ες είναι εγγεγραμμένοι-ες άνεργοι-ες τουλάχιστον 12 μήνες στα μητρώα ανέργων του ΟΑΕΔ.
      Το 60% θα καλυφθεί από γυναίκες.
      γ) Πρόγραμμα απόκτησης εργασιακής εμπειρίας στον τομέα πληροφορικής – επικοινωνιών (ηλεκτρονικής) – stage 2003
      Το πρόγραμμα απευθύνεται σε ανέργους ηλικίας μέχρι 35 ετών, πτυχιούχους ΑΕΙ και ΤΕΙ ή ισοτίμων τίτλων σπουδών ημεδαπής ή αλλοδαπής των παρακάτω τμημάτων:
      1 α. Πληροφορικής ή Ηλεκτρονικής .
      1 β. Άλλων Τμημάτων που έχουν παρακολουθήσει στη Σχολή τους μάθημα Πληροφορικής ή Ηλεκτρονικής, διάρκειας τουλάχιστον 300 ωρών.
      1γ. Άλλων τμημάτων που είναι απόφοιτοι Ι.Ε.Κ με πιστοποίηση από τον Ο.Ε.Ε.Κ. ή απόφοιτοι Τ.Ε.Λ., Ε.Π.Λ., Τ.Ε.Ε. Α΄ και Β΄ κύκλου στον τομέα Πληροφορικής ή Ηλεκτρονικής καθώς και όσοι θα προσκομίσουν βεβαίωση παρακολούθησης προγράμματος κατάρτισης στην Πληροφορική ή στην Ηλεκτρονική από πιστοποιημένο Κ.Ε.Κ. του Ε.Κ.Ε.Π.Ι.Σ., διάρκειας τουλάχιστον 300 ωρών.
      Η διάρκεια του προγράμματος είναι οκτώ (8) μήνες, η δε ημερήσια αποζημίωση των υποψηφίων ανέρχεται στο ποσό των 25 ευρώ μεικτά, καταβάλλεται εξ ολοκλήρου από τον ΟΑΕΔ ο οποίος ασφαλίζει τους συμμετέχοντες στο πρόγραμμα για ιατροφαρμακευτική περίθαλψη και κίνδυνο ατυχήματος.
      δ)Πρόγραμμα απόκτησης εργασιακής εμπειρίας σε φορείς του τομέα υγείας και πρόνοιας (stage 2003) – β΄ σειρά.
      Αφορά ανέργους πτυχιούχους Α.Ε.Ι., Τ.Ε.Ι., διπλωματούχους Ι.Ε.Κ., αποφοίτους Τ.Ε.Λ., Ε.Π.Λ., Τ.Ε.Ε. Α΄ Κύκλου και Τ.Ε.Ε. Β΄ Κύκλου ή ισότιμων τίτλων σπουδών.
      -Το πρόγραμμα επιχορηγεί πλήρως την προσαρμογή στο εργασιακό περιβάλλον, σε Β΄ Σειρά, 2.373 ανέργων, Α.Ε.Ι., Τ.Ε.Ι. και διπλωματούχους Ι.Ε.Κ., αποφοίτους Τ.Ε.Λ, Ε.Π.Λ., Τ.Ε.Ε. Α΄ Κύκλου και Τ.Ε.Ε. Β΄ Κύκλου (και ισότιμων τίτλων σπουδών).
      -Η διάρκεια του προγράμματος ορίζεται στους 18 μήνες, η δε ημερήσια αποζημίωση των ασκούμενων ανέρχεται στα ποσά των: 25 € μεικτά για τους πτυχιούχους Α.Ε.Ι, Τ.Ε.Ι, και 21 € μεικτά για τους διπλωματούχους I.E.K. , αποφοίτους Τ.Ε.Λ, Ε.Π.Λ., Τ.Ε.Ε. Α΄ Κύκλου και Τ.Ε.Ε. Β΄ Κύκλου .Η αποζημίωση καταβάλλεται εξ ολοκλήρου από τον ΟΑΕΔ. Οι ασκούμενοι ασφαλίζονται από τον ΟΑΕΔ για ιατροφαρμακευτική περίθαλψη και κίνδυνο ατυχήματος.
      Οι άνεργοι θα πρέπει να είναι ηλικίας μέχρι 35 ετών (γεννημένοι μετά την 1-1-68) οι πτυχιούχοι Α.Ε.Ι, Τ.Ε.Ι. και μέχρι 30 ετών (γεννημένοι μετά την 1-1-73) οι διπλωματούχοι I.E.K. , οι απόφοιτοι Τ.Ε.Λ, Ε.Π.Λ.,Τ.Ε.Ε. Α΄ Κύκλου και Τ.Ε.Ε. Β΄ Κύκλου(και ισότιμων τίτλων σπουδών), να διαθέτουν δελτίο ανεργίας σε ισχύ και να έχουν συμπληρώσει το Ατομικό Σχέδιο Δράσης .Ειδικά οι άνδρες υποψήφιοι θα πρέπει να έχουν εκπληρώσει τις στρατιωτικές τους υποχρεώσεις ή να έχουν απαλλαγεί νόμιμα.
      Στα ως άνω προγράμματα (NΘE-NEE-STAGE) το 60% των θέσεων θα καλυφθεί από γυναίκες.
      ε) Πρόγραμμα επιχορήγησης επιχειρήσεων για την απασχόληση ανέργων, που βρίσκονται στο στάδιο πλησίον της σύνταξης.
      α) Επιχορηγούνται όλες οι ιδιωτικές επιχειρήσεις που προσλαμβάνουν άνεργους (εγγεγραμμένους στα μητρώα Υπηρεσιών του ΟΑΕΔ επί 21 μήνες ή επιδοτούμενους) που τους υπολείπονται μέχρι 1.500 ένσημα και μέχρι 5 χρόνια για τη συμπλήρωση του ορίου 	ηλικίας τους για τη συνταξιοδότησή τους.
      β) η διάρκεια επιδότησης καθορίζεται από 1 έως 60 μήνες.
      γ) το ποσό επιχορήγησης για κάθε ημέρα εργασίας πλήρους απασχόλησης καθορίζεται στα 17,61€ για τους 24 μήνες, και στα 20,50 € για τους επόμενους 36 μήνες. Εάν ο μισθωτός απασχολείται με μειωμένο ωράριο από 4 τουλάχιστον ώρες και άνω ημερησίως, το ποσό της επιχορήγησης ανέρχεται στα 10,27 € για τους πρώτους 24 μήνες και στα 11,74 € για τους επόμενους 36 μήνες.
      Το ως άνω πρόγραμμα χρηματοδοτείται από πόρους του Λογαριασμού για την Απασχόληση της Επαγγελματικής Κατάρτισης (ΛΑΕΚ).
      στ) Ο ΟΑΕΔ επίσης το τρέχον έτος πρόκειται να υλοποιήσει νέα προγράμματα ήτοι: Πρόγραμμα επιχορήγησης επιχειρήσεων για την απασχόληση ανέργων και πρόγραμμα επιχορήγησης Νέων Ελευθέρων Επαγγελματιών, τα οποία θα συγχρηματοδοτηθούν από το Επιχειρησιακό Πρόγραμμα των ΠΕΠ (Περιφερειακά Προγράμματα).
      ζ) Το Επιχειρησιακό Πρόγραμμα Απασχόληση και Επαγγελματική Κατάρτιση 2000-2006 πρόκειται να αναμορφωθεί με σκοπό να υλοποιηθούν νέα προγράμματα απασχόλησης και να μεταφερθούν αναπορρόφητοι πόροι από το ένα μέτρο στο άλλο. Με τον τρόπο αυτό θα εγκριθούν για τον ΟΑΕΔ και άλλα χρηματικά ποσά από το Επιχειρησιακό Πρόγραμμα με τα οποία θα υλοποιηθούν νέα προγράμματα.
      η) Σύμφωνα με το ν. 3227/09-02-04 πρόκειται να υλοποιηθούν σε όλη τη χώρα προγράμματα επιχορήγησης επιχειρήσεων σχετικά με την εφαρμογή ενεργητικών πολιτικών απασχόλησης (μέτρα για τους επιδοτούμενους άνεργους, κίνητρα για την αύξηση της απασχόλησης των γυναικών, των νέων και των ηλικιωμένων).
      Β. Η Γενική Γραμματεία Διαχείρισης Κοινοτικών και Άλλων Πόρων μας πληροφόρησε για τα Περιφερειακά Προγράμματα της Κεντρικής Μακεδονίας. Ειδικότερα:
      Στα πλαίσια των Περιφερειακών Επιχειρησιακών Προγραμμάτων, από το ΕΚΤ χρηματοδοτούνται μεταξύ άλλων Μέτρα που αφορούν Ολοκληρωμένες παρεμβάσεις για την «Αστική ανάπτυξη» και τις «Τοπικές Πρωτοβουλίες για την Απασχόληση», κύριος άξονας των οποίων είναι η βελτίωση και αύξηση της απασχόλησης σε τοπικό επίπεδο (περιοχές παρέμβασης). Περιλαμβάνονται κυρίως δράσεις κατάρτισης, προώθησης στην απασχόληση (δημιουργία νέων θέσεων εργασίας, νέων ελεύθερων επαγγελματιών, απόκτηση εργασιακής εμπειρίας), συμβουλευτικής και συνοδευτικών υποστηρικτικών υπηρεσιών. Επίσης, στα ΠΕΠ υπάρχει ξεχωριστό Μέτρο Ανάπτυξης Ανθρώπινου Δυναμικού που αφορά την Κατάρτιση καθώς και το Μέτρο των Κοινωνικών Υπηρεσιών που αφορά στη λειτουργία μονάδων και δομών φροντίδας ηλικιωμένων και φύλαξης βρεφών, νηπίων και παιδιών.
      Ειδικότερα για το ΠΕΠ Κεντρικής Μακεδονίας και την περιοχή της Θεσσαλονίκης, σημειώνουμε τα εξής:
      Μέτρο των Τοπικών Πρωτοβουλιών Απασχόλησης (Μέτρο 5.3 στο ΠΕΠ Κ. Μακεδονίας), το οποίο απευθύνεται σε ανέργους, υποαπασχολούμενους και άτομα ευπαθών κοινωνικά ομάδων. Στα πλαίσια του Μέτρου έχουν εγκριθεί Σχέδια Ολοκληρωμένης Παρέμβασης για τις εξής περιοχές της Θεσσαλονίκης:
      1. Τον Δήμο Θεσσαλονίκης, περιοχή Σιδηροδρομικού Σταθμού, με προϋπολογισμό 1.290.980 € και αριθμό ωφελουμένων 155.
      2. Τις Δυτικές Συνοικίες της πόλης (Δήμοι: Σταυρούπολης, Αμπελοκήπων, Ελευθερίου - Κορδελιού, Ευόσμου, Μενεμένης) με προϋπολογισμό 1.156.053 € και αριθμό ωφελουμένων 160.
      3. Τον Δήμο Πυλαίας με προϋπολογισμό 206.569 € και αριθμό ωφελουμένων 38.
      4. Τον Δήμο Εχεδώρου και Χαλάστρας (Σχέδιο για την υποστήριξη του αθίγγανου πληθυσμού που διαμένει εκεί) με προϋπολογισμό 385.408 € και αριθμό ωφελουμένων 43. 
      5. Τους Δήμους Συκεών, Αγ. Παύλου, Τριανδρίας, Πολίχνης, Νεάπολης και Κοινότητα Ευκαρπίας με προϋπολογισμό 1.230.197 € και αριθμό ωφελουμένων 127.
      6. Τον Δήμο Καλαμαριάς με προϋπολογισμό 704.097 € και αριθμό ωφελουμένων 77.
      7. Τον Δήμο Λαγκαδά με συναφείς Δήμους (Δήμοι: Σοχού, Μαδύτου, Αγίου Γεωργίου, Βερτίσκου, Καλλινδοίων, Ασήρου, Λαχανά) με προϋπολογισμό 473.147 € και αριθμό ωφελουμένων 59.
      8. Τέλος, έχει εγκριθεί Σχέδιο της Ν.Α. Θεσσαλονίκης, που περιλαμβάνει τους Δήμους Αγίου Αθανασίου, Αξιού, Καλλιθέας, Κουφαλίων και Χαλκηδόνος με προϋπολογισμό 1.419.136 € και αριθμό ωφελουμένων 160.
      Μέτρο Ολοκληρωμένων Παρεμβάσεων για την Αστική Ανάπτυξη (Μέτρο 3.9 του ΠΕΠ), το οποίο απευθύνεται σε ανέργους, υποαπασχολούμενους, εργαζόμενους /αυτοαπασχολούμενους και άτομα ευπαθών κοινωνικά ομάδων. Στα πλαίσια του Μέτρου έχουν εγκριθεί 5 Επιχειρησιακά Σχέδια, με περίπου 150 ωφελούμενους ανά Σχέδιο. Σημειώνουμε ότι, στο πλαίσιο του κάθε Επιχειρησιακού Σχεδίου οι παρεμβάσεις του ΕΚΤ λειτουργούν συμπληρωματικά με παρεμβάσεις του ΕΤΠΑ για τις περιοχές παρέμβασης και οι οποίες κατά κύριο λόγο αφορούν έργα αναπλάσεων, δημιουργίας - ενίσχυσης υποδομών, δράσεις επιχειρηματικής ανάπτυξης, δημιουργίας υποδομών υγείας - πρόνοιας και περιβάλλοντος κλπ. Τα εγκεκριμένα Επιχειρησιακά Σχέδια αφορούν τις παρακάτω περιοχές:
      1. Το Βορειοανατολικό Τμήμα του Ιστορικού Κέντρου του Δήμου Θεσσαλονίκης, προϋπολογισμού ΕΚΤ 2.680.434 € και ΕΤΠΑ 7.224.900 €.
      2. Τις βορειοδυτικές περιοχές της πόλης (Δήμοι:Νεάπολης, Πολίχνης, Αμπελοκήπων, Ελευθερίου Κορδελιού, Ευόσμου Συκεών, Σταυρούπολης, Τριανδρίας, Αγ. Παύλου, Μενεμένης, Κοινότητα Ευκαρπίας), προϋπολογισμού ΕΚΤ 3.845.860 € και ΕΤΠΑ 10.359.340 €.
      3. Τον Δήμο Καλαμαριάς, προϋπολογισμού ΕΚΤ 1.286.460 € και ΕΤΠΑ 3.563.540 €.
      4. Τον Δήμο Θερμαϊκού, προϋπολογισμού ΕΚΤ 1.286.452 € και ΕΤΠΑ 3.563.507 €.
      5. Τον Δήμο Εχεδώρου (Δ.Δ. Ιωνίας, Σίνδου, Καλοχωρίου), προϋπολογισμού ΕΚΤ 1.538.450 € και ΕΤΠΑ 4.114.450 €.
      Μέτρο για την Ανάπτυξη των Ανθρωπίνων Πόρων (Ενέργειες Κατάρτισης, Μέτρο 5.2 του ΠΕΠ). Κατά τη διάρκεια του Α΄ κύκλου υλοποίησης προγραμμάτων κατάρτισης ο οποίος βαίνει προς ολοκλήρωση, στο Νομό Θεσσαλονίκης έχουν υλοποιηθεί 45 προγράμματα για ανέργους στα οποία καταρτίσθηκαν 720 περίπου άτομα. Σύντομα πρόκειται να ξεκινήσουν και οι διαδικασίες για την προκήρυξη του Β΄ κύκλου κατάρτισης, όπου προβλέπονται 62 προγράμματα κατάρτισης για το Νομό που αντιστοιχούν σε 1.240 καταρτιζόμενους. Σημειώνουμε ότι σύμφωνα με τα διαθέσιμα στοιχεία δεν είναι δυνατόν να γίνει επιμερισμός προγραμμάτων και καταρτιζομένων στο Πολεοδομικό Συγκρότημα της Θεσσαλονίκης και για το λόγο αυτό η αναφορά είναι σε επίπεδο Νομού.
      Τέλος, στο Μέτρο Ανάπτυξη Κοινωνικών Υπηρεσιών Υποστήριξης (Μέτρο 5.1 του ΠΕΠ), λειτουργούν στο Νομό της Θεσσαλονίκης 54 Δομές και Μονάδες παροχής φροντίδας σε ηλικιωμένους («Βοήθεια στο Σπίτι», Κέντρα Ημερήσιας Φροντίδας Ηλικιωμένων) και φύλαξης παιδιών (Βρεφικοί/Παιδικοί/Βρεφονηπιακοί Σταθμοί καθώς και Κέντρα Δημιουργικής Απασχόλησης Παιδιών) με 203 εργαζόμενους και 2.060 ωφελούμενους (γυναίκες που αποδεσμεύονται για την ένταξη / επανένταξη τους στην αγορά εργασίας).
      Γ. Πέραν των παραπάνω ενεργειών από το ΠΕΠ Κεντρικής Μακεδονίας, στο Νομό Θεσσαλονίκης υπάρχουν και οι παρεμβάσεις από το Επιχειρησιακό Πρόγραμμα «Απασχόληση και Επαγγελματική Κατάρτιση» του Υπουργείου Απασχόλησης και Κοινωνικής Προστασίας. Ειδικότερα:
      Στα πλαίσια της δράσης «Κατάρτιση ανέργων σε πιστοποιημένα ΚΕΚ» την περίοδο 2001-2002 (Α΄ κύκλος) υλοποιήθηκαν 102 προγράμματα για ανέργους και καταρτίστηκαν 2.102 άτομα. Στα πλαίσια του Β΄ κύκλου (2004-2006) έχουν εγκριθεί 104 προγράμματα για 2.319 άτομα και η υλοποίηση έχει ήδη ξεκινήσει.
      Υλοποιήθηκαν 33 προγράμματα εκμάθησης της ελληνικής γλώσσας (προκατάρτιση) για 664 άνεργους παλιννοστούντες - μετανάστες - πρόσφυγες (2002 - 2003).
      Από την ενέργεια «Κατάρτιση σε βασικές δεξιότητες χρήσης τεχνολογιών πληροφορίας και επικοινωνίας» έχουν εγκριθεί 89 προγράμματα με 1.574 ωφελούμενους τα οποία έχουν ξεκινήσει να υλοποιούνται.
      Στα πλαίσια των ενεργειών «Κατάρτισης ανέργων σε θέματα προστασίας και διαχείρισης περιβάλλοντος» έχουν εγκριθεί 34 προγράμματα για 675 ανέργους και η υλοποίηση τους έχει ξεκινήσει.
      Τέλος, στο Μέτρο των «Ολοκληρωμένων Παρεμβάσεων υπέρ Ανέργων με Πολιτισμικές Ιδιαιτερότητες» που πρόκειται να υλοποιηθεί, αναμένεται να ωφεληθούν 120 άτομα στα πλαίσια 6 Παρεμβάσεων.
      Οι δράσεις που περιλαμβάνονται σε όλα τα προαναφερθέντα Μέτρα και παρεμβάσεις συμβάλουν γενικά στην προώθηση των ανέργων αλλά και ειδικότερα σε επιμέρους ομάδες όπως:
      1. Νέοι πτυχιούχοι έως 30 ετών (εξειδικευμένα προγράμματα απόκτησης εργασιακής εμπειρίας, προγράμματα κατάρτισης).
      2. Γυναίκες (δράσεις Συμβουλευτικής και Συνοδευτικών Υποστηρικτικών Υπηρεσιών που, μεταξύ άλλων, προωθούν την γυναικεία επιχειρηματικότητα, κοινωνικές υπηρεσίες που τις αποδεσμεύουν από οικογενειακές υποχρεώσεις ώστε να μπορέσουν να ενταχθούν στην αγορά εργασίας κ.α.).
      3. Άνεργοι σε τοπικό επίπεδο (όλες οι Ολοκληρωμένες παρεμβάσεις εφαρμόζονται σε τοπικό επίπεδο και σχεδιάζονται και υλοποιούνται με πρωτοβουλία των τοπικών φορέων που γνωρίζουν τις ανάγκες της περιοχής τους).
      Ειδικές Πολιτισμικές Ομάδες (δράσεις εκμάθησης της ελληνικής γλώσσας ή/και προώθηση στην απασχόληση).
      Δ. Σε ότι αφορά τα ποσοστά ανεργίας στο Νομό Θεσσαλονίκης, η μοναδική αρμόδια υπηρεσία που θα μπορούσε να μας απαντήσει είναι η Εθνική Στατιστική Υπηρεσία μέσω των στοιχείων της Έρευνας Εργατικού Δυναμικού που πραγματοποιεί σε τριμηνιαία βάση: Για το λόγο όμως ότι η μεγαλύτερη δυνατή ανάλυση που δίδεται στη δημοσιότητά είναι σε επίπεδο περιφέρειας τα μοναδικά διαθέσιμα στοιχεία που αναφέρονται σε επίπεδο νομού είναι αυτά της Απογραφής πληθυσμού 2001 τα οποία και έχει αναρτήσει η Εθνική Στατιστική Υπηρεσία στην ιστοσελίδα της.
      Σε ότι αφορά το πλήθος των ανέργων σας ενημερώνουμε ότι το Παρατηρητήριο Απασχόλησης Ερευνητική Πληροφορική Α.Ε. από την αρχή της ίδρυσής του δραστηριοποιήθηκε πλήρως στην κατεύθυνση της καταγραφής της εγγεγραμμένης ανεργίας μέσω της δημιουργίας του μεταβατικού πληροφοριακού συστήματος παρακολούθησης, καταγραφής και επεξεργασίας της εγγεγραμμένης ανεργίας, με αποτέλεσμα να υπάρχουν σήμερα πλήρη στοιχεία για την εγγεγραμμένη ανεργία στο σύνολο σχεδόν των νομών της χώρας. Τα στοιχεία αυτά επικαιροποιούνται σε καθημερινή βάση και από τον Απρίλιο του 2004 αναρτώνται στην ιστοσελίδα της εταιρίας (www.paep.org.gr). Οι διαθέσιμοι δείκτες αναλύονται ανά φύλο, ηλικία, μορφωτικό επίπεδο και τομέα απασχόλησης και εξάγονται σε μηνιαία βάση.
      Ο Υπουργός
      ΠΑΝΟΣ ΠΑΝΑΓΙΩΤΟΠΟΥΛΟΣ»
      22. Στην με αριθμό 2626/12-8-04 ερώτηση του Βουλευτή κ. Παναγιώτη Αντωνακόπουλου δόθηκε με το υπ’ αριθμ. 1071053/6465/Β0010/13-9-04 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Απαντώντας στην υπ' αριθμ. 2626/12-8- 2004, που κατατέθηκε στη Βουλή από το Βουλευτή κ. Π. Αντωνακόπουλο, σας γνωρίζουμε τα εξής:
      Όπως μας ανέφερε η Κτηματική Υπηρεσία Ηλείας με το υπ' αριθμ.2191/9-9-2004 έγγραφο της, έχει απoστείλει στο Γραφείo του κ.  Γενικού Γραμματέα της Περιφέρειας Δυτικής Ελλάδας με το υπ' αριθμ. 1947/12-8-2004 έγγραφο της, όλα τα σχετικά στοιχεία που αφορούν τον καθορισμό αιγιαλού -παραλίας στη θέση «Κουρούτα» από το Δημοτικό Κάμπινγκ έως το Κάμπινγκ της Περιηγητικής (αποστραγγιστική τάφρος) στην παραλιακή περιοχή του Δ.Δ. Αμαλιάδος του Δήμου Αμαλιάδος, προκειμένου να εκδοθεί η σxετική απόφαση.
      Σημειώνουμε ότι για το Αρκούδι του Δ.Δ Λυγίας του Δήμου Βαρθολομιού, οικισμού υφιστάμενου προ του 1923, η Κτηματική Yπηρεσία, συγκεντρώνει τα απαραίτητα στoιχεία προκειμένου να ξεκινήσει η διαδικασία του καθορισμoύ των οριογραμμών αιγιαλού-παραλίας.
      Ο Υφυπουργός
      Π. ΔΟΥΚΑΣ»
      23. Στην με αριθμό 2711/26-8-04 ερώτηση του Βουλευτή κ. Παναγιώτη Κοσιώνη δόθηκε με το υπ’ αριθμ. 47245/15-9-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ανωτέρω ερώτησης, σας πληροφορούμε ότι στο Ειδικό Πρόγραμμα Τοπικής Αυτοδιοίκησης (Ε.Π.Τ.Α) του δήμου Ανατολικής Μάνης έχουν ενταχθεί τα ακόλουθα έργα:
      α) «Αξιοποίηση γεωτρήσεων Δροσοπηγής - Παπασυρού με κατασκευή αγωγού μεταφοράς νερού έως το δρόμο Σκουτάρι - Κότρωνα, συμπεριλαμβανομένων και των συνδέσεων του κεντρικού αγωγού με τον οικισμό Χαλικιά - Βάτα με δεξαμενή Κότρωνα» προϋπολογισμού 733.675,72€. Η μελέτη του έργου ολοκληρώθηκε πριν λίγες μέρες και αναμένεται η έγκριση περιβαλλοντικών όρων, προκειμένου να δημοπρατηθεί το έργο.
      β) «Κατασκευή εξωτερικού αγωγού μήκους 5.500μ. στο τμήμα Σκουτάρι -Κότρωνας» προϋπολογισμού 381.511 €.
      γ) «Υδροδεξαμενή Δ.Δ. Κότρωνα» προϋπολογισμού 58.694 €, το οποίο βρίσκεται στο στάδιο της ολοκλήρωσης.
      Ο Υφυπουργός
      Α. ΝΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      24. Στην με αριθμό 2692/25-8-04 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 47238/15-9-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Απαντώντας στην ανωτέρω ερώτηση που κατέθεσε στη Βουλή ο Βουλευτής κ. Β. Κεγκέρογλου, που αναφέρεται στο αντικείμενο του θέματος, σας γνωρίζουμε ότι για τη στελέχωση του κλειστού Γυμναστηρίου του T.E.I. Κρήτης αρμόδιο είναι το συνερωτώμενο Υπουργείο Εθνικής Παιδείας και Θρησκευμάτων, προς το οποίο κοινοποιείται το παρόν, προκειμένου να ενημερώσει απευθείας την Εθνική Αντιπροσωπεία.
      Ο Υφυπουργός
      Α. ΝΑΚΟΣ»
      25. Στην με αριθμό 2711/26-8-04 ερώτηση των Βουλευτών κυρίων Παναγιώτου Κοσιώνη και Ελπίδας Παντελάκη δόθηκε με το υπ’ αριθμ. 47245/15-9-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ανωτέρω ερώτησης σας πληροφορούμε ότι στο Ειδικό Πρόγραμμα Τοπικής Αυτοδιοίκησης (Ε.Π.Τ.Α) του δήμου Ανατολικής Μάνης έχουν ενταχθεί τα ακόλουθα έργα:
      α) «Αξιοποίηση γεωτρήσεων Δροσοπηγής - Παπασυρού με κατασκευή αγωγού μεταφοράς νερού έως το δρόμο Σκουτάρι - Κότρωνα, συμπεριλαμβανομένων και των συνδέσεων του κεντρικού αγωγού με τον οικισμό Χαλικιά - Βάτα με δεξαμενή Κότρωνα» προϋπολογισμού 733.675,72€. Η μελέτη του έργου ολοκληρώθηκε πριν λίγες μέρες και αναμένεται η έγκριση περιβαλλοντικών όρων, προκειμένου να δημοπρατηθεί το έργο.
      β) «Κατασκευή εξωτερικού αγωγού μήκους 5.500μ. στο τμήμα Σκουτάρι - Κότρωνας» προϋπολογισμού 381.511€.
      γ) «Υδροδεξαμενή Δ.Δ. Κότρωνα» προϋπολογισμού 58.694 €, το οποίο βρίσκεται στο στάδιο της ολοκλήρωσης.
      Ο Υφυπουργός
      Α. ΝΑΚΟΣ»
      26. Στην με αριθμό 2744/27-8-04 ερώτηση του Βουλευτή κ. Αντωνίου Φούσα δόθηκε με το υπ’ αριθμ. 46842/13-9-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της υπ’ αριθμ.2744/27-8-2004 ερώτησης του Βουλευτή κ. Aντώνιου Γρ. Φούσα, αναφορικά με την δημιουργία ανεξάρτητης Κοινότητας Μουσιωτίσσας στο Δήμο Αγίου Δημητρίoυ του Ν. Ιωαννίνων, σας γνωρίζουμε ότι το Υπουργείο Εσωτερικών, Δημόσιας Διοίκησης και Αποκέντρωσης, εάν τελικά προβεί στην τροποποίηση το" ν.2539/1997 «Σχέδιο Ι. Καποδίστριας» ή σε άλλες θεσμικές αλλαγές στo πεδίο της τοπικής αυτoδιοίκησης α΄ και β΄ βαθμού, αυτές θα πραγματοποιηθούν έπειτα από oυσιαστικό διάλογο και διατύπωση σχετικής γνώμης όλων των εμπλεκόμενων φορέων.
      Ο Υφυπουργός
      Α. ΝΑΚΟΣ»
      27. Στην με αριθμό 2672/23-8-04 ερώτηση του Βουλευτή κ. Μανόλη Στρατάκη δόθηκε με το υπ’ αριθμ. ΥΠΠΟ/ΓΡ.ΥΦ.ΥΠ/Κ.Ε./235/13-9-04 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της υπ' αρ.πρ. 2672/23-8-2004 ερώτησης του Βουλευτή κου Μ. Στρατάκη, σας πληροφορούμε τα εξής:
      Οι ζώνες προστασίας έχουν καθοριστεί με γνώμονα την προστασία του χώρου της Κνωσού, που είναι ένας μοναδικός αρχαιολογικός χώρος. Για την προστασία του περιβάλλοντος χώρου του Ανακτόρου της Κνωσού άλλωστε έχει εκδοθεί από το 1976 σχετικό Προεδρικό Διάταγμα (ΦΕΚ 373/Δ/1976) με το οποίο θεσμοθετήθηκαν όροι δόμησης και χρήσης γης σε δύο ζώνες (Α και Β). Εξάλλου δεν είναι δυνατή η τροποποίηση των χρήσεων γης και όρων δόμησης στην ευρύτερη περιοχή του αρχαιολογικού χώρου της Κνωσού δεδομένου ότι όπως ορίζεται με την υπ.αρ. 10/1988 Απόφαση της Ολομέλειας του Συμβουλίου της Επικρατείας αλλά και σχετικού εγγράφου του Γραφείου του Νομικού Συμβουλίου του ΥΠΠΟ « οι υφιστάμενες νομικές διατάξεις και ρυθμίσεις προστασίας του πολιτιστικού περιβάλλοντος δεν μπορούν να καταργηθούν, ούτε να τροποποιηθούν επί τα χείρω, πλην αν η τροποποίηση αυτή εισάγει καθεστώς περισσότερο προστατευτικό και ευνοϊκό για το πολιτιστικό περιβάλλον».
      Ο Υφυπουργός
      ΠΕΤΡΟΣ ΤΑΤΟΥΛΗΣ»
      28. Στην με αριθμό 2699/25-8-04 ερώτηση του Βουλευτή κ. Μανόλη Στρατάκη δόθηκε με το υπ’ αριθμ. 86536/ΙΗ/16-9-04 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 2699/25-8-2004 την οποία κατέθεσε ο Βουλευτής κ. Μανόλης Στρατάκης και η οποία αναφέρεται στη λειτουργία του Δημοτικού Σχολείου και Νηπιαγωγείου Βοριζίων του Δήμου Ζαρού του Νομού Ηρακλείου, σας γνωρίζουμε τα ακόλουθα:
      Το ολοήμερο σχολείο έχει έντονο εκπαιδευτικό και κοινωνικό περιεχόμενο και σχεδιάστηκε για να εξυπηρετήσει υψηλούς εκπαιδευτικούς στόχους, όπως είναι η παιδαγωγική αξιοποίηση. του απογευματινού χρόνου παραμονής των παιδιών στο σχολείο, με την πλήρη ευθύνη και εποπτεία της εκπαίδευσης.
      Για το σχεδιασμό και τη λειτουργία των ολοήμερων σχολείων απεστάλη στους Προϊσταμένους των Διευθύνσεων Α/θμιας Εκπαίδευσης το μήνα Απρίλιο, εγκύκλιος του ΥΠΕΠΘ για τον προγραμματισμό της λειτουργίας των σχολείων.
      Όσον αφορά στο Δημοτικό σχολείο, και στο Νηπιαγωγείο Βοριζίων, σας γνωρίζουμε ότι το ως άνω Δημοτικό σχολείο κατά το σχολικό έτος 2003 - 2004 λειτούργησε ως. ολοήμερο χωρίς ειδικότητες.
      Το σχολικό έτος 2004 - 2005 θα λειτουργήσει ξανά ως ολοήμερο και θα καταβληθεί κάθε δυνατή προσπάθεια ώστε να στελεχωθεί με το ανάλογο εκπαιδευτικό προσωπικό ειδικοτήτων.
      Το Νηπιαγωγείο Βοριζίων χαρακτηρίστηκε ως δυσπρόσιτο από το ΥΠΕΠΘ με την αριθμ. Φ.361.1/95/56277/Δ1/9-6-2003 Απόφαση.
      Το παραπάνω Νηπιαγωγείο δεν προτάθηκε να λειτουργήσει ως Ολοήμερο γιατί δεν το ζήτησε κανένας φορέας, είναι όμως στο σχεδιασμό της αρμόδιας Διεύθυνσης του ΥΠEΠΘ να προταθεί μελλoντικά, ως ορεινή περιοχή που χρήζει ιδιαίτερης φροντίδας.
      Σχετικά με την έγκαιρη τοποθέτηση εκπαιδευτικού προσωπικού σας πληρoφορούμε ότι έχουν γίνει οι απαραίτητες ενέργειες για τη σύσταση πινάκων βάσει των οποίων θα γίνει η πρόσληψη των εκπαιδευτικών, ώστε να λειτουργήσουν τα ολοήμερα σχολείο με την έναρξη της σχολικής χρονιάς.
      Η Υπουργός
      ΜΑΡΙΕΤΤΑ ΓΙΑΝΝΑΚΟΥ»
      29. Στην με αριθμό 2676/23-8-04 ερώτηση των Βουλευτών κυρίων Νικολάου Γκατζή και Τάκη Τσιόγκα δόθηκε με το υπ’ αριθμ. 8186/17-9-04 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην με αριθμό 2676/2004 ερώτηση, που κατατέθηκε στη Βουλή από τους Βουλευτές κ.κ. Ν. Γκατζή και Τ. Τσιόγκα, σχετικά με τα οικονομικά προβλήματα των μικρομεσαίων στρωμάτων της πόλης και της υπαίθρου στο Νομό Μαγνησίας, σας πληροφορούμε τα εξής:
      1. Σχετικά με τη λήψη μέτρων για την αντιμετώπιση της δύσκολης οικονομικής κατάστασης των επιχειρήσεων του Νομού Μαγνησίας, που ασχολούνται με τον τουρισμό και των κατοίκων της υπαίθρου σας πληροφορούμε ότι, ο Οργανισμός Απασχόλησης Εργατικού Δυναμικού (ΟΑΕΔ) εφαρμόζει κατ' έτος προγράμματα ενεργητικής πολιτικής (απασχόλησης και κατάρτισης), με σκοπό τη ανεύρεση θέσεων εργασίας για τις διάφορες κατηγορίες ανέργων, όμως, στα προγράμματα αυτά δεν μπορούν να ενταχθούν οι μικρομεσαίες επιχειρήσεις του τουριστικού τομέα.
      2. Σας αποστέλλουμε πίνακα που αφορά τα μέχρι σήμερα έργα, που ολοκλήρωσε ήδη, ή υλοποιεί στο Νομό Μαγνησίας την τρέχουσα περίοδο η Ειδική Υπηρεσία Εφαρμογής Συγχρηματοδοτούμενων Δράσεων ΕΚΤ του Υπουργείου μας. Στον πίνακα αναγράφεται ο αριθμός των έργων και αντιστοίχως των προγραμμάτων, των ωφελουμένων και ο προϋπολογισμός αυτών, τα οποία αναμένεται να διπλασιασθούν μέσα στην περίοδο 2004-2006.
      3. Η Ειδική Υπηρεσία Συντονισμού και Παρακολούθησης Δράσεων ΕΚΤ μας πληροφόρησε ότι, στα πλαίσια των Περιφερειακών Επιχειρησιακών Προγραμμάτων από το ΕΚΤ χρηματοδοτούνται μεταξύ άλλων τα Μέτρα για τις «Τοπικές Πρωτοβουλίες για την Απασχόληση - ΤΠΑ», τις «Ολοκληρωμένες Παρεμβάσεις Αστικής Ανάπτυξης - ΕΚΤ» και τις «Ολοκληρωμένες Παρεμβάσεις Ανάπτυξης Ορεινών/Μειονεκτικών Περιοχών - ΕΚΤ», κύριος άξονας των οποίων είναι η βελτίωση και αύξηση της απασχόλησης σε τοπικό επίπεδο (περιοχές παρέμβασης). Περιλαμβάνονται κυρίως δράσεις συμβουλευτικής, κατάρτισης/προκατάρτισης, προώθησης στην απασχόληση (δημιουργία νέων θέσεων εργασίας, νέων ελεύθερων επαγγελματιών, απόκτηση εργασιακής εμπειρίας) και συνοδευτικών υποστηρικτικών υπηρεσιών (για τις ΤΠΑ και τα Αστικά). Επίσης, στα ΠΕΠ υπάρχει ξεχωριστό Μέτρο Ανάπτυξης Ανθρώπινου Δυναμικού που αφορά στην Κατάρτιση καθώς και το Μέτρο των Κοινωνικών Υπηρεσιών που αφορά στη λειτουργία μονάδων και δομών φροντίδας ηλικιωμένων και φύλαξης βρεφών, νηπίων και παιδιών.
      Ειδικότερα για το ΠΕΠ Θεσσαλίας και τον Νομό Μαγνησίας, σημειώνουμε τα εξής:
      - Μέτρο των Τοπικών Πρωτοβουλιών Απασχόλησης, το οποίο απευθύνεται σε ανέργους, υποαπασχολούμενους και άτομα ευπαθών κοινωνικά ομάδων. Στα πλαίσια του Μέτρου έχουν εγκριθεί Σχέδια Ολοκληρωμένης Παρέμβασης με επικεφαλής:
      1. Τον Δήμο Βόλου, με προϋπολογισμό 1.490.000 € και 160 ωφελούμενους.
      2. Τον Δήμο Νέας Ιωνίας Μαγνησίας, προϋπολογισμού 1.400.000 € και 115 ωφελούμενους.
      3. Τον Δήμο Αλμυρού, με προϋπολογισμό 420.000 € και 50 ωφελούμενους.
      - Μέτρο των Ολοκληρωμένων Παρεμβάσεων για Αστικής Ανάπτυξης - ΕΚΤ, το οποίο απευθύνεται σε ανέργους, υποαπασχολούμενους, εργαζόμενους, αυτοαπασχολούμενους και άτομα ευπαθών κοινωνικά ομάδων των περιοχών παρέμβασης. ΄Εχουν εγκριθεί Επιχειρησιακά Σχέδια με επικεφαλής:
      1. Τον Δήμο Βόλου για τις Δυτικές Συνοικίες του Δήμου (Νεάπολη, Παλαιά), προϋπολογισμού 1.346.000 € για 60 ωφελούμενους
      2. Τον Δήμο Ν. lωνίας (περιοχές Γερμανικά, Πέτρινα), προϋπολογισμού 1.150.000 € για 50 ωφελούμενους.
      Σημειώνουμε ότι, στο πλαίσιο του Μέτρου αυτού οι παρεμβάσεις του ΕΚΤ λειτουργούν συμπληρωματικά με παρεμβάσεις του και ΕΤΠΑ για τις περιοχές παρέμβασης οι οποίες κατά κύριο λόγο αφορούν έργα αναπλάσεων, κατασκευές οδικών δικτύων και δικτύων ύδρευσης κλπ.
      - Μέτρο Ολοκληρωμένων Παρεμβάσεων Ανάπτυξης Ορεινών/Μειονεκτικών Περιοχών - ΕΚΤ, το οποίο απευθύνεται σε ανέργους, υποαπασχολούμενους, εργαζόμενους και αυτοαπασχολούμενους των περιοχών παρέμβασης. Στα πλαίσια του Μέτρου για το Νομό Μαγνησίας έχουν εγκριθεί 2 Επιχειρησιακά Σχέδια για τις περιοχές Νοτίου Πηλίου και Οθρύου, συνολικού προϋπολογισμού 1.300.000 €, περίπου, τα οποία απευθύνονται σε 120 περίπου ωφελούμενους. Σημειώνουμε ότι, όπως και στο προηγούμενο Μέτρο, οι παρεμβάσεις του ΕΚΤ λειτουργούν συμπληρωματικά με παρεμβάσεις του Ευρωπαϊκού Ταμείου Περιφερειακής Ανάπτυξης (ΕΤΠΑ) αλλά και του Ευρωπαϊκού Γεωργικού Ταμείου Προσανατολισμού και Εγγυήσεων (ΕΓΤΠ - Ε) για τις περιοχές παρέμβασης και οι οποίες κατά κύριο λόγο αφορούν έργα βελτιώσεων γεωργικών και κτηνοτροφικών εκμεταλλεύσεων, επενδύσεις σε μονάδες μεταποίησης, κατασκευές οδικών δικτύων και δικτύων ύδρευσης κλπ.
      - Μέτρο για την Ανάπτυξη των Ανθρωπίνων Πόρων (Ενέργειες Κατάρτισης) Κατά τη διάρκεια του Α΄ κύκλου υλοποίησης προγραμμάτων κατάρτισης ο οποίος έχει ολοκληρωθεί, στο Νομό Μαγνησίας υλοποιήθηκαν 16 προγράμματα για ανέργους προϋπολογισμού 1.000.000 €, στα οποία καταρτίσθηκαν 288 άτομα. Σύντομα πρόκειται να ξεκινήσουν και οι διαδικασίες για την προκήρυξη του Β΄ κύκλου κατάρτισης, όπου προβλέπονται 15 προγράμματα κατάρτισης για το Νομό που αντιστοιχούν σε 270 καταρτιζόμενους.
      - Τέλος, στο Μέτρο Ανάπτυξη Κοινωνικών Υπηρεσιών Υποστήριξης λειτουργούν στο Νομό Μαγνησίας 32 Δομές και Μονάδες παροχής φροντίδας σε ηλικιωμένους («Βοήθεια στο Σπίτι», Κέντρα Ημερήσιας Φροντίδας Ηλικιωμένων) και φύλαξης παιδιών (Βρεφικοί/Παιδικοί/ Βρεφονηπιακοί Σταθμοί καθώς και Κέντρα Δημιουργικής Απασχόλησης Παιδιών) προϋπολογισμού 6.742.900 €, περίπου, με 128 εργαζόμενους και 925 ωφελούμενους (γυναίκες που αποδεσμεύονται για την ένταξη/επανένταξη τους στην αγορά εργασίας).
      Οι δράσεις που περιλαμβάνονται σε όλα τα προαναφερθέντα Μέτρα και παρεμβάσεις συμβάλουν γενικά στην προώθηση των ανέργων αλλά και ειδικότερα σε επιμέρους ομάδες όπως:
      1. νέοι πτυχιούχοι έως 30 ετών (εξειδικευμένα προγράμματα απόκτησης εργασιακής εμπειρίας, προγράμματα κατάρτισης)
      2. γυναίκες (δράσεις Συμβουλευτικής και Συνοδευτικών Υποστηρικτικών Υπηρεσιών που, μεταξύ άλλων, προωθούν την γυναικεία επιχειρηματικότητα, Κοινωνικές Υπηρεσίες που τις αποδεσμεύουν από οικογενειακές υποχρεώσεις ώστε να μπορέσουν να ενταχθούν στην αγορά εργασίας κ.α.)
      3. άνεργοι σε τοπικό επίπεδο (όλες οι Ολοκληρωμένες παρεμβάσεις εφαρμόζονται σε τοπικό επίπεδο και σχεδιάζονται και υλοποιούνται με πρωτοβουλία των τοπικών φορέων που γνωρίζουν τις ανάγκες της περιοχής τους)
      4. Ειδικές Πολιτισμικές Ομάδες (δράσεις εκμάθησης της ελληνικής γλώσσας ή/και προώθηση στην απασχόληση).
      Για τα υπόλοιπα θέματα αρμόδια να απαντήσουν είναι τα συνερωτώμενα Υπουργεία Οικονομίας και Οικονομικών και Τουρισμού.
      Ο Υπουργός
      ΠΑΝΟΣ ΠΑΝΑΓΙΩΤΟΠΟΥΛΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      30. Στην με αριθμό 2426/27-7-04 ερώτηση του Βουλευτή κ. Αθανασίου Λεβέντη δόθηκε με το υπ’ αριθμ. Φ 900α/4169/7370/5-8-04 έγγραφο από τον Υφυπουργό Εθνικής Άμυνας η ακόλουθη απάντηση:
      «Σε απάντηση της υπ' αριθμ. 2426/27-07-2004 ερώτησης, που κατέθεσε ο Βουλευτής κ. Αθανάσιος Λεβέντης, με θέμα την παρουσία συγκροτημένων στρατιωτικών σωμάτων ξένων χωρών σε Ελληνικό έδαφος κατά τη διάρκεια των Ολυμπιακών Αγώνων, σας γνωρίζουμε ότι ουδέποτε τέθηκε θέμα εγκατάστασης ξένων ένοπλων στρατιωτών σε Ελληνικό έδαφος κατά τη διάρκεια των Ολυμπιακών Αγώνων.
      Επίσης, σας γνωρίζουμε ότι για τα θέματα ασφαλείας των ΟΑ 2004, αρμόδιο είναι το συνερωτώμενο Υπουργείο Δημόσιας Τάξης.
      Ο Υφυπουργός
      ΙΩΑΝΝΗΣ ΛΑΜΠΡΟΠΟΥΛΟΣ»)
      
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Παρασκευής 21 Ιανουαρίου 2005.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 129 παράγραφοι 2 και 3, 130 παράγραφοι 2 και 3 του Κανονισμού της Βουλής)
      1. Η με αριθμό 573/18.1.2005 επίκαιρη ερώτηση του Βουλευτή της Νέας Δημοκρατίας κ. Ιωάννη Ιωαννίδη προς τον Υπουργό Επικρατείας, σχετικά με την ανοχή της κρατικής τηλεόρασης σε υβριστικά συνθήματα και βωμολοχίες στο πλαίσιο αναμετάδοσης ποδοσφαιρικού αγώνα.
      2. Η με αριθμό 571/5/18.1.2005 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Άννας Διαμαντοπούλου προς τον Πρωθυπουργό, σχετικά  με την αντιμετώπιση της τουρκικής προκλητικότητας στο Αιγαίο κλπ.
      (Θα απαντήσει ο Υπουργός Εξωτερικών, άρθρο 129 παράγραφος 3)
      3. Η με αριθμό 579/18.1.2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τον Υπουργό Υγείας και Κοινωνικής Αλληλεγγύης, σχετικά με την κάλυψη των αναγκαίων θέσεων νοσηλευτικού και επιστημονικού προσωπικού στο Νοσοκομείο Λάρισας.
      4. Η με αριθμό 578/18.1.2005 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Υγείας και Κοινωνικής Αλληλεγγύης, σχετικά με τη λήψη μέτρων προστασίας κατά του καπνίσματος.
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφοι 2 και 3 του Κανονισμού της Βουλής)
      1. Η με αριθμό 574/18.1.2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ιωάννη Διαμαντίδη προς τους Υπουργούς Εμπορικής Ναυτιλίας και Δικαιοσύνης, σχετικά με την επαναφορά στο Λιμενικό Σώμα πρώην λιμενοφύλακα κλπ.
      2. Η με αριθμό 575/18.1.2005 επίκαιρη ερώτηση του Ανεξάρτητου Βουλευτή κ. Ανδρέα Ανδριανόπουλου προς τον Υπουργό Εξωτερικών, σχετικά με την ανέγερση μουσουλμανικού τεμένους στην Αθήνα κλπ.
      
ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στη συζήτηση των
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Πρώτη είναι η με αριθμό 560/17.1.2005 επίκαιρη ερώτηση του Βουλευτή της Νέας Δημοκρατίας κ. Ιωάννη Μπούγα προς τον Υπουργό Ανάπτυξης, σχετικά με τη λειτουργία των Κέντρων Υποδοχής Επενδυτών.
      Η επίκαιρη ερώτηση του συναδέλφου κ. Μπούγα έχει ως εξής:
      «Στο πλαίσιο του Επιχειρησιακού Προγράμματος για την Ανταγωνιστικότητα (ΕΠΑΝ) του Γ΄ ΚΠΣ και συγκεκριμένα του μέτρου 1.3, “Απλοποίηση Επιχειρηματικού Περιβάλλοντος” προβλέπεται η οργάνωση Κέντρων Υποδοχής Επενδυτών (ΚΥΕ) σε κάθε νομό της χώρας. Ως στόχος τίθεται η ανάδειξή τους σε γραφεία ενιαίας εξυπηρέτησης (one stop shops), τα οποία συντονίζουν όλες τις δημόσιες υπηρεσίες, οι οποίες συμμετέχουν στις διαδικασίες σύστασης και αδειοδότησης μιας νέας επιχείρησης, ώστε να διευκολύνεται ο επενδυτής επιχειρηματίας.
      Με δεδομένη τη βούληση του ΥΠAN, όπως έχει εκφραστεί σε διαβουλεύσεις με την ΕΝΑΕ, για συνέχιση της λειτουργίας των ΚΥΕ και μετά την ολοκλήρωση των σχετικών προγραμματικών συμβάσεων με πόρους εκτός του Επιχειρησιακού Προγράμματος, όπως άλλωστε προβλέπεται και από τον Κανονισμό 1260/99/EK, είναι ανάγκη να αντιμετωπιστούν τα προβλήματα λειτουργίας αυτών.
      Κατόπιν αυτών ερωτάται ο κύριος Υπουργός:
      α) Θα ενσωματωθούν τα ΚΥΕ στις Ν.Α., με σαφή προσδιορισμό, επέκταση των αρμοδιοτήτων τους σε όλο το φάσμα της επιχειρηματικότητας και πρόσληψη προσωπικού με το προσόν της απαραίτητης εμπειρίας;
      β) Θα επιλυθεί το πρόβλημα που προκλήθηκε με την υποχρέωση των αναπτυξιακών εταιρειών, με έγγραφο του ΥΠΟΙΟ να εκδίδουν ΔΠΥ και να καταβάλουν ΦΠΑ;
      γ) Θα επεκταθεί, σύμφωνα με τις προγραμματικές συμβάσεις, το μέτρο της παράτασης λειτουργίας μέσω του τρέχοντος προγράμματος και για τα ΚΥΕ που λήγουν μετά την 30.6.05;»
      Εγώ θα παρακαλούσα να αναγράφονται αναλυτικά τα αρχικά. Είναι δύσκολο κανείς να καταγράφει στη μνήμη του –παλιός πολιτικός είμαι- τι σημαίνει το κάθε αρχικό.
      ΙΩΑΝΝΗΣ ΜΠΟΥΓΑΣ: Το γράφω, κύριε Πρόεδρε, στην αρχή της ερώτησής μου.
      ΠΡΟΕΔΡΕΥΩΝ (Γεώργιος Σούρλας): Παρακαλώ να τα σημειώνετε αυτά. Υπάρχουν παραπομπές, αλλά όμως μη μας δυσκολεύετε.
      Ο Υπουργός Ανάπτυξης κ. Σιούφας έχει το λόγο.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Χαίρομαι, κύριε Πρόεδρε, για την επισήμανση την οποία κάνετε για τις συντομογραφίες, οι οποίες πραγματικά πολλές φορές γίνονται είδος «μινωικής γραφής» όσον αφορά την αποτύπωση του τι ακριβώς λένε. Και καλά κάνατε και το επισημάνατε και προς την πλευρά των συναδέλφων, αλλά και προς τα υπουργικά έδρανα .
      ΚΥΕ, λοιπόν, είναι τα Κέντρα Υποδοχής Επενδυτών. Μια θαυμάσια ιδέα, η οποία ξεκίνησε ως μέτρο του Ειδικού Επιχειρησιακού Προγράμματος «Ανταγωνιστικότητα», αλλά ξεκίνησε να λειτουργεί όντας στον αέρα. Προσλήφθηκαν οι υπάλληλοι, εγκαταστάθηκαν είτε σε αναπτυξιακές εταιρείες σε κάθε νομό είτε στις ίδιες τις νομαρχίες, με σκοπό να διευκολύνουν τους επενδυτές να παίρνουν γρήγορα τις άδειες εγκατάστασης και λειτουργίας των επιχειρήσεων.
      Αλλά ένα πρόγραμμα, όταν δεν έχει την εσωτερική υποδομή από το κέντρο ώστε να το υποστηρίξει, ένα πρόγραμμα που δεν έχει κανονισμό λειτουργίας αυτών των ανθρώπων –τι κάνουν, ποιος τους εποπτεύει και ποιος τους παρακολουθεί- είναι φυσικό να είναι στον αέρα.
      Εκείνο το οποίο έκανε η νέα διακυβέρνηση είναι, πρώτον, να δώσει τη δυνατότητα παράτασης της λειτουργίας για ένα χρόνο των Κέντρων Υποδοχής των Επενδυτών και στη συνέχεια, σε συνεργασία με την ΕΝΑΕ, την Οργάνωση των Νομαρχιακών Αυτοδιοικήσεων, με κοινή επιτροπή, η οποία συνεστήθη το Σεπτέμβριο, κατέληξε στη βάση μιας σειράς συμπερασμάτων, με τα οποία ελήφθησαν καταρχήν οι εξής αποφάσεις, οι οποίες και βρίσκονται σε εξέλιξη και σε πραγματοποίηση:
      Πρώτον, τα Κέντρα Υποδοχής Επενδυτών να εγκατασταθούν στις νομαρχίες και μέσα στις Διευθύνσεις Βιομηχανίας, ώστε ως σύνδεσμοι και μεταξύ των επιμελητηρίων, αλλά και με την καθοδήγηση των εμπείρων στελεχών της Νομαρχιακής Αυτοδιοίκησης να τους βοηθούν, για να έχει αποτελεσματικότητα η εργασία τους.
      Δεύτερον, καθορίστηκε το πλαίσιο του τρόπου λειτουργίας αυτών των Κέντρων Υποδοχής Επενδυτών και καταρτίστηκε πρόγραμμα εκπαίδευσης και επιμόρφωσής τους μ’ αυτήν τη συνεννόηση και την πορισματική διαδικασία, η οποία έγινε με την ΕΝΑΕ. Επίσης επεξεργάστηκαν κανονισμό λειτουργίας των ΚΥΕ που θα τεθεί σύντομα σε εφαρμογή, αλλά και ένα ειδικότερο πρόγραμμα εφαρμογών πληροφορικής από τα στελέχη που υπηρετούν στα ΚΥΕ και που συγχρόνως οι ίδιοι θα ενημερώνουν το Κέντρο, το Γενικό Γραμματέα της Περιφέρειας για τα αποτελέσματα με τα οποία εξελίσσεται μια κατάθεση αίτησης για αδειοδότηση μέχρι την έκδοση της άδειας για την ίδρυση, εγκατάσταση και λειτουργία μιας επιχείρησης.
      Κύριε Πρόεδρε, κλείνοντας αυτήν την παρέμβαση, θέλω να σημειώσω δύο πράγματα. Σε νομοσχέδιο, το οποίο την επόμενη εβδομάδα δίδεται στη δημοσιότητα μετά την έγκριση της Κυβερνητικής Επιτροπής, την οποία θα πάρει την Τρίτη, θα παρουσιάσουμε στον ελληνικό λαό και θα φέρουμε στην Εθνική Αντιπροσωπεία το νέο πλαίσιο αδειοδότησης των επιχειρήσεων.
      (Στο σημείο αυτό κτυπάει ξανά το κουδούνι λήξεως του χρόνου ομιλίας του κυρίου Υπουργού)
      Εκεί, στις δημιουργούμενες διευθύνσεις ανάπτυξης σε κάθε Νομαρχιακή Αυτοδιοίκηση, θα ενταχθούν τα ΚΥΕ και θα αντιμετωπιστούν τα ζητήματα τα οποία συμφωνήθηκαν με την ΕΝΑΕ, ώστε πραγματικά αυτός ο θεσμός, αυτό το πρόγραμμα, να υπηρετήσει την ανάπτυξη, να εξυπηρετήσει το επιχειρείν σε κάθε νομό με τρόπο μεθοδευμένο και συστηματικό.
      Συγχρόνως παίρνουμε όλα τα μέτρα, για να υπάρχει η εποπτεία και η καθοδήγηση αυτού του προγράμματος και αυτών των στελεχών που δουλεύουν στις Νομαρχιακές Αυτοδιοικήσεις.
      ΠΡΟΕΔΡΕΥΩΝ (Γεώργιος Σούρλας): Ο ερωτών συνάδελφος κ. Ιωάννης Μπούγας έχει το λόγο.
      ΙΩΑΝΝΗΣ ΜΠΟΥΓΑΣ: Ευχαριστώ πολύ, κύριε Πρόεδρε.
      Πράγματι τα Κέντρα Υποδοχής Επενδυτών, όταν ξεκίνησαν –και μάλιστα πρέπει να πούμε εδώ ότι η οργάνωση των κέντρων αυτών υλοποιήθηκε στο πλαίσιο του επιχειρησιακού προγράμματος για την ανταγωνιστικότητα, που χρηματοδοτήθηκε από το Γ΄  Κοινοτικό Πλαίσιο Στήριξης- είχαν σκοπούς φιλόδοξους. Μεταξύ των σκοπών αυτών ήταν η βελτίωση του επιχειρηματικού περιβάλλοντος, η ισότιμη, ισόποση και έγκαιρη διάχυση της πληροφόρησης, η αξιοποίηση όλων των τρόπων επενδυτικών ευκαιριών σε κάθε νομό κ.ο.κ.
      Πλην όμως, δυστυχώς, λόγω δυσλειτουργιών που αναπτύχθηκαν κατά τη διάρκεια λειτουργίας των Κέντρων Υποδοχής Επενδυτών, κανείς από τους σκοπούς αυτούς ή ελάχιστοι έχουν μέχρι σήμερα εκπληρωθεί.
      Είναι πολύ ευχάριστα όσα μας είπε ο κύριος Υπουργός σήμερα για τη στελέχωση και τη θεσμοθέτηση των αρμοδιοτήτων των ΚΥΕ, διότι γνωρίζετε, κύριε Υπουργέ, πως υπάρχει μία σύγχυση σε ό,τι αφορά τις αρμοδιότητες μεταξύ των Νομαρχιακών Αυτοδιοικήσεων και των Κέντρων Υποδοχής Επενδυτών.
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      Επίσης θα πρέπει να αναφέρω και το εξής: Στόχος των ΚΥΕ ήταν να μειωθεί κατά 20% ο χρόνος αδειοδότησης των επιχειρήσεων, αλλά δυστυχώς, ενώ προβλέπεται αυτό ως στόχος, δεν προβλέφθηκαν κάποια μετρήσιμα κριτήρια, προκειμένου να δούμε αν ανταποκρίνονται στο σκοπό αυτό τα Κέντρα Υποδοχής Επενδυτών, με συνέπεια σήμερα να μην ξέρουμε εάν, έστω κατ’ ελάχιστον, έχουμε προσεγγίσει το στόχο αυτό, δηλαδή τη μείωση του χρόνου αδειοδότησης.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ένα άλλο ζήτημα το οποίο έχει να κάνει με τη λειτουργία των ΚΥΕ, είναι το εξής: Με απόφαση του Υπουργού Ανάπτυξης έχει παραταθεί η λειτουργία των ΚΥΕ, που οι προγραμματικές τους συμβάσεις έληγαν στις 30.6.2004, για έναν ακόμη χρόνο. Υπάρχει, λοιπόν, το εξής θέμα: Για όσα δεν έχουν τύχει αυτού του ευεργετήματος της παράτασης της λειτουργίας τους, διότι οι προγραμματικές τους συμβάσεις λήγουν μετά την ημερομηνία αυτή, προβλέπεται παράταση για έναν ακόμα χρόνο, έτσι ώστε αυτά να συνεχίσουν να χρηματοδοτούνται από μη εθνικούς πόρους ή θα πρέπει αυτή τη λειτουργία να την αναλάβουν οικονομικά οι Νομαρχιακές Αυτοδιοικήσεις;
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Αυτό το πρόβλημα έχει να κάνει και με τους υπαλλήλους, όσους υπηρετούν σήμερα με σύμβαση εργασίας ή με σύμβαση έργου στα Κέντρα Υποδοχής Επενδυτών, γιατί, όπως γνωρίζετε, σύμφωνα με το άρθρο 18, παράγραφος 2, του ν. 2194/1994, έχοντας εργαστεί σε ευρωπαϊκό πρόγραμμα, παίρνουν μόρια από την απόκτηση εμπειρίας.
      Αυτοί, λοιπόν, οι άνθρωποι θα έχουν τη δυνατότητα να τους δοθεί παράταση για έναν ακόμα χρόνο, έτσι ώστε να έχουν τη μοριοδότηση, σύμφωνα με τη διάταξη που σας προανέφερα;
      Κατά τα λοιπά, κύριε Πρόεδρε, νομίζω ότι το νομοσχέδιο που σήμερα μας είπε ο κύριος Υπουργός ότι θα έρθει, θα δώσει λύσεις σε ό,τι αφορά τους στόχους των ΚΥΕ, οι οποίοι συνδέονται άμεσα και με τον Ευρωπαϊκό Χάρτη για τις μικρές επιχειρήσεις και με τους στόχους που θέτει αυτός ο Χάρτης, για να αποτελέσουν την αιχμή της ανάπτυξης στις Νομαρχιακές Αυτοδιοικήσεις.
      Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Ο Υπουργός κ. Σιούφας έχει το λόγο.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Ευχαριστώ πολύ τον κύριο συνάδελφο για τις καίριες επισημάνσεις που έκανε.
      Κύριε Πρόεδρε, θέλω να σταθώ σε τρία θέματα. Πρώτον, νοιαζόμαστε για τους εργαζόμενους στα Κέντρα Υποδοχής Επενδυτών και το αποδείξαμε, γιατί όλοι αυτοί είχαν προσληφθεί από την προηγούμενη κυβέρνηση και θέλουμε να έχει συνέχεια η απασχόλησή τους.
      Μαζεύουμε, εκλογικεύουμε και νομοθετούμε τον τρόπο λειτουργίας των ΚΥΕ, που είναι το δεύτερο από τα θέματα που θέλω να αναδείξω με την απάντησή μου, αλλά θα μου επιτρέψετε να σας πω ότι αυτό δεν έγινε μόνο με τα Κέντρα Υποδοχής Επενδυτών.
      Σε μια προσπάθεια να αναπτυχθούν προγράμματα –και το κατανοώ σ΄ ένα βαθμό- έχουμε μια αντίστοιχη, επίσης σημαντική δράση που αναπτύχθηκε και η οποία και αυτή ήταν για ένα μεγάλο χρονικό διάστημα στο κενό. Εννοώ τα ιδρυθέντα σε κάθε περιφέρεια Κέντρα Τεχνολογικής Ανάπτυξης, που πραγματικά μπορούν να συνεισφέρουν στον εκσυγχρονισμό και στην προσπάθεια βελτίωσης της ανταγωνιστικότητας των επιχειρήσεων. Αλλά πρώτα φτιάξαμε τα Κέντρα Τεχνολογικής Ανάπτυξης, όπως και τα ΚΥΕ. και εκ των υστέρων έγινε προσπάθεια να οργανωθεί ένα σύστημα εποπτείας, παρακολούθησης της λειτουργίας τους και αξιολόγησης της συνεισφοράς τους και μετά από πολύ εργώδη προσπάθεια, καταφέραμε να φτιάξουμε το σχήμα το οποίο εποπτεύει, παρακολουθεί και αξιολογεί τη δράση τους με περίπου 4.000.000 ευρώ δαπάνη. Είναι ένα consortium, στο οποίο ηγείται η Κεντρική Ένωση Επιμελητηρίων, πανεπιστήμια και λοιποί φορείς, που έχουν αναλάβει ακριβώς αυτήν τη δράση.
      Ως προς την τελευταία επισήμανση την οποία κάνατε, σε ό,τι αφορά το τι θα γίνει με τους εργαζόμενους, αυτό το οποίο πρέπει να σας διαβεβαιώσω, είναι ότι θα κάνουμε το καλύτερο, όπως κάναμε και το καλοκαίρι που πέρασε, με σκοπό να ενισχύσουμε ακόμη περισσότερο τη λειτουργία των Κέντρων Υποδοχής Επενδυτών.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, παρακαλώ να δεχθείτε να προταχθούν δύο επίκαιρες ερωτήσεις του δευτέρου κύκλου, αρμοδιότητας του Υπουργείου Ανάπτυξης, γιατί και ο Υπουργός και ο Υφυπουργός έχουν προγραμματίσει μία σύσκεψη. Συγκεκριμένα, να προηγηθούν οι ερωτήσεις του κ. Καλαφάτη και της κ. Ξηροτύρη.
      Συμφωνεί το Σώμα;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Συνεπώς το Σώμα συμφώνησε και ευχαριστούμε πάρα πολύ για τη συγκατάθεση αυτή.
      Θα συζητηθεί, λοιπόν, η με αριθμό 570/17.1.2005 επίκαιρη ερώτηση του Βουλευτή της Νέας Δημοκρατίας κ. Σταύρου Καλαφάτη προς τον Υπουργό Ανάπτυξης, σχετικά με τα ασφάλιστρα που έχουν καταβάλει τα Ελληνικά Πετρέλαια για την ασφάλιση των εγκαταστάσεών τους κλπ.
      Η επίκαιρη ερώτηση του κ. Καλαφάτη αναλυτικότερα έχει ως εξής:
      «Κατ’ επανάληψη έχουν δημοσιοποιηθεί στοιχεία για τα υπέρογκα ποσά ασφαλίστρων, που κατέβαλαν οι προηγούμενες διοικήσεις των Ελληνικών Πετρελαίων για την ασφάλιση των εγκαταστάσεών τους.
      Ερωτάται ο κύριος Υπουργός Ανάπτυξης:
      Κατά πόσο και η σημερινή διοίκηση συνεχίζει την πολιτική των προηγουμένων διοικήσεων στον τομέα αυτό;»
      Ο Υπουργός Ανάπτυξης κ. Σιούφας έχει το λόγο.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριε Πρόεδρε, ήταν εξαιρετικά εύστοχη η πρωτοβουλία του συναδέλφου εκ Θεσσαλονίκης να αναδείξει αυτό το θέμα, το οποίο απασχόλησε πολλές φορές στο παρελθόν την Εθνική Αντιπροσωπεία και την απασχόλησε με επίκαιρες ερωτήσεις και με ερωτήσεις για τον τρόπο και το ύψος των χρημάτων που κατέβαλαν τα Ελληνικά Πετρέλαια, η εταιρεία η οποία εποπτεύεται από το Υπουργείο Ανάπτυξης και μεγάλο μέρος του μετοχικού της κεφαλαίου ανήκει στο ελληνικό δημόσιο.
      Και χαίρομαι, γιατί βρίσκεται σήμερα εδώ ο συνάδελφος και τότε τομεάρχης κ. Νάκος, αλλά και ο τότε συντονιστής και νυν συνάδελφός μου κ. Γεώργιος Σαλαγκούδης. Θα τα καταθέσω στα Πρακτικά.
      Για να ασφαλιστεί το σύνολο των περιουσιακών στοιχείων των Ελληνικών Πετρελαίων, η όλη διαδικασία έγινε κατά τρόπο αδιαφανή και με εξαιρετικά υψηλό κόστος, το οποίο έφτανε τα 16.000.000 δολάρια. Αυτό γινόταν για πάρα πολλά χρόνια. Παρά τις επισημάνσεις στη Βουλή, παρά το γεγονός ότι το θέμα ήταν καίριο και είχε απασχολήσει εκτεταμένα την κοινή γνώμη για το τι ακριβώς γίνεται εκεί, οι πάντες εκώφευαν.
      Συνέπεια όλων αυτών των πραγμάτων, κύριε Πρόεδρε, ήταν να ξοδεύονται εκατοντάδες εκατομμύρια σε δραχμές, δεκάδες εκατομμύρια σε ευρώ και σε δολάρια, για να δώσω ένα σχήμα του μη νοικοκυρεμένου τρόπου, του μη υπεύθυνου, του μη νόμιμου, του μη διαφανούς. Η ευκαιρία αυτή είναι εξαιρετικά σημαντική.
      Καταθέτω στη Βουλή, κύριε Πρόεδρε, τις ερωτήσεις και τις απαντήσεις γι’ αυτό το θέμα της περιόδου εκείνης. Και θέλω να σημειώσω, γιατί το έβλεπα σήμερα, ότι οι απαντήσεις που έρχονταν στη Βουλή παρέπεμπαν το συνάδελφο Βουλευτή κ. Νάκο να τον ενημερώνει ένας τελευταίος υπάλληλος ή ένας εκ των υπαλλήλων των Ελληνικών Διυλιστηρίων για περαιτέρω πληροφορίες. Αυτό για την ιστορία και για το τι συνέβαινε χθες. Τα καταθέτω στα Πρακτικά.
      (Στο σημείο αυτό ο Υπουργός Ανάπτυξης κ. Δημήτριος Σιούφας καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Έναντι λοιπόν, κύριοι συνάδελφοι, των 16.000.000 δολαρίων, τι πετύχαμε, ύστερα από το γενικό κανόνα και τη γενική αρχή για νομιμότητα, διαφάνεια και σεβασμό και του τελευταίου ευρώ του ελληνικού λαού από τον Πρωθυπουργό της χώρας; Τι επετεύχθη με τη νέα σύμβαση που υπεγράφη από τα Ελληνικά Πετρέλαια για το 2005 και αφορά την ασφάλιση όλων των εγκαταστάσεων έναντι όλων των κινδύνων; Επετεύχθη μείωση του τιμήματος για την αμοιβή των αντασφαλιστών κατά 26% και 76%, μείωση της αμοιβής του Broker κατά 83,06%, μείωση του Local Fronting Fee κατά 63% και 70% και για το σύνολο η μείωση προ των φόρων είναι 38%.
      Κύριοι συνάδελφοι, αυτό είναι το αποτέλεσμα, όταν τα πράγματα γίνονται με εφαρμογή των νόμων, με διαφάνεια και χωρίς αυθαιρεσία.
      ΑΓΓΕΛΟΣ ΤΖΕΚΗΣ: Με την ίδια εταιρεία είναι;
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Με την ίδια εταιρεία, την Εθνική Ασφαλιστική, που είναι η μεγαλύτερη ασφαλιστική εταιρεία της χώρας. Καταθέτω για τα Πρακτικά το σχετικό έγγραφο.
      (Στο σημείο αυτό ο Υπουργός Ανάπτυξης κ. Δημήτριος Σιούφας                  καταθέτει για τα Πρακτικά το προαναφερθέν έγγραφο, το οποίο έχει ως εξής:
      
      
      (Ο σχετικός πίνακας βρίσκεται στο Τεύχος των Πρακτικών της Βουλής)
      
      
      
      Επίσης, θα ήθελα να δώσω μία εικόνα για την όλη κατάσταση.
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, θέλετε να τα πείτε αυτά στη δευτερολογία σας;
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Βεβαίως, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Σταύρος Καλαφάτης.
      ΣΤΑΥΡΟΣ ΚΑΛΑΦΑΤΗΣ: Ευχαριστώ πολύ τον κύριο Υπουργό για την τόσο κατατοπιστική και ενημερωτική απάντησή του. Νομίζω ότι η απάντηση του κυρίου Υπουργού ήταν αποκαλυπτική, όπως και τα στοιχεία τα οποία δημοσιοποιήθηκαν. Η προστασία της δημόσιας περιουσίας και του χρήματος των φορολογουμένων πολιτών είναι μία κοινωνική επιταγή, μία ανάγκη, μία υποχρέωση του κράτους απέναντι στον πολίτη, η οποία πηγάζει από την ίδια την κοινωνία και υπηρετεί την ίδια τη δημοκρατία.
      Γι’ αυτόν το λόγο θα ήθελα να δώσω τα ειλικρινή μου συγχαρητήρια στην πολιτική ηγεσία του Υπουργείου, στον κ. Σιούφα, αλλά και στον Πρόεδρο των ΕΛΠΕ, τον κ. Χριστοδούλου, γιατί ακριβώς είναι συνεπείς σ΄ ένα στόχο που έχει βάλει η νέα διακυβέρνηση, δηλαδή να μπορέσει να υπηρετήσει τη νομιμότητα, τη διαφάνεια και να υπερασπιστεί και το τελευταίο ευρώ του φορολογούμενου πολίτη.
      Επίσης θέλω να επισημάνω ότι τα στοιχεία, τα οποία έχουν κατατεθεί σήμερα, αποκαλύπτουν πολλά πράγματα. Εγώ τα παρομοιάζω σαν πετρελαιοκηλίδες, οι οποίες μόλυναν το περιβάλλον όλα τα προηγούμενα χρόνια. Η απάντηση του κυρίου Υπουργού εκφράζει μία προσπάθεια απορρύπανσης ενός περιβάλλοντος. Δίνω και πάλι τα συγχαρητήρια μου και ελπίζω ότι τα στοιχεία που θα δοθούν στη δημοσιότητα…
      ΑΝΔΡΕΑΣ ΛΟΒΕΡΔΟΣ: Ωραίος έλεγχος!
      ΣΤΑΥΡΟΣ ΚΑΛΑΦΑΤΗΣ: Σας ενοχλεί; Σας παρακαλώ, αφήστε με να ολοκληρώσω.
      Τα στοιχεία που θα δοθούν στη δημοσιότητα και τα οποία θα υπάρχουν τόσο στον Τύπο όσο και μέσα από τα Πρακτικά της Βουλής, ελπίζω να αξιολογηθούν αναλόγως από τους λειτουργούς της δικαιοσύνης.
      Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο Υπουργός Ανάπτυξης κ. Σιούφας.
      ΑΝΔΡΕΑΣ ΛΟΒΕΡΔΟΣ: Κύριε συνάδελφε, ο κοινοβουλευτικός έλεγχος είναι έλεγχος και όχι ανταλλαγή συγχαρητηρίων.
      ΣΤΑΥΡΟΣ ΚΑΛΑΦΑΤΗΣ: Δεν θα μου υποδείξετε τον τρόπο, που θα υποβάλω ερωτήσεις.
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριοι συνάδελφοι. Ας ακούσουμε τον κύριο Υπουργό.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Γιατί ενοχλείσθε, κύριε Λοβέρδο;
      ΑΝΔΡΕΑΣ ΛΟΒΕΡΔΟΣ: Κύριε Υπουργέ, συγγνώμη! Δεν αφορά εσάς. Ήταν μία διευκρίνιση σε απόλυτα συναδελφικό ύφος.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Πάντως δεν αντιλαμβάνομαι γιατί εκνευρίζεστε. Κρατήστε δυνάμεις για τη συνέχεια και μην εξαντλήστε από τώρα, κύριε καθηγητά.
      ΠΡΟΕΔΡΕΥΩΝ (Γεώργιος Σούρλας): Κύριε Λοβέρδο, δεν μας έχετε συνηθίσει σε τέτοιου είδους παρεμβάσεις.
      Κύριε Υπουργέ, έχετε το λόγο.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριοι συνάδελφοι, συνοψίζω τα εξής: Οι οδηγίες που είχαν τα ΕΛΠΕ ήταν να πετύχουν ουσιαστική μείωση του κόστους σε επίπεδο καθαρών ασφαλίστρων και προμηθειών, καθώς και να εξασφαλιστούν τα βέλτιστα ποιοτικά χαρακτηριστικά. Συγκεκριμένα οι ασφαλιστικές εταιρείες που συμμετείχαν στο διαγωνισμό, έπρεπε να έχουν ύψιστη φερεγγυότητα με βάση το δείκτη φερεγγυότητας. Επίσης έπρεπε στην υποβολή των προσφορών να καλύπτεται επαρκώς το μεσοδιάστημα μέχρι την έναρξη του συμβολαίου.
      Τέλος, κύριε Πρόεδρε, για την Εθνική Αντιπροσωπεία	και τον ελληνικό λαό -γιατί κάποιος θα ρωτήσει ποια ήταν η ωφέλεια που επετεύχθη απ’ όλη αυτήν την προσπάθεια- ήταν τεσσεράμισι εκατομμύρια δολάρια το χρόνο λιγότερο απ’ ό,τι ήταν όλα τα προηγούμενα χρόνια. Αυτό ήταν το αποτέλεσμα και συγχρόνως –και αυτό κρατήστε το, γιατί είναι το δεύτερο σημαντικό, κύριε Πρόεδρε- οι ασφαλιζόμενες αξίες για το 2005 είναι περίπου 1.000.000 ευρώ περισσότερο απ’ ό,τι ήταν οι ασφαλιζόμενες αξίες με τα περίπου 16.000.000 δολάρια στην προηγούμενη περίοδο.
      Αυτά, αγαπητοί συνάδελφοι, σε ό,τι αφορά το μεγάλο θέμα που ανοίξατε σήμερα με την ερώτησή σας και τα αποτελέσματα που επετεύχθησαν χάρη στην εφαρμογή των κανόνων της διαφάνειας και της προστασίας ευρύτερα του δημοσίου συμφέροντος.
      Σας ευχαριστώ.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, έχω την τιμή να σας ανακοινώσω ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν σε χώρους του Κοινοβουλίου, είκοσι εννέα μαθητές και δύο συνοδοί -καθηγητές από το 2ο Γυμνάσιο Περάματος.
      Η Βουλή τους καλωσορίζει και τους εύχεται Καλή Χρονιά και καλές σπουδές.
      (Χειροκροτήματα από όλες τις πτέρυγες)
      Θα συζητηθεί η με αριθμό 566/17-1-2005 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη-Αικατερινάρη προς τον Υπουργό Ανάπτυξης, σχετικά με τη λήψη μέτρων για τον έλεγχο στην αγορά των καυσίμων κλπ.
      Η επίκαιρη ερώτηση της κυρίας συναδέλφου έχει ως εξής:
      «Μία από της υψηλότερες τιμές προ φόρων και δασμών στην αμόλυβδη βενζίνη έχει η Ελλάδα μεταξύ των 25, πολύ πάνω από το μέσο όρο της Ευρωπαϊκής ΄Ενωσης και ασύγκριτα πιο πάνω από χώρες όπως η Γαλλία και η Αγγλία. Συγκεκριμένα, στο τέλος του 2004 η τιμή της euro-super 95 ήταν 0,428, ενώ ο αντίστοιχος μέσος κοινοτικός ανερχόταν σε 0,35 (υψηλότερη κατά 11,2%) και η μέση τιμή στη Γαλλία και στην Αγγλία ήταν 0,345 (υψηλότερη κατά 24%).
      Είναι προφανές ότι στη χώρα μας στον τομέα διανομής των καυσίμων δεν εφαρμόζονται οι όροι ανταγωνισμού και δεν τιμωρείται κάθε παράβαση του δικαίου για τον ανταγωνισμό, ιδιαίτερα ως προς τον προκαθορισμό των τιμών, διαπίστωση μάλιστα που κάνει η ίδια η Επιτροπή της Ευρωπαϊκής ΄Ενωσης.
      Η Κυβέρνηση προσπαθεί να καλύψει την ακρίβεια στα καύσιμα συγκρίνοντας τις τιμές μετά τους φόρους, επειδή ως γνωστόν στην Ελλάδα ισχύει χαμηλός ειδικός φόρος κατανάλωσης. Με άλλα λόγια, ανέχεται τις αθέμιτες πρακτικές προκαθορισμού τιμών, δεν εξυγιαίνει την αγορά, συμβάλλει στα υπερκέρδη των διυλιστηρίων και των εταιρειών εμπορίας και αδιαφορεί για την αφαίμαξη που υφίστανται οι καταναλωτές.
      Ερωτάται ο κύριος Υπουργός:
      Γιατί, ενώ μειώθηκε η τιμή του πετρελαίου Μπρεντ, το ίδιο διάστημα αυξήθηκε όχι μόνο η τιμή του πετρελαίου θέρμανσης, αλλά και η τιμή της αμόλυβδης;
      Με ποια άμεσα μέτρα και ποιους μηχανισμούς θα ελεγχθεί η αγορά καυσίμων, ώστε να αντιμετωπιστεί η αισχροκέρδεια από διυλιστήρια, εταιρείες εμπορίας και πρατήρια και να προστατευθούν οι καταναλωτές;»
      Ο Υφυπουργός Ανάπτυξης κ. Σαλαγκούδης έχει το λόγο.
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Κύριε Πρόεδρε, θα ήθελα κατ’ αρχήν να πω ότι οι τιμές των πετρελαιοειδών είναι κι αυτές χρηματιστηριακό είδος και πολλές φορές δεν παρακολουθούν απαραιτήτως την τιμή του αργού. Είναι, δηλαδή, διεθνείς οι τιμές των πετρελαιοειδών προϊόντων, έχουν και μία δική τους σχετικά λογική.
      Έτσι πολλές φορές παρακολουθούμε, ενώ μειώνεται η τιμή του αργού, να μην παρακολουθείται άμεσα από τις αντίστοιχες μειώσεις των πετρελαιοειδών προϊόντων. Βεβαίως αυτό γίνεται για πολύ μικρό χρονικό διάστημα.
      Κάποτε όμως εδώ, στην Ελλάδα, λέγαμε ότι όταν ανέβαιναν οι τιμές, δεν κατέβαιναν ποτέ ή αργούσαν πάρα πολύ να κατέβουν. Όλο αυτό το χρονικό διάστημα των υψηλών τιμών του πετρελαίου διεθνώς, εδώ, στη χώρα μας, παρατηρήθηκε άμεση ανταπόκριση, με υστέρηση ενδεχομένως μίας-δύο ημερών, των τιμών των πετρελαιοειδών. Καταφέραμε –και είναι αποδεδειγμένο αυτό- σ’ όλη τη διάρκεια του καλοκαιριού η τιμή της αμόλυβδης βενζίνης στην Ελλάδα να έχει τη μικρότερη αύξηση απ’ όλες τις υπόλοιπες ευρωμεσογειακές χώρες.
      Και φυσικά τώρα το χειμώνα παρακολουθούμε πολύ στενά την τιμή του πετρελαίου, ιδιαίτερα του πετρελαίου θέρμανσης, που έχει και τη μεγαλύτερη κατανάλωση το χειμώνα.
      Είναι γεγονός ότι οι τιμές που εμφανίζονται στους πίνακες της EUROSTAT, που αναφέρεται και η κ. Ξηροτύρη, είναι οι τιμές προ φόρων. Δηλαδή εκεί μέσα συμπεριλαμβάνονται όλα τα υπόλοιπα, όπως μεικτά περιθώρια κέρδους των εταιρειών εμπορίας και των πρατηρίων κλπ..
      Εδώ στην Ελλάδα έχουμε μια τελείως διαφορετική πραγματικότητα απ’ ότι στις υπόλοιπες ευρωπαϊκές χώρες και ιδιαιτέρως διαφορετική από τις δυο χώρες που αναφέρει η κ. Ξηροτύρη, τη Γαλλία δηλαδή και την Αγγλία.
      Εδώ υπάρχουν τα διυλιστήρια, οι εταιρείες εμπορίας και τα πάρα πολλά πρατήρια. Υπάρχουν στην Ελλάδα επτάμισι χιλιάδες πρατήρια σε σύγκριση με πολύ λιγότερα, τρεισήμισι χιλιάδες πρατήρια π.χ., στη Γερμανία. Στη δε Γαλλία και Αγγλία υπάρχουν τα τεράστια υπερμάρκετ, τα οποία προμηθεύονται απ’ ευθείας από τα διυλιστήρια και επί πλέον χρησιμοποιούν ενδεχομένως πολλές φορές τα καύσιμα, για να προσελκύσουν πελάτες στα υπερμάρκετ. Έτσι, λοιπόν, εμφανίζεται σε μας αυτή η τιμή προ φόρων να είναι συγκρίσιμη μόνο με δυο χώρες της Ευρώπης, που έχουν μια αντίστοιχη με μας αγορά πετρελαιοειδών, της Ιταλίας δηλαδή και της Ολλανδίας, όπου κάθε φορά είμαστε περίπου στο ίδιο επίπεδο. Το υπόλοιπο της διαφοράς που αναφέρατε και σεις, είναι από το γεγονός ότι εκεί έχουμε αυτήν τη διαφοροποίηση ιδιαίτερα στη Γαλλία και στην Αγγλία.
      Εκείνο που έχω, όμως, να πω είναι ότι η Κυβέρνηση αμέσως, με την ανάληψη της διακυβέρνησης, πήρε πάρα πολλά μέτρα για την προστασία των καταναλωτών. Εκτός απ’ αυτήν την επιτυχία που σας είπα για τη μικρότερη αύξηση της τιμής της βενζίνης σε μια περίοδο ανώμαλη για την πετρελαϊκή αγορά, θα ήθελα να αναφέρω δέκα μέτρα άμεσα.
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, έχετε περάσει κατά πολύ το χρόνο.
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Αναφέρομαι μόνο στην απόφαση, κύριε Πρόεδρε, που έχουμε πάρει, για να παρακολουθούμε από κοντά. Υποχρεώνονται πλέον τα διυλιστήρια και οι εταιρείες εμπορίας καθημερινά να δίδουν τις τιμές που πούλησαν με όλους τους τρόπους -και με τις εκπτώσεις- την προηγούμενη μέρα. Επομένως η παρακολούθηση είναι συστηματική και καθημερινή.
      ΠΡΟΕΔΡΕΥΩΝ (Γεώργιος Σούρλας): Τα υπόλοιπα στην δευτερολογία σας, κύριε Υπουργέ.
      Το λόγο έχει η συνάδελφος κ. Ξηροτύρη.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κύριε Υπουργέ, έτσι όπως περιγράψατε την κατάσταση, είναι έτσι ακριβώς όπως τα λέω στην ερώτησή μου. Είναι δυσμενέστατη η κατάσταση όσον αφορά τις τιμές των καυσίμων στη χώρα μας. Και βέβαια το ότι έχουμε αυτήν την ιδιαιτερότητα με τα πολλά πρατήρια κλπ., αυτό έπρεπε να απασχολεί εσάς και να αρχίσετε να παίρνετε μέτρα πολύ πιο νωρίς, για να μπορέσετε να πετύχετε καλύτερες τιμές, έτσι ώστε να ανακουφιστεί ο καταναλωτής.
      Άλλωστε είναι γνωστό ότι από το 2000 η Ευρωπαϊκή Επιτροπή είχε τονίσει ότι έπρεπε τα κράτη μέλη να πάρουν μέτρα, έτσι ώστε να μην υπάρχει αυτή η διαφορετική ένταση του ανταγωνισμού. Λήφθηκε κανένα μέτρο στην Ελλάδα προς αυτήν την κατεύθυνση μέχρι σήμερα; Είναι γεγονός -δεν αρκεί μόνο να το περιγράφετε- ότι υπάρχει σκανδαλώδης κατάσταση στο κύκλωμα παραγωγής και εμπορίας καυσίμων. Είναι γνωστή σε όλους μας και δεν απαντάτε σ΄ αυτό, κύριε Υπουργέ, γιατί δεν έχετε εξυγιάνει την αγορά, δεν τιμωρείτε τους παραβάτες, γιατί ανέχεστε την αφαίμαξη των καταναλωτών, για να μεγαλώνουν τα υπερκέρδη των διυλιστηρίων και των εταιρειών εμπορίας.
      Η πραγματικότητα -πέρα από τα στοιχεία που καταθέσαμε και τα καταθέσαμε στο διάστημα των γιορτών-  αποδεικνύει ότι όντως η Ελλάδα προ φόρων είναι από τις χώρες εκείνες που έχουν τις μεγαλύτερες τιμές. Διαψεύδει και τους δικούς σας ισχυρισμούς, κύριε Σαλαγκούδη, τους οποίους διατυπώσατε και πριν λίγες μέρες ως προς τη σταθεροποίηση των τιμών τις τελευταίες εβδομάδες.
      Αν δούμε τις τιμές  που διαμορφώνονται μέχρι τις 14 Ιανουαρίου, θα δούμε ότι πάλι έχουμε αύξηση. Σήμερα πήρα τα στοιχεία και είναι 2,54 στην τιμή της αμόλυβδης βενζίνης.
      Δεν έχουμε καμιά αλλαγή, ενώ θα έπρεπε να είχαμε πτώση  στη μέση τιμή της αμόλυβδης βενζίνης κ.ο.κ. Δεν υπάρχει σταθεροποίηση τιμής, δεν υπάρχει πτώση της τιμής. ΄Εχουμε τη δικαιολογία ότι πάμε σε αμόλυβδη βελτιωμένη αλλά αυτό δεν μπορεί να επιφέρει και άλλη αύξηση των τιμών. Δεν μπορεί, δηλαδή, να δηλώνουν τα ΕΛΠΕ ότι έχει ήδη εναρμονιστεί η Ελλάδα με την οδηγία του 2003 και ότι έχουν γίνει επενδύσεις ύψους 100.000.000 δολαρίων για την παραγωγή και διάθεση αυτού του νέου τύπου καυσίμου και από την άλλη πλευρά, να μας προκύπτει ότι οι τιμές μεγαλώνουν αντί να μικραίνουν. Χαρακτηριστικό της αναρχίας που επικρατεί στην αγορά, αποτελούν και οι δηλώσεις του Συνδέσμου Εταιρειών Εμπορίας, που μιλάνε για αύξηση 5,7% στο πετρέλαιο κίνησης και 1,5% στην αμόλυβδη. Ο καθένας, λοιπόν, εμπλεκόμενος κάνει τη δική του τιμολογιακή πολιτική και η κυβέρνηση παρακολουθεί αμήχανη ή καθησυχάζει τους καταναλωτές και τα νοικοκυριά ότι όλα είναι υπό έλεγχο. Δεν είναι υπό έλεγχο και περιμένω να ακούσω τα μέτρα που θα πάρετε.
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο Υφυπουργός κ. Σαλαγκούδης.
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Κύριε Πρόεδρε, πρέπει να πω ότι μια μικρή αύξηση που παρουσιάστηκε το μήνα Ιανουάριο, οφειλόταν στο γεγονός ότι τα νέα πλέον ποιοτικότερα καύσιμα που κυκλοφορούν, έχουν μόνο 50 PPM περιεκτικότητας σε θείο, σύμφωνα με τους νέους όρους που εφαρμόζονται με την οδηγία της Ευρωπαϊκής Ένωσης, από 350 PPM στα 50 PPM. Είχαμε μια μεγαλύτερη αύξηση στο πετρέλαιο, διότι ήταν 70 δολάρια τον τόνο η αύξηση στο νέο αυτό πετρέλαιο και 20 δολάρια περίπου στον τόνο στη βενζίνη. Προοδευτικά, όμως, πρέπει να σας πω σήμερα ότι εξομοιώθηκαν αυτές οι δύο διαφοροποιήσεις και επομένως είναι στα 20 δολάρια. Βλέπετε τη διαφορά και την ιδιομορφία που υπάρχει στην αγορά πετρελαιοειδών. Και προσπάθησα προηγουμένως να σας εξηγήσω ότι, όταν πέφτει το αργό, δεν σημαίνει ότι πέφτει και το πετρέλαιο ή πέφτει και η βενζίνη. Ακολουθούν μια δική τους χρηματιστηριακή λογική και φυσικά οι τιμές διαμορφώνονται σύμφωνα με τη διεθνή τιμή των πετρελαιοειδών.
      Θα ήθελα να πω ότι εκείνο που έχει τη μεγαλύτερη σημασία, είναι όχι  προ φόρων αλλά τελικά τι πληρώνει ο καταναλωτής. Και ο καταναλωτής πληρώνει περίπου 27% χαμηλότερα την τιμή της βενζίνης και την τιμή του πετρελαίου απ’ ό,τι την πληρώνουν οι υπόλοιποι Ευρωπαίοι καταναλωτές. Αυτό είναι μια πραγματικότητα, την οποία ξέρετε πολύ καλά. Δεν θεώρησα σκόπιμο να την αναφέρω πρώτα, αλλά την επαναλαμβάνω τώρα, γιατί μου μιλάτε για εκείνη την τιμή, η οποία δεν παίζει ρόλο. Και σας το εξηγώ ακριβώς για τον καταναλωτή.
      Θέλω να σας πω στη συνέχεια τα μέτρα που έχουμε πάρει μέχρι στιγμής. Πρώτον, ενεργοποιήθηκε μετά από πολυετή αδράνεια η Γενική Γραμματεία Καταναλωτή. Δεύτερον, ενεργοποιήθηκε το Εθνικό Συμβούλιο Καταναλωτή. Τρίτον, ενεργοποιήθηκε η Επιτροπή Ανταγωνισμού και προωθείται νομοθετικά, ώστε  να πάρει μορφή ανεξάρτητης αρχής. Τέταρτον, ενισχύθηκε η απευθείας επικοινωνία του πολίτη -μέσω της τηλεφωνικής γραμμής 1520- για καταγγελίες, παράπονα και αναφορές. Πέμπτον, προωθείται η θεσμοθέτηση του Συνηγόρου του Καταναλωτή. ΄Εκτον, ενισχύθηκαν οι ελεγκτικοί μηχανισμοί του Υπουργείου Ανάπτυξης με πεντακόσια στελέχη. ΄Εβδομον, εντατικοποιήθηκαν οι έλεγχοι των κλιμακίων ελέγχου διακίνησης και αποθήκευσης καυσίμων. Πολύ σύντομα κατατίθεται το νομοσχέδιο που θα το ρυθμίζει, έτσι ώστε αυτά να διασπαρούν και να υπάρχει πλέον ο έλεγχος, μέσω των κινητών μονάδων ελέγχου διακίνησης και αποθήκευσης καυσίμων σε ολόκληρη την επικράτεια. ΄Ογδοον, υπάρχει στενή και διαρκής συνεργασία με τις Νομαρχιακές Αυτοδιοικήσεις για θέματα ελέγχου σε κάθε σημείο της χώρας, καθώς και με τα συναρμόδια Υπουργεία. ΄Ενατον, επιβάλλονται αυστηρότατες κυρώσεις στους παραβάτες. Και φυσικά βρισκόμαστε σε συνεχή επιφυλακή. ΄Εχουμε δε ανανεώσει το διαγωνισμό εκείνο, σύμφωνα με τον οποίο παίρνουμε τιμοληψίες από όλη την Ελλάδα κάθε βδομάδα.
      Παρακολουθούμε από κοντά. Βεβαίως δεν λέμε ότι εξυγιάναμε την κατάσταση πλήρως, δημιουργήσαμε, όμως, ανταγωνισμό. Το όφελος του Έλληνα καταναλωτή είναι πασιφανές αυτό το δεκάμηνο, που η νέα διακυβέρνηση ασκεί την εξουσία.
      Ευχαριστώ κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Θα συζητηθεί τώρα η με αριθμό 561/17-1-2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Γεωργίου Λιάνη προς τους Υπουργούς Εθνικής Παιδείας και Θρησκευμάτων και Εσωτερικών, Δημόσιας Διοίκησης και Αποκέντρωσης, σχετικά με τη μεταφορά των μαθητών των Δήμων Μελίτης και Φιλώτα του Νομού Φλώρινας.
      Η επίκαιρη ερώτηση του κ. Λιάνη έχει ως εξής:
      «Το θέμα της μεταφοράς των μαθητών στις ακριτικές περιοχές είναι θέμα υψίστης ευαισθησίας.
      Η Νομαρχιακή Αυτοδιοίκηση του Νομού Φλώρινας ανάθεσε με τις προβλεπόμενες από τη σχετική νομοθεσία διαδικασίες τη μεταφορά των μαθητών με τουριστικά λεωφορεία, εκτός δύο διαδρομών, των Δήμων Μελίτης και Φιλώτα, όπου τα ανάθεσε σε δημοτικά λεωφορεία, λόγω μη εξεύρεσης άλλων μεταφορικών μέσων. Με αποφάσεις του Γενικού Γραμματέα της Περιφέρειας (Αρ. Πρωτ. 8089/18-10-2004 και 8462/22-10-20044) οι παραπάνω προγραμματικές συμβάσεις απορρίφθηκαν. Από τότε και μέχρι σήμερα για τρεις μήνες περίπου υπάρχει μεγάλο πρόβλημα στη μεταφορά των μαθητών στις προαναφερόμενες διαδρομές!
      Ο Γενικός Γραμματέας της Περιφέρειας Δυτικής Μακεδονίας κ. Ανδρέας Λεούδης χαρακτήρισε το Νομάρχη Φλώρινας κ. Γιάννη Στρατάκη ανεπαρκή.
      Ερωτώνται:
      1. Η Υπουργός Εθνικής Παιδείας και Θρησκευμάτων κ. Μαριέττα Γιαννάκου, τι πρόκειται να κάνει για την άμεση επίλυση του σοβαρότατου προβλήματος που έχει προκύψει.
      2. Ο Υπουργός Εσωτερικών, Δημόσιας Διοίκησης και Αποκέντρωσης κ. Προκόπης Παυλόπουλος, τι μέτρα θα λάβει για την αντιδεοντολογική συμπεριφορά του Γενικού Γραμματέα Περιφέρειας κ. Λεούδη, που ενεργεί από καιρό ως κομματάρχης της περιοχής και βαθμολογεί  πρόσωπα, αρμοδιότητα την οποία δεν έχει και που χαρακτηρίζει τα δημοτικά λεωφορεία, τα οποία το Υπουργείο σας διέθεσε μέσα από το πρόγραμμα «ΚΑΠΟΔΙΣΤΡΙΑΣ», ως ακατάλληλα».
      Ο Υφυπουργός κ. Νάκος έχει το λόγο.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Είμαι βέβαιος, κύριε Πρόεδρε, ότι αν ο συνάδελφος κ. Λιάνης γνώριζε την αλληλογραφία που έχει ανταλλαγεί μεταξύ της νομαρχίας και της περιφέρειας, δεν θα επέμενε στην ερώτηση. Διότι η ερώτηση λέει ότι ανέθεσε, με την προβλεπόμενη από τη σχετική νομοθεσία διαδικασία, τη μεταφορά των μαθητών με τουριστικά λεωφορεία, εκτός δυο διαδρομών που την ανέθεσε σε δημοτικά λεωφορεία.
      Πράγματι ο νόμος, όταν αποβούν άγονοι οι διαγωνισμοί, επιτρέπει να γίνεται η μεταφορά με δημοτικά λεωφορεία, αρκεί να πληρούν τους όρους ασφάλειας μεταφοράς των μαθητών.
      Το ένα λεωφορείο, κύριε συνάδελφε, όπως με πληροφορούν –εσείς το ξέρετε καλύτερα- έχει ξύλινα καθίσματα, δεν έχει βεβαίως ζώνες ασφαλείας και ο οδηγός είναι οδηγός που παίρνουν από το απορριματοφόρο του δήμου, για να μεταφέρει τους μαθητές. Προκειμένου, κατά την άποψή μου, ο νομάρχης να αποφύγει την ανάληψη της ευθύνης μεταφοράς μαθητών μ΄ αυτά τα ακατάλληλα λεωφορεία για τη μεταφορά μαθητών, ζήτησε την υπογραφή προγραμματικής σύμβασης μεταξύ της νομαρχίας, του δήμου και της περιφέρειας. Τέτοια προγραμματική σύμβαση δεν επιτρέπεται από το νόμο να γίνει.
      Η νομαρχία έχει υποχρέωση να κάνει διαγωνισμό. Και μάλιστα εκκρεμεί η νομιμότητα δυο διαγωνισμών, διότι έγιναν με πάρα πολλές παρατυπίες, κυρίως σε τούτο: Ότι η νομαρχία αναλαμβάνει την ευθύνη για τη μεταφορά των μαθητών εφόσον η μετακίνηση των μαθητών γίνεται σε άλλους δήμους ή η μετακίνηση αφορά μαθητές από περισσότερους δήμους. Όταν είναι εντός του ιδίου δήμου, υπεύθυνος είναι ο Οργανισμός Τοπικής Αυτοδιοίκησης.
      Παρά τη γνώση της νομοθεσίας, ο κύριος νομάρχης ανέθεσε, με απ’ ευθείας ανάθεση, στην εταιρεία «Florina Travel» δυο συμβάσεις. Εκ συμπτώσεως, ο ιδιοκτήτης της «Florina Travel» είναι σύζυγος νομαρχιακού συμβούλου, που έχει εκλεγεί με το συνδυασμό του Νομάρχη Φλώρινας.
      Εάν είναι αναληθή αυτά τα οποία εγγράφως έχω, κύριε συνάδελφε, πείτε το, να το διερευνήσω περαιτέρω. Διότι εγώ δεν είναι δυνατόν να ξέρω πρόσωπα και πράγματα στο Νομό Φλώρινας. Πείτε μας, λοιπόν, τη μετοχική σύνθεση ή την ιδιοκτησία του “Florina Travel”. Σε κάθε περίπτωση ο Γενικός Γραμματέας Περιφέρειας, όπως είχε υποχρέωση, εφαρμόζει το νόμο.
      Λέει ο νόμος, λοιπόν, ότι έπρεπε μετά το άγονο των διαγωνισμών να αναθέσει με διαπραγματεύσεις στο ΚΤΕΛ. Αυτό λέει ο νόμος. Και αυτό το πράγμα δεν το έκανε ο νομάρχης, ο οποίος μάλιστα ήταν και αναρμόδιος να κάνει διαγωνισμό για τη μετακίνηση μαθητών εντός του ιδίου δήμου.
      ΠΡΟΕΔΡΕΥΩΝ (Γεώργιος Σούρλας): Ο ερωτών Βουλευτής κ. Γεώργιος Λιάνης έχει το λόγο.
      ΓΕΩΡΓΙΟΣ ΛΙΑΝΗΣ: Κύριε Πρόεδρε, συχνά όταν ρωτάμε τους Υπουργούς, ξεχνάμε τι τους είχαμε ρωτήσει.
      Από τα πολύ παλιά χρόνια στην περιοχή μας, από τα χρόνια πριν τη Μεταπολίτευση, υπήρχε το δόγμα, γενικά στις ακριτικές περιοχές και ιδιαίτερα στη Φλώρινα, ότι τα σύνορα είναι ποινή. Εκεί έστελναν με δυσμενείς μεταθέσεις δασκάλους, καθηγητές, αξιωματικούς, στρατιώτες, χωροφύλακες. Είκοσι χρόνια τώρα η πολιτεία και η δημοκρατία μας έχει αλλάξει απολύτως αυτήν την κατάσταση. «Τα σύνορα δεν είναι πλέον ποινή, αλλά είναι τιμή». Η φράση ανήκει στη Μελίνα Μερκούρη.
      Φευ, όμως. Εσχάτως ξαναθυμηθήκαμε τα παλιά. Ο κ. Λεούδης, ο Γενικός Γραμματέας της Περιφέρειας Δυτικής Μακεδονίας, με μία σειρά άστοχων, άκομψων και κατά τη γνώμη μου παράνομων ενεργειών, δεν αποδέχθηκε και απέρριψε προβλεπόμενες από τη σχετική νομοθεσία διαδικασίες, που έκανε η Νομαρχιακή Αυτοδιοίκηση Φλώρινας με συγκεκριμένους δήμους της Φλώρινας, το Δήμο Μελίτης και το Δήμο Φιλώτα.
      Ο κ. Λεούδης απέρριψε προγραμματικές συμβάσεις και δημιούργησε μέγιστο πρόβλημα στην περιοχή μας. Οι μαθητές αυτοί μεταφέρονται από μέρη, όπου οι θερμοκρασίες αυτήν τη στιγμή είναι μείον είκοσι πέντε. Είναι άκρως επικίνδυνο αυτό το οποίο γίνεται. Τρεις μήνες δεν μεταφέρονται πια οι μαθητές αυτοί. Και τώρα τα φόρτωσαν σε κάποια αυτοκίνητα του ΚΤΕΛ.
      Και ανταποδίδω την πρόκληση, κύριε Υπουργέ. Στο ΚΤΕΛ επικεφαλής είναι ο κ. Γιαννάτσης, Αντιδήμαρχος της περιοχής της Φλώρινας. Εκεί να ψάξετε τις κομματικές σχέσεις και όχι σ΄ αυτό που μου είπατε.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Το ΚΤΕΛ είναι ΚΤΕΛ, κύριε συνάδελφε. Τι μου λέτε τώρα;
      ΓΕΩΡΓΙΟΣ ΛΙΑΝΗΣ: Πέρα από κάθε σεβασμό, λοιπόν, ο κύριος Γενικός Γραμματέας της Περιφέρειας βγήκε στην «ΕΡΑ ΦΛΩΡΙΝΑΣ» τρεις φορές και κατήγγειλε το Νομάρχη Φλώρινας ως ανεπαρκή. Τρεις φορές, κύριε Πρόεδρε. Είναι ρόλος του Γενικού Γραμματέα αυτός;
      Ζητάμε, λοιπόν, τη λύση του προβλήματος μεταφοράς των μαθητών άμεσα. Υπάρχει κίνδυνος.
      Δεύτερον, ζητάμε να γίνουν αυστηρές συστάσεις σ΄ έναν κρατικό λειτουργό, που δεν έχει κουρδίσει καν το ρολόι του και νομίζει πως βρισκόμαστε ακόμα στο ’50 και στο ’60, όπου είχε κράτος και εξουσία η κομματική υποταγή.
      Δεύτερη απάντηση, αφού με προκαλέσατε. Ο κ. Λεούδης δεν εκθέτει μόνο τον εαυτό του. Δυστυχώς εκθέτει και την Κυβέρνηση και τον κύριο Πρωθυπουργό, διότι διαδίδει και στις συνεντεύξεις του, αλλά και κυκλοφορεί με μία πελώρια ταμπέλα, που λέει ότι είναι κουμπάρος του Πρωθυπουργού, ισχυρισμός δυστυχώς που είναι αληθής.
      Έτσι, λοιπόν, η περίφημη σεμνότητα και ταπεινότητα καταντάει ή ανεπίδοτη επιστολή ή γράμμα που δεν εστάλη ποτέ.
      ΠΡΟΕΔΡΕΥΩΝ (Γεώργιος Σούρλας): Ο κύριος Υφυπουργός έχει το λόγο.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Όσον αφορά την άμεση λύση που ζητάει ο κύριος συνάδελφος, οι εφημερίδες της περιοχής του λένε: «Παρέμβαση Λεούδη. Ο Περιφερειάρχης στο Φιλώτα υπέβλεψε τη μεταφορά των μαθητών με το ΚΤΕΛ». Η άλλη λέει: «Παρέμβαση Λεούδη. Ολοκληρώθηκε η μεταφορά». Μία άλλη λέει: «Κίνηση ρουά-ματ στην υπόθεση του ΚΤΕΛ Φλώρινας από τον κ. Λεούδη».
      ΓΕΩΡΓΙΟΣ ΛΙΑΝΗΣ: Τα παιδιά να κοιτάξετε.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Σας παρακαλώ, κύριε συνάδελφε.
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριε Λιάνη, μη διακόπτετε.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Άρα, λοιπόν, θέμα σήμερα δεν υπάρχει και έχει λυθεί.
      ΓΕΩΡΓΙΟΣ ΛΙΑΝΗΣ: Διαπραγματεύεται ο κύριος νομάρχης με το ΚΤΕΛ ερήμην των δήμων.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Ψεύδεται ο τοπικός σας Τύπος;
      ΓΕΩΡΓΙΟΣ ΛΙΑΝΗΣ: Ψεύδεται.
      ΠΡΟΕΔΡΕΥΩΝ (Γεώργιος Σούρλας): Κύριε Λιάνη, αφήστε να τελειώσει ο κύριος Υπουργός.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Δεν μεταφέρονται σήμερα με το ΚΤΕΛ…
      ΓΕΩΡΓΙΟΣ ΛΙΑΝΗΣ: Πρώτη φορά είναι ο τοπικός τύπος κομματικός;
      ΠΡΟΕΔΡΕΥΩΝ (Γεώργιος Σούρλας): Κύριε Λιάνη, αφήστε να ολοκληρώσει ο κύριος Υπουργός. Σας ενδιαφέρει προφανώς η απάντηση.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, όπως καταλαβαίνετε, δεν είναι δυνατόν να πάω στο Φιλώτα να δω αν μεταφέρονται οι μαθητές. Ουαί και αλίμονο, όμως, αν δεν εμπιστεύομαι τα πρωτοσέλιδα των τοπικών εφημερίδων, που λένε ότι μεταφέρονται οι μαθητές.
      Όσον αφορά το νόμιμο της προγραμματικής σύμβασης, σας καταθέτω και το τι λέει ο νόμος, αλλά και γνωμοδότηση των νομικών συμβούλων που στηρίζουν την περιφέρεια. Τα καταθέτω για τα Πρακτικά.
      (Στο σημείο αυτό ο Υφυπουργός Εσωτερικών, Δημόσιας Διοίκησης και Αποκέντρωσης κ. Αθανάσιος Νάκος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Άρα και νόμιμο δεν ήταν και η μεταφορά των μαθητών γίνεται. Μόνο που δεν γίνεται με το “Florina Travel”, κύριε συνάδελφε.
      ΓΕΩΡΓΙΟΣ ΛΙΑΝΗΣ: Ο κ. Παυλόπουλος πήρε τα μέτρα του και έκανε συστάσεις. Ακολουθήστε την ίδια γραμμή.
      ΠΡΟΕΔΡΕΥΩΝ (Γεώργιος Σούρλας): Επόμενη είναι η με αριθμό 568/17-1-2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Άγγελου Τζέκη προς τους Υπουργούς Απασχόλησης και Κοινωνικής Προστασίας και Ανάπτυξης, σχετικά με την καταβολή των δεδουλευμένων στους εργαζόμενους της βιομηχανίας «ΠΙΝΔΟΣ ΑΕ» κλπ.
      Η επίκαιρη ερώτηση του κ. Τζέκη έχει ως εξής:
      «Η βιομηχανία «ΠΙΝΔΟΣ ΑΕ» του Νομού Γρεβενών είναι γνωστό ότι με ευθύνη της κυβέρνησης του ΠΑΣΟΚ πουλήθηκε στην εταιρεία «ΑΛΦΑ ΓΟΥΝΤ», ιδιοκτησίας Αδαμόπουλου και Αγοραστού, αντί του ποσού των 550.000.000 δραχμών. Μέχρι σήμερα, όμως, οι εκατόν δύο εργαζόμενοι που απολύθηκαν, δεν έχουν πληρωθεί τα δεδουλευμένα του έτους 2001 ύψους 900.000 ευρώ, παρά τις δικαστικές αποφάσεις.
      Επειδή τότε η κυβέρνηση του ΠΑΣΟΚ και η διοίκηση της ΑΤΕ αρνήθηκαν την τακτοποίηση του ζητήματος, η ΑΤΕ τους αντιπρότεινε στο τέλος της εκκαθάρισης και αν περισσέψουν χρήματα, να τους δώσει 350.000 ευρώ και η Νέα Δημοκρατία ως Αξιωματική Αντιπολίτευση υποστήριζε το αίτημα των εργαζομένων για άμεση καταβολή όλων των δεδουλευμένων,
      Ερωτώνται οι κύριοι Υπουργοί:
      Πότε η Κυβέρνηση της Νέας Δημοκρατίας θα ικανοποιήσει το δίκαιο αίτημα των εργαζομένων για την άμεση πληρωμή των δεδουλευμένων 900.000 ευρώ;
      Και τι μέτρα θα πάρει για όσους εργαζόμενους εξακολουθούν να είναι άνεργοι;»
      To λόγο έχει ο Υφυπουργός Απασχόλησης και Κοινωνικής Προστασίας κ. Γιακουμάτος.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, άλλη μια παλιά πολιτική, πολιτική της επιδότησης, της ανεργίας και άλλη μια τρύπα στα οικονομικά του κράτους έρχεται να προστεθεί. Είναι οι πολιτικές που οδήγησαν την «ΠΙΝΔΟΣ ΑΕ» σε διάλυση και κλείσιμο. Και αυτό έγινε στις 31.12.2000. Η «ΠΙΝΔΟΣ ΑΕ» μέχρι τότε –επαναλαμβάνω μέχρι τις 31.12.2000- κατέβαλε πλήρως τα δεδουλευμένα στους εργαζόμενους. Μετά όμως το κλείσιμο, τα χρονικά διαστήματα από 1.1.2001 έως 19.4.2001, από 21.5.2001 έως 31.5.2001 και από 1.8.2001 έως 31.10.2001, οι εργαζόμενοι προσέρχονταν στην εργασία τους, πλην όμως δεν προσέφεραν εργασία. Και γι’ αυτά τα λεφτά, που διεκδικούν τώρα, προσέφυγαν στα δικαστήρια και δικαιώθηκαν.
      Έτσι η εταιρεία «ΠΙΝΔΟΣ ΑΕ» προχώρησε στη διαδικασία της εκκαθάρισης με το 46Α΄ του ν. 1892. Και πράγματι, μετά την πώληση των πάγιων περιουσιακών στοιχείων της εταιρείας, η ειδική εκκαθάριση έχει αρχίσει, δηλαδή η σύνταξη του πίνακα κατάταξης των αναγγελθέντων οφειλετών, η οποία θα ολοκληρωθεί σε σύντομο χρονικό διάστημα. Η Αγροτική Τράπεζα δηλώνει και ενυπόγραφα ότι το ποσόν αυτό των 350.000 ευρώ θα το καταβάλει μετά την ειδική εκκαθάριση, που είναι τώρα στη διαδικασία ολοκλήρωσης. Σημειώνω, όμως, πάλι ότι στους εργαζόμενους της «ΠΙΝΔΟΣ ΑΕ» έχουν καταβληθεί οι αποζημιώσεις απόλυσης, οι οποίες αγγίζουν το ύψος των 728.097 ευρώ.
      Κύριε Πρόεδρε, οι εργαζόμενοι στην «ΠΙΝΔΟΣ ΑΕ» έχουν μπει στη νομοθετική ρύθμιση με το ν. 3144/2003 για τρία έτη, σε ειδικό καθεστώς επιχορήγησης, επιδότησης. Και λήγει η επιδότηση, κύριε Βουλευτά, στις 15.3.2007. Όταν λέμε ειδικό καθεστώς επιδότησης, εννοούμε το επίδομα ανεργίας συν 60% επί πλέον και μιλάμε και για ασφαλιστικές εισφορές. Αυτή η Κυβέρνηση σε χρεοκοπημένες επιχειρήσεις του χθες, μαζί με τις χρεοκοπημένες πολιτικές του χθες, μόνο για το 2005 έχει να πληρώσει 17,5 εκατομμύρια ευρώ σε πέντε τέτοιες επιχειρήσεις.
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Νόμιζα για όλες.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Για πέντε επιχειρήσεις, κύριε Καϊσερλή.
      Το ζήτημα είναι ότι το Υπουργείο Απασχόλησης και Κοινωνικής Προστασίας έκανε παρέμβαση και στην Αγροτική Τράπεζα και το καθεστώς της ειδικής επιχορήγησης και επιδότησης δεν έχει λήξει. Άρα, κύριε Βουλευτά, τι άλλο ζητάτε για την «ΠΙΝΔΟΣ ΑΕ», πέρα απ’ αυτά που σας ανέφερα;
      ΠΡΟΕΔΡΕΥΩΝ (Γεώργιος Σούρλας): Ο ερωτών Βουλευτής κ. Τζέκης έχει το λόγο.
      ΑΓΓΕΛΟΣ ΤΖΕΚΗΣ: Ευχαριστώ, κύριε Πρόεδρε.
      Είναι γνωστό ότι στη συγκεκριμένη εταιρεία, την «ΠΙΝΔΟΣ ΑΕ», μέτοχοι ήταν η ΑΤΕ, η ΕΤΒΑ, αλλά και οι Ενώσεις Γεωργικών Συνεταιρισμών της περιοχής, των Γρεβενών, της Καστοριάς και της Εορδαίας.
      Και είναι γνωστό ότι μέσα από συγκεκριμένες πολιτικές οδηγήθηκε στο αδιέξοδο, προκειμένου αυτή την ώρα βέβαια να την έχει αγοράσει, έναντι μικρού ποσού για τη συνολική αξία της εταιρείας, η συγκεκριμένη εταιρεία που αναφέρω στην επίκαιρη ερώτηση. Είναι ένα μεγάλο ζήτημα και αυτό γιατί η εκτίμηση της περιουσίας είναι πολλαπλάσια του τιμήματος εξαγοράς.
      Όμως, κύριε Πρόεδρε, με έκπληξη άκουσα τον κύριο Υφυπουργό να ρωτάει τι άλλο να κάνουν. Αυτά όλα βέβαια τα είχε κάνει η προηγούμενη κυβέρνηση του ΠΑΣΟΚ. Και είναι ένα ζήτημα τώρα: Τι υποστηρίζει η σημερινή Κυβέρνηση; Γιατί ως Αξιωματική Αντιπολίτευση δεν ήταν ικανοποιημένη με τις λύσεις που είχε δώσει η προηγούμενη κυβέρνηση.
      Θα καταθέσω στα Πρακτικά, κύριε Πρόεδρε, την ερώτηση που είχαν υποβάλει προς τον τότε Υπουργό Εργασίας και Κοινωνικών Ασφαλίσεων, δώδεκα Βουλευτές της τότε Αξιωματικής Αντιπολίτευσης, δηλαδή της Νέας Δημοκρατίας, οι οποίοι συνόδευαν στα τέλη του Αυγούστου με αρχές του Σεπτέμβρη του 2003 το σημερινό Πρωθυπουργό, Πρόεδρο της Αξιωματικής Αντιπολίτευσης τότε, στην επίσκεψή του στα Γρεβενά. Και ο ίδιος ο κ. Καραμανλής είχε δώσει την υπόσχεση τότε ότι θα ικανοποιήσει και το αίτημα να καταβληθούν όλα τα χρηματικά ποσά που οφείλουν να δώσουν είτε η ΑΤΕ είτε η οποιαδήποτε διοίκηση αυτής της εταιρείας προς τους εργαζόμενους. Και μιλάω βέβαια για τα δεδουλευμένα των 900.000 ευρώ και όχι για τα 350.000 ευρώ, που λέει η ΑΤΕ ότι θα δώσει μετά την εκκαθάριση.
      Και το ζήτημα αυτό είναι συγκεκριμένο, κύριε Πρόεδρε. Οι υποσχέσεις που δόθηκαν τότε και η απάντηση δεν  τους ικανοποίησαν. Γι’ αυτό κατέθεσαν την ερώτηση. Δηλαδή τα μέτρα που πήρε η κυβέρνηση τότε του ΠΑΣΟΚ, εσείς τα βρήκατε ότι δεν ήταν προς το συμφέρον των εργαζομένων και λέγατε ότι πρέπει άμεσα να καταβληθούν και τα δεδουλευμένα, αλλά να παρθούν και πρόσθετα μέτρα για τους ανέργους. Τα καταθέτω στα Πρακτικά.
      (Στο σημείο αυτό ο Βουλευτής κ. Άγγελος Τζέκης καταθέτει για τα Πρακτικά το προαναφερθέν κείμενο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής).
      Και μ΄ αυτό, κύριε Πρόεδρε, κλείνω, λέγοντας ότι η σημερινή Κυβέρνηση αθετεί ακόμα μία υπόσχεση που είχε δώσει σε εργαζόμενους. Και επιτέλους αυτή η φιλοεργατική πολιτική ξεδιπλώνει το πραγματικό πρόσωπο και της πολιτικής της Νέας Δημοκρατίας, που είναι τελείως αντεργατικό. Και το ζήτημα είναι ότι τα 900.000 ευρώ πρέπει να δοθούν. Είναι δεδουλευμένα. Δεν ήταν δική τους υπαιτιότητα ότι έκλεισε το εργοστάσιο. Το εργοστάσιο το έκλεισε η τότε κυβέρνηση, το έκλεισε η διοίκηση της ΑΤΕ. Και όλοι γνωρίζουμε ότι η καινούργια Κυβέρνηση είναι συνέχεια της προηγούμενης κυβέρνησης. Εδώ δεν μπορούμε να διαχωρίζουμε τα αρνητικά, για να ωφεληθούμε από τα θετικά. Γι’ αυτό λέμε και εμείς ότι οι εργαζόμενοι οφείλουν το σεβασμό πρώτα και κύρια της Κυβέρνησης και να υλοποιήσει ο κύριος Πρωθυπουργός την υπόσχεση που είχε δώσει τότε στους εργαζόμενους, αλλά και οι επερωτώντες Βουλευτές της Αξιωματικής Αντιπολίτευσης που σήμερα είναι και Υπουργοί, αλλά και μέλη του Προεδρείου της Βουλής.
      ΠΡΟΕΔΡΕΥΩΝ (Γεώργιος Σούρλας): Ο Υφυπουργός κ. Γιακουμάτος έχει το λόγο.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, είναι τουλάχιστον υποκριτικό ο κ. Τζέκης να εγκαλεί την Κυβέρνηση και ειδικά τον Πρωθυπουργό για δεσμεύσεις, τις οποίες δεν εκπληρώνει.
      ΑΓΓΕΛΟΣ ΤΖΕΚΗΣ: Δεν το λέω, εγώ κύριε Υπουργέ. Το λένε οι ίδιοι οι εργαζόμενοι….
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Θα σας έλεγα, κύριε Τζέκη, ότι είναι καλό τα πυρά να πηγαίνουν δεξιά και αριστερά. Ο κύριος Πρωθυπουργός και η τότε Αξιωματική Αντιπολίτευση είχε δεσμευτεί. Είχα την τιμή να είμαι τομεάρχης και υπεύθυνος εργασιακών, κύριε Τζέκη και ξέρω καλά σε τι δεσμευτήκαμε. Δεσμευτήκαμε για τα χρήματα της επίσχεσης -γιατί τα δεδουλευμένα έχουν καταβληθεί- τα οποία ήταν στην ειδική εκκαθάριση από την Αγροτική Τράπεζα, ότι όταν τελειώσει το καθεστώς της εκκαθάρισης και γίνει εκποίηση των περιουσιακών στοιχείων, αυτά να αποδοθούν στους εργαζόμενους.
      Ο κ. Φώλιας, ο σημερινός Υφυπουργός Εθνικής Οικονομίας και Βουλευτής Γρεβενών και το Υπουργείο Απασχόλησης, σας λέω ότι καθημερινά κάνουμε παρεμβάσεις στην Αγροτική Τράπεζα και το ξέρετε, για να μπορέσουμε να αυξήσουμε αυτό το ποσό για τα χρήματα της επίσχεσης, γιατί πήγαιναν και δεν δούλευαν.
      ΑΓΓΕΛΟΣ ΤΖΕΚΗΣ: Μα δεν δούλευαν, αλλά όχι επειδή δεν ήθελαν να δουλέψουν! Έλεος πια!
      ΠΡΟΕΔΡΕΥΩΝ (Γεώργιος Σούρλας): Κύριε Τζέκη, σας παρακαλώ!
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Τα δεδουλευμένα είναι όλα πληρωμένα.
      Γι’ αυτό, λοιπόν, οσονούπω που θα γίνει η εκκαθάριση, κύριε Τζέκη, το μεγαλύτερο κομμάτι, όπως είχαμε υποσχεθεί, θα πάει στα δεδουλευμένα της επίσχεσης.
      ΑΓΓΕΛΟΣ ΤΖΕΚΗΣ: Τα 900.000 ευρώ θα δοθούν...
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Τώρα εσείς λέτε τα 900.000 ευρώ, εγώ λέω 9.000.000.000. Τι σχέση έχει αυτό; Εγώ σας λέω αυτά που είναι…
      ΑΓΓΕΛΟΣ ΤΖΕΚΗΣ: Αυτά που ζητούν οι εργαζόμενοι, τα δικαιούνται.
      ΠΡΟΕΔΡΕΥΩΝ (Γεώργιος Σούρλας): Μη διακόπτετε, κύριε Τζέκη.
      ΑΓΓΕΛΟΣ ΤΖΕΚΗΣ: Με συγχωρείτε, κύριε Πρόεδρε.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Εκ του ασφαλούς να λέτε με σιγουριά ποσά, δεν λέει τίποτε.
      Κύριε Πρόεδρε, σας εγγυώμαι ότι η Τράπεζα μέχρι τις 10 Φεβρουαρίου το αργότερο θα έχει δώσει αυτά τα ποσά, που από την εκκαθάριση θα προκύψουν για τους εργαζόμενους.
      Εν πάση περιπτώσει, κύριε Τζέκη, σας έχω ξαναπεί ότι εδώ και δέκα μήνες που έχω την τιμή να είμαι στο Υπουργείο Απασχόλησης, κρούετε ανοιχτές θύρες. Δεν κουραστήκατε να χτυπάτε ανοιχτές θύρες; Σταματήστε πια.
      ΑΓΓΕΛΟΣ ΤΖΕΚΗΣ: Δεν θα κουραστούμε να ξεσκεπάζουμε τη δημαγωγία.
      ΠΡΟΕΔΡΕΥΩΝ (Γεώργιος Σούρλας): Κύριε Τζέκη, ακούστε με λίγο. Εάν δεν είναι ικανοποιητικές οι απαντήσεις, εάν ο χρόνος δεν επαρκεί, υπάρχει το Υπουργείο, συνάδελφοι είστε, συζητήστε τα υπόλοιπα εκεί, γιατί πρέπει να προχωρήσει η διαδικασία του κοινοβουλευτικού ελέγχου.
      ΑΓΓΕΛΟΣ ΤΖΕΚΗΣ: Σωστά, κύριε Πρόεδρε. Έχετε δίκιο.
      ΠΡΟΕΔΡΕΥΩΝ (Γεώργιος Σούρλας): Επόμενη είναι η με αριθμό 567/17-1-2005 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φώτη Κουβέλη προς τους Υπουργούς Εσωτερικών, Δημόσιας Διοίκησης και Αποκέντρωσης και Απασχόλησης και Κοινωνικής Προστασίας, σχετικά με τη μετεγκατάσταση δημοσίων υπηρεσιών σε ολυμπιακά κτήρια.
      Η επίκαιρη ερώτηση του κυρίου συναδέλφου έχει ως εξής:
      «Για τη διεξαγωγή των Ολυμπιακών Αγώνων κατασκευάστηκαν κτήρια, τα οποία είχαν προοριστεί αρχικά να χρησιμοποιηθούν για την εξυπηρέτηση των αναγκών τέλεσης αυτών και στη συνέχεια, μετά από κατάλληλη ανακατασκευή και διαμόρφωση τους, θα παρεχωρούντο σε δημόσιες υπηρεσίες, προκειμένου να καλύψουν τις στεγαστικές τους ανάγκες.
      Πολλά από αυτά τα κτήρια βρίσκονται σε περιοχές, όπου λόγω της μη ολοκληρωμένης επέκτασης του συγκοινωνιακού δικτύου (προαστιακός, μετρό κλπ) όπως αρχικά είχε σχεδιαστεί, καθίστανται μη προσβάσιμα τόσο για τους εργαζόμενους σ΄ αυτά όσο και για τους πολίτες που θα είναι χρήστες των υπηρεσιών, τις οποίες οφείλουν να παρέχουν οι δημόσιες υπηρεσίες, που θα εγκατασταθούν σ΄ αυτά.
      Ως εκ τούτου, προκύπτει αδιαμφισβήτητα η ανάγκη της επανεξέτασης της χωροταξικής αναδιάρθρωσης και της νέας εγκατάστασης των δημόσιων υπηρεσιών, ώστε να διευκολύνεται η πρόσβαση των πολιτών, ο λειτουργικός τους ρόλος, καθώς και η αποτελεσματική λειτουργία του κράτους και των θεσμών αυτού.
      Ειδικότερα, το Υπουργείο Απασχόλησης και Κοινωνικής Προστασίας έχει σχεδιασθεί να μετεγκατασταθεί σε κτηριακό συγκρότημα του Ολυμπιακού Χωριού, όπου εκτός των ανωτέρω, η χωροταξική διάταξη των κτηρίων δεν διευκολύνει τη λειτουργική ενότητα των υπηρεσιών του και συνεπώς ο επιχειρούμενος τρόπος λειτουργίας του, το οδηγεί στην υποβάθμιση του λειτουργικού και κοινωνικού του ρόλου.
      Δεδομένου ότι στην περιοχή του ΟΑΚΑ υπάρχει κατάλληλη κτηριακή υποδομή ιδιοκτησίας του ΟΕΚ και η προσβασιμότητα για τους εργαζομένους και τους πολίτες είναι καλύτερη, ερωτώνται οι κύριοι Υπουργοί:
      Προτίθενται να επανεξετάσουν και να αναμορφώσουν τον αρχικό χωροταξικό σχεδιασμό μεταφοράς των δημοσίων υπηρεσιών, σύμφωνα με το ισχύον συγκοινωνιακό δίκτυο, ώστε να διασφαλίζεται η αποτελεσματική τους λειτουργία;
      Επειδή με το άρθρο 6 παράγραφος 3 του ν. 3207/17.12.2003 έχει αυξηθεί ο συντελεστής δόμησης του οικοπέδου του ΟΕΚ εκτάσεως 44.000 τ.μ. και του οποίου η παραχώρηση στον ανάδοχο δεν έχει ολοκληρωθεί, προτίθενται να προβούν σε νομοθετική ρύθμιση για τη μετεγκατάσταση του Υπουργείου Απασχόλησης και Κοινωνικής Προστασίας στην εν λόγω περιοχή;»
      Θα απαντήσει ο Υφυπουργός Απασχόλησης και Κοινωνικής Προστασίας κ. Γιακουμάτος.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Κουβέλη, πιστεύω ότι δεν περιμένετε να απαντήσω εγώ για τη μετεγκατάσταση όλων των δημοσίων υπηρεσιών σε κτήρια των Ολυμπιακών Αγώνων. Όμως, μου δίνετε μια ευχάριστη ευκαιρία να απαντήσω για ό,τι αφορά στο Υπουργείο Απασχόλησης και Κοινωνικής Προστασίας και να μπω και στο ειδικότερο μέρος της ερώτησης, δηλαδή να μιλήσω για τη μετεγκατάσταση του Υπουργείου Απασχόλησης και να ανακοινώσω επίσημα στη Βουλή ότι τον Αύγουστο του 2005 θα μεταφερθεί το Υπουργείο.
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Μη λέτε ημερομηνίες. Θα πέσετε έξω.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Έχετε κανένα πρόβλημα με τις ημερομηνίες, κύριε Καϊσερλή; Συνεχώς διακόπτετε.
      ΑΝΔΡΕΑΣ ΛΟΒΕΡΔΟΣ: Για να σας προστατεύσει, το λέει.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Δεν θέλω να με προστατεύσει καθόλου.
      ΠΡΟΕΔΡΕΥΩΝ (Γεώργιος Σούρλας): Συνεχίστε, κύριε Υπουργέ, επί του θέματος.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Εάν έχετε μια ημερομηνία για την οποία είμαστε ανακόλουθοι, να μας το πείτε και όχι να πετάτε μια λέξη.
      Λέω, λοιπόν, ότι ο κ. Κουβέλης μου δίνει μια ευκαιρία να σας πω ότι το Υπουργείο Απασχόλησης μεταφέρεται στους Θρακομακεδόνες, στο Ολυμπιακό Χωριό.
      Είναι πράγματι γνωστό ότι η πορεία του τόπου προς το μέλλον εμποδίζεται από ένα τεράστιο, σπάταλο και δυσκίνητο κράτος. Τα κτήρια που στεγάζουν τη Δημόσια Διοίκηση, έχουν μεγάλο ρόλο και συμμετοχή σ΄ αυτό.
      Η Δημόσια Διοίκηση όπως λειτουργεί σήμερα, είναι ο μεγάλος ασθενής και αποτελεί μεγάλο εμπόδιο σε κάθε προσπάθεια και πρόοδο για ανάπτυξη. Πολίτες και δημόσιοι υπάλληλοι συνωθούνται συχνά σε ακατάλληλους χώρους εργασίας. Όταν μιλάμε για ποιότητα στον 21ο αιώνα, ποιότητα στη ζωή, ποιότητα στην εργασία, όπου δαπανά τον περισσότερο χρόνο του ο εργαζόμενος, πρέπει να πούμε ότι είναι απαράδεκτοι οι χώροι όπου «στοιβάζονται» οι αξιοπρεπείς υπάλληλοι που θέλουν να κάνουν τη δουλειά τους.
      Εμείς, λοιπόν, μεταφέρουμε το Υπουργείο Απασχόλησης στο κτήριο που είναι έτοιμο και είμαστε στις τελευταίες λεπτομέρειες για τη μετατροπή του από Ολυμπιακό Χωριό σε Υπουργείο. Θα παραδοθεί το κτήριο μέχρι το Μάιο και τον Αύγουστο που θα υπάρχει κάποια χαλαρότητα, θα κάνουμε τη μεταφορά.
      Φεύγουμε από ένα κτήριο 3.500 τ.μ. από την Ομόνοια και πηγαίνουμε σ΄ ένα κτήριο 23.500 τ.μ., ένα κτήριο που οι συνεργάτες, οι εργαζόμενοι του Υπουργείου Απασχόλησης και Κοινωνικής Προστασίας θα είναι σ΄ ένα περιβάλλον που δίνει το στίγμα της νέας εποχής, της νέας διακυβέρνησης. Δίνει όμως και κάτι άλλο. Σ΄ αυτό το Υπουργείο, που σας καλώ, κύριε Κουβέλη, μία μέρα να το επισκεφτούμε –θα είναι μεγάλη μου χαρά και τιμή- θα δείτε ότι εφαρμόζουμε για πρώτη φορά στην Ελλάδα το «έξυπνο κτήριο».
      Πρέπει να κάνουμε μία συζήτηση διακομματική στην Επιτροπή Αποτίμησης και Τεχνολογίας, για να δούμε τι σημαίνει «έξυπνο κτήριο». Σημαίνει ότι σήμερα δεν μπορεί να πηγαίνει η χώρα με τον αραμπά. Ένα «έξυπνο κτήριο» σημαίνει ότι αφήνω το βράδυ τα τζάμια ανοιχτά και το καλοριφέρ σταματάει. Το σπάταλο κράτος δεν είναι μόνο στο έμψυχο υλικό που κάνει τις σπατάλες ο ανθρώπινος παράγοντας, αλλά και στο άψυχο. Το κτήριο το ίδιο προκαλεί σπατάλες και ζημιές μεγάλες. Αυτά όσον αφορά τη μετεγκατάσταση του Υπουργείου Απασχόλησης.
      Το δεύτερο, όσον αφορά...
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, τελειώνετε, σας παρακαλώ. Τα υπόλοιπα στη δευτερολογία σας.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Τελειώνω, κύριε Πρόεδρε.
      Κύριε Κουβέλη, όσον αφορά το 20% της αύξησης του συντελεστή, κάνετε κάποιο λάθος εδώ. Σας κατανοώ.
      Πράγματι έχουμε ζητήσει από το ΥΠΕΧΩΔΕ 20% αύξηση του συντελεστή δόμησης για το Ολυμπιακό Χωριό, όμως για την ουδέτερη ζώνη, τη ζώνη όπου προκηρύσσουμε μέχρι τον Απρίλιο διεθνή διαγωνισμό για αξιοποίηση της εμπορικής ζώνης για υπερτοπική αγορά στο Ολυμπιακό Χωριό. Όσον αφορά το κτήριο, δεν υπάρχει αύξηση συντελεστή. Θα πάει ο συντελεστής στα μαγαζιά που θα χτίσουμε και θα κατασκευάσουμε στο Ολυμπιακό Χωριό.
      ΠΡΟΕΔΡΕΥΩΝ (Γεώργιος Σούρλας): Ο ερωτών Βουλευτής κ. Κουβέλης έχει το λόγο.
      ΑΝΔΡΕΑΣ ΛΟΒΕΡΔΟΣ: Κύριε Υπουργέ, εμείς δεν το ξεκινήσαμε το κτήριο;
      ΠΡΟΕΔΡΕΥΩΝ (Γεώργιος Σούρλας): Παρακαλώ. Έχω δώσει το λόγο στον κ. Κουβέλη.
      ΦΩΤΗΣ ΚΟΥΒΕΛΗΣ: Κύριε Πρόεδρε, για να ανταποκριθώ στην πρόσκληση του κυρίου Υφυπουργού να επισκεφτώ το συγκρότημα στους Θρακομακεδόνες, θα πρέπει να χάσω και εγώ και αυτός μία ολόκληρη μέρα. Και το λέω αυτό, για να έρθω κατ’ ευθείαν στην ουσία του ζητήματος.
      Κύριε Υπουργέ, αποκέντρωση δεν σημαίνει απομάκρυνση. Διότι για πέστε μου, ποια είναι η προσβασιμότητα σ΄ αυτό το Υπουργείο που θα το μετακινήσετε εκεί; Διότι στο όνομα της αποκέντρωσης, όπως μου δείχνετε να αντιλαμβάνεστε, φοβάμαι ότι σε λίγο το Υπουργείο μπορεί να το μετακινήσετε και στο Νομό Βοιωτίας.
      Οκτακόσιοι πενήντα άνθρωποι εργάζονται στην κεντρική υπηρεσία του Υπουργείου. Πάρα πολλοί από αυτούς μετέχουν σε διοικητικά συμβούλια διαφόρων ταμείων αρμοδιότητας του Υπουργείου. Πολλοί υπάλληλοι μετέχουν σε διάφορες τοπικές επιτροπές και είναι υποχρεωμένοι να μετακινούνται. Όλα αυτά δεν τα αντιμετωπίζετε ως προβλήματα; Δεν αντιμετωπίζετε, για παράδειγμα, ως πρόβλημα το γεγονός ότι το ένα κτήριο από το άλλο απέχει πεντακόσια μέτρα; Σκεφτείτε δηλαδή, τον πολίτη, ο οποίος θα προσφεύγει για κάποια υπόθεσή του στο Υπουργείο και θα είναι υποχρεωμένος από το ένα κτήριο να μετακινείται στο άλλο διανύοντας μία μεγάλη απόσταση.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Για το καινούργιο λέτε;
      ΦΩΤΙΟΣ ΚΟΥΒΕΛΗΣ: Τα περί «εξύπνου κτηρίου», φοβάμαι ότι δεν αποδίδουν την πραγματικότητα. Εμείς δεν λέμε όχι στην αποκέντρωση. Λέμε όχι στην απομάκρυνση. Γιατί  δεν μετακινείσθε στο χώρο του ΟΑΚΑ; Άλλωστε έχουν  περισσέψει, από αυτά που πήρε το ΥΠΕΧΩΔΕ, εξήντα χιλιάδες τετραγωνικά μέτρα. Πώς θα φθάσει ο πολίτης στο Υπουργείο Εργασίας στο Ολυμπιακό Χωριό; Πώς θα μετακινηθεί ο υπάλληλος;
      Και εν  τέλει πέστε μου: Το Υπουργείο Εργασίας είναι δυνατόν να βρίσκεται σε τόση απόσταση από τους κοινωνικούς φορείς, από τις συνδικαλιστικές οργανώσεις, από τα ασφαλιστικά ταμεία, από τις διάφορες τοπικές επιτροπές; Μη δεσμεύεστε, λοιπόν, ότι τον Αύγουστο θα κάνετε αυτήν την ενέργεια, η οποία θα είναι εξοντωτική.
      Και εγώ βέβαια δεν θέλω να παρακολουθήσω τη σκέψη ότι υφέρπει στη λογική σας ότι αυτή η απομάκρυνση από την Αθήνα μπορεί να έχει και άλλες κρυφές σκέψεις, προκειμένου να αποφεύγετε την οφειλόμενη επικοινωνία με τους ασφαλιστικούς φορείς και με τις διαμαρτυρίες των  πολιτών. Εγώ δεν μπορώ να αντιληφθώ τέτοια  αποκέντρωση. Εάν εσείς την ονομάζετε αποκέντρωση, τότε διαφωνούμε.
      Και τέλος σας παρακαλώ να μην επικαλείσθε πράγματα περί του σπάταλου κράτους, όταν εγώ σας ερωτώ επικαίρως. Είναι κοινός τόπος ότι το κράτος δεν πρέπει να είναι σπάταλο. Αλλά γιατί μου παραθέτετε αυτό το επιχείρημα, για να αντικρούσετε  αυτά τα  οποία σας λέω;
      ΠΡΟΕΔΡΕΥΩΝ (Γεώργιος Σούρλας): Ο κύριος Υπουργός έχει το λόγο.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, έχω  ένα  παραπονάκι. Με διακόψατε στο τρία και δεκαπέντε, ενώ είχα τρία λεπτά. Τον κ. Κουβέλη, όμως, τον διακόψατε στο τρία και είκοσι δύο.
      ΠΡΟΕΔΡΕΥΩΝ (Γεώργιος Σούρλας): Κύριε Γιακουμάτε, όλη η συνεδρίαση σχεδόν είναι δική σας. Έχετε το μονοπώλιο.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Να είστε δίκαιος. Ζητώ αυτό που δικαιούμαι.
      Κύριε Κουβέλη, το ζητούμενο είναι πώς θα εξυπηρετηθεί ο πολίτης και πώς θα μετακινηθεί ο υπάλληλος. Αυτό εξασφαλίζεται. Η προσβασιμότητα στο Υπουργείο στους Θρακομακεδόνες, γίνεται απλά και πάρα πολύ εύκολα. Υπάρχει η εθνική οδός, υπάρχει η Αττική οδός, η λεωφόρος Κύμης. Εγώ από το Χαλάνδρι για να πάω στο Υπουργείο, χρειάζομαι τρία τέταρτα. Τρία λεπτά μου φθάνουν για να φθάσω από τη λεωφόρο Αττικής στο καινούργιο Υπουργείο.
      Δεύτερον, για να μη παραπονούνται οι συνάδελφοι του ΠΑΣΟΚ, πρέπει να πω ότι αυτό είναι ένα έργο, που η κατασκευή του ξεκίνησε επί ΠΑΣΟΚ. Λέω το αυτονόητο, γιατί δεν είμαστε θαυματοποιοί. Βέβαια εδώ δεν ισχύει ότι η αρχή είναι το ήμισυ του παντός. Στα κτήρια υπάρχει και το γεφύρι της Άρτας.
      (Θόρυβος-διαμαρτυρίες από την πτέρυγα του ΠΑΣΟΚ)
      Και γεφύρια της Άρτας κτίσατε πολλά.
      Σας είπα λοιπόν κύριε Κουβέλη, ότι  η πρόσβαση είναι πολύ εύκολη. Παρ’ όλα αυτά, σεβόμενοι όλους τους υπαλλήλους και καθένα ξεχωριστά ως άνθρωπο, ως προσωπικότητα, επικοινωνήσαμε με το σωματείο των εργαζομένων και είπαμε σε μερικές περιοχές, όπως η Γλυφάδα και η Βούλα που έχουν κάποια δυσκολία, να βάλουμε λεωφορείο της Εργατικής Εστίας, για να μεταφέρονται όσοι μένουν εκεί.
      Όσον αφορά τα Συμβούλια Κοινωνικής Ασφάλισης, όλα αυτά θα γίνονται εκεί. Δεν θα χρειάζεται να μετατίθενται. Οι χώροι είναι μεγάλοι. Τέλος, πού είδατε, κύριε Κουβέλη, τα πεντακόσια μέτρα; Το Υπουργείο είναι ενιαίο κτήριο με εσωτερική γέφυρα. Εγώ τα πεντακόσια μέτρα δεν τα έχω δει. Μπορεί να έχω οφθαλμαπάτες και να μην τα βλέπω.
      ΦΩΤΗΣ ΚΟΥΒΕΛΗΣ: Με γέφυρα επικοινωνεί!
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Μα, είναι στο ίδιο κτήριο και όποιος θέλει να πάει -έχει οκτώ πύλες εισόδου- στο τμήμα της κοινωνικής ασφάλισης, μπαίνει κατευθείαν εκεί. Είναι ενιαίο κτήριο.
      Είπα για τη διαφθορά, κύριε Κουβέλη. Δεν το είπα και για τη σπατάλη με αφορμή να σας κάνω αγόρευση. Είπα για το έξυπνο κτήριο. Όταν έρθει στη Βουλή το έξυπνο κτήριο, θα δείτε ότι και τα κτήρια τα άψυχα είναι σπάταλα. Αυτό θέλω να αντιληφθείτε, ότι όταν λέω για έξυπνο κτήριο, εννοώ εξοικονόμηση χρημάτων από το φωτισμό, από το ασανσέρ και από όλα αυτά.
      Είναι κάτι καινούργιο για την ελληνική κοινωνία και θα το καταλάβουμε και αυτοί που δεν το ξέρουμε και εσείς ειδικά.
      ΔΗΜΗΤΡΙΟΣ ΤΣΙΟΓΚΑΣ: Και στην Πάρνηθα να πάτε, δεν γλιτώνετε από τους εργαζόμενους!
      ΠΡΟΕΔΡΕΥΩΝ (Γεώργιος Σούρλας): Επόμενη είναι η με αριθμό 557/17-1-2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Γεωργίου Παπαγεωργίου προς τον Υπουργό Εμπορικής Ναυτιλίας, σχετικά με την επίλυση αιτήματος της εταιρείας Λαϊκής Βάσης «ΣΚΥΡΟΣ ΝΑΥΤΙΚΗ ΕΤΑΙΡΕΙΑ» κλπ. Διαγράφεται λόγω κωλύματος του κυρίου Υπουργού.
      Εισερχόμαστε στη συζήτηση της τελευταίας, της με αριθμό 569/17-1-2005 επίκαιρης ερώτησης του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τον Υπουργό Απασχόλησης και Κοινωνικής Προστασίας, σχετικά με τη διασφάλιση των δικαιωμάτων των καθαριστριών στην Αγροτική Τράπεζα.
      Αναλυτικά η επίκαιρη ερώτηση του κυρίου συναδέλφου έχει ως εξής:
      «Απάτη αποδεικνύεται το περίφημο προεδρικό διάταγμα 180 για τη μεγάλη μερίδα των συμβασιούχων. Σ’ αυτήν την κατηγορία ανήκουν και οι πεντακόσιες εβδομήντα περίπου καθαρίστριες, που απασχολούνται πανελλαδικά στην Αγροτική Τράπεζα (ΑΤΕ). Οι εργαζόμενες αυτές είναι αγανακτισμένες με το καθεστώς που διαμορφώνεται σε βάρος τους με την εφαρμογή του π.δ. 180 για τον ευρύτερο δημόσιο τομέα.
      Το καθεστώς της μερικής απασχόλησης και της ομηρίας που εφαρμόστηκε για πολλά χρόνια από τις κυβερνήσεις του ΠΑΣΟΚ, συνεχίζεται τώρα και από την Κυβέρνηση της Νέας Δημοκρατίας με χειρότερους όρους.
      Με το σημερινό καθεστώς δουλεύουν ένα μήνα και ένα μήνα είναι στο Ταμείο Ανεργίας. Οι αποδοχές τους είναι από 777 έως 800 ευρώ το μήνα που δουλεύουν και 365 ευρώ από τον ΟΑΕΔ το μήνα που είναι στο Ταμείο Ανεργίας. Αυτό σημαίνει ότι κατά μέσο όρο εισπράττουν 570 ευρώ το μήνα. Με το σημερινό καθεστώς έχουν ένσημα βαρέα και πλήρη ασφάλιση μ΄ ένα ένσημο την ημέρα.
      Με την εφαρμογή του προεδρικού διατάγματος, η θέση των εργαζομένων χειροτερεύει γιατί η διοίκηση της ΑΤΕ θα τους απασχολεί λιγότερο από τέσσερις ώρες την ημέρα με μειωμένο μισθό, ύψους 320 ευρώ το μήνα και το ένσημο θα είναι μισό για κάθε ημέρα εργασίας, αφού δεν συμπληρώνουν τέσσερις εργάσιμες ώρες, ενώ δεν θα έχουν ένσημα βαρέα. Μειώνοντας το μισθό, μειώνονται και τα ένσημα, πράγμα που κάνει φανερό ότι αυτές οι εργαζόμενες δεν θα καταφέρουν ποτέ να βγουν στη σύνταξη.
      Η διοίκηση της ΑΤΕ με την κάλυψη της Κυβέρνησης προχωρά στην καταπάτηση των δικαιωμάτων των εργαζομένων. Οι εργαζόμενες καθαρίστριες είναι ανάστατες και αγωνιούν για το μέλλον τους και το καθεστώς που θα διέπει τις εργασιακές τους σχέσεις. Απαιτούν πλήρη εργασία με όλα τα εργασιακά και ασφαλιστικά δικαιώματα.
      Ερωτάται ο κύριος Υπουργός τι μέτρα θα πάρει η Κυβέρνηση, για να διασφαλιστούν τα δικαιώματα των εργαζομένων στην ΑΤΕ και να ικανοποιηθούν τα δίκαια αιτήματα των καθαριστριών».
      Το λόγο έχει ο κ. Γιακουμάτος, ο οποίος σήμερα μονοπωλεί τον κοινοβουλευτικό έλεγχο, παρατείνει και το χρόνο και διαμαρτύρεται!
      Έχετε το λόγο, κύριε Υφυπουργέ.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Γκρίνιαξε, γκρίνιαξε, κύριε Πρόεδρε, κερδίζεις!
      Κύριε Τσιόγκα, θέλω να σας πω ότι όσον αφορά τις καθαρίστριες της Αγροτικής Τράπεζας, για τις οποίες καλούμεθα εμείς να απαντήσουμε ως Υπουργείο Απασχόλησης, απαντώ για λογαριασμό της Αγροτικής Τράπεζας.
      Όμως η Αγροτική Τράπεζα, από έλεγχο που κάναμε ως Υπουργείο Απασχόλησης, έχει εφαρμόσει κανονικά το προεδρικό διάταγμα του 2004 και ειδικά το άρθρο 4. Ποια ήταν η μέχρι σήμερα κατάσταση όσον αφορά τις καθαρίστριες της Αγροτικής Τράπεζας; Συμβάσεις ορισμένου χρόνου, μήνα με το μήνα. Κάθε μήνα υπογράφανε. Δούλευαν κάποιες ώρες, δεν είχαν ασφάλιση και είχαν άλλα πολλά προβλήματα.
      Συγκεκριμένα σήμερα οι καθαρίστριες στην Αγροτική Τράπεζα δούλευαν και εκ περιτροπής. Γι’ αυτό και έχουν χαρακτηριστεί μερικής απασχόλησης. Απασχολούνται πλέον καθημερινά με συμβάσεις αορίστου χρόνου. Έχουν το ίδιο και περισσότερο ωράριο από ό,τι είχαν, έχουν ένσημα και δεν στερούνται τίποτα.
      Ωφελήθηκαν από το προεδρικό διάταγμα και η ΑΤΕ εφαρμόζει τους νόμους και ανταποκρίνεται σ’ αυτό το προεδρικό διάταγμα. Σας ενημερώνω ότι έχουν ολοκληρωθεί οι σχετικές διαδικασίες από την Τράπεζα με απόφαση του Διοικητικού Συμβουλίου της και όλες οι απαιτούμενες καταστάσεις έχουν διαβιβαστεί στο ΑΣΕΠ, το οποίο είναι αρμόδιο και δεν έχει ανάμιξη η πολιτική σ’ αυτό το ανεξάρτητο όργανο, ώστε να αποφασίσει ποιες από αυτές θα μετατραπούν σε συμβάσεις αορίστου χρόνου. Σας λέω ότι καμία δεν θα χάσει τη θέση, αλλά θα ωφεληθεί από αυτήν τη μηνιαία σύμβαση, την αποικιακού τύπου εργασιακή σύμβαση που υπήρχε μέχρι τώρα.
      Τώρα δηλαδή που έχετε αορίστου, γιατί μας παρατάτε;
      Τελειώνοντας, κύριε Πρόεδρε, θέλω να σας πω ότι στην Tράπεζα είχε γίνει όργιο κομματικών εξυπηρετήσεων ειδικά στον τομέα των καθαριστριών. Aν δείτε την αναλογία, δηλαδή πόσες χρειάζονται και πόσο είναι το κόστος, ω του μεγαλείου του κόμματος που ήταν ταυτισμένο με την κυβέρνηση!
      ΠΡΟΕΔΡΕΥΩΝ (Γεώργιος Σούρλας): Ο ερωτών Βουλευτής κ. Τσιόγκας έχει το λόγο.
      ΔΗΜΗΤΡΙΟΣ ΤΣΙΟΓΚΑΣ: Το Κομμουνιστικό Κόμμα Ελλάδας δεν θα κουραστεί να φέρνει τα προβλήματα των εργαζομένων στη Βουλή. Γι’ αυτό είμαστε εδώ. Γι’ αυτό μας έστειλαν οι εργαζόμενοι, να υπηρετούμε με συνέπεια τα συμφέροντά τους. Βεβαίως δεν θα σταματήσουμε να αποκαλύπτουμε την αντιεργατική σας πολιτική και τα αντιεργατικά σας μέτρα, τα οποία είναι σε βάρος των εργαζομένων.
      Η Αγροτική Τράπεζα είναι κρατική. Ελέγχεται από την Κυβέρνηση και παρανομεί με τις δικές σας ευλογίες. Για το ιστορικό θα σας πω ότι ένα μήνα δούλευαν και ένα μήνα ήταν στο Ταμείο Ανεργίας. Έπαιρναν 770-800 ευρώ το μήνα, δουλεύοντας και δύο Σάββατα το μήνα. Τον υπόλοιπο μήνα που ήταν στο Ταμείο Ανεργίας, έπαιρναν 360-365 ευρώ. Μέσος όρος ήταν 570 ευρώ το μήνα με δύο Σάββατα.
      Τώρα με το προεδρικό διάταγμα και με την ευκαιρία που είναι εδώ ο κ. Παυλόπουλος -γιατί καλό είναι να τα ακούσει και να δει τις οδυνηρές συνέπειες για τους εργαζόμενους από το προεδρικό διάταγμα- θέλω να πω τα εξής:
      Θα δουλεύουν, με βάση το ωράριο της Αγροτικής Τράπεζας, λιγότερο από τέσσερις ώρες. Αυτό σημαίνει ότι δεν θα παίρνουν ένα ένσημο την ημέρα. Για να πάρεις ένα ένσημο την ημέρα, πρέπει να έχεις τέσσερις εργάσιμες ώρες. Δεν το θέλουν οι ίδιοι. Οι ίδιοι θέλουν πλήρες ωράριο. Αυτό ζητάμε και εμείς. Ζητάμε πλήρες ωράριο: Πενθήμερο, επτάωρο, τριανταπεντάωρο. Τώρα, με το προεδρικό διάταγμα, θα δουλεύουν κάτω από τέσσερις ώρες. Άρα, δεν θα έχουν το ένσημο. Θα έχουν 360 ευρώ το μήνα μισθό και δεν θα βγουν ποτέ στη σύνταξη. Πρέπει να τα λάβετε αυτά υπόψη.
      Τις παρανομίες της Αγροτικής Τράπεζας τις καλύπτετε. Συνηγορείτε σ΄ αυτά. Αυτό το πράγμα δεν πρέπει να συνεχιστεί! Δεν είναι αυτό προεδρικό διάταγμα, που να εξυπηρετεί συμφέροντα εργαζομένων! Υπηρετεί τα συμφέροντα της Αγροτικής Τράπεζας.
      Ας αναρωτηθείτε και σεις οι ίδιοι: Μπορείτε να ζήσετε με 320 ευρώ το μήνα; Μπορείτε να ζήσετε με τρίωρα την ημέρα ή για την ακρίβεια με τρεισήμισι ώρες εργασία την ημέρα; Ζήστε με 100.000 δραχμές το μήνα. Εμείς, λοιπόν, σας ζητάμε να παρέμβετε, να πάρετε μέτρα, για να έχουν πλήρες ωράριο, κανονικό μισθό και κανονική ασφάλιση. Αυτά ζητάμε, κύριε Υπουργέ.
      ΠΡΟΕΔΡΕΥΩΝ (Γεώργιος Σούρλας): Ο κύριος Υπουργός έχει το λόγο.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Ειλικρινά εγώ δεν ζήτησα να ξεκουραστείτε, αλλά να κουράζεστε, για να προστατεύετε τα δικαιώματα των εργαζομένων! Τι πιστεύετε εσείς; Ότι θα κουραστούμε εμείς να είμαστε δίπλα στους εργαζόμενους; Ξεχάστε το, όσο είμαστε Κυβέρνηση!
      ΑΓΓΕΛΟΣ ΤΖΕΚΗΣ: Όπως και στους αγρότες!
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Εγώ σέβομαι, κύριε Τσιόγκα, ότι δεν ξέρετε από κοινωνική ασφάλιση και ειδικά τις τεχνοκρατικές λεπτομέρειες. Άλλωστε τις εργασιακές λεπτομέρειες δεν οφείλετε να τις ξέρετε.
      ΔΗΜΗΤΡΙΟΣ ΤΣΙΟΓΚΑΣ: Τις γνωρίζουμε πολύ καλά.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Λάθος πρώτο. Τα ένσημα δεν πάνε με τις ώρες εργασίας, αλλά πάνε με τις αποδοχές. Άρα, είτε δουλέψεις τρεις είτε δουλέψεις πέντε ώρες, σημασία δεν έχει πόσο θα δουλέψεις, αλλά τι αποδοχές έχεις. Βάσει των αποδοχών …
      ΔΗΜΗΤΡΙΟΣ ΤΣΙΟΓΚΑΣ: Λυπάμαι, γιατί διατελέσατε και Διοικητής του ΙΚΑ! Ούτε τα βασικά δεν γνωρίζετε! Οι αποδοχές βγάζουν το ύψος της σύνταξης, όχι τον αριθμό των ενσήμων.
      ΓΕΡΑΣΙΜΟΣ ΓΙΑΚΟΥΜΑΤΟΣ  (Υφυπουργός Απασχόλησης και Κοινωνικής Προστασίας): Σας το επαναλαμβάνω, βάσει των αποδοχών, με συντελεστή είναι και τα ένσημα. Εάν παίρνεις, δηλαδή, 500 ευρώ, το 44% είναι υπέρ των ενσήμων. Άρα, πάνε βάσει των αποδοχών. Το ξεκαθαρίζω….
      ΔΗΜΗΤΡΙΟΣ ΤΣΙΟΓΚΑΣ: Μπερδευτήκατε, κύριε Υπουργέ.
      ΓΕΡΑΣΙΜΟΣ ΓΙΑΚΟΥΜΑΤΟΣ  (Υφυπουργός Απασχόλησης και Κοινωνικής Προστασίας): … το ξαναλέω και ψάξτε να βρείτε τη νομοθεσία. Πρώτον, βάσει των αποδοχών. Δεύτερον, έρχεστε εδώ και εγκαλείτε εμάς για πολιτικούς ομήρους, που είκοσι χρόνια ήταν σ’ αυτό το καθεστώς -προσέξτε- οι καθαρίστριες της Αγροτικής Τράπεζας;
      Δούλευαν με μηνιαίες συμβάσεις, δούλευαν μήνα παρά μήνα. Ανανεώνονταν αποικιακού τύπου εργασιακές σχέσεις μόνο για τις ώρες και για το μήνα. Και έρχεται το προεδρικό διάταγμα του κ. Παυλόπουλου, που είναι εδώ και σας ακούει, το 180 και μετατρέπει τις σχέσεις αυτών των καθαριστριών σε αορίστου χρόνου. Και μας εγκαλείτε γι’ αυτό;
      ΔΗΜΗΤΡΙΟΣ ΤΣΙΟΓΚΑΣ: Με τρεισήμισι ώρες την ημέρα…
      ΓΕΡΑΣΙΜΟΣ ΓΙΑΚΟΥΜΑΤΟΣ  (Υφυπουργός Απασχόλησης και Κοινωνικής Προστασίας): Δεν σας καταλαβαίνω.
      ΠΡΟΕΔΡΕΥΩΝ (Γεώργιος Σούρλας): Κύριε Γιακουμάτο, σας παρακαλώ, ολοκληρώστε.
      ΓΕΡΑΣΙΜΟΣ ΓΙΑΚΟΥΜΑΤΟΣ  (Υφυπουργός Απασχόλησης και Κοινωνικής Προστασίας): Όταν είχαμε αποικιακού τύπου εργασιακές συμβάσεις μιας ώρας, μιας μέρας και γίνονται αορίστου χρόνου, μας εγκαλείτε; Ευχαριστούμε πολύ! Αυτό είναι στην κρίση των εργαζομένων και αυτών των μηνών που υπέφεραν οι καθαρίστριες της Αγροτικής Τράπεζας με σύμβαση μιας ώρας και μιας μέρας και ενός μηνός, που εμείς τις μετατρέψαμε σε αορίστου χρόνου. Χάρισμά σας!
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Γιακουμάτο.
      ΔΗΜΗΤΡΙΟΣ ΤΣΙΟΓΚΑΣ: Και απολύσεις κάνατε…
      ΠΡΟΕΔΡΕΥΩΝ (Γεώργιος Σούρλας): Κύριε Τσιόγκα, τελείωσε η συζήτηση.
      Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στην ημερήσια διάταξης της
      ΝΟΜΟΘΕΤΙΚΗΣ ΕΡΓΑΣΙΑΣ
      Συνέχιση της συζήτησης επί των άρθρων και του συνόλου του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης: «Μέτρα για τη διασφάλιση της διαφάνειας και την αποτροπή καταστρατηγήσεων κατά τη διαδικασία σύναψης δημοσίων συμβάσεων».
      Το νομοσχέδιο, όπως γνωρίζετε, ψηφίστηκε επί της αρχής στη χθεσινή συνεδρίαση, της Τετάρτης 19 Ιανουαρίου 2005. Στη σημερινή συνεδρίαση θα συζητηθούν τα άρθρα του νομοσχεδίου.
      Συμφωνείτε να συζητήσουμε σήμερα όλα τα άρθρα, από το 1 έως το 14, σε μια ενότητα;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Το Σώμα συμφώνησε ομοφώνως.
      Επίσης στη σημερινή συνεδρίαση, μετά τους εισηγητές και τους ειδικούς αγορητές, θα λάβουν το λόγο οι εγγεγραμμένοι Βουλευτές επί της αρχής, που δεν πρόλαβαν να μιλήσουν στη χθεσινή συνεδρίαση και θα ακολουθήσουν όσοι εγγραφούν στη σημερινή συνεδρίαση κατά τη διάρκεια της ομιλίας μέχρι και του τέταρτου ομιλητή.
      Κύριοι Υπουργοί, έχετε να κάνετε κάποια ανακοίνωση επί των άρθρων;
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Όχι, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Είχαμε πει χθες ότι η συνεδρίασή μας σήμερα θα διαρκέσει όσο χρειασθεί. Δεν θα ακολουθήσει άλλη συνεδρίαση, διότι χθες το Σώμα απεφάνθη ότι δεν επιθυμεί να γίνει μια εμβόλιμη συνεδρίαση την Πέμπτη το απόγευμα. Επειδή πρέπει να δοθεί η δυνατότητα να μιλήσουν όσοι περισσότεροι συνάδελφοι μπορούν, θα εξαντλήσουμε όλα τα περιθώρια που έχουμε μέχρι τις τελευταίες απογευματινές ώρες.
      Το λόγο έχει ο εισηγητής της Νέας Δημοκρατίας κ. Χρήστος Ζώης.
      ΧΡΗΣΤΟΣ ΖΩΗΣ: Κύριε Πρόεδρε, μιλώντας επί της αρχής είχα καλέσει όλους τους συναδέλφους –κυρίως της Αξιωματικής Αντιπολίτευσης- να συνειδητοποιήσουν την υποχρέωσή τους να συνεισφέρουν εποικοδομητικά στη συζήτηση που γίνεται αυτές τις μέρες, επ’ ευκαιρία αυτής της κορυφαίας νομοθετικής πρωτοβουλίας που αναλαμβάνει η Κυβέρνηση, προκειμένου να αντιμετωπίσει καίρια και αποτελεσματικά ένα πρόβλημα, που ταλανίζει όχι μόνο τον πολιτικό κόσμο, αλλά απασχολεί και όλον τον ελληνικό λαό.
      Δυστυχώς και κατά την διάρκεια αυτής της συζήτησης, όπως αυτή έχει εξελιχθεί στην Ολομέλεια, επαναλήφθηκαν οι ίδιες εικόνες συναδέλφων που, διαδεχόμενοι ο ένας τον άλλο στο Βήμα της Βουλής, έσπευδαν όλοι να συμφωνήσουν στο «δια ταύτα».
      Όλοι έσπευδαν να απορρίψουν το νόμο, αλλά δυστυχώς κανείς δεν ένιωσε την ανάγκη να προσφέρει ελάχιστα, καταθέτοντας συγκεκριμένες προτάσεις, παρεμβαίνοντας εποικοδομητικά στην όλη συζήτηση, εξηγώντας μας, ίσως-ίσως, αν αυτός ο νόμος -που παρουσιάζει η Κυβέρνηση και η Πλειοψηφία σήμερα στην κοινή γνώμη- δεν τους έκανε, γιατί δεν μπήκαν στον κόπο όλο αυτό το διάστημα να πάρουν την πρωτοβουλία -όπως τους δίνει το δικαίωμα η κοινοβουλευτική πρακτική- και  να καταθέσουν τη δική τους πρόταση νόμου.
      Να μας πουν πώς αυτοί νομίζουν ότι μπορεί να αντιμετωπιστεί αποτελεσματικά το μέγα πρόβλημα του διαχωρισμού αυτών των δύο επιχειρήσεων, που όταν διαπλέκονται, δημιουργούν τέρατα. Και λέω: «Ας έφερναν κάτι καινούργιο», γιατί αυτό που ισχύει μέχρι σήμερα -και βεβαίως είναι δικό τους δημιούργημα- έχει ήδη καταπέσει.
      Έχει καταπέσει καταρχήν στη συνείδηση του Δικαστικού Σώματος. Ήδη ακούστηκαν πάρα πολλά για τη συγκεκριμένη απόφαση και ας μην είναι ακόμα της ολομέλειας του Συμβουλίου της Επικρατείας. Είναι, όμως, απόφαση Τμήματος του Συμβουλίου της Επικρατείας και μάλιστα με συντριπτική πλειοψηφία, απόλυτη πλειοψηφία.
      Έχει καταπέσει στην συνείδηση των ιδίων, όταν  δεν διστάζουν –στην ουσία αυτό κάνουν- να παραδεχθούν ότι είναι μάταιος ο αγώνας κατά της διαπλοκής, είναι μάταιη η κάθε προσπάθεια. Και προφανώς υπονοούν έτσι ότι όλοι θα πρέπει να σηκώσουμε τα χέρια, όλοι θα πρέπει να παραιτηθούμε από κάθε προσπάθεια, γιατί η προσπάθεια αποδεικνύεται και μάταιη και ανώφελη. Και προφανώς έχουν υπόψη τους αυτόν το νόμο, ο οποίος, όπως ισχυρίζομαι, έχει ήδη καταπέσει.
      Έχει, όμως, καταπέσει και στη συνείδηση, στην κοινή συνείδηση του μέσου Έλληνα πολίτη. Γιατί οι δημοσκοπήσεις –και ας μην τις περιπαίζουν, ας μην τις απορρίπτουν, γιατί είμαι βέβαιος ότι όλοι ρίχνουν μια κλεφτή ματιά στις δημοσκοπήσεις- τι αποδεικνύουν; Αποδεικνύουν ότι πράγματι στη συντριπτική του πλειοψηφία ο ελληνικός λαός πιστεύει ότι υπάρχει πρόβλημα, ότι το πρόβλημα δεν έχει αντιμετωπιστεί. Και αυτό μας θίγει όλους, διότι αυτό δεν συνιστά τίποτε άλλο, παρά παραδοχή της αδυναμίας του πολιτικού κόσμου να ρυθμίσει αυτά τα οποία κυρίως έπρεπε να έχει ρυθμίσει και που τον αφορούν καίρια. Και βεβαίως συνιστά και αποδοχή της δικιάς τους αποτυχίας, κυβερνώντας όλα αυτά τα χρόνια, να βάλουν μια σειρά στα πράγματα, να τακτοποιήσουν αυτό που ακούστηκε από πολύ έγκυρους και καλούς συναδέλφους, πολύ παλαιότερους κι εμπειρότερους εμού, ότι ήταν ένα άναρχο τοπίο και παραμένει ένα άναρχο τοπίο.
      Και εδώ ανοίγω μια παρένθεση, για να διατυπώσω μια αφελή σκέψη. Δηλαδή αν επί Νέας Δημοκρατίας άνθισαν μερικά «άνθη του κακού», όπως ισχυρίζεστε, τι κάνατε εσείς; Τιμωρούσατε τον ελληνικό λαό και το πολιτικό σύστημα επί έντεκα χρόνια, μην αναλαμβάνοντας τις πρωτοβουλίες που έπρεπε να είχατε αναλάβει ή αναλαμβάνοντας νομοθετικές πρωτοβουλίες «κολοβές», με προσχήματα;
      Κύριοι συνάδελφοι, ειπώθηκαν πάρα πολλά και τα περισσότερα ήταν προσβλητικά. Βεβαίως ο καθένας έχει το δικαίωμα εδώ μέσα να λέει ελεύθερα τη γνώμη του και να διατυπώνει τις απόψεις του χωρίς φόβο. Και χωρίς πάθος, θα πρόσθετα όμως. Διότι όταν κάθε συνάδελφος που περνούσε χθες από το Βήμα αυτό, δεν επιφυλασσόταν ούτε για μια στιγμή στην αγόρευσή του, δεν κρατούσε κάποιες επιφυλάξεις -ιδίως οι συνάδελφοι νομικοί- και έσπευδε να χαρακτηρίσει το νομοσχέδιο ως φωτογραφικό, τότε δεν κάνετε τίποτα άλλο παρά να παίζετε παιχνίδια, που δεν τιμούν όλους μας: όλους τους πολιτικούς, όλο το πολιτικό σύστημα, όλο τον πολιτικό κόσμο.
      Έχω, κύριε Πρόεδρε, να απευθύνω μια διαπίστωση και εδώ και έξω από εδώ: Πως όσοι ισχυρίζονται ότι αυτό το νομοσχέδιο είναι φωτογραφικό, πρέπει να προσγειωθούν. Δεν γυρίζει όλη η Ελλάδα γύρω από αυτούς. Να προσγειωθούν! Ο νόμος αφορά όλους τους Έλληνες. Αφορά κυρίως και πρωτίστως όσους εμπίπτουν στις διατάξεις του νόμου κι έχουν τα συγκεκριμένα κωλύματα και ασυμβίβαστα.
      Αφορά και όσους δυνάμει θα ήθελαν να παίξουν το ρόλο που έχουν παίξει, όσοι τον έχουν παίξει μέχρι σήμερα, νομίζοντας ότι τώρα ήρθε μια άλλη κυβέρνηση και είναι καιρός να υποκαταστήσουν άλλους, που προφανώς –δεν λέγεται, αλλά υπονοείται- ευνοήθηκαν, σφόδρα ευνοήθηκαν μέχρι τώρα. Ο νόμος λειτουργεί προς πάσα κατεύθυνση. Και λειτουργεί κυρίως αποτρεπτικά, κύριε Πρόεδρε.
      Τώρα, για τα άρθρα.
      ΠΡΟΕΔΡΕΥΩΝ (Γεώργιος Σούρλας): Μένει ένα λεπτό μόνο, κύριε συνάδελφε.
      ΧΡΗΣΤΟΣ ΖΩΗΣ: Κύριε Πρόεδρε, νομίζω ότι η συνεισφορά της Αριστεράς στη συζήτηση επί των άρθρων στην αρμόδια επιτροπή ήταν και καίρια και εποικοδομητική. Και δεν το κάνουμε για να την εκθέσουμε, γιατί ακούστηκαν και τέτοια. Το κάνουμε γιατί πρέπει να αναγνωρίζουμε τις καλές προσπάθειες, απ’ όπου κι αν προέρχονται. Και αναφέρομαι και στις προτάσεις του Κομμουνιστικού Κόμματος και στις προτάσεις του Συνασπισμού, πολλές από τις οποίες έχουν ήδη γίνει αποδεκτές και για άλλες έχει δεσμευθεί η Κυβέρνηση και οι Υπουργοί της ότι θα ληφθούν σοβαρά υπόψη, εν όψει των ερχόμενων νομοθετικών πρωτοβουλιών, που θα βάλουν τα πράγματα σε μια σειρά, τουλάχιστον στο χώρο των Μέσων Μαζικής Ενημέρωσης.
      Θέλω, αναφερόμενος στα άρθρα, να κάνω μόνο δύο διαπιστώσεις. Η πρώτη έχει να κάνει με το Εθνικό Συμβούλιο Ραδιοτηλεόρασης. Είναι προφανές ότι το Εθνικό Συμβούλιο Ραδιοτηλεόρασης και αναδιοργανώνεται και οπλίζεται, ενισχύεται με πολλές, καινούργιες, αποφασιστικές αρμοδιότητες, που θα του επιτρέψουν να κάνει καλά και αποτελεσματικά τη δουλειά του. Ενισχύεται μ΄ εκείνο το απαραίτητο προσωπικό, που θα το βοηθήσει να μη χρονίζουν οι υποθέσεις που έχει υπό την εποπτεία του στα ντουλάπια, να μην πιάνουν σκώρο και σκόνη. Όσοι, λοιπόν, φοβούνται ότι το νομοσχέδιο θα καταστεί ανεφάρμοστο εξαιτίας ενδεχομένως της γραφειοκρατίας και των αγκυλώσεων, ας κοιμούνται ήσυχοι. Λαμβάνει πρόνοια το νομοσχέδιο, για να αντιμετωπίσει αυτά τα θέματα.
      Και η δεύτερη διαπίστωση αφορά στο χαρακτηρισμό των συγγενών προσώπων ως παρενθέτων. Εξ αφορμής μιας διατύπωσης που έκανε η καλή συνάδελφος κ. Διαμαντοπούλου, χαρακτηρίζοντας τη νοοτροπία ως «νοοτροπία φασιστική», θέλω να πω ότι επί της ουσίας έχουν δοθεί απαντήσεις. Μπορώ να συστήσω στην κ. Διαμαντοπούλου να ανατρέξει στο Συμβούλιο της Επικρατείας και στο σκεπτικό του. Μπορώ να συστήσω στην κ. Διαμαντοπούλου να ανατρέξει στη συνταγματική διάταξη.
      Μπορώ, όμως, να συστήσω στην κ. Διαμαντοπούλου και να είναι λιγότερο προσβλητική, όταν απευθύνεται στην Ολομέλεια αυτού του Σώματος, όταν αναφέρεται σε νομοθετικές πρωτοβουλίες Κυβέρνησης που τυγχάνει λαϊκής αποδοχής, Κυβέρνησης που έχει προκύψει από εθνικές εκλογές και όταν γνωρίζει πάρα πολύ καλά ότι δεν κάνουμε τίποτε άλλο, παρά να νομοθετούμε συμφώνως προς το Σύνταγμα, εναρμονιζόμενοι με το Συμβούλιο της Επικρατείας. Όλα τα άλλα είναι εξετάσεις, που νομίζω ότι δεν τις όφειλε η κ. Διαμαντοπούλου.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Ζώη.
      Έχω την τιμή να ανακοινώσω ότι ο Γραμματέας του Προεδρείου της Κοινοβουλευτικής Ομάδας του ΠΑΣΟΚ κ. Δημήτριος Ρέππας ορίζει ως Κοινοβουλευτικό Εκπρόσωπο για τη σημερινή συνεδρίαση τον κ. Αλέξανδρο Παπαδόπουλο.
      Το λόγο έχει ο εισηγητής του ΠΑΣΟΚ κ. Τηλέμαχος Χυτήρης.
      ΤΗΛΕΜΑΧΟΣ ΧΥΤΗΡΗΣ: Κύριε Πρόεδρε, κυρίες και κύριοι συνάδελφοι, ακούσαμε τις ομιλίες των Υπουργών γύρω από το νομοσχέδιο που συζητείται. Το συμπέρασμα είναι ότι δεν έπεισαν κανέναν. Μέσα στη Βουλή τα κόμματα διατήρησαν τη θέση τους και καταψήφισαν το νομοσχέδιο χτες.
      Αλλά εκτός από αυτό, υπήρχε κάτι το θετικό. Έμαθε η ελληνική κοινωνία πέραν από εδώ περί τίνος νομοσχεδίου πρόκειται. Και εκ των υστέρων, μια και δεν έγινε καμιά συζήτηση με φορείς, ήρθαν οι φορείς και παίρνουν θέση.
      Η ΕΣΗΕΑ πήρε μία θέση αρνητική. Ο ΣΕΒ χθες, διά του Προέδρου του, είπε ορισμένα πράγματα. Είπε ότι όταν αναφέρεται σε ξένους για το νομοσχέδιο, τότε οι ξένοι γελούν μ΄ αυτό. Αν, όμως, ένα νομοσχέδιο είναι για γέλια, κύριοι Υπουργοί και κύριοι της Κυβέρνησης, τότε σημαίνει ότι η Κυβέρνηση που φέρνει αυτό το νομοσχέδιο, είναι για κλάματα.
      Αυτό το νομοσχέδιο περνά βέβαια δια της πλειοψηφίας που διαθέτετε, ενώ ξέρετε ότι πολλοί Βουλευτές σας και Υπουργοί ακόμα και στελέχη σας είναι εναντίον του νομοσχεδίου. Άλλο το τυπικό και το κομματικό καθήκον, άλλο η ουσία της θέσεως που έχουν πολλοί. Το γνωρίζετε αυτό, κύριοι.
      Η αλήθεια είναι ότι στη διάρκεια της συζήτησης γι’ αυτό το νομοσχέδιο τόσο στην επιτροπή όσο και εδώ, έπαιξε «κρυφτούλι» η αλήθεια με την υποκρισία. Ο νόμος σας τώρα θα εφαρμοστεί και οι συνέπειες του νόμου σας θα είναι αρνητικές. Κάτι τέτοιο το είπαμε σε πολλούς τόνους. Το κυριότερο είναι ότι δεν λύνει το θέμα, το οποίο υποτίθεται ότι επιδιώκει να λύσει ούτε τη διαφθορά ούτε τη διαπλοκή. Πώς να το κάνει άλλωστε, όταν κατ’ επίφαση είναι κατά της διαφθοράς και κατά της διαπλοκής; Ουσιαστικά, για άλλα στοχεύει.
      Ο νόμος σας όμως, κύριοι Υπουργοί και κύριε Παυλόπουλε, προσβάλλει και τις αρχές του δικαίου, αγνοώντας ακόμη και τα στοιχειώδη ανθρώπινα δικαιώματα, αλλά κυρίως ο νόμος σας υφαίνει ιστό αράχνης και δεσμά για την ανεξαρτησία του Τύπου για την ανεξαρτησία των ΜΜΕ, δεσμά που δεν φαίνονται τώρα και τα οποία θα βρεθούν μπροστά αύριο-μεθαύριο, δεσμά οικονομικής επιβολής και εξάρτησης. Όποιος διαβάζοντας το νομοσχέδιό σας δεν το βλέπει αυτό, που είναι καλά κρυμμένο μεταξύ των γραμμών, τότε όσοι το αγνοούν σήμερα, θα το βρουν αύριο μπροστά τους. Ο νόμος σας είναι μιας άλλης εποχής. Δεν υπάρχει τέτοιος νόμος πουθενά σε κανένα σύγχρονο κράτος. Εδώ πρωτοπορείτε σ΄ αυτό ή –καλύτερα- οπισθοδρομείτε.
      Εμείς, το ΠΑΣΟΚ και θέσεις έχουμε και προτάσεις κάναμε και συνολική αντιμετώπιση για ένα τέτοιο θέμα προτείναμε, αλλά μιλήσαμε σε «ώτα μη ακουόντων», διότι εσείς άλλα έχετε στο μυαλό σας μ΄ αυτό το νομοσχέδιο και άλλα θέλετε να πετύχετε.
      Κύριοι της Κυβέρνησης, οι συνέπειες του νομοσχεδίου σας, όπως και όλης της πολιτικής σας, είναι ορατές ήδη από όλους. Είναι γνωστό -και το ξέρετε- ότι με την οικονομική πολιτική σας καταφέρατε και δεν κινείται τίποτα στην αγορά. Δεν σας σώζουν οι υποσχέσεις, τις οποίες ανανεώνετε και ανανεώνετε προς ένα μέλλον που κανείς δεν ξέρει. Έχετε καπαρώσει το μέλλον για εσάς; Δεν σας σώζει η υποκρισία, με την οποία προσπαθείτε να κρύψετε την πραγματικότητα. Και η πραγματικότητα είναι ο εμπαιγμός του ελληνικού λαού.
      Πιο σύντομα, απ’ ό,τι πιστεύετε, θα οδηγηθείτε σε εκλογές και θα πάρετε την απάντηση που σας αξίζει.
      Επί των άρθρων, δεν θα ήθελα να υπεισέλθω. Τα είπαμε και στην επιτροπή λεπτομερέστερα. Τα άρθρα, τι κάνουν; Κάνουν πραγματικότητα το πνεύμα και τη σκοπιμότητα αυτού του νόμου. Επομένως είναι περιττό να επαναλάβουμε την αντίρρησή μας, η οποία αντίρρηση είναι γενική για το νομοσχέδιο και επομένως και επί των άρθρων.
      Ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Χυτήρη.
      Το λόγο έχει η ειδική αγορήτρια του Κομμουνιστικού Κόμματος Ελλάδας, κ. Λιάνα Κανέλλη.
      ΛΙΑΝΑ ΚΑΝΕΛΛΗ:  Ευχαριστώ, κύριε Πρόεδρε.
      Θα είμαι εξαιρετικά αναλυτική στα άρθρα. Επί της αρχής έχουμε εκφραστεί πολλαπλώς και δεν έχει νόημα να μην προχωρήσουμε σε ουσιαστικά ζητήματα, σε πράγματα που υποσχεθήκατε και ενδεχομένως δεν μπορέσατε να προχωρήσετε ή δεν θέλετε να προχωρήσετε εν αναμονή –και το λέω εκ των προτέρων- κύριε Πρόεδρε, της ρύθμισης για το ζήτημα των εργαζομένων.
      Θα σας ακούσουμε για να δούμε πού ακριβώς και πώς θα το τοποθετήσετε αυτό. Δηλαδή, αν θα το περάσετε στο άρθρο 11, εξομοιώνοντας τα τεκταινόμενα στους ραδιοφωνικούς σταθμούς με τις συλλογικές συμβάσεις και για τους τηλεοπτικούς σταθμούς.
      Το άρθρο 1 δεν μπορούμε να το ψηφίσουμε, κύριε Πρόεδρε. Είναι ζήτημα για μας αρχής να μην αποδεχθούμε την έννοια του υγιούς ανταγωνισμού ως κορυφαίο επιχειρηματικο-εργολαβικο-πολιτικό επιχείρημα και όχι τον ίδιο το λαό. Για μας ο λαός χρειάζεται δημόσια έργα που θα τα απολαμβάνει ο ίδιος, θα κατασκευάζονται για τις ανάγκες του και δεν θα τα πληρώνει. Η έννοια του δημοσίου αγαθού και του δημοσίου έργου για μας, παραμένει κατ’ εξοχήν λαϊκής οικονομίας στόχος.
      Επί πλέον ο λαός πιστεύουμε –κι αυτό είναι σημαντικό γιατί στην πραγματικότητα το άρθρο 1 παραπέμπει και στην επί της αρχής αντίληψη για το νομοσχέδιο- ότι δεν έχει ανάγκη από παραχωρήσεις εκμετάλλευσης σε ιδιώτες των δημοσίων αγαθών. Τα έχει γευθεί και σε άλλους τομείς, εκτός των ραδιοτηλεοπτικών συχνοτήτων. Τα έχει γευθεί στις τηλεπικοινωνίες, στις συγκοινωνίες, στο νερό, στη ΔΕΗ και ενδεχομένως αύριο το πρωί επίκειται –το βλέπουμε- και στην παιδεία. Για να μη μιλήσουμε για την υγεία, που έχει επανειλημμένα ως δημόσιο αγαθό συζητηθεί εδώ μέσα.
      Το άρθρο 2 δεν θα το ψηφίσουμε. Σας είχαμε πει ότι δεν θα το ψηφίζαμε ούτως ή άλλως. Εδώ για μας έχετε και κάτι χειρότερο: Προσθέσατε στην εφαρμογή των απαγορεύσεων και των ασυμβιβάστων –στην εξαίρεση- όλες τις ΔΕΚΟ που είναι εισηγμένες στο Χρηματιστήριο, όταν θα είναι πάνω από 50% η συμμετοχή του ιδιώτη, με αποτέλεσμα να παίζετε με στρατηγικούς επενδυτές. Δεν εμποδίζετε αύριο το πρωί τον οποιονδήποτε μεγαλοκαρχαρία να γίνει κάτοχος του 51% και του 52% μιας μέχρι πρότινος ΔΕΚΟ, δημόσιας επιχείρησης κοινωφελούς χαρακτήρα του λεγόμενου ευρύτερου δημόσιου τομέα.
      Εξακολουθείτε όμως –κι αυτή είναι η βασική μας ένσταση στο άρθρο 2- να διατηρείτε την αντίληψη ότι υποχρεωτικώς είναι Μέσο Μαζικής Ενημέρωσης οποιοδήποτε έντυπο. Αλλάξατε την ορολογία εδώ και σας επισημάναμε ότι είναι εξαιρετικά επικίνδυνο. Θα οδηγηθείτε στην ανάγκη κατασκευής λογοκριτικής επιτροπής. Δεν μπορείτε να κάνετε αλλιώς. Όταν θεωρείται πολιτικό έντυπο οποιοδήποτε έντυπο έχει μέσα έστω κι ένα άρθρο οικονομικού ή πολιτικού χαρακτήρα, ποιος θα το ελέγχει αυτό στην πληθώρα των εντύπων που κυκλοφορούν; Σας το λέμε με εξαιρετική ευαισθησία. Δεν έχετε τρόπο.
      Ξέρετε τι θα κάνετε; Θα λειτουργήσετε με καταγγελίες. Με ρουφιάνους θα λειτουργήσετε. Θα σας παίρνουν τηλέφωνο και θα σας λένε ότι το τάδε έντυπο, που δεν το έχετε ως Μέσο Μαζικής Ενημέρωσης, δημοσίευσε προχθές ένα άρθρο που μίλαγε ο κ. Φούφουτος ή ο κ. Μούμουτος για πολιτικά, οικονομικά πράγματα και τσουπ, γίνεται Μέσο Μαζικής Ενημέρωσης, για να μπορείτε να τον πιάνετε. Δεν μπορείτε να λειτουργήσετε αλλιώς. Θα αναγκαστείτε να βάλετε γραμμή στον ΟΤΕ, για να αντιλαμβάνεσθε ποιο έντυπο είναι ή δεν είναι, αλλιώς θα φτιάξετε μια επιτροπή -πού να σας πω- στη Γραμματεία Τύπου, διογκωμένη, η οποία θα έχει καθήκον να ελέγχει το οικονομικοπολιτικό περιεχόμενο παντός εντύπου που κυκλοφορεί στην Ελλάδα;
      Εξαιρέσατε, επίσης, από τις επιχειρήσεις ΜΜΕ τα έντυπα κοινωνικού περιεχομένου.
      Κύριε Πρόεδρε, με όλο το σεβασμό στην Αίθουσα και στο Σώμα, θέλω να πω ότι εδώ και δεκαπέντε, είκοσι χρόνια τσαλαπατιούνται όλες οι έννοιες.
      Η έννοια «κοινωνικό περιεχόμενο» -σας ικετεύω- δεν μπορεί να προσδιοριστεί με ένα νόμο. Προσδιορίζεται από ήθος, ύφος, αρχές και κυρίως παιδεία.
      Οφείλω να ομολογήσω ότι θα μπορούσα να σας φέρω εδώ ένα καταπληκτικό έντυπο, αλλά ντρέπομαι. Δεν μπορούσα να το σηκώσω. Αυτό το έντυπο απεικονίζει στο εξώφυλλό του τη γενετική περιοχή του εκδότη του και τη γενετική περιοχή όλων των φίλων του. Αν θυμάμαι καλά, κυκλοφόρησε στην Ελλάδα κατά τη διάρκεια της Μεγάλης Εβδομάδας. Αυτό είναι έντυπο «κοινωνικού περιεχομένου».
      Ειλικρινά σας το λέω, δεν μπορούσα να το σηκώσω να το φέρω εδώ, γιατί ντρέπομαι. Τι να κάνω, δηλαδή; Δεν έχω καμία αναστολή, δεν είμαι της παλιάς σχολής σ’ αυτά τα ζητήματα, αλλά πιστεύω ότι τη γενετική σου περιοχή δεν την κάνεις και εξώφυλλο!
      Ε, μη μου πείτε ότι αυτό το περιοδικό δεν είναι φωτογραφικά εδώ μέσα. Έχει τη δυνατότητα να αγοράζει, να συμμετέχει και εξαιρείται παντός ελέγχου για τη συμμετοχή του σε οποιοδήποτε δημόσιο έργο ή προμήθεια. Ήδη, ανήκει στην κατηγορία των ευρύτερων συμφερόντων περιοδικών, που έχουν ακτές, εκμεταλλεύονται άλλα δημόσια αγαθά και πάει λέγοντας.
      Επίσης εξαιρείτε ορισμένο αριθμό επιχειρήσεων μαζικών μέσων ενημέρωσης στο άρθρο 2, που παρέχουν υπηρεσίες μέσω διαδικτύου και εξαιρείτε και τις εταιρείες παραγωγής. Μήπως θέλετε να σας αναλύσω σε πόσα κομμάτια μπορεί να κοπεί, με βάση το νόμο σας, εντελώς νόμιμα ο «ΠΗΓΑΣΟΣ», ο «Βουκεφάλας» ή τα «Άλογα του Ηνιόχου»; Θέλετε να σας πω πώς θα γίνουν ένα κομμάτι κοινωνικού περιεχομένου, ένα κομμάτι διαδικτυακού περιεχομένου, ένα κομμάτι παρακάτω; Και εκεί που περιμένατε όλοι να φύγουν πακέτο για να ξεμπερδεύετε, θα βρείτε τέσσερα ή πέντε πακέτα μπροστά σας από τον τωρινό, τον επόμενο ή το μεθεπόμενο μεγαλοεκδότη, γιατί ξέρετε ότι τέτοια κόλπα υπάρχουν πολλά.
      Στο άρθρο 3, θα σας πούμε «ναι».
      Στο άρθρο 4, θα σας πούμε «όχι» λόγω της βασικής αρχής που σας είπαμε. Κόψτε τις off shore εταιρείες. Αφού δεν θέλετε να τις κόψετε, είστε δέσμιοι των ευρωπαϊκών προδιαγραφών. Δεν κόβετε τις off-shore εταιρείες. Εμείς πιστεύουμε ότι δεν μπορούμε να γίνουμε off-shore πολίτες. Αποκλείεται! Οι μεγαλοεπιχειρηματίες έχουν το δικαίωμα να είναι off shore πολίτες αυτής της χώρας.
      Εκτός των περιορισμών, είτε φτιάξει είτε δεν φτιάξει κατάλογο ο Υπουργός, η Ευρωπαϊκή Ένωση είναι αυτή που θα βαράει τα τέλια και θα λέει ποιες θέλει να θεωρεί νόμιμες και καθαρές και ποιες όχι. Kαι κάποια μέρα που προσδοκάτε τόσο πολύ να πάρετε από τις ευρωπαϊκές εταιρείες εκείνο τον περίφημο κατάλογο συμμετοχικής σύνθεσης, θα πάρετε ένα χαρτί που θα σας λέει D. Brown, E. Brown, F. Brown ή G. Brown. Τι θα κάνετε; Θα στείλετε τον κ. Λασκαρίδη να πάει σε μία ευρωπαϊκή χώρα, της οποίας η εξωχώρια δουλεύει στο «Ιμπουκτού», για να ψάξει να βρει τι βαθμό συγγένειας έχουν με τις ελληνικές οικογένειες εδώ, πρώτου, δεύτερου, τρίτου ή τέταρτου βαθμού, οι D. Brown, E. Brown, F. Brown ή G. Brown; Έλεος, δηλαδή!
      Σας λέμε ότι αυτή είναι μία μεγάλη τρύπα, την οποία δεν θέλετε να κλείσετε. Ξέρετε τι θα γίνει; Χάος, βαθύ πηγάδι! Δεν θα κάνετε τίποτα άλλο, παρά θα αναζητάτε -δίκην οικονομικού FBI κάπου στην Ευρώπη ή σε διάφορες off-shore με βάση- τον κατάλογο του ΟΟΣΑ.
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Κύριε Πρόεδρε, ζητώ την ανοχή σας. Δεν έχω κανένα λόγο να δευτερολογήσω.
      Στο άρθρο 5, θα σας πούμε «ναι».
      Στο άρθρο 6, θα σας πούμε «ναι».
      Στο άρθρο 7, θα σας πούμε «όχι». Είχατε δεσμευτεί εδώ μέσα στη Βουλή προφορικά, κύριοι Υπουργοί της Κυβέρνησης, ότι θα επαναφέρετε τη δυνατότητα προληπτικού ελέγχου του ραδιοτηλεοπτικού συμβουλίου. Δεν την επαναφέρατε.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Αυτεπάγγελτα. Θα το δείτε, θα τα πούμε παρακάτω.
      ΛΙΑΝΑ ΚΑΝΕΛΗ: Για το αυτεπάγγελτο. Αυτό είναι. Δεν το επαναφέρατε. Εάν το επαναφέρετε, είναι η βασική μας αντίρρηση και σας ζητάμε και ένα ξεκαθάρισμα.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Θα τα πούμε μετά.
      ΛΙΑΝΑ ΚΑΝΕΛΗ: Σας λέω «όχι» αυτήν τη στιγμή. Εάν επαναφέρετε το αυτεπάγγελτο, επιστρέφουμε στο «ναι» που είχαμε πει, όταν το κουβεντιάζαμε στην επιτροπή.
      Όμως θέλω μία διευκρίνιση εξαιρετικά σημαντική, η οποία είναι η εξής: Δεν ξεκαθαρίζετε αν η κύρωση της διακοπής λειτουργίας για ένα μήνα –από ένα χρόνο που ήταν αρχικά- αφορά μόνο στα ηλεκτρονικά μέσα ή αφορά και στον Τύπο. Είναι το άρθρο 7, παράγραφος 2, εδάφιο α΄.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Αφορά μόνο τα ηλεκτρονικά.
      ΛΙΑΝΑ ΚΑΝΕΛΗ: Να το διευκρινίσετε.
      ΠΡΟΕΔΡΕΥΩΝ (Γεώργιος Σούρλας): Θέλετε να απαντήσετε, κύριε Υπουργέ;
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Όχι, κύριε Πρόεδρε. Θα τα πούμε όλα μαζί μετά.
      ΛΙΑΝΑ ΚΑΝΕΛΗ: Επίσης να σας πούμε ότι ορθώς προβλέψατε ρητά την ανάκληση αδείας σε περίπτωση υποτροπής μόνο για τα ηλεκτρονικά μέσα. Προσέξτε, μιλάω για την αρχική ποινή. Δεν μιλάω για την υποτροπή. Γι’ αυτό σας λέω και το συγκεκριμένο εδάφιο του συγκεκριμένου άρθρου, για να μου δώσετε διευκρίνιση.
      Στο άρθρο 8, είναι αδύνατο να πει κάποιος ότι κάτι κάνετε. Όχι! Εξαιρούνται από την ονομαστικοποίηση οι ΕΤΕΚΑ, οι χρηματιστηριακές. Να δείτε πόσοι γόνοι, άμα έχουν πρόβλημα, φεύγουν από ‘κεί, έχουν μία χρηματιστηριακή και εξαιρούνται αυτομάτως, αφού έχετε πρόβλημα και με τη συγγένεια. Πρώτος, δεύτερος, τρίτος ξάδελφος θα πάει να φτιάξει μία ΕΤΕΚΑ ή κάτι άλλο, όπως μία χρηματιστηριακή, θα εξαιρείται και τελείωσε. Θα παίρνει δημόσια έργα.
      Επίσης ανοίγετε ένα «παράθυρο» για καταστρατήγηση της υποχρέωσης ονομαστικοποίησης μέχρι φυσικού προσώπου για όλες τις αλλοδαπές επιχειρήσεις. Πρόκειται για το άρθρο 8, παράγραφος 2, τελευταίο εδάφιο και το άρθρο 8, παράγραφος 9, προτελευταίο εδάφιο. Διαβάστε τα.
      Σας είχαμε πει «ναι» και παραμένουμε στο «ναι» του άρθρου 9. Είχατε, όμως, δεσμευθεί ότι στο άρθρο 9, που είναι οι σχέσεις με τρίτους, θα μας φέρνατε το ζήτημα των συμβάσεων. Αποφασίστε. Για μας, το άρθρο 9 είναι λειτουργικό άρθρο. Θα σας πούμε «ναι», αλλά να μας πείτε εάν θα το βάλετε εδώ ή κάπου αλλού. Εάν το φέρετε εδώ, ακόμη καλύτερα.
      Στο άρθρο 10, σας λέμε «ναι».
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Μπορώ να κάνω μία διακοπή, κυρία Κανέλλη;
      ΛΙΑΝΑ ΚΑΝΕΛΛΗ: Βεβαίως μπορείτε, γιατί στο άρθρο 11 υπάρχει και μία διαφοροποίηση.
      ΠΡΟΕΔΡΕΥΩΝ (Γεώργιος Σούρλας): Μπορείτε, αρκεί να σας το επιτρέψει και το Προεδρείο.
      ΛΙΑΝΑ ΚΑΝΕΛΛΗ: Βεβαίως με την άδεια του Προέδρου.
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Υπουργέ, έχετε το λόγο.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Απλά, κυρία Κανέλλη –αφού ευχαριστήσω για άλλη μια φορά, γιατί κάποιοι διάβασαν τα άρθρα και κάνουν συζήτηση επί των άρθρων και είμαστε δεκτικοί σε βελτιώσεις- σας θυμίζω ότι όπως είναι στο τελικό πρακτικό της επιτροπής που έχει και τις μεταβολές, οι οποίες έγιναν στην επιτροπή, το άρθρο 7, παράγραφος 2, εδάφιο β΄ για την κύρωση -αφού έχει αναδιατυπωθεί στο κείμενο που έχουμε- λέει πλέον: «Διακοπή λειτουργίας έως ένα (1) μήνα ή ανάκληση άδειας λειτουργίας της επιχείρησης ηλεκτρονικών μέσων ενημέρωσης σε περίπτωσης υποτροπής». Έχει φύγει εντελώς ο γραπτός Τύπος, ύστερα από τη συζήτηση που κάναμε, γιατί το πρακτικό αναδιατυπώθηκε.
      ΛΙΑΝΑ ΚΑΝΕΛΛΗ: Αρκετό και δεκτό.
      Από τα άρθρα που σας είχαμε πει, έχουμε μία διαφοροποίηση στη στάση μας για το άρθρο 11. Εδώ θα πρέπει να σταθούμε. Σας είχαμε πει «ναι» στο άρθρο 11, διότι είχατε δεσμευθεί πρώτα απ’ όλα να υπάγονται ο νομικός σύμβουλος κλπ.. Είχατε δεχθεί μια σειρά από αλλαγές, για να μην τις επαναλαμβάνω τώρα και τρώω το χρόνο. Κρατήσατε δύο παθογένειες. Δεν καταλαβαίνω, γιατί είστε τόσο «τσιγκούνηδες».
      Γιατί θα σας διευκρινίσω και ένα θέμα. Μην σας περάσει από το νου ότι το ΚΚΕ προσπαθεί να διορθώσει με ασπιρίνες, με τις παρεμβάσεις του και με τη σκληρή του δουλειά μια εγγενή παθογένεια του καπιταλιστικού συστήματος. Μπροστά σας θα τα βρίσκετε.
      ΠΡΟΕΔΡΕΥΩΝ (Γεώργιος Σούρλας): Κυρία Κανέλλη, ολοκληρώστε.
      ΛΙΑΝΑ ΚΑΝΕΛΛΗ: Τελειώνω, κύριε Πρόεδρε. Δύο άρθρα είναι ακόμα. Δεν θα χρειαστεί να δευτερολογήσω, ει μη μόνον, αν δεχθεί κάτι απ’ αυτά. Εφ΄ όσον έγινε έτσι η συζήτηση, τι να κάνω; Κανονικά θα έπρεπε να έχω το δικαίωμα να επανέλθω επί της αρχής ως δευτερολογία και να μιλάω επί των άρθρων. Αλλάξαμε λίγο τη διαδικασία. Ένα λεπτό θέλω ακόμη.
      Στο άρθρο 11 εξακολουθείτε να διατηρείτε δύο πράγματα. Τον τρόπο πρόσληψης των δικηγόρων δεν τον κάνετε, όπως ήταν ο προηγούμενος. Τον αφήνετε σε άλλου τύπου επιτροπή. Θα το παραβλέψουμε μόνο υπό την εξής προϋπόθεση. Να τους εξομοιώσετε μισθολογικά. Δεν μπορείτε να έχετε δικηγόρους δύο ταχυτήτων. Ορθά τους πάτε αναγκαστικά στην έμμισθη εντολή. Είναι κάτι που ισχύει και για τις άλλες ρυθμιστικές αρχές.
      Πάμε στο εξής παράλογο, κύριε Πρόεδρε και ζητώ την προσοχή του Σώματος. Οι δικηγόροι του ραδιοτηλεοπτικού συμβουλίου, στους οποίους βασίζεστε για να βγάζουν αυτές τις αποφάσεις και να κάνουν ορθά τον έλεγχο, είναι ούτως ή άλλως χαμηλόμισθοι, σε σχέση με τους δικηγόρους όλων των υπόλοιπων ρυθμιστικών αρχών. Παίρνουν 1.300 με 1.400 ευρώ, εκεί που φοβάστε ότι θα κυκλοφορεί το πολύ χρήμα και μπορεί ο άλλος να επηρεάζει αποφάσεις, ενώ στη Ρυθμιστική Αρχή Ενέργειας, στη Ρυθμιστική Αρχή Τηλεπικοινωνιών, παίρνουν περίπου 500 ευρώ παραπάνω.
      Δεν φτάνει που είναι χαμηλόμισθοι, σε σχέση με τους άλλους, αλλά οι καινούργιοι που θα πάρετε τώρα, θα γίνουν πολυτελείας με περισσότερα λεφτά και θα μείνουν οι βλάκες, που τράβηξαν το λούκι της παραγωγής πιστοποιητικών διαφάνειας έως σήμερα. Δεν είναι δίκαιο. Πώς να το κάνουμε δηλαδή!
      Δεχθείτε το με όποιον τρόπο, έστω και αν τους προσλάβετε, γιατί εμείς διαφωνούμε με τη συνέντευξη –σας το έχουμε πει- και την παλιά και την καινούργια. Άρα, αν αυτό δεν αλλάξει, θα αναγκαστούμε, ενώ σας είχαμε πει «ναι», να εμμείνουμε σ΄ ένα «όχι».
      Στο άρθρο 12, θα σας πούμε οπωσδήποτε «όχι», όπως και στο άρθρο 13      –βεβαίως στο ακροτελεύτιο δεν μπορούμε να σας πούμε «όχι»- για πολύ συγκεκριμένους λόγους.
      ΠΡΟΕΔΡΕΥΩΝ (Γεώργιος Σούρλας): Κυρία Κανέλλη, ολοκληρώστε.
      ΛΙΑΝΑ ΚΑΝΕΛΛΗ: Εάν έχω καταχραστεί το χρόνο να σταματήσω, αλλά θα πρέπει να δευτερολογήσω.
      Σας παρακαλώ πάρα πολύ, έχει σημασία, κύριε Πρόεδρε, να ακούσει το Σώμα στην Ολομέλεια γιατί είπαμε το «όχι».
      ΠΡΟΕΔΡΕΥΩΝ (Γεώργιος Σούρλας): Κυρία Κανέλλη, έχει σημασία, αλλά έχει σημασία και το ότι υπολείπονται πολλοί συνάδελφοι.
      ΛΙΑΝΑ ΚΑΝΕΛΛΗ: Δεν έχασε η Βενετιά βελόνι!
      ΠΡΟΕΔΡΕΥΩΝ (Γεώργιος Σούρλας): Εντάξει, απλά δράττομαι της ευκαιρίας να πω ότι πρέπει να μιλήσουν ακόμη τριάντα τρεις συνάδελφοι επί της αρχής.
      ΛΙΑΝΑ ΚΑΝΕΛΛΗ: Μα, αφού είναι όλα τα άρθρα μία ενότητα.
      Κύριε Πρόεδρε, όταν στην αρχή αφήνετε δεκαπέντε λεπτά ως διαδικασία και για δεκατέσσερα άρθρα δεν μου δίνετε ούτε ένα λεπτό στο κάθε άρθρο, τι να κάνω;
      ΠΡΟΕΔΡΕΥΩΝ (Γεώργιος Σούρλας): Συντομεύστε, παρακαλώ.
      ΛΙΑΝΑ ΚΑΝΕΛΛΗ: Συντομεύω.
      Στο άρθρο 12 λέμε «όχι», πρώτα απ’ όλα γιατί διατηρείτε τις εξαιρέσεις από ονομαστικοποίηση μέχρι φυσικών προσώπων και για τις επιχειρήσεις τηλεοπτικών σταθμών και ραδιοφωνικών σταθμών. Σας μιλάω για την παράγραφο 1 και την παράγραφο 9, για επιχειρήσεις συνδρομητικής τηλεόρασης στην παράγραφο 18 και για επιχειρήσεις εφημερίδων και περιοδικών στην παράγραφο 17.
      Δηλαδή κρατάτε αυτούς τους «ουτσεκάδες», τις εταιρείες επενδύσεων χαρτοφυλακίου, τις τράπεζες, τους οργανισμούς κοινωνικών ασφαλίσεων. Έτσι που τα λέμε τώρα, αν κρατήσετε αυτές τις δύο εξαιρέσεις, μεταξύ των δύο Αγγελοπουλέων, φαίνεται ότι προτιμάτε τον τραπεζίτη. Συγγνώμη που το λέω και ακούγεται κωμικό, αλλά αφού ο τραπεζίτης εξαιρείται από την ονομαστικοποίηση -και παίρνω το παράδειγμα από την επικαιρότητα- τότε τι άλλο να σας πω;
      Επίσης δεν επεκτείνετε τη ρύθμιση για τις συλλογικές συμβάσεις, αν και εδώ θα έπρεπε να το βάλετε, για τους ραδιοφωνικούς σταθμούς, ενώ επεκτείνετε τη ρύθμιση για τους ραδιοτηλεοπτικούς σταθμούς. Αυτή η παρατήρηση είναι καίριας σημασίας για το ΚΚΕ. Αν το βάλετε, έχω την εντύπωση ότι το «όχι» μας θα παραμείνει βεβαρημένο με αναγνώριση της δυνατότητας να έχετε αντιμετωπίσει δημοκρατικά το ζήτημα των συλλογικών συμβάσεων.
      Όσον αφορά το άρθρο 13, παρ΄ ότι είναι μεταβατική περίοδος, εμείς επιμένουμε. Αυτήν τη στιγμή η πιάτσα ωρύεται ότι επίκεινται δημόσια έργα, όπως η Εγνατία ή ό,τι άλλο έχετε στο μυαλό σας. Από το τέλος Ιανουαρίου και μετά, αρχίζει το μεγάλο φαγοπότι των δημοσίων έργων. Πώς έρχεσθε και λέτε ότι για τέσσερις μήνες, όποιος πάρει δημόσιο έργο θα το πάρει με την προηγούμενη νομοθεσία, την οποία κατηγορούσατε εδώ μέσα;
      ΠΡΟΕΔΡΕΥΩΝ (Γεώργιος Σούρλας): Κυρία Κανέλλη, σας παρακαλώ πολύ να ολοκληρώσετε, γιατί έχετε υπερβεί το χρόνο. Άλλωστε, υπάρχει και ο Κοινοβουλευτικός Εκπρόσωπος που θα συμπληρώσει τα υπόλοιπα.
      ΛΙΑΝΑ ΚΑΝΕΛΛΗ: Κύριε Πρόεδρε, τελειώνω, λέγοντας το εξής: «Αλλάξτε το». Εμείς σας κάναμε μία πρόταση διαφυγής από αυτό. Πρέπει να συντομεύσετε το χρονικό διάστημα προσαρμογής ή, αν το κρατήσετε στους τέσσερις μήνες, τότε προχωρήστε με την καινούργια νομοθεσία, διότι στην καινούργια νομοθεσία έχετε προβλέψει άρθρο και έχετε δεχθεί ότι η ανάκληση της θεραπείας της εξαιρέσεως, σε περίπτωση που υπάρχει, θα αρχίζει από την πρώτη ημέρα υποβολής της αίτησης για ανάληψη δημοσίων έργων.
      Επομένως τι φοβάστε; Πείτε ότι θα πάτε με τον καινούργιο νόμο, για να φανεί ότι στα αλήθεια θέλετε να πατάξετε τη διαπλοκή.
      Βεβαίως ψηφίζουμε το ακροτελεύτιο άρθρο του νομοσχεδίου.
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, θέλω να θυμίσω και ότι απομένουν τριάντα τρεις ομιλητές από το χθεσινό κατάλογο, καθώς και ότι πρέπει να μιλήσουν οι Κοινοβουλευτικοί Εκπρόσωποι, οι Υπουργοί και οι συνάδελφοι που ενεγράφησαν, για να μιλήσουν αμιγώς επί των άρθρων. Αντιλαμβάνεστε ότι δεν επαρκεί ούτε η έκτη ούτε η εβδόμη απογευματινή και γι’ αυτόν το λόγο σας παρακαλώ να μένετε μέσα στα πλαίσια του χρόνου, ώστε να δοθεί η δυνατότητα σε όλους να μιλήσουν.
      Το λόγο έχει ο κ. Μάνος για οκτώ λεπτά.
      ΣΤΕΦΑΝΟΣ ΜΑΝΟΣ: Κυρίες και κύριοι Βουλευτές, κατά την προ τετραετίας συζήτηση στη Βουλή της παραγράφου 9 του άρθρου 14 του Συντάγματος, ήρθα σε πλήρη αντίθεση με τα δύο μεγάλα κόμματα, τη Νέα Δημοκρατία και το ΠΑΣΟΚ. Τότε πρότεινα μία πολύ απλούστερη και περιεκτικότερη διατύπωση και τελικά καταψήφισα την πρόταση που υιοθέτησε η συντριπτική πλειοψηφία της Βουλής. Όσοι ήταν τότε εδώ, φαντάζομαι ότι θυμούνται πως η Νέα Δημοκρατία, μολονότι τελικώς ψήφισε τη νέα διάταξη, προσπάθησε να την καταστήσει αυστηρότερη, ζητώντας, για παράδειγμα, οι περιορισμοί που προβλέπονται να μην αφορούν το βασικό μέτοχο, να ισχύουν για οποιονδήποτε μέτοχο.
      Η Νέα Δημοκρατία και το ΠΑΣΟΚ θεώρησαν τότε ότι, για να αποτραπεί το ενδεχόμενο άσκησης αθέμιτων παρεμβάσεων κατά την ανάθεση έργων και προμηθειών του δημοσίου, έφθανε να περιληφθεί στο Σύνταγμα διάταξη που να αποκλείει την ταυτόχρονη ιδιότητα του μετόχου σε εταιρία μέσου ενημέρωσης και σε εταιρία που αναλαμβάνει έργα και προμήθειες του δημοσίου. Για μεγαλύτερη διασφάλιση μάλιστα, η απαγόρευση επεκτάθηκε και σε διάφορα παρένθετα ή συγγενικά πρόσωπα. Το νομοσχέδιο που συζητήσαμε, εξειδικεύει αυτήν τη συνταγματική επιταγή.
      Κατά τη γνώμη μου, κύριοι Βουλευτές, η διάταξη του Συντάγματος είναι απολύτως αφελής. Διότι δεν χρειάζεται η ταυτόχρονη συμμετοχή μετόχου μέσου ενημέρωσης σε εταιρία που προμηθεύει το δημόσιο, για να ασκηθεί αθέμιτη παρέμβαση κατά την ανάθεση.
      Μπορεί, δηλαδή, το μέσο ενημέρωσης να ασκήσει αθέμιτη παρέμβαση αντί αμοιβής, χωρίς να υπάρχει μετοχική διασύνδεση. Μάλιστα θα έλεγα ότι η μη μετοχική διασύνδεση διευκολύνει την αθέμιτη παρέμβαση, διότι ακριβώς γίνεται πιο αδιαφανής και διότι ακόμα αυτός που παρεμβαίνει, έχει πολύ λιγότερα να χάσει. Εκτός από το ότι είναι αφελής, η διάταξη του Συντάγματος προκαλεί παρενέργειες που στο σύνολό τους προκαλούν ζημία.
      Πριν από τέσσερα χρόνια, κύριοι Βουλευτές, εξέφρασα την απορία γιατί η Νέα Δημοκρατία, αλλά και το ΠΑΣΟΚ, περιορίζουν την αυστηρότητά τους σ’ όσους χρησιμοποιούν τα μέσα ενημέρωσης για αθέμιτο επηρεασμό του πολιτικού κόσμου και δεν τιμωρούν και εκείνους τους πολιτικούς που υποκύπτουν σε τέτοιου είδους επιρροές. Το ερώτημα το έθεσα πριν από τέσσερα χρόνια και δεν έλαβα απάντηση. Σήμερα, μετά την πρόσφατη πρωθυπουργική εισαγωγή στο πολιτικό λεξιλόγιο της έννοιας του «νταβατζή», το ερώτημα απλοποιείται και τίθεται εκ νέου ως εξής: Γιατί η Κυβέρνηση τιμωρεί μόνο τους «νταβατζήδες» και απαλλάσσει τις συμπαθείς «πόρνες», που υποκύπτουν στις επιθυμίες τους; Το «ταγκό» της διαπλοκής, κύριοι συνάδελφοι, χορεύεται πάντα από δύο.
      Θα πω δύο λόγια για τις παρενέργειες. Πριν από δεκαπέντε χρόνια άρχισε επί κυβερνήσεως Μητσοτάκη η προσπάθεια συρρίκνωσης της οικονομικής παρουσίας του κράτους στη ζωή μας. Με σκαμπανεβάσματα συνεχίστηκε αυτή η προσπάθεια και από τις μετέπειτα κυβερνήσεις του ΠΑΣΟΚ.
      Εν τούτοις, η παρουσία του κράτους στην οικονομία παραμένει καταθλιπτική. Η παρουσία δεν εκδηλώνεται μόνο ιδιοκτησιακά, αλλά επεκτείνεται και μ’ ένα πυκνό πλέγμα ρυθμιστικών παρεμβάσεων. Από τη μία οι κυβερνήσεις μιλούν για αποκρατικοποιήσεις, δηλαδή για τον περιορισμό της ιδιοκτησιακής παρουσίας του κράτους στην οικονομία, από την άλλη όμως θεσπίζουν όλο και περισσότερες δεσμεύσεις και ρυθμίσεις, που έχουν «δέσει κόμπο» την οικονομία. Σ’ αυτήν την κατηγορία των ρυθμίσεων εμπίπτει και το σημερινό νομοσχέδιο. Προορίζεται να κάνει ακόμα πιο δύσκολη και πιο δαπανηρή την επιχειρηματική δράση στην Ελλάδα, προορίζεται να κάνει ακόμα πιο δύσκολη την ήδη εξαιρετικά δύσκολη προσέλκυση επενδύσεων.
      Ερωτώ εσάς, κύριοι συνάδελφοι και του ΠΑΣΟΚ, που είχατε ψηφίσει τότε το Σύνταγμα, πώς συμβιβάζεται με οποιαδήποτε έννοια ελευθερίας η πρόβλεψη ότι ο αδελφός μου, για παράδειγμα, δεν δικαιούται να συνάπτει συμβάσεις με το δημόσιο, επειδή εγώ είμαι μέτοχος εφημερίδας. Πώς συμβιβάζεται αυτό με βασικές, θεμελιώδεις έννοιες της ελευθερίας; Πώς συμβιβάζεται με την κοινή λογική και το δημόσιο συμφέρον να μην μπορεί να συμβληθεί με το δημόσιο ένας εξαίρετος και ανταγωνιστικός προμηθευτής, επειδή η σύζυγος του διευθυντή κληρονόμησε μετοχές σ’ έναν τηλεοπτικό σταθμό; Πώς είναι δυνατόν; Αυτά έρχονται σε σύγκρουση με τη στοιχειώδη λογική.
      Οι πιο πάνω παραλογισμοί, κύριοι συνάδελφοι, αλλά και οι άλλες «κατασκευές» του νομοσχεδίου είναι κατά τη γνώμη μου σε προφανή δυσαρμονία με θεμελιώδεις διατάξεις του Συντάγματός μας και προφανώς προσκρούουν και στο Κοινοτικό Δίκαιο. Το αποτέλεσμα θα είναι, με βεβαιότητα, η πρόκληση καθυστέρησης στη ροή των κοινοτικών κονδυλίων. Θυμίζω ότι σ’ αυτά τα κονδύλια στηρίζουμε την πραγματοποίηση πολλών μεγάλων έργων, που προορίζονται να αλλάξουν τη ζωή των Ελλήνων.
      Πρόσεξα πριν από δύο-τρεις μέρες ότι ορισμένοι κυβερνητικοί παράγοντες δεν έκρυβαν την ικανοποίησή τους από την προοπτική να πουλήσει ο κ. Γ. Μπόμπολας τις μετοχές του σε μέσα ενημέρωσης στον κ. Θ. Αγγελόπουλο. Γιατί είχαν αυτήν την ικανοποίηση; Τι νόμιζαν ότι θα κατάφερναν; Θα έπαυαν εφεξής να κερδίζουν διαγωνισμούς του δημοσίου οι εργολαβικές επιχειρήσεις του γιου του κ. Μπόμπολα; Πιστεύετε, δηλαδή, ότι από την ώρα που ο κ. Μπόμπολας πουλούσε τις εφημερίδες, οι εργολαβικές εταιρείες θα έπαυαν να παίρνουν δουλειές του δημοσίου;
      Εγώ πιστεύω ότι αν είχε συντελεστεί η πώληση, θα συνέβαινε ακριβώς το αντίθετο. Απαλλαγμένοι από την τροχοπέδη της εφημερίδας, θα έπαιρναν πολύ περισσότερα έργα, δηλαδή θα είχε ακριβώς το αντίθετο αποτέλεσμα απ’ αυτό που νομίζετε.
      Θα με ρωτήσετε ίσως: «Καλά, κύριε Μάνο, δεν υπάρχει διαπλοκή;». Ασφαλώς και υπάρχει. Για την καταπολέμησή της θα ήταν χρήσιμος ο περιορισμός της οικονομικής παρουσίας του κράτους, ιδιοκτησιακής και ρυθμιστικής.
      Σας ερωτώ: Ασχολείται η κοινή γνώμη προφανώς με τις προμήθειες του κρατικού ΟΤΕ. Ασχολείται, όμως, με τις εξίσου σημαντικές προμήθειες της «VODAFON»; Κανείς δεν ασχολείται με τις προμήθειες της «VODAFON». Όλοι ασχολούνται με τις προμήθειες της Ολυμπιακής, αλλά κανείς δεν ασχολείται με τις προμήθειες της «AEGEAN». Αυτή είναι η οδός προς την οποία πρέπει να πάμε. Επίσης θα ήταν χρήσιμος ο περιορισμός των πολλών μικρών εργολαβιών και προμηθειών και η αντικατάστασή τους με λίγες μεγάλες, που από τη φύση τους θα γίνονταν σε καθεστώς πραγματικής διαφάνειας. Χρήσιμο, επίσης, θα ήταν να παρακολουθεί συστηματικά το Εθνικό Συμβούλιο Ραδιοτηλεόρασης τα λεγόμενα και τα δημοσιεύματα των μέσων ενημέρωσης, για να εντοπίζει και να προλαβαίνει τις προσπάθειες αθέμιτου επηρεασμού των αποφάσεων.
      (Στο σημείο αυτό την Προεδρική Έδρα καταλαμβάνει ο  Α’ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ)
      Τέλος, κύριοι συνάδελφοι, υπάρχει αυτό που απεκάλεσα «το αφελές Σύνταγμα», που όμως οφείλουμε να το τηρούμε έως ότου το αλλάξουμε ξανά, για να επαναφέρουμε τη λογική.
      Η πρότασή μου θα ήταν για όσο ισχύει αυτό το αφελές Σύνταγμα, να οριστεί ότι βασικός μέτοχος είναι όποιος κατέχει το 10% ή ακόμα και το 15% του μετοχικού κεφαλαίου. Βασικός μέτοχος θα μπορεί να είναι και κάτοχος μικρότερου ποσοστού, με την προϋπόθεση όμως ότι την απόφαση θα την παίρνει ένα δικαστήριο. Το δικαστήριο επίσης θα πρέπει να αποφασίζει αν κάποιο πρόσωπο είναι ή δεν είναι παρένθετο πρόσωπο. Τέλος πρέπει οπωσδήποτε να υπάρχουν και κυρώσεις γι’ αυτούς που υποκύπτουν σε αθέμιτες πιέσεις.
      Όπως αντιλαμβάνεστε, δεν είχα χθες κανένα ενδοιασμό να καταψηφίσω το νομοσχέδιο.
      (Χειροκροτήματα από την πτέρυγα του ΠΑΣΟΚ)
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, μπορώ να κάνω μία παρέμβαση;
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Παυλόπουλε.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κάθε Βουλευτής μπορεί να εκφράζει ελεύθερα τις απόψεις του. Αυτή είναι στοιχειώδης συνταγματική αρχή.
      Επειδή άκουσα ορισμένα χειροκροτήματα από την πλευρά της Αξιωματικής Αντιπολίτευσης, θα ήταν καλό, όταν θα μιλήσει ο Κοινοβουλευτικός Εκπρόσωπος του ΠΑΣΟΚ, να μας διευκρινίσει αν τα χειροκροτήματα αυτά περιλάμβαναν μέσα και το χαρακτηρισμό του Συντάγματος ως αφελούς. Θέλω να γίνει αυτή η διευκρίνιση, γιατί αυτό ελέχθη εδώ. Θα παρακαλούσα πολύ η Αξιωματική Αντιπολίτευση να μας πει αν χειροκροτεί αυτό που ακούστηκε από Ανεξάρτητο Βουλευτή, δηλαδή, ότι το Σύνταγμα είναι αφελές.
      ΠΡΟΕΔΡΕΥΩΝ (Σωτήρης Χατζηγάκης): Ο κ. Κοσμίδης έχει το λόγο.
      ΣΤΕΦΑΝΟΣ ΜΑΝΟΣ: Κύριε Πρόεδρε, μπορώ να απαντήσω σ’ ένα λεπτό;
      ΠΡΟΕΔΡΕΥΩΝ (Σωτήρης Χατζηγάκης): Κύριε Μάνο, έδωσα το λόγο στον κ. Κοσμίδη, αμέσως μετά θα σας δώσω το λόγο.
      ΣΤΕΦΑΝΟΣ ΜΑΝΟΣ: Ένα λεπτό θα κάνω μόνο.
      ΠΡΟΕΔΡΕΥΩΝ (Σωτήρης Χατζηγάκης): Κύριε Κοσμίδη, επιτρέπετε στον κ. Μάνο να μιλήσει για ένα λεπτό;
      ΣΩΚΡΑΤΗΣ ΚΟΣΜΙΔΗΣ: Μάλιστα, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Μάνο.
      ΣΤΕΦΑΝΟΣ ΜΑΝΟΣ: Κύριε Παυλόπουλε, αν στη Νέα Δημοκρατία δεν επικρατούσε ασφυκτική επιβολή του κόμματος επί των Βουλευτών, είμαι βέβαιος ότι πολλοί Βουλευτές σας θα είχαν χειροκροτήσει και αυτοί.
      (Χειροκροτήματα από την πτέρυγα του ΠΑΣΟΚ)
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, θα ήθελα να απαντήσω.
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Παυλόπουλε.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Τα χειροκροτήματα της Αξιωματικής Αντιπολίτευσης αυτήν τη φορά είμαι πια υποχρεωμένος να τα εκλάβω ως εάν επικροτούν την άποψη του κ. Μάνου περί τούτου.
      Όσον αφορά το ζήτημα αυτό, θα ήθελα να πω το εξής: Ουδείς Βουλευτής της Νέας Δημοκρατίας διενοήθη ποτέ να αποκαλέσει το Σύνταγμα αφελές, ακόμα και για διατάξεις τις οποίες εμείς καταψηφίσαμε. Τις εφαρμόζουμε και τις σεβόμαστε, γι’ αυτό εκείνοι οι οποίοι σήμερα αποκαλούν αφελές το Σύνταγμα και αν ανήκαν κάποτε στη Νέα Δημοκρατία, είναι εκτός Νέας Δημοκρατίας.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Παυλόπουλε.
      Ορίστε, κύριε Κοσμίδη.
      ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, θα ήθελα το λόγο για μισό λεπτό.
      ΠΡΟΕΔΡΕΥΩΝ (Σωτήρης Χατζηγάκης): Κύριε Βενιζέλο, αυτό το θέμα είναι τελείως εκτός της συζητήσεώς μας. Θα πάρετε το λόγο μετά. Σας παρακαλώ.
      ΕΥΑΓΓΕΛΟΣ ΒΕΝΙΖΕΛΟΣ: Για μισό λεπτό μόνο.
      ΠΡΟΕΔΡΕΥΩΝ (Σωτήρης Χατζηγάκης): Κύριε Κοσμίδη, επιτρέπετε την παρέμβαση του κ. Βενιζέλου;
      ΣΩΚΡΑΤΗΣ ΚΟΣΜΙΔΗΣ: Εσείς προεδρεύετε.
      ΠΡΟΕΔΡΕΥΩΝ (Σωτήρης Χατζηγάκης): Εγώ προεδρεύω, αλλά πρέπει να έχω τη δική σας συγκατάθεση.
      ΣΩΚΡΑΤΗΣ ΚΟΣΜΙΔΗΣ: Σας τη δίνω.
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Βενιζέλο.
      ΕΥΑΓΓΕΛΟΣ ΒΕΝΙΖΕΛΟΣ: Η ερώτηση του κ. Υπουργού είναι μία θεμιτή ερώτηση. Το Σύνταγμα της χώρας, κύριε Πρόεδρε, είναι το Σύνταγμα της χώρας. Κανείς δεν μπορεί να το λοιδορεί, αλλά και κανείς δεν μπορεί να το παρερμηνεύει και να το εφαρμόζει νομοθετικά με τρόπο που να το εκθέτει.
      Εμείς, λοιπόν, στο ΠΑΣΟΚ σεβόμαστε και τιμούμε το Σύνταγμα της χώρας που διαμορφώσαμε ως Ζ΄ Αναθεωρητική Βουλή, αλλά η Κυβέρνηση δυστυχώς σκυλεύει επί του Συντάγματος της χώρας, προωθώντας μία ερμηνεία η οποία είναι αδιέξοδη και η οποία προσκρούει στα στοιχεία της ιστορικής ερμηνείας του Συντάγματος και της συστηματικής του ερμηνείας.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Κοσμίδη, έχετε το λόγο.
      ΣΩΚΡΑΤΗΣ ΚΟΣΜΙΔΗΣ: Κυρίες και κύριοι συνάδελφοι, λέγεται ότι η διαπλοκή οδηγεί στη διαφθορά. Γιατί η διαφθορά επιβιώνει παγκοσμίως και διαχρονικά; Η απάντηση είναι πολύ απλή. Διότι δεν υπάρχει κοινωνία με μηδενική ανοχή στη διαφθορά. Η διαφθορά επιβιώνει και κατά καιρούς ανθεί, διότι στηρίζεται στην ανοχή και τη συνενοχή των κοινωνών της. Η ανοχή είναι το σκαλοπάτι για τη συνενοχή. Η διαφθορά είναι ανεκτή στο βαθμό, που οι πολίτες έχουν λίγο ή πολύ παρανομήσει ή η κουλτούρα τους τοποθετεί τον πήχυ ανοχής πολύ ψηλά. Η ανοχή και η συνενοχή απενοχοποιούν την πράξη.
      Η διαπλοκή και η διαφθορά, κύριοι συνάδελφοι, δεν εξορκίζεται, δεν αναθεματίζεται και δεν αφορίζεται. Καταπολεμάται με διαρκή πόλεμο και όχι με συγκυριακές μάχες, αλλά με διάρρηξη του πλέγματος ανοχής και συνενοχής. Ο πόλεμος αυτός δεν θα κερδιθεί ποτέ, αν δεν διαμορφωθεί ενιαία αντίληψη για το φαινόμενο και ειλικρινής κοινή βούληση των πολιτών για την καταπολέμησή του. Η μηδενική ανοχή είναι το καταλυτικό στοιχείο για την επιτυχία της προσπάθειας.
      Στην Ελλάδα το φαινόμενο αυτό, αναμφίβολα υπαρκτό, φαινόμαστε πως το ανακαλύπτουμε ως επίκαιρο, εγχώριο και επιδημικό. Δηλαδή, ομολογούμε urbi et orbit ότι στην Ελλάδα εκτός από την πορτοκαλέα, ανθούν η διαπλοκή και η διαφθορά. Το παράδειγμα το δίνει η Κυβέρνηση, που δήλωσε με την απογραφή ότι είμαστε χώρα που εξαπατά τους εταίρους της.
      Ακολούθως υπερβάλλουμε στη γενίκευση της διαπίστωσης και περαιτέρω πλειοδοτούμε στην αυστηρότητα αντιμετώπισης του φαινομένου. Και αυτό χωρίς μελετημένο σχέδιο αλλά με γιουρούσια, χωρίς πρόβλεψη και εκτίμηση των μέτρων όσον αφορά τις επιπτώσεις σε άλλους τομείς, χωρίς εξέταση της συμβατότητας των μέτρων με άλλες συνταγματικές αρχές και με το αναμφίβολα υπερέχον Κοινοτικό Δίκαιο.
      Έτσι στην Ελλάδα έχουμε επιτύχει να αυτομαστιγωνόμαστε ως χώρα, να δηλητηριάζουμε την κοινωνική μας συνοχή εμφανίζοντας, χωρίς στοιχεία, υψηλό δείκτη γενικευμένης σε όλα τα επίπεδα διαπλοκής και διαφθοράς.
      Ισχυρίζομαι ότι υπάρχει επαρκές θεσμικό πλαίσιο για τη διαφάνεια στις κρατικές προμήθειες και τα δημόσια έργα. Ασφαλώς υπάρχουν περιθώρια περαιτέρω βελτίωσης, γι’ αυτό άλλωστε έχω ζητήσει από τον Πρόεδρο της Επιτροπής Θεσμών και Διαφάνειας της Βουλής, να συζητήσει η Επιτροπή για τη βελτίωση αυτού του θεσμικού πλαισίου.
      Θυμίζω την υποχρεωτική δημοσίευση όλων των διακηρύξεων των δημοσίων συμβάσεων σε ειδικό τεύχος της Εφημερίδας της Κυβέρνησης. Θυμίζω τον υποχρεωτικό προληπτικό έλεγχο νομιμότητας όλων των δημοσίων συμβάσεων πάνω από ορισμένο ύψος από το Ελεγκτικό Συνέδριο προ πάσης υπογραφής. Σημειώνω ότι από τον Σεπτέμβριο του ’99, που νομοθετήθηκε αυτός ο προληπτικός έλεγχος, περίπου τρεις χιλιάδες συμβάσεις έχουν ελεγχθεί και αρκετοί έλεγχοι απέβησαν αρνητικοί και γι’ αυτό δεν υπογράφηκαν συμβάσεις.
      Θυμίζω την πλήρη δικαστική προστασία και με προσωρινά μέτρα σε όλην τη διαγωνιστική διαδικασία από τη σύνταξη της διακήρυξης ως την κατακύρωση.
      Θυμίζω ότι διακομματικές επιτροπές από το ’95 μέχρι  και τις εκλογές, συγκροτήθηκαν πολλές για τη διενέργεια προμηθειών σημαντικής αξίας ή υψηλής τεχνολογίας.
      Θυμίζω ότι η Νέα Δημοκρατία δεν έστελνε εκπρόσωπο του κόμματός της όσο ήταν Αντιπολίτευση στις επιτροπές αυτές. Τώρα που είναι Κυβέρνηση, ζητά από το ΠΑΣΟΚ που βεβαίως και στέλνει, εκπρόσωπο για διακομματικές επιτροπές τις οποίες ως Κυβέρνηση συνιστά και συγκροτεί.
      Αν το πλαίσιο αυτό, κύριοι συνάδελφοι εφαρμόζεται σωστά από τις αναθέτουσες αρχές, δεν υπάρχει κανένας λόγος θέσπισης αυστηρών διατάξεων ασυμβίβαστου. Προσωπικά  δεν συνομολογώ ότι δεν εφαρμόζεται. Την τελευταία δεκαετία εκατοντάδες χιλιάδες κρατικές προμήθειες υλοποιήθηκαν και πάνω από τριάντα χιλιάδες έργα εκτελέστηκαν και ανατέθηκαν και λειτούργησε ο προληπτικός έλεγχος του Ελεγκτικού Συνεδρίου και η δικαστική προστασία. Ας μας αναφέρουν οι Υπουργοί από τον αριθμό αυτό που ανέφερα περιπτώσεις όπου τα έργα και οι προμήθειες δεν έγιναν σύννομα ή ήταν προϊόν διαπλοκής.
      Θα κλείσω με το θέμα της συμβατότητας με το Κοινοτικό Δίκαιο. Κύριοι της Κυβέρνησης, δεν γνωρίζετε, φαίνεται, ότι η μαγκιά έναντι της Ευρωπαϊκής Ένωσης δεν είναι ανέξοδη. Το γεγονός ότι το πρωτογενές και δευτερογενές Κοινοτικό Δίκαιο υπερέχει ακόμα και των συνταγματικών διατάξεων των κρατών-μελών, ο κόσμος τόχει τούμπανο και μεις κρυφό καμάρι. Και ορθώς υπερέχει. Ειδάλλως, κάθε κράτος-μέλος που θα ήθελε να παρεκκλίνει διατάξεων του Κοινοτικού Δικαίου, θα αναγόρευε σε συνταγματικούς κανόνες κοινές ρυθμίσεις για να αποφύγει την εναρμόνιση.
      Σε κάθε περίπτωση για το θέμα αυτό κριτής, τελικά, είναι το Δικαστήριο των Ευρωπαϊκών Κοινοτήτων, το οποίο εδώ και δεκαετίες, παγίως, νομολογεί υπέρ της υπεροχής του Κοινοτικού Δικαίου. Όμως η ασυμβατότητα του νομοσχεδίου που συζητάμε με το Κοινοτικό Δίκαιο δεν σώζεται με την επίκληση των επιτακτικών λόγων δημοσίου συμφέροντος για τους εξής λόγους.
      Πρώτον, αυτοί οι λόγοι υπόκεινται στην αρχή της αναλογικότητας και ασφαλώς δεν μπορεί κανείς να ισχυριστεί ότι οι διατάξεις του συζητούμενου νομοσχεδίου σέβονται αυτήν την αρχή.
      Να πω ένα παράδειγμα. Έλληνας θείος, μόνιμος κάτοικος Σουηδίας, έχει το 1% σε μια σουηδική εταιρεία που εκτελεί τεχνικά έργα. Πρωτανιψιός του στα Γιάννενα έχει το 1% σε μια εταιρεία ΜΜΕ. Ε, αυτή η σουηδική εταιρεία δεν θα μπορεί να συμμετέχει σε διαγωνισμούς. Επομένως, μακράν απέχει το νομοσχέδιο να είναι συμβατό με την αρχή της αναλογικότητας.
      Δεύτερον, εάν υπάρχουν ή όχι επιτακτικοί λόγοι δημοσίου συμφέροντος δεν κρίνεται ούτε από την Κυβέρνηση, ούτε από το ελληνικό Κοινοβούλιο. Κρίνεται από την Ευρωπαϊκή Επιτροπή και σε τελευταία ανάλυση από το Δικαστήριο των Ευρωπαϊκών Κοινοτήτων.
      Τρίτο σημείο: Τα φαινόμενα που έχουν σχέση με τα ΜΜΕ και με τις δημόσιες συμβάσεις, που αυτά τα θέματα είναι κοινά σε όλες τις χώρες της Ευρωπαϊκής Ένωσης, έχουν αντιμετωπιστεί με οδηγίες στις οποίες έχει εναρμονιστεί και η Ελλάδα και έτσι δεν υπάρχουν περιθώρια απόκλισης.
      Κύριοι της Κυβέρνησης, το θέμα που συζητάμε δεν είναι ούτε Αιγαίο, ούτε κάτι παρεμφερές, για να θεωρούμε ότι υπάρχουν επιτακτικοί λόγοι δημοσίου συμφέροντος.
      Κλείνω. Το νομοσχέδιο είναι περίπλοκο, είναι πολύπλοκο, είναι αναποτελεσματικό, γι’ αυτό και θα αποδειχθεί ανεφάρμοστο. Δεν λύνει προβλήματα, δεν προσθέτει τίποτα στο οπλοστάσιο κατά της διαπλοκής και της διαφθοράς, πνίγει την επιχειρηματικότητα. Γι’ αυτό και καταψηφίζουμε το νομοσχέδιο επί της αρχής και επί των άρθρων.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, έχω την τιμή να ανακοινώσω στο Σώμα ότι:
      1. Οι Υπουργοί Μεταφορών και Επικοινωνιών, Οικονομίας και Οικονομικών και Εξωτερικών, κατέθεσαν σχέδιο νόμου: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας του Λιβάνου επί των διεθνών οδικών μεταφορών επιβατών και εμπορευμάτων μετά των ανταλλαγεισών ρηματικών διακοινώσεων».
      2. Οι Υπουργοί Μεταφορών και Επικοινωνιών, Οικονομίας και Οικονομικών και Εξωτερικών κατέθεσαν σχέδιο νόμου: «Κύρωση της Τελικής Πράξης της Διπλωματικής συνδιάσκεψης σχετικά με το Πρωτόκολλο ενοποίησης της Διεθνούς Σύμβασης EUROCONTROL της σχετικής με την συνεργασία για την ασφάλεια της αεροναυτιλίας της 13ης Δεκεμβρίου 1960 σε συνέχεια των διαφόρων τροποποιήσεων που έγιναν.»
      3. Ο Υφυπουργός Πολιτισμού και οι Υπουργοί Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Ανάπτυξης και Δικαιοσύνης κατέθεσαν σχέδιο νόμου: «Ίδρυση Οργανισμού Πολιτιστικής Πρωτεύουσας της Ευρώπης – Πάτρα 2006 ΑΕ».
      Παραπέμπονται στις αρμόδιες Διαρκείς Επιτροπές.
      Έχει ζητήσει το λόγο ο Υπουργός Επικρατείας κ. Ρουσσόπουλος.
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Κυρίες και κύριοι συνάδελφοι, θα μας δοθεί η ευκαιρία αφού ακούσουμε και τον εισηγητή του Συνασπισμού Ριζοσπαστικής Αριστεράς, να κάνουμε αναλυτικές παρατηρήσεις στις προτάσεις που ακούστηκαν από την Αριστερά και μόνο από την Αριστερά. Όμως, θα ήθελα να αναφερθώ σε ορισμένα σημεία προς την εισηγητή του Κομμουνιστικού Κόμματος Ελλάδος.
      Το ένα αφορά τα περί πολιτικού εντύπου. Θέλω να θυμίσω ότι τα πολιτικά έντυπα υπάγονται μόνο στη διαδικασία που ο ιδιοκτήτης του εντύπου προσπαθήσει να αναλάβει και κάποια δημόσια σύμβαση. Δεν γίνεται, δηλαδή, έλεγχος εάν το έντυπο είναι πολιτικό ή όχι και φυσικά δεν γίνεται έλεγχος του περιεχομένου. Εκτιμάται όμως στην περίπτωση εκείνη που ο ιδιοκτήτης του θελήσει να αναλάβει δημόσια σύμβαση, εάν έχει το ασυμβίβαστο του νόμου.
      Στο θέμα των ηλεκτρονικών μέσων ενημέρωσης και των εφημερίδων να θυμίσω ότι ο 3021/2002, ο νόμος του ΠΑΣΟΚ, προέβλεπε κλείσιμο εφημερίδων για ένα χρόνο.
      Το απαλείψαμε κατόπιν προτάσεως του Κομμουνιστικού Κόμματος Ελλάδος στην επιτροπή ήδη και αναφορά πια στο νομοσχέδιο γίνεται για τα ηλεκτρονικά μέσα ενημέρωσης, τα οποία άλλωστε είναι και τα μόνα που αδειοδοτούνται από την πολιτεία.
      Στο θέμα των μισθών των νομικών συμβούλων του ΕΣΡ από το Νοέμβριο έχουμε ζητήσει από το Υπουργείο Οικονομικών να εξομοιωθούν μισθολογικά με όλες τις άλλες ανεξάρτητες αρχές οι εργαζόμενοι στο ΕΣΡ. Και τέλος, για τους εργαζομένους στα ηλεκτρονικά μέσα ενημέρωσης, για τους εργαζομένους στις τηλεοράσεις και την υπογραφή συλλογικών συμβάσεων, η Κυβέρνηση, όπως ειπώθηκε και στην επιτροπή, θεωρεί ότι αυτό είναι ένα θέμα που άπτεται αμέσως και ευθέως με τις αδειοδοτήσεις και κατά συνέπεια στο επόμενο νομοσχέδιο, το οποίο είναι νομοσχέδιο για τη συγκέντρωση και τα κριτήρια αδειοδότησης θα φέρει αυτήν τη ρύθμιση έτσι ώστε να υπογραφούν οι συλλογικές συμβάσεις στις τηλεοράσεις και στα ραδιόφωνα, τα οποία θα αδειοδοτηθούν.
      Κυρίες και κύριοι συνάδελφοι, καλούμαστε σήμερα να αντιμετωπίσουμε ένα πρόβλημα υπαρκτό, ένα ζήτημα μεγάλο και ανοιχτό που απασχολεί την κοινή γνώμη για πολλά χρόνια. Το προτεινόμενο νομοσχέδιο ασχολείται με τη σχέση μεταξύ των επιχειρήσεων που συνάπτουν δημόσιες συμβάσεις και των επιχειρήσεων μέσων ενημέρωσης προκειμένου να αποτραπεί ο κίνδυνος αθέμιτης ασκήσεως επιρροής εις βάρος των αναθετουσών αρχών. Τούτο άλλωστε πηγάζει και από τη συνταγματική διάταξη σε εκτέλεση της οποίας προτείνεται το παρόν νομοσχέδιο, το οποίο δεν αναφέρεται μόνο στις επιχειρήσεις ΜΜΕ, αλλά επικεντρώνεται στις σχέσεις τους με τις εταιρείες σύναψης δημοσίων συμβάσεων.
      Το παρόν νομοσχέδιο εκπληρώνει μια συνταγματική επιταγή, αλλά και μία πολιτική δέσμευση της Νέας Δημοκρατίας όταν ήταν Αντιπολίτευση, την οποία υλοποιεί τώρα ως Κυβέρνηση, υποδηλώνοντας τη συνέπεια λόγων και έργων της.
      Ακούσαμε σε αυτήν την Αίθουσα να λέγεται ότι η Κυβέρνηση ανοίγει μέτωπο με τη δικαιοσύνη. Στο νομοσχέδιο έχουμε λάβει υπ΄ όψιν, ως οφείλαμε, τόσο το Σύνταγμα της Ελλάδος όσο και την απόφαση του Τμήματος του Συμβουλίου της Επικρατείας, σχετικά με την απαγόρευση θέσπισης της προϋπόθεσης οικονομικής αυτοτέλειας προκειμένου να θεωρηθούν παρένθετα πρόσωπα οι συγγενείς.
      Το παρόν νομοσχέδιο, όπως είχα την ευκαιρία να πω και στην επιτροπή δεν ασχολείται με τα ζητήματα των επιχειρήσεων ΜΜΕ, όπως είναι η συγκέντρωση ελέγχου, η λειτουργία τους και η εν γένει τακτοποίηση νομοθετικών κενών, σε ό,τι αφορά το ραδιοτηλεοπτικό τοπίο ζητήματα, τα οποία είναι εξίσου μεγάλα και σημαντικά. Με τα ζητήματα αυτά, όπως έχουμε πει και στην επιτροπή, θα ασχοληθούμε σύντομα με περαιτέρω νομοθετικές πρωτοβουλίες της Κυβέρνησης.
      Κυρίες και κύριοι συνάδελφοι, στη συζήτηση που έγινε στην επιτροπή, αλλά και στη συζήτηση επί της αρχής στην Ολομέλεια περιμέναμε να ακούσουμε τις προτάσεις του ΠΑΣΟΚ. Δεν τις ακούσαμε. Τα επιχειρήματα και η κριτική της Αξιωματικής Αντιπολίτευσης απεδείχθησαν μετέωρα. Μη έχοντας επιχειρήματα και προτάσεις συγκεκριμένες, αναλώθηκαν σε στείρα κριτική. Ακούσαμε χαρακτηρισμούς για το παρόν νομοσχέδιο όπως «διαπλεκόμενο», «αδιέξοδο», «αδιαφανές», «αναποτελεσματικό», «φωτογραφικό», «υποκριτικό», «εμπόριο θράσους», «λαθρεμπόριο», «νόθο προϊόν παράνομης συνεύρεσης» και πολλά άλλα. Από το βήμα της αρμόδιας επιτροπής προσκάλεσα το ΠΑΣΟΚ να κάνει αυτό που κάναμε και εμείς ως Αντιπολίτευση: Να καταθέσει δική του πρόταση νόμου για το βασικό μέτοχο. Δανείζομαι τα λόγια Βουλευτού σας ότι πρέπει κάποτε να σταματήσει το θέατρο και να μπει κανείς στην ουσία των προτάσεων και στην ουσία των πραγμάτων. Και η ουσία είναι ότι οι προτάσεις που κατετέθησαν από τον Πρόεδρο του ΠΑΣΟΚ και οι οποίες επανελήφθησαν όχι μόνο από τον εισηγητή τον κ. Χυτήρη, αλλά και από άλλους Βουλευτές του ΠΑΣΟΚ, είναι γενικόλογες χωρίς πραγματικό αντίκρισμα. Είναι προτάσεις, οι οποίες εν πολλοίς αφορούν άλλου είδους νομοθετικές πρωτοβουλίες, δύο δε εξ αυτών αντίκεινται στο Σύνταγμα.
      Κυρίες και κύριοι συνάδελφοι, οι αντιφάσεις του ΠΑΣΟΚ είναι πολλές. Έχω καταγράψει ορισμένες μόνο από αυτές.
      Αντίφαση πρώτη. Δήθεν ενδιαφέρεστε για το Σύνταγμα που εισηγήθηκε η δική σας κυβέρνηση και το οποίο πρώτοι παραβιάσατε με το ν. 3021. Γιατί; Τι λέει το Σύνταγμα για το βασικό μέτοχο; Ότι η απαγόρευση καταλαμβάνει κάθε είδους παρένθετα πρόσωπα, όπως συζύγους, συγγενείς, εξαρτημένα άτομα ή εταιρείες. Το ξεχάσατε το Σύνταγμα που μιλά για συγγενείς; Βάζετε την οικονομική αυτοτέλεια και φωνάζετε για την ελευθερία οικονομικής δράσης και για την ελευθερία δράσης της προσωπικότητας για την αυτονομία κάθε προσώπου. Και αυτήν, όμως, την αυτονομία την χρησιμοποιείτε όποτε νομίζετε ότι βολεύει κάποιους σκοπούς σας.
      Θα πω ένα πρόσφατο παράδειγμα, το οποίο είναι βγαλμένο από την πρόσφατη πολιτική ζωή του τόπου. Δεν είναι πολλοί μήνες που Βουλευτές του ΠΑΣΟΚ ξεσηκώθηκαν στις τηλεοράσεις και κατηγορούσαν την Κυβέρνηση ανακαλύπτοντας μείζονα κρίση στους κόλπους της Κυβέρνησης, όταν ο αδελφός νομάρχη, του Νομάρχη Θεσσαλονίκης, πήρε μία δημόσια θέση εναντίον των επιλογών της Κυβέρνησης στον αθλητικό τομέα. Τότε ανακαλύψατε μείζον πρόβλημα, γιατί ο αδελφός του νομάρχη που πρόσκειται στη Νέα Δημοκρατία έκανε μία δήλωση διαφορετική. Και δεν είναι για εσάς μείζον αν ένας αδελφός δραστηριοποιείται σε μέσα ενημέρωσης και ένας άλλος αδελφός δραστηριοποιείται σε εταιρεία ανάληψης δημοσίων συμβάσεων.
      ΕΥΑΓΓΕΛΟΣ ΒΕΝΙΖΕΛΟΣ: Μόνο που έχει εκλεγεί με το ίδιο ψηφοδέλτιο και είναι αντινομάρχης.
      ΠΡΟΕΔΡΕΥΩΝ (Σωτήρης Χατζηγάκης): Κύριε Βενιζέλο, παρακαλώ μην διακόπτετε.
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Χρησιμοποιήσατε το έωλο επιχείρημα περί των εξαδέλφων ότι δήθεν βγάλαμε τα ξαδέλφια απέξω, γιατί υποκρύπτεται κάτι. Αφού σας θυμίσω ότι η αυτοτέλεια έβγαζε τους πάντες απέξω, ενώ εμείς αυστηροποιήσαμε το πλαίσιο όπως ακριβώς επιτάσσει το Σύνταγμα, θα σας πω αυτό που είπαμε και στην επιτροπή. Δεν είναι ούτε τα ξαδέλφια απέξω. Εμπίπτουν στις περί παρενθέτων προσώπων διατάξεις όπου χρειάζεται να γίνει διερεύνηση του «πόθεν έσχες».
      ΕΥΑΓΓΕΛΟΣ ΒΕΝΙΖΕΛΟΣ: Το Σύνταγμα ερμηνεύεται ή έτσι ή αλλιώς.
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριε Βενιζέλο, μη διακόπτετε.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Εσείς το φτιάξατε έτσι, κύριε Βενιζέλε.
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Αντίφαση δεύτερη. Από τη μία λέτε ότι δεν ελέγχεται η διαπλοκή με το νομοσχέδιο, από την άλλη κάποιοι συνάδελφοί σας είπαν ότι επιβάλουμε ασφυκτικούς ελεγκτικούς μηχανισμούς.
      Αντίφαση τρίτη. Λέτε πως είναι αναποτελεσματικό και ανεφάρμοστο, ότι θα σταματήσουν τα έργα, διότι πολλαπλασιάζονται οι διαδικασίες και προσθέτουμε γραφειοκρατία στους ελεγκτικούς μηχανισμούς. Και έρχεται αντί προτάσεως απλοποιήσεως των διαδικασιών, η πρόταση του Αρχηγού σας να προσθέσει έναν ακόμη μηχανισμό, αυτόν του Συμβουλίου της Επικρατείας, ο οποίος είναι και αντισυνταγματικός, γιατί το ελεγκτικό συνέδριο έχει την αρμοδιότητα, ενώ παράλληλα προτείνει ένα ακόμη μηχανισμό ελέγχου στη Βουλή, θεωρώντας ανεπαρκείς τους υφισταμένους. Ο κ. Καστανίδης, βέβαια, έβαλε λίγο νερό στο κρασί του και είπε ή το Συμβούλιο της Επικρατείας ή μια ανεξάρτητη αρχή, αλλά η πρόταση του Αρχηγού σας λέει αυτό που σας είπα προηγουμένως. Η αντίφαση παραμένει.
      Αντίφαση τέταρτη είναι το πώς χρησιμοποιούνται από το ΠΑΣΟΚ οι αποφάσεις του Συμβουλίου της Επικρατείας στο Τμήμα μέχρι στιγμής. Αφού επαναλάβω αυτό που είπα προηγουμένως ότι ο κ. Παπανδρέου προτείνει έλεγχο από το Συμβούλιο της Επικρατείας να θυμίσω τι έγινε προ ημερών στη συζήτηση στη Διαρκή Επιτροπή προ της Ολομελείας. Ο κ. Βενιζέλος επικαλέσθηκε την απόφαση του Συμβουλίου της Επικρατείας υπέρ των δικών του επιχειρημάτων και μάλιστα με ένα έντονο ύφος πήρε απάντηση εμπεριστατωμένη από τον κ. Παυλόπουλο και αδιαμφισβήτητη μέσα από τα κείμενα του ιδίου του Τμήματος. Όμως, ο ίδιος ο κ. Βενιζέλος λίγο καιρό πριν σε συνέντευξή του στο ραδιοφωνικό σταθμό «FLASH», στις 17 Νοεμβρίου 2004, για το ίδιο θέμα έλεγε ότι είναι εσφαλμένη η απόφαση του Συμβουλίου της Επικρατείας. Ήρθε δηλαδή να πει στην επιτροπή το εντελώς αντίθετο από αυτό που είχε πει ένα μήνα πριν σε ραδιοφωνική συνέντευξη.
      ΕΥΑΓΓΕΛΟΣ ΒΕΝΙΖΕΛΟΣ: Κύριε Υπουργέ, μου επιτρέπετε μία διακοπή;
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Αυτό, όμως, είναι προσωπική αντίφαση του κ. Βενιζέλου και βεβαίως δεν πρόκειται να μπω στη διαδικασία να εξηγήσω γιατί ο καθένας μπορεί να εκφράζει τις μεν και τις δε απόψεις μέσα σε ένα μικρό χρονικό διάστημα.
      ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, δεν μπορεί να αγνοεί το αίτημά μου για διακοπή!
      ΠΡΟΕΔΡΕΥΩΝ (Σωτήρης Χατζηγάκης): Κύριε Βενιζέλο, το «δεν δέχομαι» μπορεί να γίνει και σιωπηρώς. Με τη σιωπή, σας απαντάει «δεν δέχομαι». Είστε ιδιαίτερα ευφυής και το αντιλαμβάνεστε.
      Παρακαλώ συνεχίστε, κύριε Υπουργέ.
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Κύριε Βενιζέλο, δεν δέχομαι διακοπή.
      ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, εσείς έτσι θα κάνατε;
      ΠΡΟΕΔΡΕΥΩΝ (Σωτήρης Χατζηγάκης): Δεν ξέρω τι θα έκανα εγώ εάν ήμουν Υπουργός.
      ΕΥΑΓΓΕΛΟΣ ΒΕΝΙΖΕΛΟΣ: Θα λάβει την απάντηση σε λίγο, κατά τον Κανονισμό.
      Κύριε Πρόεδρε, παρακαλώ να μου δώσετε το λόγο επί προσωπικού αμέσως μετά.
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ συνεχίστε, κύριε Υπουργέ.
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Αντίφαση πέμπτη: Ή βλάπτουμε την επιχειρηματικότητα όπως είπε ο εισηγητής, και σχεδόν όλοι οι Βουλευτές σας, ή «παραδινόμαστε» στους επιχειρηματίες, όπως είπε χθες ο κ. Κακλαμάνης. Και τα δύο, δεν γίνεται. Αποφασίστε επιτέλους να ακολουθήσετε μία γραμμή.
      Είπε ο πρώην Πρόεδρος της Βουλής να μη περιφρονούμε το Εθνικό Συμβούλιο Ραδιοτηλεοράσεως. Πώς το περιφρονούμε; Όταν ενισχύουμε το νομικό τμήμα; Όταν τις παρατηρήσεις του για το νομοσχέδιο τις ενσωματώσαμε ήδη σε συντριπτικό ποσοστό κατά τη διάρκεια της συζήτησης στην επιτροπή;
      Κάναμε διάλογο με το Εθνικό Συμβούλιο Ραδιοτηλεόρασης, το οποίο το Σύνταγμα ορίζει ως θεματοφύλακα των θεμάτων αυτών.
      Ακούσαμε: Είναι «νομοσχέδιο –πυροτέχνημα που δεν κάνει τίποτα».
      Ε, αποφασίστε. Ή θα καταστρέψει την επιχειρηματικότητα όπως διατείνεσθε ή δεν κάνει τίποτα όπως λένε κάποιοι άλλοι, ή παραδινόμαστε στους επιχειρηματίες όπως λέει η τρίτη γραμμή του ΠΑΣΟΚ. Βρείτε μία γραμμή.
      Και μερικά λόγια για την επιχειρηματικότητα. Πού εξαντλείτε αλήθεια το ενδιαφέρον σας για την επιχειρηματικότητα; Όταν αφορά τους ελάχιστους επιχειρηματίες των ΜΜΕ που έχουν σχέσεις με το δημόσιο; Πόσοι είναι αυτοί, κυρίες και κύριοι συνάδελφοι; Πέντε; Έξι; Δέκα; Πενήντα; Εκατό; Αυτοί δηλαδή που έχουν στην ιδιοκτησία τους ΜΜΕ και που αναλαμβάνουν και δημόσιες συμβάσεις ή που θέλουν να αναλάβουν δημόσιες συμβάσεις.
      Ενδιαφέρεστε, φοβούμαι, για τους ολίγους και ισχυρούς και όχι για τους πολλούς που πλήττονται από την εξαφάνιση του υγιούς ανταγωνισμού, από την προνομιακή θέση που έπαιρνε στην αγορά όποιος αξιοποιούσε το μέσον ενημέρωσης.
      Υπέρ των ολίγων, λοιπόν, το σοσιαλιστικό ΠΑΣΟΚ, υπέρ των ολίγων και ισχυρών οικονομικών παραγόντων, εκείνοι που μέχρι χθες κόπτονταν για τα συμφέροντα του Έλληνα πολίτη.
      Πόσοι Έλληνες πολίτες, αγαπητοί συνάδελφοι του ΠΑΣΟΚ, είναι στην κατηγορία αυτή που σας ανέφερα; Πόσοι Έλληνες πολίτες -μιας και νοιάζεστε για το φτωχό Έλληνα πολίτη, όπως λέτε, για τον, μεσαίων εισοδημάτων, Έλληνα πολίτη, που η πλειοψηφία σε αυτόν τον τόπο είναι μεσαίων εισοδημάτων- εμπίπτουν στην κατηγορία;
      Πόσοι παίρνουν συμβάσεις άνω τους 1.000.000 ευρώ, όπως προβλέπει το νομοσχέδιο; Συμβάσεις για προμήθειες, όχι «για κιμωλίες και μολύβια», όπως ακούσαμε χθες, ούτε για την «ατυχή υδραυλικό», που μας είπε άλλος Βουλευτής, ο οποίος θα θελήσει να κάνει μία δουλειά σε ένα γειτονικό στρατόπεδο; 1.000.000 ευρώ, 340.000.000 δραχμές, να σας θυμίσω το προηγούμενο νόμισμά μας.
      Μα στα σοβαρά τα λέτε αυτά; Σε ποιους απευθύνεστε; Η αλήθεια είναι μία: Δεν νοιάζεστε για το όποιο μικρό συμφέρον της μεγάλης πλειοψηφίας των Ελλήνων πολιτών, αλλά νοιάζεστε για τα μεγάλα συμφέροντα μικρού αριθμού Ελλήνων επιχειρηματιών.
      (Χειροκροτήματα από την πτέρυγα της Νέας Δημοκρατίας)
      Θυμάστε αλήθεια, κύριοι συνάδελφοι, πόσο χρόνο προσαρμογής δώσατε στο ν. 3021; Θυμάστε; Να σας το θυμίσω εγώ. Ούτε μία ημέρα δεν δώσατε χρόνο προσαρμογής στο ν. 3021. Γιατί το κάνατε; Εμείς δίνουμε τέσσερις μήνες. Γιατί το κάνατε; Γιατί ουσιαστικά ο ν. 3021 απλώς έδωσε το ένδυμα στην υπάρχουσα κατάσταση. Γιατί ξέρατε ότι θα λειτουργήσει μέσα από τα παράθυρά του και όχι γιατί βάζατε αυστηρές διατάξεις.
      Αντίφαση έκτη. Κόπτεσθε για τη συμβατότητα με το κοινοτικό δίκαιο και λέτε δήθεν ότι το συζητούμενο νομοσχέδιο είναι αντικοινοτικό.
      Μας λέτε ότι ανοίγουμε μέτωπο με την Κοινότητα. Αναφέρεσθε σε μία επιστολή της Κομισιόν και τη συνδυάζετε με αυτό το νομοσχέδιο, ενώ η επιστολή, δημοσιεύθηκε και όποιος τη διάβασε, είδε, πρώτον ότι δημοσιεύθηκε, εστάλη τρεις ημέρες πριν κατατεθεί το νομοσχέδιο αυτό στη Βουλή.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Παρακαλώ, να έχω δύο-τρία λεπτά, κύριε Πρόεδρε.
      Δεύτερον, αφορά το 14,9 του Συντάγματος και το ν. 3021/2002, το δικό σας νόμο. Στο τέλος μόνο κάνει μία αναφορά ολίγων γραμμών στην πρόθεση της κυβέρνησης να φέρει νέο νόμο και ζητά συζήτηση ενόψει αυτού του νέου νόμου. Όλη η επιστολή κρίνει και κατακρίνει το δικό σας νόμο. Γι’ αυτήν τη διαστρέβλωση της πραγματικότητας, δεν άκουσα καμία ευαίσθητη φωνή να μιλήσει από το χώρο του ΠΑΣΟΚ.
      (Θόρυβος από την πτέρυγα του ΠΑΣΟΚ)
      Φαίνεται ότι η ευαισθησία εξαντλείται αν θίγεται κάποιος επιχειρηματίας.
      Εδώ διαστρεβλώσατε, όμως, και το τι είπε ο πρόεδρος της Ενώσεως Συντακτών και ο πρόεδρος της Ενώσεως Ιδιοκτητών.
      Να σας τα θυμίσω; Γιατί επιλεκτικά διαβάζετε κάποια κείμενα.
      Να σας τα θυμίσω. Έρχεται ο κ. Μαθιουδάκης, ο Πρόεδρος της ΕΣΗΕΑ –κόπτεστε τώρα για τους δημοσιογράφους περισσότερο εσείς από εμάς- και λέει: «Κύριε Βενιζέλο, έχουμε εντοπίσει ότι οι προηγούμενοι Υπουργοί Τύπου –ακόμα ο κ. Ρουσόπουλος δεν έχει αρχίσει να κάνει αυτό το πράγμα- μας έλεγαν κάθε τόσο: «Να ανοίξουμε το συρτάρι, να σας πούμε σε ποιους δίνουμε χρήματα και τα πιάνουν;».» Έτσι ενδιαφέρεστε για τους δημοσιογράφους; Ο πρόεδρος της ΕΣΗΕΑ τα λέει. Την επικαλεστήκατε πολλές φορές την ΕΣΗΕΑ πολλές φορές. Η απάντηση από τον ίδιο.
      ΕΥΑΓΓΕΛΟΣ ΒΕΝΙΖΕΛΟΣ: Διαβάστε και την παρακάτω φράση.
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Μάλιστα, εξαιρεί τον κ. Βενιζέλο και τον κ. Χυτήρη, αν αυτό σας ικανοποιεί προσωπικά. Δεν είχα κανένα σκοπό να είναι προσωπική η επίθεση. Ο κύριος πρόεδρος της ΕΣΗΕΑ ανεφέρθη στους Υπουργούς Τύπου του ΠΑΣΟΚ.
      Πάμε παρακάτω. Ο πρόεδρος της Ενώσεως Ιδιοκτητών, της ΕΙΕΑ. Παραφράσατε πολλά από όσα ειπώθηκαν. Λέει ο κ. Καλοφωλιάς: «Η κυβέρνηση ορθώς θέλησε να φτιάξει ένα νόμο, για να αντιμετωπίσει τα προβλήματα.». Λέει, βεβαίως, ότι ο ίδιος δεν διάβασε ολόκληρο το νόμο. Όταν όμως του κάνω κάποιες ερωτήσεις, πέντε τον αριθμό και τον ερωτώ αν είναι θετικό το ότι το πιστοποιητικό διαφάνειας και το Εθνικό Συμβούλιο Ραδιοτηλεοράσεως ενισχύεται με νέα νομική υπηρεσία, απαντά ότι είναι θετικό απολύτως. Αν είναι θετικό να γνωρίζουμε ποιος ιδιοκτήτης βρίσκεται πίσω από κάθε Μέσο Μαζικής Ενημέρωσης, απαντά ότι είναι θετικό απολύτως. Αν είναι θετικό να ορίζεται ποια διευθυντικά στελέχη δουλεύουν σε μια επιχείρηση Μέσων Μαζικής Ενημέρωσης και ποια σε άλλη επιχείρηση ανάληψης δημοσίων συμβάσεων, απαντά ότι είναι θετικό απολύτως. Παραφράσατε και αυτά.
      Αντίφαση έβδομη. Δεν έχω πολύ χρόνο να τις πω όλες. Όλο λόγια μεγάλα ακούω και από εσάς και από τον Αρχηγό σας: Θα στηρίξετε τον αγώνα κατά της διαπλοκής, θα βοηθήσετε στη διαφάνεια, θα δώσετε μάχες, θα, θα, θα. Έχετε όλη την εμπειρία στη διακυβέρνηση. Σας το είπα και χθες. Έχετε νομικούς, καθηγητές της νομικής μεταξύ των βουλευτών σας. Αν έχετε, πραγματικά, τη βούληση, ιδού πεδίον δόξης λαμπρόν! Φέρτε ένα δικό σας σχέδιο νόμου για το βασικό μέτοχο. Τέσσερις μήνες μεταβατικές διατάξεις έχει. Φέρτε το όποτε μπορείτε. Δεν προλάβατε τόσο καιρό να το φέρετε; Φέρτε το τώρα. Φτιάξτε το. Έχετε το χρόνο αν, πραγματικά, σας ενδιαφέρει η υπόθεση για το βασικό μέτοχο.
      Αλήθεια, κυρίες και κύριοι συνάδελφοι, και απευθύνομαι σ’ όλο το Σώμα, ακούσατε να έλθει κάποιος από το ΠΑΣΟΚ, για να υποστηρίξει συνειδητά το ν. 3021, το νόμο του ΠΑΣΟΚ για το βασικό μέτοχο; Τον ξεχάσατε.
      ΧΡΗΣΤΟΣ ΖΩΗΣ: Ούτε ο Υπουργός.
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Δεν τον υποστηρίξατε καθόλου και δεν τον υποστηρίξατε για δύο λόγους. Ο πρώτος λόγος είναι ότι ήδη το Τμήμα του Συμβουλίου της Επικρατείας σας λέει ότι είναι αντισυνταγματικός και ο δεύτερος λόγος είναι ότι σας εγκαλεί η Ευρωπαϊκή Ένωση με την επιστολογραφία που υπάρχει από τις δικές σας ημέρες. Και είναι επιστολογραφία της Κομισιόν που αναφέρεται, ξαναλέω, στο ν. 3021.
      Για το 1% άκουσα πάρα πολλά, ακριβώς τα ίδια: Είναι μικρό το ποσοστό. Μεγάλη και σημαντική ανακάλυψη! Σιγά το μαθηματικό θεώρημα! Βέβαια, είναι μικρό το ποσοστό. Μα τι θέλει το Σύνταγμα; Το Σύνταγμα θέλει να περιορίσει και να καταργήσει, σε πολύ μεγάλο βαθμό, την όσμωση μεταξύ των επιχειρήσεων Μέσων Μαζικής Ενημέρωσης και των επιχειρήσεων ανάληψης δημοσίων συμβάσεων. Το λέμε ξεκάθαρα. Δεν θα θέλαμε να υπάρχουν αυτές οι σχέσεις. Το έχουν πει και τα άλλα κόμματα της Αντιπολίτευσης.
      Εσείς φέρατε την έννοια του βασικού μετόχου. Εγώ δεν ήμουν παρών, δεν ήμουν μέλος του Κοινοβουλίου. Ειπώθηκε από τους αρμοδίους και τον Υπουργό κ. Παυλόπουλο το πώς έγινε και ήρθε αυτή η έννοια του βασικού μετόχου. Δεν μίλησαν τόσοι και τόσοι Βουλευτές σας για το Σύνταγμα; Δεν αναγκάστηκε ο κ. Βενιζέλος στην επιτροπή να έρθει να υποστηρίξει το Σύνταγμα και το άρθρο 14 παράγραφος 9, αφού και ο Κοινοβουλευτικός σας Εκπρόσωπος αναφέρθηκε στο άρθρο 14 παράγραφος 9, ουσιαστικά, λέγοντας ότι δεν έπρεπε να υπάρχει; Δεν ήρθε το ίδιο βράδυ ο κ. Βενιζέλος στην επιτροπή; Δεν βγήκε την επόμενη μέρα σε συνέντευξή του λέγοντας ότι ήταν μια απόφαση συνολική του Υπουργικού Συμβουλίου για την οποία είχε τη σύμφωνη γνώμη του Πρωθυπουργού;
      Αλλά μήπως και με το 1%, για να δούμε τα πράγματα πρακτικά, δεν μπορεί κανείς να ελέγξει μια επιχείρηση; Δεν έχουμε παραδείγματα επιχειρήσεων, όπου με πολύ μικρό ποσοστό, της τάξης του 1%, υπήρχε ο έλεγχος; Όταν έχει 49,5% ο ένας, 49,5% ο άλλος, το 1% δεν ελέγχει; Μήπως δεν ξέρουμε στην Ευρώπη ότι υπάρχουν κόμματα μικρής εκλογικής ισχύος τα οποία ανεβάζουν ή κατεβάζουν κυβερνήσεις;
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ ολοκληρώστε, κύριε Υπουργέ.
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Κυρίες και κύριοι συνάδελφοι, στην επιτροπή τα κόμματα της Αριστεράς κατέθεσαν προτάσεις. Το ΠΑΣΟΚ δεν κατέθεσε προτάσεις. Δεχθήκαμε τις προτάσεις που κατέθεσε το Εθνικό Συμβούλιο Ραδιοτηλεόρασης. Το θεσμικό πλαίσιο που υπάρχει σήμερα δεν ικανοποιεί τις ανάγκες αυτές που θέλει το Σύνταγμα. Γι’ αυτό και φέραμε ένα νέο θεσμικό πλαίσιο το οποίο υποστηρίζουμε και ζητούμε να το ψηφίσετε.
      Θα κάνω μια μόνο παρατήρηση κλείνοντας, η οποία είναι φαινομενικά άσχετη με το θέμα, αλλά τέθηκε από πολλούς Βουλευτές του ΠΑΣΟΚ και σε αυτήν την αίθουσα χθες μετ’ επιτάσεως.
      Εχθές εδώ μας κατηγορήσατε γιατί κάναμε την απογραφή της δικής σας οικονομικής πολιτικής. Προσφύγανε δικοί σας σύμβουλοι, του δικού σας αρχηγού στην Κομισιόν. Η απάντηση είναι σήμερα στα «ΝΕΑ» -και μη μου πείτε ότι «ΤΑ ΝΕΑ» είναι εφημερίδα που στηρίζει την Κυβέρνηση- για την απογραφή και τη δική σας προσφυγή στην Κομισιόν σας τα λένε χύμα και τσουβαλάτα. Λένε οι επιστολογράφοι ότι πιστεύουμε πως δεν είναι αναγκαίο και πρέπον να σχολιάζουμε το…
      ΠΡΟΕΔΡΕΥΩΝ (Σωτήρης Χατζηγάκης): Κύριε Υπουργέ, παρακαλώ ολοκληρώστε.
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Σε ένα λεπτό ολοκληρώνω, κύριε Πρόεδρε, αν μου επιτρέπετε.
      Σε πολλά τεχνικά θέματα η έκθεση της EUROSTAT είναι επαρκώς λεπτομερής και αντιβαίνει εμφανώς τις απόψεις σας. Για τον πρώην Πρωθυπουργό και πρώην Αρχηγό σας, απαντήσαμε στο άρθρο που έγραψε ο κ. Σημίτης στους “Financial Times».
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Και τι σημαίνουν αυτά;
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Για τα υπόλοιπα, όταν επί ΠΑΣΟΚ είχε τεθεί θέμα συμμόρφωσης στους λογιστικούς κανόνες, σας το λένε, σας τα λέγανε από τότε στην Κομισιόν. Και καταλήγουν, αρνούμενοι οποιαδήποτε πολιτική σκοπιμότητα την οποία έχετε χρεώσει τη σημερινή Κυβέρνηση. Συνεπώς, λέει η Κομισιόν, η όποια υπόνοια ότι οι υπηρεσίες της επιτροπής υπέστησαν παραπλάνηση, κινήθηκαν με πολιτική σκοπιμότητα, αποδέχθηκαν χωρίς κριτική τα νέα στοιχεία ή αντιμετώπισαν την Ελλάδα με όχι δίκαιο τρόπο δεν έχουν καμία βάση. Δεν έχετε επιχειρήματα επί της ουσίας για την οικονομική πολιτική την οποία αφήσατε στον τόπο. Είναι αυτή που ξέρει και η Ευρωπαϊκή Ένωση και όλοι οι Έλληνες πολίτες.
      Σας ευχαριστώ πολύ, κύριοι συνάδελφοι.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      ΕΥΑΓΓΕΛΟΣ ΒΕΝΙΖΕΛΟΣ: Θα ήθελα το λόγο επί προσωπικού παρακαλώ.
      ΠΡΟΕΔΡΕΥΩΝ (Σωτήρης Χατζηγάκης): Δεν έχετε το λόγο, κύριε Βενιζέλο.
      Ζήτησε το λόγο ο Πρόεδρος κ. Κακλαμάνης.
      ΑΠΟΣΤΟΛΟΣ ΚΑΚΛΑΜΑΝΗΣ: Ο κ. Βενιζέλος θέλει να μιλήσει επί προσωπικού.
      ΠΡΟΕΔΡΕΥΩΝ (Σωτήρης Χατζηγάκης): Έχει ζητήσει το λόγο και ο Κοινοβουλευτικός Εκπρόσωπος του ΠΑΣΟΚ, ο κ. Παπαδόπουλος. Θα δώσω πρώτα στον κ. Παπαδόπουλο και μετά σε εσάς.
      ΑΠΟΣΤΟΛΟΣ ΚΑΚΛΑΜΑΝΗΣ: Μα υπάρχει προσωπικό ζήτημα.
      ΠΡΟΕΔΡΕΥΩΝ (Σωτήρης Χατζηγάκης): Κύριε Πρόεδρε, εγώ διευθύνω τη συζήτηση τώρα.
      ΑΠΟΣΤΟΛΟΣ ΚΑΚΛΑΜΑΝΗΣ: Ορίστε;
      ΠΡΟΕΔΡΕΥΩΝ (Σωτήρης Χατζηγάκης): Εγώ διευθύνω τη συζήτηση τώρα.
      Κύριε Βενιζέλο, δεν έχετε το λόγο. Το Προεδρείο δεν βλέπει ότι υπάρχει προσωπικό θέμα. Ο Πρόεδρος δίνει το λόγο εφ’ όσον κρίνει ότι υπάρχει προσωπικό θέμα.
      Όπως ξέρετε προσωπικό ζήτημα υπάρχει για δυο λόγους. Και ίσως το ξέρετε καλύτερα από μένα. Πρώτον, όταν υπάρχει υβριστική εκδήλωση κατά του Βουλευτού ή μέλους της Κυβέρνησης. Το Προεδρείο δεν διαπιστώνει κάτι τέτοιο.
      Υπάρχει, επίσης, μια δεύτερη επίκληση προσωπικού θέματος, όταν αφορά τη διατύπωση διαφορετικής γνώμης. Σύμφωνα, πάλι με τον κανονισμό, στη δεύτερη περίπτωση ο Πρόεδρος της Βουλής αποφαίνεται για την ανάπτυξη προσωπικού ζητήματος σ’ αυτή την περίπτωση, στο τέλος της συζήτησης. Ή εν πάση περιπτώσει…
      ΕΥΑΓΓΕΛΟΣ ΒΕΝΙΖΕΛΟΣ: Επωμίζεστε προσωπικά την ευθύνη να απαγορεύσετε το διάλογο…
      ΠΡΟΕΔΡΕΥΩΝ (Σωτήρης Χατζηγάκης): Καθίστε τώρα, κύριε Βενιζέλο. Αφήστε τώρα το διάλογο. Δεν μιλάμε στην τηλεόραση. Δεν υπάρχει καλύτερος διάλογος απ’ αυτόν που γίνεται εδώ. Σας παρακαλώ.
      ΕΥΑΓΓΕΛΟΣ ΒΕΝΙΖΕΛΟΣ: Απευθύνομαι στη Βουλή…
      ΠΡΟΕΔΡΕΥΩΝ (Σωτήρης Χατζηγάκης): Αν μιλάτε στη Βουλή θέλω να πιστεύω ότι θα είστε πιο υπεύθυνος, όπως είστε.
      Σας παρακαλώ. Δεν έχετε το λόγο.
      ΕΥΑΓΓΕΛΟΣ ΒΕΝΙΖΕΛΟΣ: Θέλω να μου δώσετε τη δυνατότητα σε ένα λεπτό να πω σε τι συνίσταται το προσωπικό. Απευθύνομαι στο Σώμα και πρέπει να μου δώσετε το λόγο. Βάσει του κανονισμού…
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, δεν έχετε το λόγο. Εγώ επωμίζομαι…
      Το Προεδρείο, βάσει του κανονισμού δεν διαπιστώνει, την ύπαρξη υβριστικής προτάσεως ή εκφράσεως από τον Υπουργό. Επομένως δεν σας δίνει το λόγο. Αν θέλετε να ρωτήσω τη Βουλή, μπορώ να τη ρωτήσω. Θέλετε να ρωτήσω τη Βουλή;
      ΕΥΑΓΓΕΛΟΣ ΒΕΝΙΖΕΛΟΣ: Αλλά αυτό είναι μια καταχρηστική άσκηση…
      ΠΡΟΕΔΡΕΥΩΝ (Σωτήρης Χατζηγάκης): Δεν είναι καθόλου καταχρηστική. Εφαρμόζω απαρεγκλίτως τον κανονισμό.
      ΕΥΑΓΓΕΛΟΣ ΒΕΝΙΖΕΛΟΣ: Θέλω για ένα λεπτό το λόγο για να εξηγήσω στο Σώμα.
      ΠΡΟΕΔΡΕΥΩΝ (Σωτήρης Χατζηγάκης): Αφήστε τα όλα τα άλλα. Έχετε και Κοινοβουλευτικό Εκπρόσωπο, αν θέλει θα το πει.
      Ορίστε,  κύριε Παπαδόπουλε.
      ΕΥΑΓΓΕΛΟΣ ΒΕΝΙΖΕΛΟΣ:  Δεν θέλετε να με αφήσετε να μιλήσω…
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ τους πρακτικογράφους από εδώ και πέρα να μην ξαναγράψουν τίποτα.
      ΕΥΑΓΓΕΛΟΣ ΒΕΝΙΖΕΛΟΣ:…
      ΠΡΟΕΔΡΕΥΩΝ (Σωτήρης Χατζηγάκης): Θέλετε να ρωτήσω το Σώμα. Δέχεται το Σώμα…
      ΕΥΑΓΓΕΛΟΣ ΒΕΝΙΖΕΛΟΣ:…
      ΠΡΟΕΔΡΕΥΩΝ (Σωτήρης Χατζηγάκης): Συνομολογώ στην άποψή σας.
      ΕΥΑΓΓΕΛΟΣ ΒΕΝΙΖΕΛΟΣ:…
      ΠΡΟΕΔΡΕΥΩΝ (Σωτήρης Χατζηγάκης): Όχι, κύριε Βενιζέλο. Δεν θα κάνετε εσείς τον κανονισμό στα μέτρα σας.
      ΕΥΑΓΓΕΛΟΣ ΒΕΝΙΖΕΛΟΣ:…
      ΠΡΟΕΔΡΕΥΩΝ (Σωτήρης Χατζηγάκης): Το Προεδρείο εφαρμόζει τον κανονισμό και θα τον εφαρμόζει…
      ΕΥΑΓΓΕΛΟΣ ΒΕΝΙΖΕΛΟΣ:…
      ΠΡΟΕΔΡΕΥΩΝ (Σωτήρης Χατζηγάκης): Είστε νομικός έγκριτος, συνταγματολόγος έγκριτος, διαβάστε τον κανονισμό και αν θέλετε…
      ΕΥΑΓΓΕΛΟΣ ΒΕΝΙΖΕΛΟΣ:…
      ΔΗΜΗΤΡΙΟΣ ΡΕΠΠΑΣ: …
      ΠΡΟΕΔΡΕΥΩΝ (Σωτήρης Χατζηγάκης): Όχι, κύριε συνάδελφε. Δεν θα ανοίξουμε τώρα…
      ΕΥΑΓΓΕΛΟΣ ΒΕΝΙΖΕΛΟΣ:…
      ΔΗΜΗΤΡΙΟΣ ΡΕΠΠΑΣ: …
      (Θόρυβος από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Ερωτάται η Βουλή. Υπάρχει προσωπικό ζήτημα;
      ΠΟΛΛΟΙ ΒΟΥΛΕΥΤΕΣ: Όχι, όχι.
      ΕΥΑΓΓΕΛΟΣ ΒΕΝΙΖΕΛΟΣ:…
      ΔΗΜΗΤΡΙΟΣ ΡΕΠΠΑΣ: …
      ΠΡΟΕΔΡΕΥΩΝ (Σωτήρης Χατζηγάκης): Η Βουλή απεφάνθηκε.
      Ορίστε, κύριε Παπαδόπουλε.
      (Θόρυβος στην Αίθουσα)
      ΠΡΟΕΔΡΕΥΩΝ (Σωτήρης Χατζηγάκης): Ορίστε κ. Παπαδόπουλε.
      ΑΛΕΞΑΝΔΡΟΣ ΠΑΠΑΔΟΠΟΥΛΟΣ: Να μιλήσει ο κ. Κακλαμάνης.
      ΠΡΟΕΔΡΕΥΩΝ (Σωτήρης Χατζηγάκης): Ορίστε,  κύριε Πρόεδρε.
      ΕΥΑΓΓΕΛΟΣ ΒΕΝΙΖΕΛΟΣ: …
      ΠΡΟΕΔΡΕΥΩΝ (Σωτήρης Χατζηγάκης): Κύριε Βενιζέλο, αυτό διαπίστωσα.
      ΕΥΑΓΓΕΛΟΣ ΒΕΝΙΖΕΛΟΣ: …
      (Θόρυβος από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Κύριε Βενιζέλο, ξέρετε πολύ καλά ότι εάν αμφισβητείτε…
      ΕΥΑΓΓΕΛΟΣ ΒΕΝΙΖΕΛΟΣ: …
      ΠΡΟΕΔΡΕΥΩΝ (Σωτήρης Χατζηγάκης): Ξέρετε πολύ καλά. Και δεν περίμενα από εσάς να υποπίπτετε σε τέτοια πολιτικά και νομικά σφάλματα. Εάν αμφισβητείτε το αποτέλεσμα, δεν έχετε παρά να κάνετε μία αίτηση ονομαστικής ψηφοφορίας για να δείτε.
      ΕΥΑΓΓΕΛΟΣ ΒΕΝΙΖΕΛΟΣ: …
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Πρόεδρε, έχετε το λόγο.
      ΕΥΑΓΓΕΛΟΣ ΒΕΝΙΖΕΛΟΣ: …
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Πρόεδρε, έχετε το λόγο.
      (Θόρυβος από την πτέρυγα του ΠΑΣΟΚ)
      ΕΥΑΓΓΕΛΟΣ ΒΕΝΙΖΕΛΟΣ: …
      ΔΗΜΗΤΡΙΟΣ ΡΕΠΠΑΣ: …
      ΠΡΟΕΔΡΕΥΩΝ (Σωτήρης Χατζηγάκης): Εντάξει.
      Ορίστε, κύριε Κακλαμάνη, έχετε το λόγο.
      ΕΥΑΓΓΕΛΟΣ ΒΕΝΙΖΕΛΟΣ: …
      ΙΩΑΝΝΗΣ ΚΕΦΑΛΟΓΙΑΝΝΗΣ: …
      (Θόρυβος από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Κύριε Βενιζέλο, σας παρακαλώ πάρα πολύ! Όχι να δημιουργούμε εντυπώσεις τώρα! Ξέρετε πολύ καλά ότι το Προεδρείο εφαρμόζει τον Κανονισμό. Το ξέρετε πάρα πολύ καλά. Σας παρακαλώ!
      Ορίστε, κύριε Πρόεδρε, έχετε το λόγο.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, θα ήθελα, πριν προχωρήσω επί του νομοσχεδίου και επί των απόψεων του Υπουργού Τύπου, να τονίσω ότι είναι απαραίτητο να υπάρχει κάποια ανοχή σε αυτήν την Αίθουσα όλων έναντι αλλήλων. Και πιστεύω ότι το Προεδρείο έχει, δυστυχώς, το βάρος και των συστάσεων, αλλά τελικά, βέβαια, γίνεται και στόχος όλων των πλευρών.
      Εδώ η Πλειοψηφία δεν βοηθάει το Προεδρείο όταν με κραυγές αντιμετωπίζει όποιον Βουλευτή -συνήθως της Αντιπολιτεύσεως- διατυπώνει…
      (Θόρυβος από την πτέρυγα της Νέας Δημοκρατίας)
      Ωραία, λοιπόν, αρχίστε να κραυγάζετε πάλι. Θέλετε να μείνετε μόνοι εδώ και να φύγουμε; Είναι πράγματα αυτά;
      ΠΡΟΕΔΡΕΥΩΝ (Σωτήρης Χατζηγάκης): Συνεχίστε, κύριε Πρόεδρε. Το Προεδρείο θα σας προστατεύσει.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, σας παρακαλώ πάρα πολύ ακούστε με. Έχω μία βασική διαφωνία σχετικώς με τη λειτουργία του Σώματος. Εάν το Προεδρείο, είτε διότι δεν το στηρίζει η Πλειοψηφία είτε διότι έχει άλλες οδηγίες η Πλειοψηφία, δεν μπορεί να επιβάλει στην Πλειοψηφία το σεβασμό των διαδικασιών εδώ, είμεθα στους πρώτους μήνες της νέας περιόδου και είναι βέβαιο ότι θα επιστρέψουμε σε αυτά που συνέβαιναν πριν από έντεκα ακριβώς χρόνια.
      Επί της Προεδρίας μου δεν ξεσηκωνόταν η Πλειοψηφία εναντίον οποιουδήποτε συναδέλφου της άλλης πλευράς είτε δίκιο είχε είτε άδικο. Τον αντέκρουε από τα Υπουργικά Έδρανα επί της ουσίας και επί του Κανονισμού ο Προεδρεύων.
      Αυτό το πράγμα αν δεν ρυθμιστεί οριστικά, εγώ λυπάμαι πάρα πολύ αλλά προβλέπω ότι εκείνοι που θα επωφεληθούν εδώ μέσα, εάν υπάρχουν τέτοιοι και τέτοιες προθέσεις, θα είναι αυτοί που εμφανίζονταν παλαιότερα στα κανάλια, που ύβριζε ο ένας τον άλλον.
      Εδώ είναι Αίθουσα λόγου, διαλόγου. Δεν μπαίνει μέτρο στον τόνο ή στο ύφος. Το μέτρο μπαίνει από τον Κανονισμό στο περιεχόμενο αυτών που λέμε. Και πρέπει να προσέχουμε τι λέμε για να μην προκαλούμε εντάσεις προσβάλλοντας αυτούς που μας ακούνε.
      Κι έρχομαι επί του θέματος, κύριε Πρόεδρε.
      Ο κ. Ρουσόπουλος είναι νέος στην Αίθουσα. Δικαιολογείται να μην γνωρίζει κάποια πράγματα εδώ του Κανονισμού. Δεν δικαιολογείται όμως να απευθύνεται έτσι στο Σώμα αυτό, διότι και ωριμότητα διαθέτει και εμπειρία ως παλαιός δημοσιογράφος διαθέτει και είναι σε θέση να διακρίνει τις έννοιες αυτών που απευθύνει προς το Σώμα. Λυπάμαι, αλλά είμαι υποχρεωμένος, ερμηνεύοντας κατά τη δική μου άποψη το περιεχόμενο αυτού του νομοσχεδίου, να σας επιστρέψω προσωπικά, και στους τρεις Υπουργούς, όχι στο κόμμα σας, όπως κάνατε εσείς με όλους μας εδώ, αυτό που είπατε. Διότι αυτό προκύπτει από το πόνημά σας. Δεν αναφέρομαι στο ήθος σας. Το κρίνω συνολικά και μπορεί το ισοζύγιο, τελικώς, να είναι ατομικώς υπέρ υμών ή με διαβάθμιση καθενός σας. Κρίνω το κείμενό σας και σας επιστρέφω αυτό που είπατε, διότι απευθύνεται εναντίον όλων, ότι δηλαδή υπηρετούμε εδώ μέσα, αυτή η παράταξη, τα μεγάλα συμφέροντα.
      Με ποιο δικαίωμα το απευθύνετε αυτό, κύριε Ρουσόπουλε, σ’ αυτόν που σας ομιλεί και σε οποιονδήποτε άλλον σηκωθεί να σας ζητήσει το λόγο επ’ αυτού; Τι στοιχεία έχετε για να πείτε για οποιονδήποτε εδώ -και οφείλετε, αν έχετε στοιχεία, να τα πείτε- ότι υποστηρίζει μεγάλα οικονομικά συμφέροντα; Αυτό μπορεί να το ισχυριστεί κανείς για τις συγκεκριμένες ρυθμίσεις που έχετε εδώ, να το αρνηθείτε, γι’ αυτό να το υπερασπιστείτε, αλλά δεν μπορείτε να απευθύνετε τέτοιες προσωπικές προσβολές.
      Και θα ήθελα, επειδή είστε και ο αρμόδιος επί της ενημερώσεως Υπουργός, να σας πω και να καταγγείλω, κύριε Πρόεδρε, ότι η κρατική τηλεόραση μετέδωσε χθες το βράδυ από όλον εκείνο το χρόνο που σας έφαγα εδώ μία φράση και μόνον, η οποία δικαιολογούσε μίαν απάντηση σποτ, σύνθημα, του κ. Υπουργού Εσωτερικών. Ήσαστε εδώ πολλοί από σας και πολλοί από σας συμφωνούσατε σ’ αυτά που είπα.
      Η ΕΡΤ, η ΝΕΤ, το κρατικό ραδιόφωνο, όχι ο οποιοσδήποτε επιχειρηματίας των μέσων, μετέδωσε, κύριε Υπουργέ, ότι εγώ είπα ότι κυνηγάτε τους δύο συγκεκριμένους επιχειρηματίες. Εγώ είπα τι λέει ο φιλικός σας Τύπος. Τίποτε άλλο δεν έκρινε αξιόλογο η ΝΕΤ, που αν μη τι άλλο πιστεύαμε, πάντοτε, ότι θα είναι ο οδηγός που θα παρασύρει και τα άλλα μέσα στην αναβάθμιση των ποιοτικών προγραμμάτων. Και η ομιλία η δική μου εκεί είχε επικεντρωθεί. Σας έλεγα ότι δεν μας ενδιαφέρει –εμένα τουλάχιστον- ποιος αρπάζει λεφτά από τα δημόσια έργα, δεν μπορώ να βρω άκρη κι επομένως, κύριε Υπουργέ του Τύπου, δεν έχω σχέση ούτε με μικρούς ούτε με μεγάλους μετόχους. Ούτε με μεγάλους ούτε με μικρούς εργολάβους. Και όταν για πρώτη φορά, πριν από πολλά χρόνια, έγινα γενικός γραμματέας σε ένα Υπουργείο παρακάλεσα τα αδέρφια μου, που ήταν εργολάβοι δημοσίων έργων, να μην ασχοληθούν με το χώρο της δικής μου ευθύνης.
      (Χειροκροτήματα από την πτέρυγα του ΠΑΣΟΚ)
      Και θα έπρεπε κάτι ανάλογο να λέει και το δικό σας νομοσχέδιο: Ότι «και εμείς εδώ δημιουργούμε ασυμβίβαστο για όποιον συγγενή μας ασχολείται με δημόσια έργα». Και όταν ως Υπουργός Παιδείας, διαδεχόμενος, ουσιαστικά, μετά τον κ. Βερυβάκη τον κ. Βαρβιτσιώτη, μου έφεραν από τον ΟΣΚ κάποια πιστοποίηση που υπερέβαινε το 50% των έργων σχολείων που είχαν επί Νέας Δημοκρατίας εκτελεστεί, δεν την υπέγραψα, ακύρωσα την υπογραφή του Γενικού Γραμματέα τότε, του κ. Ρόκου, που τυπικά το ενέκρινε καθώς το είχε εγκρίνει ο ΟΣΚ και υποχρέωσα τους αδελφούς μου να πάρουν τα χρήματά τους με προσφυγή στο Εφετείο έπειτα από τέσσερα ολόκληρα χρόνια.
      Λυπάμαι γιατί αναγκαζόμαστε να απολογούμαστε εδώ, κυρίες και κύριοι. Από τη στιγμή που υιοθετήσαμε τη λογική της αλληλοσπίλωσης, στο τέλος, όχι μόνο για την εντιμότητά μας, αλλά και για άλλα ζητήματα προσωπικής καθαρά φύσεως, θα πρέπει να ανεβαίνει ένας-ένας στο Βήμα της Βουλής να απολογείται, για να αποσείσει από πάνω του όποια βρωμιά στη λογική του ότι η ατομική βόμβα είναι η διαπλοκή. Όλοι διαπλέκονται. Όλοι είναι ύποπτοι. Άρα τι χρειάζεται το Κοινοβούλιο; Αυτό διάβαζα προ ημερών σε κάποια εφημερίδα. Αφού όλοι αυτοί είναι άχρηστοι, είναι ύποπτοι, είναι ανέντιμοι, τι χρειάζονται τριακόσιοι μέσα στη Βουλή;
      Κύριε Παυλόπουλε, ξέρετε τι έδειξε η ΝΕΤ ότι μου απαντήσατε; Ότι κρίνω εξ ιδίων τα αλλότρια. Η ΝΕΤ έκανε μοντάζ στην ομιλία σας και αυτό που είπατε, δηλαδή: «Κύριε Πρόεδρε, εσείς κάνατε αγώνες….αλλά όσοι επιτίθενται» -κακώς βέβαια το είπατε- «κρίνουν εξ ιδίων τα αλλότρια», το έκοψε, για να εμφανιστεί ότι αυτός που μιλούσε από την Αντιπολίτευση, ο Κακλαμάνης, κρίνει εξ ιδίων τα αλλότρια. Αυτά είναι αίσχη. Είναι ντροπή! Δείτε τα εγκαίρως, διότι κατολισθαίνετε.
      Σας είπα χθες για το κλίμα που έχει δημιουργηθεί στην αγορά, όταν συνέχεια επιμένετε σε αυτήν την ιστορία της απογραφής. Και τώρα ο κ. Ρουσόπουλος σε αυτήν αναφέρθηκε. Τι θέλετε άλλο επιτέλους; Ένας λαός έχει βρόγχο στο λαιμό, το 5% του ΑΕΠ για τις αμυντικές δαπάνες. Πρέπει να εξηγήσετε στους Ευρωπαίους εταίρους μας, των οποίων οι πολεμικές βιομηχανίες μαζί με τις βιομηχανίες των ΗΠΑ αποκερδαίνουν το μόχθο και τον ιδρώτα του λαού μας -εάν είναι δυνατόν να μπορεί η Ελλάδα να καλύψει όρους ελλείμματος 3% με αυτόν το βρόγχο- αν σας καλέσουν, ποιες δυσκολίες έχει η οικονομία μας, όταν ακόμα και σήμερα υπάρχουν προβλήματα στο Αιγαίο. Θυμάστε την ιστορία των Ιμίων, ιστορία που τα media εκείθεν και εντεύθεν δημιούργησαν και παρ’ ολίγον να οδηγηθούν δυο χώρες σε πόλεμο. Είδατε τι έγινε προχθές, που για τέσσερις ώρες πολεμικά πλοία της Τουρκίας απαγόρευαν την προσέγγιση δικών μας αλιευτικών μέσα στον εθνικό μας θαλάσσιο χώρο, στα χωρικά μας ύδατα. Αυτά να εξηγήσετε, αντί να κάνετε αυτήν την πολιτική, η οποία οδηγεί και εσάς σε αδιέξοδα. Δεν το έχετε καταλάβει ακόμα.
      Επί του θέματος και κλείνω, κύριε Πρόεδρε, εγώ θέλω να επαναλάβω την έκκληση την οποία απευθύνω και προς την Κυβέρνηση, αλλά και σε όλες τις πλευρές. Είναι αδιέξοδη αυτή η λογική, να βρούμε άκρη με τους εργολάβους, με τους επιχειρηματίες που ασχολούνται με δημόσια ή άλλα έργα. Όποιος θέλει να κατευθύνει κανάλια και εφημερίδες, μπορεί να το κάνει, είτε βρίσκοντας αχυρανθρώπους, είτε από το παρασκήνιο, είτε με off-shores εταιρείες στο Λουξεμβούργο και την Κύπρο.
      ΑΘΑΝΑΣΙΟΣ ΜΠΟΥΡΑΣ: Εμείς θα τους εμποδίσουμε.
      ΑΠΟΣΤΟΛΟΣ ΣΤΑΥΡΟΥ: Τι να κάνουμε;
      ΑΠΟΣΤΟΛΟΣ ΚΑΚΛΑΜΑΝΗΣ: Αυτό που πρέπει να κάνουμε και σας απαντώ ευθέως, το οποίο η Κυβέρνηση δεν το έκανε, είναι το εξής: Έκανα εκκλήσεις και έλεγα, όπως λέω και σήμερα, ότι εάν περάσουν τρεις με έξι μήνες αφής πάρει μια κυβέρνηση τη λαϊκή εντολή, δεν μπορεί να κάνει τίποτε στο χώρο εκείνο, παρά να συναλλαγεί με τη μία ή την άλλη πλευρά. Εάν θέλατε πραγματικά να κάνετε τομή, δεν θα αγνοούσατε δώδεκα στελέχη του Κοινοβουλίου, έξι κοινοβουλευτικές προσωπικότητες. Βλέπω εδώ τον κ. Κεφαλογιάννη, τον κ. Έβερτ, τον κ. Πολύδωρα, το Γενικό Γραμματέα κ. Σταύρου. Σας ζητούσαμε να έρθετε όχι για να συνομοθετήσουμε, αλλά για να σας πούμε την άποψή μας. Να σας πούμε ότι το πρόβλημα είναι πώς θα εφαρμοστεί το Σύνταγμα. Δεν με ενδιαφέρει ποιος θα έχει το κανάλι, την εφημερίδα, το ραδιόφωνο, αλλά αυτός οφείλει να σεβαστεί το Σύνταγμα, οφείλει να δίνει αντικειμενική και με ίσους όρους ενημέρωση και όχι να αποκλείει από την ενημέρωση του λαού όποιον δεν τον πληρώσει κάτω από το τραπέζι ή δεν του αρέσει η προσωπικότητα ή η άποψή του.
      Αυτά, ο πολιτισμός, η ψυχαγωγία, όχι ο εκχυδαϊσμός, είναι πράγματα τα οποία είναι μετρήσιμα, αξιολογήσιμα.
      Το Εθνικό Ραδιοτηλεοπτικό Συμβούλιο καταστρέφεται αυτήν τη στιγμή διότι το υποχρεώνετε να ελέγχει και να παρακολουθεί χιλιάδες χιλιάδων συμβάσεων ανά τη χώρα.  Τι θα κάνει το Ραδιοτηλεοπτικό Συμβούλιο όταν και τώρα ακόμη αποφάσεις του για πρόστιμα δεν εκτελούνται; Και αυτό διότι δεν έχετε φέρει ειδική νομοθεσία ώστε να το κατοχυρώσετε, για να μπορεί να πιάσει όλους αυτούς τους αηδείς τύπους άρρενες και θήλεις που προσφέρουν αυτόν τον οχετό, την υποκουλτούρα στον ελληνικό λαό. Αυτά τα ξέρει ο ελληνικός λαός και εσείς κρύβεστε πίσω από τον άλφα, βήτα μέτοχο ή μεγαλομέτοχο.
      Δεν τα ξέρω εγώ αυτά. Όποιος έχει πάρε-δώσε με την οικονομική ολιγαρχία, όπου και αν είναι, ας ασχοληθεί με αυτά. Εγώ ασχολούμαι επί χρόνια με το γεγονός ότι έχει παραδοθεί η ενημέρωση, η επιμόρφωση, η ψυχαγωγία του ελληνικού λαού όχι στην εκπαίδευση, όχι στα κρατικά θέατρα και τη Λυρική Σκηνή, αλλά στον οποιονδήποτε τυχοδιώκτη, στον οποιονδήποτε «καλλιτέχνη».
      Η Κυβέρνηση τώρα ενώ υποτίθεται ότι πήρε μία εντολή,  δεν προχωρεί προς αυτήν την κατεύθυνση. Αλλά όπως σας είπα, κύριε Ρουσσόπουλε και κύριε Παπαληγούρα, στην παλιά Βουλή σας είχα πει, αν θα φέρετε ένα νομοσχέδιο-τομή θα το ψηφίσουμε όλοι. Αν θα είναι το προϊόν των παρασκηνιακών συζητήσεων που κάνετε, τότε θα είμαστε απέναντί σας.
      Αυτό γίνεται, κύριε Πρόεδρε, σήμερα και όχι γιατί θέλουμε να υπερασπιστούμε μεγάλα οικονομικά συμφέροντα. Είναι ντροπή να απευθύνετε τέτοια μομφή στο ελληνικό Κοινοβούλιο.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Πρόεδρε.
      Κυρίες και κύριοι συνάδελφοι, έχει υποβληθεί από τους συναδέλφους Βουλευτές κ. Βενιζέλο και κ. Πάγκαλο πρόταση να δοθεί ο λόγος επί του Κανονισμού.
      ΔΗΜΗΤΡΙΟΣ ΡΕΠΠΑΣ: Και επί προσωπικού.
      ΠΡΟΕΔΡΕΥΩΝ (Σωτήρης Χατζηγάκης): Και επί προσωπικού.
      Πριν σας δώσω το λόγο, έχει ζήτησε το λόγο να απαντήσει ο κ. Ρουσόπουλος στον κ. Κακλαμάνη.
      Ορίστε, κύριε Ρουσόπουλε.
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Κυρίες και κύριοι συνάδελφοι…
      ΕΥΑΓΓΕΛΟΣ ΒΕΝΙΖΕΛΟΣ: Όταν έχει υποβληθεί αίτημα, αυτή είναι η σωστή σειρά;
      ΠΡΟΕΔΡΕΥΩΝ (Σωτήρης Χατζηγάκης): Κύριε Βενιζέλο, καταλαβαίνω ότι έχετε μία νευρικότητα σήμερα, που δεν σας διακρίνει συνήθως.
      ΕΥΑΓΓΕΛΟΣ ΒΕΝΙΖΕΛΟΣ: Εγώ έχω νευρικότητα;
      ΠΡΟΕΔΡΕΥΩΝ (Σωτήρης Χατζηγάκης): Ο Κανονισμός λέει ότι ο Υπουργός παρεμβαίνει οποτεδήποτε ζητήσει το λόγο.
      ΕΥΑΓΓΕΛΟΣ ΒΕΝΙΖΕΛΟΣ: Όταν έχει προηγηθεί αίτημα ανατρέπεται και η σειρά του Κανονισμού;
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ. Ο Κανονισμός λέει ότι ο Υπουργός οσάκις ζητήσει το λόγο, του δίδεται αμέσως ακόμα και αν έχει δοθεί ο λόγος επί του Κανονισμού.
      ΕΥΑΓΓΕΛΟΣ ΒΕΝΙΖΕΛΟΣ: Όταν έχει ζητήσει Βουλευτής το λόγο επί του Κανονισμού;
      ΠΡΟΕΔΡΕΥΩΝ (Σωτήρης Χατζηγάκης): Κύριε Υπουργέ, έχετε το λόγο.
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Κύριε Κακλαμάνη, επειδή δεν σας είδα από την αρχή της ομιλίας μου, ίσως σας μεταφέρθηκαν κάποια πράγματα διαφορετικά απ’ ότι ειπώθηκαν.
      ΑΠΟΣΤΟΛΟΣ ΚΑΚΛΑΜΑΝΗΣ: Αυτά τα άκουσα εγώ.
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Για τα σημεία τα οποία αναφέρατε, έχω να σας πω τα εξής:
      Σε ό,τι αφορά την κρατική τηλεόραση, τη δημόσια τηλεόραση, μιας και μιλήσατε προσωπικά και από καρδιάς όπως κάνετε πολλές φορές, να σας μιλήσω και εγώ προσωπικά…
      ΘΕΟΔΩΡΟΣ ΠΑΓΚΑΛΟΣ: Διακόπτεται η συνεδρίαση με το αίτημα…
      ΠΡΟΕΔΡΕΥΩΝ (Σωτήρης Χατζηγάκης): Κύριε Πάγκαλε, με συγχωρείτε. Λάθος κάνετε. Δείτε τον Κανονισμό. Ακούστηκε προηγουμένως ο Πρόεδρος κ. Κακλαμάνης και τον άκουσε όλη η Βουλή με ευλαβική…
      ΑΘΑΝΑΣΙΟΣ ΜΠΟΥΡΑΣ: Δεν διαμαρτυρήθηκε….
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ. Βοηθείστε να γίνει η συζήτηση όπως πρέπει.
      Ακούστηκε προηγουμένως ο κ. Κακλαμάνης και όλη η Βουλή τον άκουσε με ευλάβεια…
      ΕΥΑΓΓΕΛΟΣ ΒΕΝΙΖΕΛΟΣ: Ακούστηκε όπως είχε δικαίωμα να μιλήσει. Δεν του κάνατε παραχώρηση.
      ΠΡΟΕΔΡΕΥΩΝ (Σωτήρης Χατζηγάκης): Ως προς τον τρόπο της Βουλής. Τώρα εσείς, ενώ πάει να απαντήσει ο Υπουργός, πετάγεστε και δημιουργείτε  θόρυβο.
      Σας παρακαλώ για την καλή λειτουργία της Βουλής αφήστε να απαντήσει ο κύριος Υπουργός. Από εκεί και πέρα και ο Κοινοβουλευτικός σας Εκπρόσωπος κι εσείς θα μιλήσετε για τον Κανονισμό. Δεν θα σας στερηθεί το δικαίωμα…
      ΕΥΑΓΓΕΛΟΣ ΒΕΝΙΖΕΛΟΣ: Μας εστερήθη όμως.
      ΠΡΟΕΔΡΕΥΩΝ ( Σωτήρης Χατζηγάκης): … για το προσωπικό.
      Ορίστε κύριε Υπουργέ έχετε το λόγο.
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Έλεγα, λοιπόν, αφού ο πρώην Πρόεδρος της Βουλής μίλησε από καρδιάς για προσωπικά ζητήματα, να του πω ότι έκανα είκοσι χρόνια δημοσιογράφος, υπήρξα διευθυντικό στέλεχος. Δεν είμαι τώρα διευθυντής στην ΕΡΤ. Και θα ήθελα να σας πω ότι η ΝΕΤ επί των ημερών της Νέας Δημοκρατίας αν παρακολουθήσετε προσεκτικά τα δελτία και τις εκπομπές της ασκεί πολύ μεγαλύτερη κριτική στην Κυβέρνηση από ό,τι πολλές φορές άλλοι.
      (Θόρυβος διαμαρτυρίες από την πτέρυγα του ΠΑΣΟΚ)
      ΘΕΟΔΩΡΟΣ ΠΑΓΚΑΛΟΣ: Ανεπανάληπτο!
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας):  Αυτό είναι κάτι το οποίο μπορείτε να παρακολουθήσετε καθημερινώς.
      Θέλω επίσης να πω στους συναδέλφους οι οποίοι γελούν βροντοδώς ότι διευθυντής ειδήσεων στην ΕΡΤ είναι δημοσιογράφος καταξιωμένος διευθυντής ο οποίος ήταν επιλογή ως διευθυντής ειδήσεων της προηγούμενης κυβέρνησης στο παρελθόν. Δε νομίζω ότι έρχεστε σήμερα όχι εσείς, κύριε Πρόεδρε, αλλά οι υπόλοιποι που αυτήν τη στιγμή κρίνουν με τέτοιο τρόπο για να αντιστρέψουν τα όσα έλεγαν μέχρι χθες υπερασπιζόμενοι το δημοσιογραφικό λειτούργημα και επάγγελμα.
      ΕΥΑΓΓΕΛΟΣ ΒΕΝΙΖΕΛΟΣ: Ο εκδότης της ΝΕΤ ποιος είναι;
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριε Βενιζέλο. Επιτρέπεται εσείς να λειτουργείτε έτσι; Μιλάει ο Υπουργός. Επιτρέπεται να κάνετε διακοπές;
      ΕΥΑΓΓΕΛΟΣ ΒΕΝΙΖΕΛΟΣ: Δεν τον διέκοψα, παρατήρηση έκανα.
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας):  Δεύτερον, σε ό,τι αφορά την απογραφή προηγουμένως ανέγνωσα στο Σώμα απόσπασμα δημοσιεύματος της εφημερίδας «ΤΑ ΝΕΑ» σήμερα, που είναι απάντηση σε τρία στελέχη-συνεργάτες του κ. Παπανδρέου. Άρα το ερώτημα, τι θέλετε επιτέλους από την απογραφή, νομίζω ότι πρέπει να απευθυνθεί στους τρεις συνεργάτες του κ. Παπανδρέου οι οποίοι προσπάθησαν να αποσπάσουν μια αρεστή στο ΠΑΣΟΚ απάντηση. Και όταν πήραν την εντελώς αντίθετη απάντηση, βεβαίως, δημιουργήθηκε αυτή η εντύπωση που η Κυβέρνηση έχει αποτυπώσει για την οικονομία.
      Έρχομαι στο τρίτο θέμα που είναι και το σημαντικότερο. Είπατε, κύριε Πρόεδρε –όπως σημείωσα- ότι απηύθυνα εγώ την κατηγορία ότι το ΠΑΣΟΚ υπηρετεί ή υποστηρίζει … αυτά τα δύο ρήματα χρησιμοποιήσατε.
      ΑΠΟΣΤΟΛΟΣ ΚΑΚΛΑΜΑΝΗΣ:  Υποστηρίζετε είπα, για όλους μας.
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας):  Ότι υποστηρίζετε, ότι υπηρετείτε. Θα σας παρακαλέσω να δείτε τα Πρακτικά και θα διαπιστώσετε ότι η λέξη την οποία χρησιμοποίησα ήταν η λέξη «νοιάζεστε». Και θα ήθελα, κύριε Πρόεδρε, επειδή ξέρετε πολύ καλά ελληνικά να μου πείτε εάν είναι βαρύτερο στα ελληνικά το «νοιάζεστε» από αυτό που πριν από λίγο είπατε εσείς «κρυβόμαστε εμείς πίσω από επιχειρηματίες» ή από αυτό που χθες είπατε απευθυνόμενος στην κυβερνητική πλειοψηφία «παραδίνεστε στους επιχειρηματίες». Ποιο είναι βαρύτερο, κύριε Πρόεδρε; «Παραδίνεστε» μας είπατε.
      (Χειροκροτήματα από την πτέρυγα της Νέας Δημοκρατίας)
      ΑΠΟΣΤΟΛΟΣ ΚΑΚΛΑΜΑΝΗΣ: Μπορεί και εξ αδυναμίας αντιστάσεως.
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας):  Κύριοι συνάδελφοι, αναφερθήκατε στη γνώση της ελληνικής. Τη γνωρίζουν όλοι οι παριστάμενοι στην Αίθουσα. Επίσης να σημειώσω ότι το «νοιάζεστε», το είπα για κάτι πολύ συγκεκριμένο. Ότι δηλαδή οι επιχειρηματίες που έχουν μέσο ενημέρωσης και θέλουν, παραλλήλως, να έχουν και δημόσιες συμβάσεις είναι πάρα πολλοί λίγοι σ’ αυτόν τον τόπο. Άρα, κύριε Πρόεδρε, νομίζω ότι με αδικήσατε.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ο Υπουργός Εσωτερικών, Δημόσιας Διοίκησης και Αποκέντρωσης έχει το λόγο.
      ΕΥΑΓΓΕΛΟΣ ΒΕΝΙΖΕΛΟΣ: Δεν επαρκεί ο Υπουργός Επικρατείας;
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης):  Θα απαντήσω σε ένα λεπτό σε κάτι που έθεσε ο κ. Κακλαμάνης στη συζήτηση που είχαμε χθες.
      Κύριε Πρόεδρε, εγώ δεν είδα το συγκεκριμένο δελτίο. Εάν, πραγματικά, είναι έτσι όπως το είπατε, δεν έχει καμία, απολύτως, σχέση με τη συζήτηση που έγινε χθες εδώ. Ουδέποτε εγώ απηύθυνα κάτι τέτοιο σε σας και ούτε αναφέρθηκα σε σας όταν έλεγα ότι κάποιοι εξ’ ιδίων κρίνουν τα αλλότρια. Ούτε είπε κανείς ότι εσείς μιλήσατε υπέρ συγκεκριμένων ανθρώπων. Αυτό το ξέρουμε όλοι εδώ!
      Και αυτό είναι και το μεγάλο καλό, δηλαδή ότι το Κανάλι της Βουλής εκπέμπει, χάρη στις προσπάθειες που κάναμε από κοινού, οι οποίες όμως, δυστυχώς, ευοδώθηκαν μόνο λίγο πριν από τις εκλογές, κάτι που λέει πολλά. Τώρα, όμως, μπορεί να βλέπει κανείς το Κανάλι της Βουλής και να μην εξαρτάται από οποιαδήποτε τηλεόραση!
      Κατά τα λοιπά, επειδή άκουσα να σας ενοχλεί η φράση που είπε ο κ. Ρουσόπουλος, εγώ θα παρακαλούσα πολύ, κύριε Πρόεδρε, να δείτε ποιοι ήταν οι χαρακτηρισμοί για το νομοσχέδιο, όχι του κ. Χυτήρη –αφήστε τι είπε ο κ. Χυτήρης για μας- αλλά του Αρχηγού σας.
      ΑΠΟΣΤΟΛΟΣ ΚΑΚΛΑΜΑΝΗΣ:  Για το νομοσχέδιο!
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Όχι! Για ολόκληρη την παράταξη της Νέας Δημοκρατίας και για τον τρόπο με τον οποίο συνέταξε και υποστηρίζει αυτό το νομοσχέδιο.
      Θα ήθελα επίσης να πω ότι εμείς ήρθαμε εδώ να συζητήσουμε και από την αρχή, από τον κ. Ζώη μέχρι τον τελευταίο από μας, δεν απευθύναμε κριτική και μομφή σε κανέναν! Αντί γι’ αυτό, αντιμετωπίσαμε κραυγές και ψιθύρους!
      ΑΠΟΣΤΟΛΟΣ ΚΑΚΛΑΜΑΝΗΣ: Γι’ αυτό επί πέντε μήνες αγνοήσατε τους κυρίους Κεφαλογιάννη, Έβερτ, Σταύρου, Καραμάριο, όλους; Γράψατε στα παλιά σας τα παπούτσια τη Βουλή!
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης):  Πάντως, κύριε Πρόεδρε, επειδή εδώ πρέπει να συζητήσουμε επί της ουσίας, συζητάμε τα άρθρα.
      Επειδή η συζήτηση άρχισε να γίνεται, δεν γνωρίζω τι κάνει το ΠΑΣΟΚ, γιατί εγώ μέχρι τώρα δεν άκουσα καμία πρόταση, εκτός από του κ. Παγκάλου ο οποίος είπε κάποια πράγματα. Από άλλους δεν άκουσα προτάσεις.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      ΠΡΟΕΔΡΕΥΩΝ ( Σωτήρης Χατζηγάκης): Ολοκληρώστε, κύριε Υπουργέ.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Σας παρακαλώ, κύριοι συνάδελφοι, να καθίσουμε να συζητήσουμε το νομοσχέδιο, γιατί είναι πολύτιμος ο χρόνος προκειμένου να μπορέσουμε να βελτιώσουμε πολλά πράγματα. Αν κάποιοι στερούμενοι επιχειρημάτων προτιμούν τη φωνασκία, αυτό δεν ταιριάζει στο Κοινοβούλιο! Αυτή η στάση δεν ταιριάζει στο Κοινοβούλιο και αυτή μας παραπέμπει στο παρελθόν!
      Σας παρακαλώ πολύ να επανέλθουμε στη συζήτηση με επιχειρήματα και αντιπροτάσεις. Είμαστε ανοικτοί να κάνουμε ό,τι βελτιώσεις χρειασθούν.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υπουργέ.
      Κύριε Παπαδόπουλε, ζήτησαν το λόγο επί του Κανονισμού δύο συνάδελφοι, ο κ. Βενιζέλος και ο κ. Πάγκαλος.
      Κύριε Βενιζέλο, όπως ξέρετε, ο επικαλούμενος σύμφωνα με τις προηγούμενες παραγράφους παρεμπίπτον  ζήτημα, οφείλει να το προσδιορίσει σε δύο λεπτά της ώρας και να στηρίξει τη συγκεκριμένη διάταξη του Κανονισμού επί της οποίας έγινε η παραβίαση.
      Κύριε Βενιζέλο, έχετε το λόγο.
      ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, παραβιάστηκε, και μάλιστα βάναυσα, το άρθρο 68 του Κανονισμού της Βουλής, γιατί μου στερήθηκε το δικαίωμα να λάβω το λόγο και να απαντήσω επί προσωπικού θέματος το οποίο συνίσταται στη βαρύτατη μομφή που απηύθυνε ο Υπουργός Επικρατείας, απευθυνόμενος προσωπικά στους διατελέσαντες Υπουργούς Τύπου και Μέσων Ενημέρωσης των κυβερνήσεων του ΠΑΣΟΚ στους οποίους συγκαταλέγομαι.
      Επίσης με προσέβαλε βαρύτατα γιατί λόγω και της επιστημονικής μου ιδιότητας κατηγορήθηκα απ’ αυτόν ότι διατύπωσα αντιφατικές απόψεις για τη νομολογία του Συμβουλίου της Επικρατείας.
      Υπάρχει, λοιπόν, παραβίαση του άρθρου 68 του Κανονισμού, η οποία κατά βάθος συνίσταται στο εξής πάρα πολύ απλό πολιτικό γεγονός. Η Κυβέρνηση επί έντεκα μήνες τώρα κινείται με βάση την κεκτημένη ταχύτητα των έργων και των πρωτοβουλιών του ΠΑΣΟΚ και μετακυλύει συνεχώς την ευθύνη στο ΠΑΣΟΚ, φερόμενη ως Αντιπολίτευση.
      Λειτουργεί, λοιπόν, ως μηχανισμός που δημιουργεί έναν διαρκή επικοινωνιακό και πολιτικό αντιπερισπασμό με ενέργειες όπως αυτό το νομοσχέδιο και τη δήθεν μάχη κατά των συμφερόντων και της διαπλοκής, ενώ βρίσκεται σε ουσιαστική και απόλυτη αδυναμία να κυβερνήσει, δηλαδή να αντιμετωπίσει τα προβλήματα του τόπου και να ανοίξει επιτέλους τη συζήτηση για τα θέματα που πονάνε τον Έλληνα πολίτη.
      Η μέθοδος είναι αυτή που εφαρμόστηκε και σήμερα. Συκοφαντία, απειλές ύβρεις!
      Το νομοσχέδιο αυτό –το είπα και κατά την αρχική μου αγόρευση, αλλά το επαναλαμβάνω και τώρα- δημιουργεί απλώς μια ατμόσφαιρα συνεχών απειλών στο χώρο του Τύπου. Ο κ. Καραμανλής και η Κυβέρνηση θέλουν να αποκτήσουν μοχλούς, για να ασκούν πιέσεις και να διαμορφώνουν ευνοϊκούς συσχετισμούς πολιτικά υπέρ της Κυβέρνησης και οικονομικά και εκδοτικά υπέρ των προσώπων που προτιμούν. Αυτό δεν είναι δημοκρατική προσέγγιση! Aυτό είναι εκβιασμός των δημοκρατικών θεσμών! Είναι η δημιουργία ενός ολισθηρού δρόμου στον οποίο θα πέσει η Κυβέρνηση, η οποία δεν έχει συνέπεια.
      ΠΡΟΕΔΡΕΥΩΝ (Σωτήρης Χατζηγάκης): Τώρα ξεφύγατε, κύριε Βενιζέλο. Εντάξει. Παρακαλώ.
      ΕΥΑΓΓΕΛΟΣ ΒΕΝΙΖΕΛΟΣ: …ότι πίσω από την εντύπωση μιας δημοσιογραφικής ηγεμονίας υπάρχει η πραγματικότητα μιας ακινησίας, μιας αμηχανίας και μιας απόλυτης αδυναμίας να κυβερνηθεί ο τόπος.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Βενιζέλο.
      Κύριε Βενιζέλο, όπως έχει υποχρέωση, το Προεδρείο θα σας απαντήσει επί της διατάξεως, την οποία επικαλείστε. Όπως θα έπρεπε να ξέρετε και ως Βουλευτής και ως έγκριτος νομικός, ότι προσωπικό ζήτημα έχουμε, όταν υπάρχει μομφή ατομικά εναντίον κάποιου προσώπου Βουλευτή. Εδώ, αυτό το οποίο επικαλεστήκατε, ότι υπάρχει μομφή…
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Αυτό είναι διαπλεκόμενο!
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριε συνάδελφε! Μιλάμε σοβαρά. Σας παρακαλώ!
      Μομφή σε όλους τους διατελέσαντες Υπουργούς Τύπου δεν είναι μομφή ατομικά και επομένως δεν συνιστά παραβίαση του Κανονισμού.
      Ως προς τη δεύτερη επίκληση την οποία κάνατε, ότι αναφέρθηκε ο κύριος Υπουργός με τη λέξη «αντιφατικές απόψεις», αυτή η τοποθέτηση του Υπουργού δεν είναι προσωπικό. Είναι μια πολιτική εκτίμηση, ηπίας μορφής θα έλεγα. Γίνεται επανειλημμένως και, επομένως, δεν συνιστά προσωπικό.
      Εν πάση περιπτώσει, ο Προεδρεύων έτσι έκρινε. Έδωσε και το λόγο στη Βουλή. Αποφάσισε και η Βουλή και, επομένως, αυτό το θέμα έκλεισε.
      Τώρα ζήτησε το λόγο επί προσωπικού ο κ. Ρέππας. Παρακαλώ, κύριε Ρέππα, να μας εξηγήσετε σε τι συνίσταται το προσωπικό.
      ΔΗΜΗΤΡΙΟΣ ΡΕΠΠΑΣ: Ο κύριος Υπουργός –και δεν είμαι μέλος της Επιτροπής Δημόσιας Διοίκησης, για να γνωρίζω τι ειπώθηκε εκεί, αλλά από τον ίδιο σήμερα το πληροφορήθηκα- εστράφη εναντίον των Υπουργών Τύπου των κυβερνήσεων ΠΑΣΟΚ, εξαιρώντας τον κ. Βενιζέλο και τον κ. Χυτήρη. Αυτό επιβάρυνε ακόμη περισσότερο τη θέση του, γιατί, ουσιαστικά, φωτογράφισε τους άλλους Υπουργούς Τύπου εκείνης της περιόδου, μεταξύ των οποίων και εγώ. Μάλιστα, ισχυρίστηκε ότι υπήρξε κάποια ένοχη σχέση συναλλαγών για λόγους που είναι προφανείς.
      (Στο σημείο αυτό την Προεδρική Έδρα καταλαμβάνει η Πρόεδρος της Βουλής κ. ΆΝΝΑ ΜΠΕΝΑΚΗ-ΨΑΡΟΥΔΑ)
      Θέλω να μου δώσετε το λόγο, γιατί πιστεύω ότι το θέμα το οποίο έθιξε ο κύριος Υπουργός αφορά τον πυρήνα της πολιτικής ηθικής και του ήθους των πολιτικών και δεν μπορεί να μείνει χωρίς σχολιασμό και απάντηση μια τέτοια ολοφάνερα προσβλητική επίθεση του Υπουργού εναντίον του προσώπου μου. Γι’ αυτό, λοιπόν, θέλω το λόγο.
      ΠΡΟΕΔΡΟΣ (Άννα Μπενάκη-Ψαρούδα): Παρακαλώ, κύριε Ρέππα. Νομίζω ότι το θέμα εξηντλήθη στην Αίθουσα με τις τοποθετήσεις που έγιναν και, αν μου επιτρέπετε, επειδή παρακολούθησα όλη τη συζήτηση –δεν ήμουν απούσα- δεν επρόκειτο περί προσωπικών ζητημάτων.
      Ο κ. Βενιζέλος ανέπτυξε, τέλος πάντων, τις απόψεις του. Αν επρόκειτο για μια παρασπονδία στη διαδικασία –εννοώ στις θέσεις του Υπουργού- ήταν ότι σας απέδωσε διαφορετική θέση απ’ αυτήν την οποία έχετε αναπτύξει πολλάκις. Και όπως ξέρετε πολύ καλά τον Κανονισμό, αυτή η συζήτηση για την απόδοση διαφορετικής γνώμης γίνεται στο τέλος της συζήτησης και όχι κατά τη διάρκειά της.
      Γι’ αυτό θα σας παρακαλέσω πάρα πολύ, κύριε Ρέππα, λόγω…
      ΔΗΜΗΤΡΙΟΣ ΡΕΠΠΑΣ: Καμία σχέση δεν έχει αυτό που είπε ο κ. Βενιζέλος με αυτό που θέτω εγώ!
      ΠΡΟΕΔΡΟΣ (Άννα Μπενάκη-Ψαρούδα): Απευθύνεστε σε συλλογική τοποθέτηση του κυρίου Υπουργού που αφορούσε στους προηγουμένους Υπουργούς Τύπου και θέλετε…
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Κυρία Πρόεδρε, θέλω να διευκρινίσω κάτι.
      ΠΡΟΕΔΡΟΣ (Άννα Μπενάκη-Ψαρούδα): Μισό λεπτό, κύριε Ρουσόπουλε.
      Επειδή, κύριοι συνάδελφοι, πρέπει να γυρίσουμε στη διαδικασία, γιατί έχουμε πάρα πολλούς εγγεγραμμένους…
      ΔΗΜΗΤΡΙΟΣ ΡΕΠΠΑΣ: Θα παραιτηθώ, κυρία Πρόεδρε, από το βουλευτικό αξίωμα, αν δεν μου δώσετε αμέσως το λόγο!
      ΠΡΟΕΔΡΟΣ (Άννα Μπενάκη-Ψαρούδα): Κύριε Ρέππα, μην επιμένετε!
      ΔΗΜΗΤΡΙΟΣ ΡΕΠΠΑΣ: Δεν υπάρχει πολιτικός αντίπαλος που να απευθύνει σε μένα τέτοια πολιτική μομφή!
      ΠΡΟΕΔΡΟΣ (Άννα Μπενάκη-Ψαρούδα): Σας παρακαλώ, κύριε Ρέππα. Μην συγχύζεστε!
      Νομίζω ότι αν δώσουμε το λόγο στον κύριο Υπουργό, να σας εξηγήσει τι ακριβώς εννοούσε, θα διευθετηθούν τα πάντα και θα γυρίσουμε ήρεμα στη συζήτηση.
      ΔΗΜΗΤΡΙΟΣ ΡΕΠΠΑΣ: Να μου δώσετε το λόγο επί προσωπικού.
      ΠΡΟΕΔΡΟΣ (Άννα Μπενάκη-Ψαρούδα): Ακούστε τον κύριο Υπουργό, κύριε Ρέππα, και μετά θα σας δώσω το λόγο. Αλλά ακούστε να σας εξηγήσει τι ακριβώς εννοούσε.
      Ορίστε, κύριε Ρουσόπουλε.
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Κυρία Πρόεδρε, ανέγνωσα επί λέξει –κύριε Ρέππα- αυτά τα οποία είπε ο πρόεδρος της ΕΣΗΕΑ στην επιτροπή. Ουδέν σχόλιο δικό μου. Άρα, λοιπόν, αυτά τα οποία είπε ο πρόεδρος στην επιτροπή…
      ΔΗΜΗΤΡΙΟΣ ΡΕΠΠΑΣ: Τα υιοθετείτε όμως!
      ΑΠΟΣΤΟΛΟΣ ΣΤΑΥΡΟΥ: Τι είναι αυτά τώρα;
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Ανέφερα αυτά τα οποία είπε ο πρόεδρος της ΕΣΗΕΑ στην επιτροπή, ερωτώντας το Σώμα και λέγοντας «αυτά ειπώθηκαν» και ότι αυτά τα οποία ειπώθηκαν από τον πρόεδρο της ΕΣΗΕΑ απεκρύβησαν, ενώ η ανακοίνωση της ΕΣΗΕΑ έχει γίνει «σημαία» αυτές τις ημέρες εδώ για το θέμα του βασικού μετόχου.
      Αντιλαμβάνομαι την ευαισθησία σας. Εγώ δεν τα υιοθετώ, γιατί σας γνωρίζω. Είπα όμως αυτά τα οποία είπε ο πρόεδρος της ΕΣΗΕΑ. Δεν είναι δικές μου απόψεις και θα περίμενα και από τους υπολοίπους συναδέλφους να αντιδράσουν, όπως αντιδράσατε κι εσείς. Δεν υπαινίσσομαι τίποτα για κανέναν. Ξαναλέω: δεν είναι δικές μου απόψεις.
      ΠΡΟΕΔΡΟΣ (Άννα Μπενάκη-Ψαρούδα): Κύριε Υπουργέ…
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Αν μου επιτρέπετε, κυρία Πρόεδρε, για ένα λεπτό ακόμα μόνο…
      ΠΡΟΕΔΡΟΣ (Άννα Μπενάκη-Ψαρούδα): Ναι, ναι.
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Εις ό,τι αφορά τον κ. Βενιζέλο, αυτό το οποίο είπα είναι πολύ απλό. Ο κ. Βενιζέλος στην επιτροπή υποστήριξε ότι η απόφαση του Τμήματος του Συμβουλίου της Επικρατείας υπηρετεί τις δικές του απόψεις. Ο κ. Παυλόπουλος του έδωσε απάντηση ότι δεν υπηρετεί τις δικές του απόψεις.
      ΕΥΑΓΓΕΛΟΣ ΒΕΝΙΖΕΛΟΣ: Αφήστε να σας εξηγήσει ο κ. Παυλόπουλος τι είπα.
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Και λέω ότι ο κ. Βενιζέλος…
      ΕΥΑΓΓΕΛΟΣ ΒΕΝΙΖΕΛΟΣ: Ο κ. Παυλόπουλος κατάλαβε…
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Αφήστε, κύριε Βενιζέλο. Δεν αφήσατε μία κουβέντα να ολοκληρώσω. Όλο διακόπτετε. Δεν θέλετε να ακούσετε;
      ΕΥΑΓΓΕΛΟΣ ΒΕΝΙΖΕΛΟΣ: Αφήστε τον κ. Παυλόπουλο να εξηγήσει…
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Δεν θέλετε να ακούσετε; Σας διέκοψα καθόλου; Δεν θέλετε να ακούσετε;
      ΕΥΑΓΓΕΛΟΣ ΒΕΝΙΖΕΛΟΣ: Το κάνω για να σας προστατεύσω.
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Λέω, λοιπόν, ότι στην επιτροπή είπατε ότι το Συμβούλιο της Επικρατείας υπηρετεί τις δικές σας απόψεις. Ένα μήνα πριν, στο «FLASH», λέγατε ότι είναι εσφαλμένη η ερμηνεία του Συμβουλίου της Επικρατείας. Και είπα ότι υπάρχει μια αντίφαση μεταξύ αυτού που λέγατε πριν από ένα μήνα και αυτού…
      ΠΡΟΕΔΡΟΣ (Άννα Μπενάκη-Ψαρούδα): Κύριε Υπουργέ, δεν θα ασχοληθούμε άλλο με τις απόψεις του κ. Βενιζέλου, του Συμβουλίου της Επικρατείας και τις ερμηνείες των δικαστικών αποφάσεων.
      Κύριε Ρέππα, πιστεύω ότι υπήρξε σαφής ο κύριος Υπουργός. Δεν αναφερόταν σε σας.
      ΔΗΜΗΤΡΙΟΣ ΡΕΠΠΑΣ: Και εγώ σαφής θα είμαι. Ασφαλώς και αναφερόταν σε μας, γιατί αν δεν υιοθετούσε αυτήν την άποψη, δεν θα έπρεπε να την επικαλεστεί εδώ στη Βουλή. Τα πράγματα είναι πολύ καθαρά.
      Θα μου επιτρέψετε να πω…
      ΠΡΟΕΔΡΟΣ (Άννα Μπενάκη-Ψαρούδα): Όχι, μην το λέτε αυτό, κύριε Ρέππα. Είσθε πεπειραμένος πολιτικός.
      ΔΗΜΗΤΡΙΟΣ ΡΕΠΠΑΣ: Σας παρακαλώ, κυρία Πρόεδρε. Σας παρακαλώ!
      ΧΡΗΣΤΟΣ ΖΩΗΣ: Τι λέτε τώρα;
      (Θόρυβος στην Αίθουσα)
      ΠΡΟΕΔΡΟΣ (Άννα Μπενάκη-Ψαρούδα): Παρακαλώ!
      ΔΗΜΗΤΡΙΟΣ ΡΕΠΠΑΣ: Ο κ. Ρουσόπουλος…
      (Θόρυβος στην Αίθουσα)
      ΠΡΟΕΔΡΟΣ (Άννα Μπενάκη-Ψαρούδα): Ησυχία, κύριοι συνάδελφοι.
      Ορίστε, ολοκληρώστε, κύριε Ρέππα.
      ΔΗΜΗΤΡΙΟΣ ΡΕΠΠΑΣ: Ο κ. Ρουσόπουλος καταληφθείς από πολιτική τύφλωση, θέλησε να στραφεί εναντίον του ΠΑΣΟΚ και δεν αντελήφθη ότι εστράφη εναντίον των δημοσιογράφων, ο ίδιος, ο οποίος ήρθε στη Βουλή μέσα από τη δημοσιογραφία…
      ΠΡΟΕΔΡΟΣ (Άννα Μπενάκη-Ψαρούδα): Αυτό δεν είναι προσωπικό θέμα, κύριε Ρέππα. Σας παρακαλώ πάρα πολύ!
      ΔΗΜΗΤΡΙΟΣ ΡΕΠΠΑΣ: Θα έπρεπε να είναι πολύ πιο προσεκτικός.
      ΠΡΟΕΔΡΟΣ (Άννα Μπενάκη-Ψαρούδα): Το προσωπικό σας ελύθη και πολύ ξεκάθαρα από τον Υπουργό.
      ΔΗΜΗΤΡΙΟΣ ΡΕΠΠΑΣ: Θα απαντήσω αμέσως. Θα απαντήσω και σ’ αυτό. Δεν μπορεί να μου αφαιρέσετε το λόγο από την ώρα που τον δώσατε, κυρία Πρόεδρε. Σας παρακαλώ πάρα πολύ!
      ΠΡΟΕΔΡΟΣ (Άννα Μπενάκη-Ψαρούδα): Όχι, όχι, σας έδωσα επί προσωπικού το λόγο, κύριε Ρέππα. Είστε κοινοβουλευτικός πάρα πολύ έμπειρος.
      ΔΗΜΗΤΡΙΟΣ ΡΕΠΠΑΣ: Επί προσωπικού! Όταν διατυπώθηκε αυτή η μομφή από την πλευρά του κυρίου Υπουργού, θα έπρεπε να αναμένει ότι θα υπάρχει αντίλογος. Και τον αντίλογο πρέπει να τον επιτρέψετε κι εσείς…
      ΠΡΟΕΔΡΟΣ (Άννα Μπενάκη-Ψαρούδα): Βεβαίως. Και θα τον δώσει αμέσως τον αντίλογο ο Κοινοβουλευτικός σας Εκπρόσωπος.
      ΔΗΜΗΤΡΙΟΣ ΡΕΠΠΑΣ: Δεν πρέπει να τον εμποδίζετε. Πρέπει να τον επιζητείτε τον αντίλογο, για να υπάρχει ο διάλογος εδώ στη Βουλή!
      ΠΡΟΕΔΡΟΣ (Άννα Μπενάκη-Ψαρούδα): Ο αντίλογος θα έρθει από τον Κοινοβουλευτικό Εκπρόσωπο. Παρακαλώ, κύριε Ρέππα!
      ΕΥΑΓΓΕΛΟΣ ΒΕΝΙΖΕΛΟΣ: Δια των εκπροσώπων δεν μπορεί να μιλάμε…
      ΔΗΜΗΤΡΙΟΣ ΡΕΠΠΑΣ: Κύριε Υπουργέ, η πολιτική και κοινοβουλευτική επιπολαιότητά σας γίνεται παροιμιώδης. Εξομοιώσατε το ΠΑΣΟΚ και τον Αρχηγό του με τον Ντεντκάς. Τώρα ξέρετε τι κάνατε;
      ΠΡΟΕΔΡΟΣ (Άννα Μπενάκη-Ψαρούδα): Λοιπόν, βρισκόμαστε σε ισότητα όπλων και παρουσιάσεως.
      ΕΥΑΓΓΕΛΟΣ ΒΕΝΙΖΕΛΟΣ: Τι είναι αυτά, κυρία Πρόεδρε;
      ΔΗΜΗΤΡΙΟΣ ΡΕΠΠΑΣ: Εξομοιώσατε για μια ακόμη φορά…
      ΠΡΟΕΔΡΟΣ (Άννα Μπενάκη-Ψαρούδα): Κύριε Ρέππα, μην προχωράτε περισσότερο, γιατί θα θέλει και ο κ. Βενιζέλος να παρέμβει μετά.
      ΔΗΜΗΤΡΙΟΣ ΡΕΠΠΑΣ: … πολιτικούς της αντιπάλου παράταξης με ένοχα κυκλώματα διαπλοκής με δημοσιογράφους, στους οποίους και εσείς επί πολλά χρόνια ανήκατε. Πρέπει να σας πω ότι μόνο σε μια τέτοια Κυβέρνηση θα μπορούσατε να βρείτε υπουργική θέση με την πολιτική επιπολαιότητα που σας διακρίνει!
      ΙΩΑΝΝΗΣ ΚΕΦΑΛΟΓΙΑΝΝΗΣ: Αυτό είναι προσωπικό θέμα τώρα;
      (Θόρυβος στην Αίθουσα)
      ΠΡΟΕΔΡΟΣ (Άννα Μπενάκη-Ψαρούδα): Κύριε Ρέππα, σας παρακαλώ!
      (Χειροκροτήματα από την πτέρυγα του ΠΑΣΟΚ)
      Κύριοι συνάδελφοι, ελπίζω να υπήρξε η αναγκαία εκτόνωση και να προχωρήσουμε στο νομοσχέδιο.
      Ο κ. Παπαδόπουλος, ως Κοινοβουλευτικός Εκπρόσωπος του ΠΑΣΟΚ, έχει το λόγο.
      Επί του νομοσχεδίου, κύριε Παπαδόπουλε, αν θέλετε.
      ΑΛΕΞΑΝΔΡΟΣ ΠΑΠΑΔΟΠΟΥΛΟΣ: Κυρία Πρόεδρε, όχι επί του νομοσχεδίου, αλλά για όσα σήμερα ήρθε ο κ. Ρουσόπουλος να μας πει στην κεντρική του ομιλία επί του συζητουμένου νομοσχεδίου.
      Λοιπόν, είναι κοινή διαπίστωση –και επειδή παρακολουθεί και ο ελληνικός λαός- ότι η σημερινή συζήτηση είναι μια σαφής απόδειξη υποβάθμισης του πολιτικού λόγου και μια απόδειξη ότι συστηματικά εδώ και δεκαπέντε χρόνια το πολιτικό σύστημα και ο πολιτικός λόγος ενσωματώνεται στο επικοινωνιακό σύστημα της χώρας. Και αυτό φάνηκε από μία ομιλία κατώτερη των περιστάσεων και από μία ομιλία που είναι διανθισμένη με διάφορα φτηνού επιπέδου –και το εννοώ- επιχειρήματα «σοφιστικέ», προκειμένου το βράδυ να αποτελούν στα κεντρικά δελτία των ειδήσεων τους τίτλους πέριξ των οποίων θα γίνει ο «δημόσιος λόγος» στη χώρα μας, όπως εξελίσσεται.
      Και αυτό δεν είναι μία σύμπτωση. Είναι ένα σύμπτωμα μιας βαθιάς παθογένειας, η οποία έχει τις ρίζες της στο 1989, όπου στις 22 Σεπτεμβρίου τότε, σ’ αυτήν την Αίθουσα, το κόμμα της Νέας Δημοκρατίας συνεπικουρούμενο από τα δύο κόμματα που ήταν στην εξουσία έκαναν το άνοιγμα στην ιδιωτική τηλεόραση και την καύση του κρατικού μονοπωλίου, χωρίς να βάλουν κανόνες και αρχές στην λειτουργία ενός όπλου που ερχόταν -και οι άλλες ευρωπαϊκές χώρες το είχαν κατασφαλίσει- ένα όπλο και μία δύναμη όχι απλά επιρροής αλλά επιβολής, που συντρίβει συνειδήσεις, που καθορίζει παιχνίδια, που αποτελεί φόρουμ.
      Το είδαμε στις τελευταίες εκλογές, μέσα από εκεί να γίνονται οι μεγάλες εξαγγελίες που αφορούν τον ελληνικό λαό, όπου συνεχώς το πολιτικό σύστημα γίνεται υπηρέτης. Γι’ αυτό αρνούμαστε αυτό το δικαίωμα, να έρχονται σήμερα λάβροι να μιλούν για διαπλοκές που τις γέννησε, παρά τις κραυγές εθνικής αγωνίας του σημερινού Προέδρου της Δημοκρατίας από αυτό το Βήμα.
      Το θυμάται αυτό κάποιος νέος τότε Βουλευτής, που ήταν εισηγητής της Μειοψηφίας εκείνη την περίοδο και που τα επόμενα τέσσερα χρόνια η παράταξη της Νέας Δημοκρατίας, όταν έβλεπε να φουντώνουν οι εξαρτήσεις, δεν πήρε απολύτως κανένα μέτρο.
      Είμαστε περήφανοι, αν θέλετε, για την πρωτοβουλία, αν δεν ήταν λύση η επιλογή αυτή. Γιατί κανένα νομοθέτημα δεν μπορεί να ολοκληρώνει στη συντριβή του καταστάσεις που διαμορφώνονται, τη νομοθετική πρωτοβουλία του 1995 για πρώτη φορά επί ΠΑΣΟΚ και το Σύνταγμα και το νόμο ο οποίος σήμερα βάλλεται, τον ν.3021.
      Εγώ θέλω να κάνω μία πολιτική δήλωση, κυρία Πρόεδρε και κύριοι της Κυβέρνησης. Όλες αυτές τις μέρες, από τότε που με ανορθόδοξο τρόπο κηρύξατε τον πόλεμο –ανορθόδοξο πολιτικά και κοινοβουλευτικά και πέρα από ένα εθισμένο ύφος και ήθος σ’ αυτήν τη χώρα- και ανακοινώσατε πρωτοβουλίες, προσπαθείτε συστηματικά να ενοχοποιήσετε το ΠΑΣΟΚ σε σχέση με τη στάση που θα κρατήσει.
      Για να τελειώνουμε σας λέμε μια για πάντα –και αυτό να το καταλάβετε και έχετε υποχρέωση να το καταλάβετε- ότι δεν σας αναγνωρίζουμε το δικαίωμα πως μονοπωλιακά η παράταξή σας διασφαλίζει την ηθική διάσταση στο πολιτικό σύστημα!
      (Χειροκροτήματα από την πτέρυγα του ΠΑΣΟΚ)
      Δεν δικαιούστε να επιμένετε και να ισχυρίζεστε αυτό το πράγμα, πλέκοντας ένα ολόκληρο επικοινωνιακό σχήμα με το οποίο σήμερα θέλετε να παρασύρετε την κοινή γνώμη. Είναι φθηνή δημαγωγία.
      Θα σας πω και κάτι άλλο. Αν ο κόσμος είναι αυστηρός απέναντι σε φαινόμενα που ενδεχομένως να αιτιάται που έχουν σχέση με την ηθική διάσταση των πραγμάτων, είναι θυμωμένος με μας γιατί έχει ταυτισμένη την έννοια της ηθικής διάστασης στα δημόσια πράγματα με τη δημοκρατική παράταξη. Αυτό και το υπηρετούμε και το διασφαλίζουμε.
      Θέλω να κάνω επίσης μερικά σχόλια επάνω στις παρατηρήσεις του κ. Ρουσόπουλου. Κύριε Ρουσόπουλε, μιλήσατε για οικονομία. Βρήκατε μία ευκαιρία. Γιατί το κάνατε σήμερα σε ένα άσχετο νομοσχέδιο, να επικαλεστείτε ένα δημοσίευμα της εφημερίδας «ΤΑ ΝΕΑ»……
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Σημερινό…
      ΑΛΕΞΑΝΔΡΟΣ ΠΑΠΑΔΟΠΟΥΛΟΣ: Σημερινό, πολύ καλά.
      ….. σε σχέση με την απογραφή. Η απάντηση η πολιτική ξέρετε ποια είναι; Το 1993 παραλάβαμε μία κατεστραμμένη οικονομία. Σας προκαλώ -εγώ ήμουν τότε Υπουργός Οικονομικών– να βρείτε μία δήλωσή μου ή άλλου στελέχους του ΠΑΣΟΚ όπου να ελεεινολογούμε την κυβέρνηση της Νέας Δημοκρατίας για το 15% έλλειμμα που μας κληρονομήσατε, για το 22,5% ετησίως που δανειζόμασταν, για το να μην μπορούμε να πληρώσουμε μισθούς και συντάξεις, για το 130% δημόσιο χρέος.
      Σηκώσαμε τα μανίκια, κύριε Ρουσόπουλε, καθίσαμε, δουλέψαμε, πήραμε μέτρα, παρουσιάσαμε σχέδιο αντιμετώπισης των πραγμάτων. Δεν προσπαθούσαμε να ξεφύγουμε δείχνοντας με εμπάθεια τη διαχείριση της κατάστασης στο παρελθόν, κάτι το οποίο εσείς το αποφεύγετε. Ήταν ένα θλιβερό φαινόμενο αυτό σήμερα.
      Εγώ θα σας πω κάτι. Και το λέω με προσωπική αγωνία. Ανακοίνωσε ο διοικητής της Τραπέζης της Ελλάδος φετινό έλλειμμα, της περιόδου που διαχειριστήκατε, -και αφήστε τα περί προϋπολογισμού, που εκτελούσατε, του ΠΑΣΟΚ-  9,5% πραγματικό έλλειμμα.  Είστε παρατηρητές. Ειλικρινά, ο ελληνικός λαός δεν περιμένει τα σημερινά λεβέντικα που ακουστήκανε. Περίμενε να δει ένα σχέδιο αντιμετώπισης για τις μπόρες που έρχονται σήμερα στην ελληνική οικονομία. Δεν το κάνατε. Λειτουργείτε φοβικά και άτολμα. Τα επίχειρα αυτής της πολιτικής σας θα τα πληρώσετε παρά πολύ σύντομα.
      Και μια άλλη παρατήρηση. Κύριε Ρουσόπουλε, είπατε ότι το ΠΑΣΟΚ δεν είχε προτάσεις. Ο Πρόεδρός μας έκανε μια δέσμη προτάσεων οχτώ σημείων. Λογικό ήταν αυτήν τη δέσμη εσείς να την απορρίψετε. Μάλιστα είπατε –προσέξτε- ότι απέναντι στο ν. 3021 η τότε Αντιπολίτευση είχε φέρει μια πρόταση νόμου. Να σας θυμίσω τι ήταν η πρόταση νόμου; Τίποτε από το σημερινό νομοσχέδιο. Μία μόνο θέση είχε, την οποία υιοθετήσατε τώρα, η οποία είναι και κωμική. Από 5% το όριο του βασικού μετόχου στο 1%. Και πρέπει να μας απαντήσετε γι’ αυτό. Όπως να μας απαντήσετε και για το εξής. Εσείς που σηκώνατε την κάθαρση ως σημαία τα τελευταία χρόνια, ξέρετε ποιο είχατε πρώτο θέμα, για το οποίο ούτε μιλάτε ούτε λαλάτε; Δεν υπάρχει στη ρητορική σας. Ήταν η ανεξάρτητη αρχή για τα δημόσια έργα και τις προμήθειες. Ερώτημα επίσης για να απαντήσετε. Αλλά δεν θα μας απαντήσετε όπως απαντά ο κ. Προκόπης Παυλόπουλος, ο οποίος λέει: «μα  τι θέλετε και μιλάτε εσείς γι’ αυτήν την αρχή; Πήγε να την εισηγηθεί ένας Υπουργός και έφυγε από το Υπουργείο». Αυτά είναι χαμηλού επιπέδου επιχειρήματα. Θα απαντήσετε συγκεκριμένα, πρώτον: γιατί δεν προηγήθηκε αυτής της ρύθμισης που θα ήταν το πρώτο μέτωπο διασφάλισης. Δεύτερον, αν έχετε συστήσει επιτροπή και πότε συγκεκριμένα θα το φέρετε. Διαφορετικά, είστε αναξιόπιστοι απέναντι του ελληνικού λαού. Και τρίτο και τελευταίο, για το Συμβούλιο της Επικρατείας που είπαμε. Ξέρετε πού είναι η διαφορά της συζήτησης; Η διαφορά της συζήτησης είναι –και το λέμε κι εδώ εκφεύγετε- ότι το νομοσχέδιο αυτό πυροδοτεί και δημιουργεί προβλήματα –και θα τα ακούσουν  και οι συνάδελφοι κι ο ελληνικός λαός- για το ότι αποδεχθήκατε τη γραμματική ερμηνεία του νόμου και αποδεχθήκατε το αμάχητο τεκμήριο. Σας λέμε: στην εποχή μας, στην εποχή της ολοκληρωμένης ευρωπαϊκής προσπάθειας που λειτουργούν κανόνες ενιαίοι -δεν είμαστε το άκρο το τελευταίο της Βαλκανικής – δεν μπορούν να εισαχθούν τέτοια αμάχητα τεκμήρια. Το υιοθέτησε –να το ακούσει η Αίθουσα- και έβγαλε το ν. 3021 συνταγματικό το Ελεγκτικό Συνέδριο. Το Ελεγκτικό Συνέδριο είχε αντίθετη άποψη με το Συμβούλιο της Επικρατείας, την οποία στηρίζετε –και υποκριτικώς θέλετε να θεμελιώσετε αυτήν την προσπάθεια την οποία κάνετε, γι’ αυτό σας λέμε υποκριτές- μια άποψη αποδοχής της γραμματικής ερμηνείας και του αμάχητου τεκμηρίου σύμφωνα, όπως λέει η απόφασή του. Αυτή η απόφαση έχει παραπεμφθεί στην ολομέλεια του Συμβουλίου της Επικρατείας και σε ένα, δύο μήνες θα κριθεί. Ποιος ο λόγος της σπουδής και δεν περιμένατε, προκειμένου να μην μπούμε σε δικαστικές περιπέτειες; Τις αιτιάσεις και τα επιχειρήματα του κ. Παυλόπουλου τα ακούσαμε. Θα επαναληφθούν, είμαι βέβαιος. Δεν πείθουν. Η νομοθετική σωφροσύνη, κύριε Παυλόπουλε,  για μια κυβέρνηση που έχει αυτοπεποίθηση είναι βασικό θέμα, αν θέλει να έχει μέλλον.
      Τελειώνω, κυρία Πρόεδρε, ως εξής. Ρώτησε ο κ. Ρουσόπουλος για το τι θα κάνει το ΠΑΣΟΚ και τι προτάσεις έχει. Εμείς είπαμε προτάσεις, τις οποίες θα τις εξειδικεύσουμε. Ας μην ανησυχούν. Αλλά θα τις εξειδικεύσουμε με τον τρόπο και το χρόνο και τη διαδικασία που περιέχεται μέσα, γιατί είναι ένα πολύπλοκο θέμα, το οποίο δεν αντιμετωπίζεται με νομικισμούς. Οι νομικισμοί εκδικούνται ιστορικά. Είναι αξίωμα. Και πάνω από όλα, κυρία Πρόεδρε, και κύριοι Υπουργοί, η πρότασή μας θα είναι μια πρόταση η οποία μπορεί να οδηγεί στην εξάλειψη αυτού του φαινομένου και πιστεύω ότι θα οδηγήσει. Ένα πράγμα δεν θα έχει. Δεν θα υπομειδιά η Ευρώπη συνολικώς, όπως ο ΣΕΒ είπε, και το οποίο δεν θέλετε κι εσείς να λάβετε υπόψη σας.
      Ευχαριστώ.
      (Χειροκροτήματα από την Πτέρυγα του ΠΑΣΟΚ)
      ΠΡΟΕΔΡΟΣ (Άννα Μπενάκη - Ψαρούδα): Ευχαριστούμε πολύ, κύριε Παπαδόπουλε.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κυρία Πρόεδρε, μπορώ να έχω το λόγο;
      ΠΡΟΕΔΡΟΣ (Άννα Μπενάκη - Ψαρούδα): Κύριε Υπουργέ, να μιλήσουν και οι δύο Κοινοβουλευτικοί Εκπρόσωποι και θα απαντήσετε μετά, γιατί τα άλλα κόμματα δεν έχουν πάρει καθόλου το λόγο.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Οι Βουλευτές δεν θα μιλήσουν;
      (Θόρυβος στην Αίθουσα)
      ΠΡΟΕΔΡΟΣ (Άννα Μπενάκη - Ψαρούδα): Παρακαλώ πολύ!
      Ο κ. Σκυλλάκος έχει το λόγο.
      ΚΩΝΣΤΑΝΤΙΝΟΣ ΓΕΙΤΟΝΑΣ: Κυρία Πρόεδρε, να διασφαλίσετε το χρόνο να μιλήσουν και οι Βουλευτές!
      ΑΝΤΩΝΗΣ ΣΚΥΛΛΑΚΟΣ: Υπάρχουν και άλλα κόμματα στη Βουλή! Δεν είναι μόνο τα δύο μεγαλύτερα κόμματα!
      Πολύς καυγάς και στη Βουλή και εκτός Βουλής για ποιο στόχο; Για το «πάπλωμα», για το τηλεοπτικό «πάπλωμα». Και τα δύο μεγαλύτερα κόμματα παλεύουν γι’ αυτό, αλλά και οι επιχειρηματίες παλεύουν γι’ αυτό και για το ποιος θα παίρνει τα δημόσια έργα. Ποιος χάνει, ποιος κερδίζει; Κόκκαλης, Μπόμπολας χάνουν. Εμφιετζόγλου, Αγγελόπουλοι κλπ –διάφορα ονόματα- κερδίζουν.
      Το ίδιο και στη Βουλή και θα ανατρέξω και στο παρελθόν. Όταν υπάρχει αντιπαλότητα επιχειρηματιών, οξύνεται και η αντιπαράθεση ΠΑΣΟΚ και Νέας Δημοκρατίας. Να θυμίσω την περίοδο Κοσκωτά που ήθελε να βάλει χέρι στα μέσα ενημέρωσης. Να πώς πάνε παράλληλα οι καυγάδες!
      Θα χαιρόμουν πολύ ανάλογοι καυγάδες ανάμεσα στα μεγαλύτερα κόμματα να ήταν και στα πρόσφατα νομοσχέδια: το φορολογικό και το αναπτυξιακό. Εκεί ο όποιος καυγάς περιορίστηκε σε επιμέρους ζητήματα. Στο να αυξηθούν οι φοροαπαλλαγές υπέρ των επιχειρηματιών χειροκροτούσε και το ΠΑΣΟΚ και η Νέα Δημοκρατία. Στο να δοθούν περισσότερα κίνητρα δεν άνοιξε μύτη ανάμεσα στον ΠΑΣΟΚ και τη Νέα Δημοκρατία!
      Δεν πρέπει, λοιπόν, να μένουμε στον τύπο και στον καθωσπρεπισμό αν ειπώθηκε η λέξη «νοιάζεται» το τάδε κόμμα ή «υπηρετεί» το τάδε κόμμα τα μεγάλα συμφέροντα. Το σύνολο της πολιτικής καθορίζει εάν ένα κόμμα εξυπηρετεί και ποια συμφέροντα εξυπηρετεί. Είναι γνωστά αυτά τα πράγματα.
      Έρχομαι τώρα στο νομοσχέδιο. Γίνεται παρέμβαση στο τοπίο το τηλεοπτικό και των δημοσίων έργων. Οι επιχειρηματίες οι οποίοι θέλουν να παίξουν σ’ αυτό το παιχνίδι έχουν τρεις δρόμους.
      Ο ένας δρόμος είναι να πουν ότι εγώ δεν θέλω πλέον να βρω παράθυρα για να έχω ραδιοτηλεοπτικό μέσο και, ταυτόχρονα, να έχω και δημόσια έργα. Θέλουν να απεμπλακούν από το ασυμβίβαστο και θέλουν να πουλήσουν. Σου λέει, λοιπόν, ότι εγώ απομπλέκομαι. Η μία λύση είναι αυτή.
      Δεν αποτελεί επιβεβαίωση ότι λειτούργησε ο νόμος επειδή ο Μπόμπολας θέλησε ή επιμένει ακόμα και τώρα να πουλήσει, διότι η κατ’ αρχήν προσπάθεια απεμπλοκής από το ασυμβίβαστο αφορά μόνο έναν επιχειρηματία. Τι γίνεται όμως με τους άλλους επιχειρηματίες; Τι γίνεται με τα άλλα ιδιωτικά κανάλια; Και μη μου πει κανένας ότι επί ΠΑΣΟΚ είχαν λιγότερο από 5% και ότι δεν παραβιαζόταν η νομοθεσία του ΠΑΣΟΚ ή ότι δεν θα παραβιάζεται στο μέλλον για να του εμφανίσουν λιγότερο από 1%!
      Δεύτερος δρόμος είναι η παράκαμψη του νόμου .Επαναλαμβάνω αυτό που είπα και στην πρωτολογία. Δουλεύουν, πυρετωδώς, τα οικονομικά και τα νομικά επιτελεία τους για το πώς θα παρακαμφθεί ο νόμος με αχυρανθρώπους! Αυτό που είχε προχωρήσει για να παρακάμπτεται το 5% προχωρά για να παρακαμφθεί και το 1%.
      Ο τρίτος δρόμος είναι νομότυπα να πάνε στις εξαιρέσεις, που ο νόμος έχει τις μεγάλες τρύπες των εξαιρέσεων και έτσι να μην τους πιάνει η τσιμπίδα του ασυμβίβαστου. Οι εξαιρέσεις είναι πολλές. Μια μικρή τράπεζα θα μπορεί να είναι ο «Δούρειος Ίππος» ώστε ο άλλος να έχει ραδιοτηλεοπτικό μέσα στα χέρια του, γιατί θα είναι ανώνυμες οι μετοχές της τράπεζας, της ασφαλιστικής εταιρείας, της εταιρείας χαρτοφυλακίου, της εταιρείας συλλογικών επενδύσεων. Είναι πολλές οι εξαιρέσεις που και επί ΠΑΣΟΚ υπήρχαν, διότι δεν αντιμετωπίζεται το ζήτημα των υπεργολάβων είτε υπεργολάβων στα δημόσια έργα -που δεν θα γνωρίζουμε οι μετοχές τους σε ποιον ανήκουν- είτε υπεργολάβων παραγωγής τηλεοπτικού έργου, είτε με τις off shore εταιρείες –και όχι μόνο με τις off shore- αλλά και όλες τις ξένες εταιρείες ακόμα και τις ευρωπαϊκές, οι οποίες από το νόμο της χώρας που έχουν την έδρα τους δεν τους επιβάλλεται να έχουν ονομαστικές τις μετοχές.
      Εμείς τους ζητάμε να μας δώσουν τη σύνθεση του μετοχικού κεφαλαίου και θα φέρουν ένα πίνακα που κανένας δεν θα μπορεί να τον ελέγξει και που θα λέει μέσα ότι η εταιρία μας έχει αυτά τα τρία νομικά πρόσωπα σαν μέλη και δύο φυσικά πρόσωπα, τον Κώστα, τον Γιάννη και άντε πέντε ακόμα, που δεν μπορεί να τα ελέγξει κανένας αν είναι πραγματικότητα. Ακόμα και να μπορούσαμε να κάνουμε διασταύρωση των φυσικών προσώπων-μελών των off shore εταιριών και των άλλων ευρωπαϊκών για τις οποίες μίλησα πριν, δεν απαιτείται η ονομαστικοποίηση των μετοχών των εταιριών-μελών αυτών των off shore και άλλων ευρωπαϊκών εταιριών.
      Συνοψίζοντας λέω ότι τρεις είναι οι οδοί διαφυγής. Πρώτον, η απεμπλοκή, που πουλάει ο άλλος τον «Τηλέτυπο» ή δεν ξέρω τι πουλάει π.χ. τον «Πήγασο» και απεμπλέκεται από το ασυμβίβαστο. Δεύτερη λύση είναι οι αχυράνθρωποι, όπως και παλιότερα έτσι και τώρα. Και τρίτον, να αξιοποιήσει τις «τρύπες» του νομοσχεδίου. Γι’ αυτούς τους λόγους εμείς –επαναλαμβάνω- είμαστε αντίθετοι.
      Κάναμε και επιμέρους προτάσεις που ακόμα κι όταν ορισμένες γίνονται δεκτές, σε τίποτα δεν αλλάζουν την κατηγορηματική μας αντίθεση στην αρχή του νομοσχεδίου. Επειδή πολλά ειπώθηκαν εδώ ότι κάτι κάνατε δεκτά απ’ αυτά που προτείνει το ΚΚΕ ή η Αριστερά, λίγο να απομυθοποιήσουμε το τι έγιναν…
      ΑΠΟΣΤΟΛΟΣ ΚΑΚΛΑΜΑΝΗΣ: Είναι πολλά τα προγράμματα που δίνουν άχυρα στον κόσμο …
      ΑΝΤΩΝΗΣ ΣΚΥΛΛΑΚΟΣ: Έχει δίκιο ο πρώην Πρόεδρος της Βουλής ότι δεν μπορούμε να περιμένουμε κάτι καλύτερο από άποψη τηλεόρασης ακόμα κι να αλλάξουν οι επιχειρηματίες και από άποψη πλουραλισμού, ισότιμης μεταχείρισης όλων των απόψεων και από άποψη ποιότητας για τα παιδιά μας. Είναι σωστό αυτό που είπε.
      Έρχομαι τώρα στις επιμέρους παρατηρήσεις μας.
      Επιμένει η Κυβέρνηση –και δεν ξέρω αν είναι για το συμφέρον της δημοκρατίας ή και για το δικό της συμφέρον, παρεμπιπτόντως το λέω- το να μην διευκολύνονται μικρές πολιτικές ομάδες να αποκτήσουν κάποια πολιτική οντότητα. Έχουμε ένα νόμο που μιλάει για τη χρηματοδότηση των κομμάτων και λέει ότι όποιος πάρει 1,5% χρηματοδοτείται από τον κρατικό προϋπολογισμό.
      Έρχεται, λοιπόν, κι αυτός ο νόμος και λέει ότι αυτό το κόμμα που θα έχει το 1,5% και θα παίρνει κρατική χρηματοδότηση, θα είναι σε εξαίρεση από το ασυμβίβαστο. Άρα, οι μικρότερες πολιτικές δυνάμεις κάτω από 1,5% που θέλουν να ανδρωθούν, ούτε χρήματα θα παίρνουν, ούτε θα μπορούν να βγάζουν και το έντυπο εάν κάποιο από τα μέλη τους ή από τη διοίκησή τους έχουν κάποια επιχειρηματική δραστηριότητα με το δημόσιο. Έτσι δεν διευκολύνεται το να αναδειχθούν καινούργιες δυνάμεις σ’ αυτόν τον τόπο και δεν είναι δημοκρατικό, δεν είναι συνταγματικό.
      Σ’ αυτήν την παρατήρηση που κάναμε για τα έντυπα και για τα κόμματα, κάνατε μία μόνο επουσιώδη μικρή τροποποίηση για να συντονιστεί η διάταξη με ό,τι αφορούσε τα κόμματα που έχουν κρατική επιχορήγηση. Τα άλλα παραμένουν σε εκκρεμότητα, δεν τα έχετε κάνει δεκτά.
      Δεύτερον, η χειροτέρευση σε σχέση με το αυτεπάγγελτο. Άκουσα τον κ.Ρουσόπουλο και παρ’ όλο που μας βεβαιώνετε ότι θα φέρετε τροποποίηση –την περιμένουμε- ώστε το Ραδιοτηλεοπτικό Συμβούλιο αυτεπαγγέλτως …
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Θα το πω.
      ΑΝΤΩΝΗΣ ΣΚΥΛΛΑΚΟΣ: Να το πείτε, το περιμένουμε.
      Τρίτο ζήτημα. Βεβαίως άκουσα από τον κ. Ρουσόπουλο ότι γίνεται μία σκέψη οι αμοιβές των δικηγόρων στο Ραδιοτηλεοπτικό να εξισωθούν με τις αμοιβές στις άλλες ανεξάρτητες Αρχές. Αλλά, πέρα απ’ αυτό, εμείς βάζουμε ζήτημα ότι δεν μπορούν στον ίδιο χώρο οι καινούργιοι δικηγόροι να παίρνουν περισσότερα από τους παλιούς δικηγόρους και το βάλαμε σαν προϋπόθεση για να ψηφίσουμε το άρθρο 11. Δεν το λύνετε αυτό το ζήτημα.
      Τέλος –και μιλάω για ζητήματα που φαίνεστε ότι τα συζητάτε, εν πάση περιπτώσει- για τις συλλογικές συμβάσεις όλων των εργαζομένων στα τηλεοπτικά μέσα, ποιος είναι ο λόγος που δεν το λύνετε σήμερα; Φοβάστε τους καναλάρχες; Στα ραδιόφωνα το λύνετε και καλώς κάνετε: να εφαρμοστούν οι συλλογικές συμβάσεις τώρα και όχι πότε θα δοθούν οι άδειες. Αλλά στην τηλεόραση γιατί;
      
      Απ’ ό,τι καταλαβαίνω, θα αρχίσει νέος κύκλος συζητήσεων εν όψει του καινούριου νόμου για τη συγκέντρωση. Θα τους ξαναδείτε.
      ΠΡΟΕΔΡΟΣ (Άννα Μπενάκη-Ψαρούδα): Κύριε Σκυλλάκο, σας παρακαλώ, ολοκληρώστε.
      ΑΝΤΩΝΗΣ ΣΚΥΛΛΑΚΟΣ: Τελειώνω, κυρία Πρόεδρε.
      Δεν πρέπει να το αφήνετε ως ζήτημα διαπραγματεύσεων. Μιλάμε, δηλαδή, για εκατομμύρια, για δισεκατομμύρια. Το τάδε κανάλι λέει 200.000.000 ευρώ. Εκεί είναι το πρόβλημα; Να μην τηρούν τις συλλογικές συμβάσεις για μερικές εκατοντάδες εργαζόμενους στα τηλεοπτικά και μας τα παραπέμπετε στις καλένδες;
      ΑΠΟΣΤΟΛΟΣ ΚΑΚΛΑΜΑΝΗΣ: Στις γαλέρες τα παραπέμπουν.
      ΠΡΟΕΔΡΟΣ (Άννα Μπενάκη - Ψαρούδα): Ευχαριστούμε πολύ τον κ. Σκυλλάκο.
      Το λόγο έχει ο Κοινοβουλευτικός Εκπρόσωπος του Συνασπισμού κ. Φώτης Κουβέλης.
      ΦΩΤΗΣ ΚΟΥΒΕΛΗΣ: Κυρία Πρόεδρε, νομίζω ότι είναι καλή συγκυρία που είστε εσείς στην έδρα και έγινε η αναφορά για το κανάλι της Βουλής.
      Με την ευκαιρία αυτή, θα ήθελα να σας πω, κύριε Υπουργέ και νομίζω ότι όλοι θα συμφωνήσουμε εδώ ότι αυτό το ποιοτικό κανάλι, αυτό το κανάλι που εκπέμπει με ποιότητα –και πρέπει να έχουμε και επαινετικό λόγο γι’ αυτήν τη λειτουργία του καναλιού της Βουλής- πρέπει να επεκταθεί σε ολόκληρη την Ελλάδα.
      Νομίζω ότι θα συμφωνήσετε, κυρία Πρόεδρε, ότι κατά προτεραιότητα πρέπει να πάρει άδεια για ολόκληρη την Ελλάδα και μάλιστα πριν δοθούν οι άδειες στον οποιοδήποτε άλλο τηλεοπτικό σταθμό, κύριε Υπουργέ. Αυτό το λέω για να αναφερθώ συναφώς και στην ανάγκη να ενεργοποιηθεί το Εθνικό Συμβούλιο Ραδιοτηλεόρασης, προκειμένου να εξασφαλιστεί εκείνη η ποιότητα στα προγράμματα των τηλεοπτικών, αλλά και των ραδιοφωνικών σταθμών, που θα υπηρετεί τον πολιτισμό, τις κοινωνικές αξίες, τα δικαιώματα του ανθρώπου.
      Επίμονα και συστηματικά αναφέρθηκα και στη Διαρκή Επιτροπή και εδώ ομιλώντας επί της αρχής, κυρία Πρόεδρε, στην ανάγκη εφαρμογής των κωδίκων δεοντολογίας και των ρυθμίσεων για την αυτοδέσμευση όλων εκείνων που λειτουργούν στο χώρο το ραδιοτηλεοπτικό. Επ’ αυτού πρέπει να υπάρξει συγκεκριμένη δέσμευση, διότι ναι μεν για τις ρυθμίσεις του νομοσχεδίου σας έχω μιλήσει –έχω μιλήσει γι’ αυτές που είναι θετικές ρυθμίσεις, για τις άλλες που είναι αρνητικές, για κάποιες άλλες που έχουν μεγάλα κενά- αλλά οφείλουμε, ταυτόχρονα, να επισημαίνουμε την ανάγκη όλων εκείνων των ζητημάτων που θα εξασφαλίσουν μία λειτουργία των ραδιοτηλεοπτικών σταθμών που θα αντιστοιχεί και θα αναλογεί στα δικαιώματα του Έλληνα πολίτη που σήμερα προσβάλλονται βάναυσα, όπως βάναυσα προσβάλλονται και οι αξίες του ανθρώπου και ο πολιτισμός αυτής της χώρας.
      Βεβαίως, δεν θα επαναλάβω εκείνα που σας είπα για τις παραλείψεις οι οποίες υπάρχουν μέσα στο σχέδιο νόμου και που έχουν σχέση με την επιλογή σας να μην προβλέπεται η ονομαστικοποίηση των μετοχών μέχρι φυσικού προσώπου για τις εταιρείες που αναφέρονται στα ασυμβίβαστα, ούτε θα επαναλάβω εκείνα τα οποία σας είπα για την απαγόρευση συμμετοχής εν γένει εξωχωρίων εταιρειών στο μετοχικό κεφάλαιο των εταιρειών Μέσων Μαζικής Ενημέρωσης.
      Ήθελα όμως να επανέλθω, κύριε Υπουργέ, για να σας ζητήσω, αφού δεν δέχεστε τη μείζονα πρόταση, τουλάχιστον, να δεχθείτε την ελάσσονα για τις αλλοδαπές ανώνυμες εταιρείες που με βάση το δίκαιο της χώρας, στην οποία έχουν την έδρα τους, υπάρχει αδυναμία ονομαστικοποίησης των μετοχών μέχρι φυσικού προσώπου. Αναφέρομαι στο άρθρο 8, παράγραφος 2. Πέραν από τις προβλεπόμενες απαιτήσεις του σχετικού άρθρου, να υπάρχει βεβαίωση αρμόδιας αρχής και επιπλέον στοιχεία των μετόχων και να περιορίζεται σημαντικό το ποσοστό συμμετοχής τους στη μετοχική σύνθεση του κεφαλαίου των επιχειρήσεων που συνάπτουν συμβάσεις με το δημόσιο.
      Ήθελα, επίσης, να ελέγξω το άρθρο 4 και ειδικότερα την παράγραφο 3. Κύριε Υπουργέ, εδώ λέτε ότι από την απαγόρευση του άρθρου αυτού, εξαιρούνται οι δημόσιες συμβάσεις, το αντικείμενο των οποίων έχει άμεση ή έμμεση σχέση με το αντικείμενο των δραστηριοτήτων των επιχειρήσεων μέσων ενημέρωσης. Ακούστε. Αυτό σημαίνει ότι οι ιδιωτικοί τηλεοπτικοί ή ραδιοφωνικοί σταθμοί είναι πλέον ελεύθεροι να επεκτείνουν τη δραστηριότητά τους ως παραγωγοί και σε οπτικοακουστικά έργα που δεν προορίζονται, αποκλειστικά, για τις ανάγκες των δικών τους εκπομπών.
      
      Τα έργα αυτά μπορούν να καλύπτουν ανάγκες του δημοσίου ή και του ιδιωτικού τομέα. Είναι ένα θέμα το οποίο έχει τεθεί και άλλη φορά και εδώ νομίζω ότι πρέπει να υπάρξει περιορισμός και έλεγχος, διότι αντιλαμβάνεσθε τι θα συμβεί με αυτήν τη ρύθμιση, την οποία εισάγει η παράγραφος 3 του άρθρου 4.
      Έρχομαι στο άρθρο 11 και ευτυχώς είναι και ο Υπουργός Δικαιοσύνης εδώ.
      Κύριε Υπουργέ της Δικαιοσύνης, με τη ρύθμιση του άρθρου 11 οι εκεί απασχολούμενοι δικηγόροι δεν έχουν σχέση εμμίσθου εντολής με τον τρόπο που ορίζεται, ενώ σχέση έμμισθης εντολής έχουν όλοι οι δικηγόροι, οι οποίοι προσφέρουν τις υπηρεσίες τους σε κάθε άλλη ανεξάρτητη αρχή. Και γνωρίζω τι έχει μεσολαβήσει, γνωρίζω απόψεις οι οποίες διατυπώθηκαν -και μάλιστα επίμονα- προς τον αρμόδιο Υπουργό κ. Ρουσσόπουλο, αλλά πρέπει να αντιληφθούμε ότι και το Εθνικό Συμβούλιο Ραδιοτηλεόρασης και όπως αυτό εκφράζεται και εκπροσωπείται σήμερα, πρέπει και αυτό να αντιληφθεί ότι οι εκεί εργαζόμενοι πρέπει να έχουν την προστασία της έμμισθης εντολής, όπως άλλωστε και ο Κώδικας περί Δικηγόρων ορίζει.
      Δεν μπορώ να καταλάβω αυτήν την εξαίρεση. Είναι άλλης τάξεως ζήτημα να διεκδικείς από το δικηγόρο που εργάζεται με σχέση έμμισθης εντολής την απόλυτα ορθή διεκπεραίωση των εντολών και των υποθέσεων που αναλαμβάνει, είναι άλλο πράγμα να διεκδικείς να μην αφήνει υπόθεση αδιεκπεραίωτη και είναι τελείως διαφορετικό να θες τη σχέση έμμισθης εντολής να την υπονομεύσεις με τη διατύπωση η οποία υπάρχει στο σχέδιο νόμου. Δεν με βρίσκετε σύμφωνο.
      Τέλος, κυρία Πρόεδρε –για να μην κάνω κατάχρηση του χρόνου- εγώ θέλω να επιμείνω για άλλη μία φορά σε εκείνο που είπα, αναφορικά με τους αχυρανθρώπους. Έχω βέβαια τη δέσμευση του κυρίου Υπουργού ότι υιοθετεί ρύθμιση.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Θα το πω.
      ΦΩΤΗΣ ΚΟΥΒΕΛΗΣ: Θα το πείτε τώρα, κύριε Υπουργέ
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Τώρα.
      ΦΩΤΗΣ ΚΟΥΒΕΛΗΣ: Επομένως αφήνω αυτό το θέμα, για να έρθω και στο άλλο ζήτημα, που θα ήθελα να έχω συγκεκριμένη δέσμευση –κάτι ακούστηκε στη Διαρκή Επιτροπή- αναφορικά με την υποχρέωση σύναψης συλλογικών συμβάσεων εργασίας με τους εργαζομένους στους ραδιοτηλεοπτικούς σταθμούς.
      Με αυτές τις σκέψεις έχω ολοκληρώσει, κυρία Πρόεδρε.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κυρία Πρόεδρε, μου επιτρέπετε;
      ΠΡΟΕΔΡΟΣ (Άννα Μπενάκη-Ψαρούδα): Ορίστε, κύριε Υπουργέ. Παρακαλώ να λάβετε υπ’ όψιν και το πλήθος των συναδέλφων που θέλουν να μιλήσουν.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Λαμβάνοντας υπόψη και το πλήθος των συναδέλφων και επειδή ο διάλογος μέχρι τώρα υπήρξε παραγωγικός, παρά την ένταση που δημιουργήθηκε, θέλω να πω, ποια είναι εκείνα τα άρθρα τα οποία αναδιατυπώνονται. Αν δεν το έκανα από την αρχή, είναι γιατί ήθελα να ακούσω και άλλες παρατηρήσεις, που, δυστυχώς όμως, δεν ακούστηκαν.
      Όταν γινόταν προηγουμένως θόρυβος –συγχωρέστε με, κύριοι συνάδελφοι, θα το πω, δεν είναι κριτική, αφορά όλους μας- ήταν πολύς ο αριθμός των συναδέλφων εδώ. Τώρα που η συζήτηση ξαναμπαίνει στην ουσία, σε συγκεκριμένα πράγματα, βλέπω πολύ λιγότερους. Χαίρομαι, βέβαια, γιατί μένουν εκείνοι, οι οποίοι, πραγματικά, μπορούν να συνεισφέρουν σ’ αυτήν τη συζήτηση. Είναι πολύτιμη η συζήτηση αυτή για όλους μας, γιατί όλοι θα κριθούμε και από την αποτελεσματικότητα αυτών τα οποία υιοθετούμε, αλλά και από το τι συνεισφέραμε ο καθένας.
      Το λέω και για τον κ. Κακλαμάνη -και είναι προς τιμήν του- και για όλους μας, γιατί σημασία δεν έχει τι αποδέχεται μόνο η Κυβέρνηση, αλλά το τι καταθέτει κανείς ως περίσσευμα της δικής του εμπειρίας. Αυτό είναι εκείνο το οποίο παραμένει περισσότερο. Και μου κάνει εντύπωση που ο πρώην Πρόεδρος της Βουλής, με τόσα χρόνια εδώ, είναι εδώ και άλλοι φρόντισαν, αφού είπαν αυτά που είπαν, να απέλθουν. Αυτό δεν είναι κριτική. Εγώ, πραγματικά, το καταθέτω σαν άποψη. Γιατί θα ήθελα να έχω περισσότερες απόψεις, προκειμένου να διορθωθούν περισσότερα πράγματα.
      Στην ουσία, θα απαντήσω πολύ σύντομα στον κ. Παπαδόπουλο και βεβαίως στους συναδέλφους, οι οποίοι μου έκαναν τις συγκεκριμένες προτάσεις και στην επιτροπή κι εδώ. Θα είμαι πολύ σύντομος σ’ αυτά που είπε ο κ. Παπαδόπουλος, αλλά πρέπει να δοθεί μία απάντηση.
      Κυρίες και κύριοι συνάδελφοι, όλοι γνωρίζετε ότι ο κ. Ρουσσόπουλος ανέφερε αυτά περί απογραφής, διότι πολλοί συνάδελφοι από το χώρο του ΠΑΣΟΚ ανέβαιναν σ’ αυτό το Βήμα και αντί να συζητάνε για το νομοσχέδιο, ξεκινούσαν να μας μιλούν «για το πόσο κακό έκανε στην Ελλάδα η απογραφή».
      Ο κ. Παπαδόπουλος είπε ότι, όταν το ΠΑΣΟΚ ανέλαβε την εξουσία, δεν γύρισε στο παρελθόν. Εγώ θα θυμίσω στον κ. Παπαδόπουλο ότι από το 1981 ως το 1989 το ΠΑΣΟΚ κυβερνούσε με βάση το πόσο άλλαζε τα πράγματα μπροστά σε αυτά που του άφησε η «επάρατος Δεξιά». Αναφερόταν σ’ εκείνην την «επάρατο Δεξιά» που οδήγησε τη χώρα στην Ευρωπαϊκή Ένωση και έθεσε την τροχιά των συνταγματικών ρυθμίσεων μαζί με το ΠΑΣΟΚ και τις άλλες πολιτικές δυνάμεις, αλλά πάντως με δικό της στίγμα και δική της πολιτική πορεία. Πέρασαν εννιά χρόνια με το να γυρνάμε πίσω και να θυμόμαστε τον «χωροφύλακα του παρελθόντος».
      Επίσης θα ήθελα να θυμίσω κάποια πράγματα στον κ. Παπαδόπουλο για την περίοδο από το 1993 και μετά. Δεν ξέρω τι έκανε ο ίδιος ως Υπουργός Οικονομικών. Εγώ θυμάμαι ότι, όταν παρέλαβε το ΠΑΣΟΚ το 1993, το μόνο πράγμα που συνεχώς θύμιζε ήταν το πόσο αυξήθηκε το δημόσιο χρέος επί κυβέρνησης Μητσοτάκη κατά την περίοδο 1990-1993, παραλείποντας επιμελώς να πει ότι αυτή η αύξηση του δημοσίου χρέους οφειλόταν, κατά το μεγαλύτερο μέρος της στην κατάπτωση των εγγυήσεων που είχαν δώσει οι κυβερνήσεις του ΠΑΣΟΚ σε δημόσιες επιχειρήσεις που ήταν παντελώς αφερέγγυες. Και θυμούνται όλοι ότι όλα αυτά τα έλεγαν ιδίως, όταν μπαίναμε με ονομαστική σύγκλιση στην ΟΝΕ. Με αυτό το επιχείρημα πορεύονταν.
      Δεν θυμάστε τι γινόταν, όταν μπαίναμε στην ΟΝΕ, με την κριτική που αναπτύχθηκε εδώ προηγουμένως; Τις παραμονές των εκλογών, στο τελευταίο προϋπολογισμό που κατέθεσε η κυβέρνηση του ΠΑΣΟΚ, θυμόταν τι έγινε;
      ΑΠΟΣΤΟΛΟΣ ΚΑΚΛΑΜΑΝΗΣ: Δεν πήγαμε στην Ευρώπη, για να καταγγείλουμε την εθνική οικονομία. Αυτό είναι το λάθος σας.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, θα σας πω ευθέως ένα πράγμα. Η Νέα Δημοκρατία, πριν γίνει Κυβέρνηση, είπε ότι θα παραλάβει την οικονομία με απογραφή και αυτό το ενέκρινε ο ελληνικός λαός, γιατί ένας από τους λόγους, για τους οποίους μας εξέλεξε, είναι για να του πούμε την αλήθεια. Έπρεπε να αναλάβουμε την κυβέρνηση και να παραβλέψουμε μία σημαντικότατη προεκλογική μας δέσμευση; Γιατί βλάπτει η αλήθεια;
      Αυτή η λογική δεν είναι δική σας και δεν την αποδίδω σε εσάς. Όμως, η λογική «κρύψτε την αλήθεια, διότι έτσι θα ωφεληθούμε» δεν οδήγησε πουθενά. Ούτως ή άλλως, θα καταλάβαιναν την αλήθεια. Την ήξεραν ήδη από τις επιστολές που έρχονταν και που εσείς κρύβατε. Για παράδειγμα, δεν ήξεραν για το θέμα των Μέσων Μαζικής Ενημέρωσης ότι υπήρχε από πλευράς κοινοτικού δικαίου –κατά τη γνώμη τους και το τονίζω, γιατί εμείς δεν το αποδεχόμαστε- σύγκρουση με το κοινοτικό δίκαιο;
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Κυρία Πρόεδρε, χρειάζομαι λίγα λεπτά ακόμα.
      ΠΡΟΕΔΡΟΣ (Άννα Μπενάκη-Ψαρούδα): Κύριε Υπουργέ, συνεχίστε επί των θεμάτων που έθεσε ο κ. Κουβέλης.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κυρία Πρόεδρε, ακούστηκαν τόσα πολλά από τους Κοινοβουλευτικούς Εκπροσώπους που δεν μπορώ να μην αναφερθώ, γιατί μιλάμε για ένα πολύ σοβαρό θέμα. Άλλωστε, αφιερώσαμε τόση ώρα σε κραυγές και ψιθύρους. Εγώ θέλω να κάνω συγκεκριμένες αλλαγές και προσθήκες, για να προσαρμοστούμε σε αυτά που είπαμε. Γιατί νομίζω ότι αυτό έχει σημασία.
      Δεύτερον, εγώ μπορώ να αντιληφθώ αυτό που είπε ο κ. Παπαδόπουλος για το πως διαμορφώθηκε το τοπίο των Μέσων Μαζικής Ενημέρωσης. Καθένας φέρει την ευθύνη του από το 1989, και η συγκυβέρνηση Νέας Δημοκρατίας και ΚΚΕ και η Οικουμενική, στην οποία μετείχα και εγώ, και τα τρία χρόνια της κυβέρνησης της Νέας Δημοκρατίας. Όμως, ξεχνούν να μας πουν για τα δέκα χρόνια που κυβερνούσε το ΠΑΣΟΚ και για τα οποία ο ίδιος ο Αρχηγός του ΠΑΣΟΚ τα κατηγορεί σήμερα, όταν μιλά για την ύπαρξη διαπλοκής. Ξέρουμε ότι η διαπλοκή δεν δημιουργήθηκε μόνο κατά την περίοδο 1989-1993 και εκεί σταμάτησε, ενώ από το 1993 μέχρι σήμερα όλα ήταν καλά και η διαπλοκή ανακαλύφθηκε ξανά τώρα. Όταν μιλά για διαπλοκή, μιλά για διαπλοκή που διαμορφώθηκε και τα δέκα χρόνια που κυβερνούσε το ΠΑΣΟΚ και πρέπει να μας πει τι έκανε.
      Μη μου πείτε ότι αυτά που έφερε, είναι προτάσεις που έλυσαν το θέμα της διαπλοκής, γιατί ούτε καν το προχώρησαν. Διαφορετικά, δεν θα ερχόταν ο Πρόεδρος του ΠΑΣΟΚ να κάνει τέτοιες προτάσεις που ο ίδιος τις θεωρεί σημαντικές, ενώ εμείς όχι. Όλοι θα κριθούμε. Όμως, αν ήταν έτσι τα πράγματα, ποτέ δεν θα έκανε τόσο «ριζοσπαστικές» μεταβολές.
      ΑΠΟΣΤΟΛΟΣ ΚΑΚΛΑΜΑΝΗΣ: Αλλάξατε τους κανόνες, κάνατε μόνοι σας την απογραφή. Τα ξέρετε αυτά.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Σε ό,τι αφορά το νόμο, για τον οποίον μιλάμε, ακούστε τη λογική του ΠΑΣΟΚ: Έχουμε ένα Σύνταγμα που το ερμηνεύει το Συμβούλιο της Επικράτειας με μία παραπεμπτική απόφαση 7-0 και αυτή η παραπεμπτική απόφαση προοιωνίζεται, περίπου, το τι θα γίνει με το θέμα των συγγενών. Εμείς προσαρμοζόμαστε σ’ αυτήν την απόφαση από τώρα γιατί δεν μπορούμε να αφήσουμε τα πράγματα να τρέχουν. Άλλωστε, το Συμβούλιο της Επικρατείας, που ήδη εφαρμόζει τη νομολογία του σε επίπεδο αναστολών και γι’ αυτόν το λόγο έχει σταματήσει –και το είπα επανειλημμένα- όλο το τοπίο στο χώρο των έργων και των προμηθειών, τι μας λέει; Το ΠΑΣΟΚ λέει: Αφήστε να δούμε στο μέλλον. Δηλαδή να αφήσουμε τη σημερινή νομοθεσία, να δημιουργήσουμε προϋποθέσεις χάους, γιατί η μία μετά την άλλη οι συμβάσεις πέφτουν, και να περιμένουμε πότε θα βγει η απόφαση και όχι να προσαρμοστούμε από τώρα στην αυστηρότερη εκδοχή η οποία, ακόμα και αν ακόμα προσαρμοστούμε, δεν μας δημιουργεί κανένα πρόβλημα, εφόσον εξηγήσουμε, όπως και θα συμβεί, στην Ευρωπαϊκή Ένωση τι ακριβώς κάνουμε.
      ΑΠΟΣΤΟΛΟΣ ΚΑΚΛΑΜΑΝΗΣ: Το θηρίο βγήκε από το ζωολογικό κήπο και δεν μαζεύεται με τίποτα.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Έρχομαι στο τελευταίο θέμα. Ετοιμάζουμε και θα φέρουμε στην Επιτροπή Έργων και Προμηθειών την αντικατάσταση του ν.2522/1997, αυτού του απαράδεκτου νόμου που έχω πει τι αναφέρει στο άρθρο 4. Εμείς δεν είμαστε σαν άλλους οι οποίοι κατέθεσαν νομοσχέδιο, το απέσυραν και εκπαραθύρωσαν Υπουργούς.
      Ακούω τον κ. Παπαδόπουλο να μου λέει «κάντε το, τι περιμένετε;». Δηλαδή, σ’ εμάς που είμαστε εννιά μήνες Κυβέρνηση, που τρέχουμε να λύσουμε τόσα προβλήματα που υπάρχουν, που φέρνουμε ένα νόμο τεράστιας σημασίας για τη διαπλοκή, μας λέτε γιατί δεν φέραμε ένα θέμα που για δέκα χρόνια εσείς βάζατε, βγάζατε και εκπαραθυρώνατε Υπουργούς. Είναι αυτή αξιόπιστη κριτική;
      Εμείς, λοιπόν, θα φέρουμε το νόμο και θα αλλάξουμε και το ν. 2522/1997.
      Αν προτιμήσαμε να φέρουμε πρώτα αυτό το νομοσχέδιο είναι για να διευκολυνθεί το τοπίο, ώστε να μπορέσουμε μετά με το νόμο για τη συγκέντρωση να προβούμε σε αδειοδοτήσεις για να τελειώνει η αναρχία που επικρατεί στο χώρο των Μέσων. Γι’ αυτό το είπα.
      Τώρα, θα μου επιτρέψετε με βάση τα όσα έχουμε πει να σας διαβάσω τις προσθήκες και τις αλλαγές που προτείνει η Κυβέρνηση να κάνουμε.
      Στο δεύτερο εδάφιο της παραγράφου 4 του άρθρου 2 μετά τη λέξη «επιχείρηση» προστίθενται οι λέξεις «ανεξαρτήτως νομικής μορφής ή φύσης αυτής».
      Στο άρθρο 2 παράγραφος 4 που ξεκινάει η επιχείρηση μέσων ενημέρωσης λέγει σήμερα: «Η επιχείρηση η οποία υπάγεται στη δικαιοδοσία του ελληνικού κράτους κλπ.». Επειδή ακούστηκε και στην επιτροπή και εδώ ότι επιχείρηση είναι μόνο αυτή η οποία έχει κερδοσκοπικό χαρακτήρα, η απάντηση είναι όχι. Φαίνεται και παρακάτω αυτό όταν μιλάμε και για τα παρένθετα πρόσωπα. Αλλά καλό θα είναι να το διευκρινίσουμε εδώ ότι όπου μιλάμε για επιχείρηση, μιλάμε για κάθε επιχείρηση, για κάθε νομική οντότητα. Γι’ αυτό και προστίθεται «η επιχείρηση, ανεξαρτήτως νομικής μορφής ή φύσης αυτής, η οποία υπάγεται στη δικαιοδοσία του ελληνικού κράτους κλπ.». Δηλαδή, η διάταξη προσαρμόζεται με τις υπόλοιπες διατάξεις και γίνεται πραγματικά διάταξη που δεν αφήνει κανένα περιθώριο να υπάρξουν παρερμηνείες σχετικά με το ότι εννοούμε να μην υπάρξουν καθ’ οιονδήποτε τρόπο τρύπες.
      ΛΙΑΝΑ ΚΑΝΕΛΛΗ: Και τα ιδρύματα;
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Τα πάντα, κυρία Κανέλλη.
      Παρακάτω λέμε, «κάθε είδους νομικές οντότητες». Ούτως ή άλλως ο όρος επιχείρηση καθ’ ημάς το καταλάμβανε. Αλλά αφού υπήρχαν στο σημείο αυτό κάποια επιχειρήματα, κάνουμε αυτήν την προσθήκη. Η επιχείρηση δεν νοείται μόνο με την οικονομική του έννοια, αλλά εννοείται επιχείρηση Τύπου, δηλαδή αυτή που ασχολείται με τον Τύπο, ανεξάρτητα από τη νομική μορφή ή φύση αυτής.
      Η δεύτερη παρατήρηση αφορά το άρθρο 2 παράγραφος 4, εδάφιο δ΄. Στο εδάφιο δ΄ λέμε: «Την παροχή μέσω του διαδικτύου υπηρεσιών οπτικού ή και ακουστικού περιεχομένου, εφόσον το περιεχόμενο αυτό έχει ενημερωτικό χαρακτήρα κλπ.».
      Δεν μιλάμε, βέβαια, σε καμία περίπτωση για τις υπηρεσίες εκείνες που έχουν ως στόχο την πρόσβαση στο διαδίκτυο, η οποία κατά ένα μεγάλο μέρος με τη σύγχρονη τεχνολογία παρέχεται από δημόσιες επιχειρήσεις ακόμα. Θα ήταν, λοιπόν, αδιανόητο στην περίπτωση αυτή να περιληφθεί και κάτι τέτοιο.
      Γι’ αυτόν το λόγο στην περίπτωση δ΄ της παραγράφου 4 του άρθρου 2 προστίθεται εδάφιο που λέει: «Η επιχείρηση η οποία έχει ως δραστηριότητα την παροχή υπηρεσιών πρόσβασης στο διαδίκτυο δεν θεωρείται επιχείρηση μέσων ενημέρωσης». Αυτός ο οποίος προσφέρει τη δυνατότητα πρόσβασης στο διαδίκτυο, δηλαδή μια τέτοια επιχείρηση, να μην θεωρείται ως Μέσο Μαζικής Ενημέρωσης.
      Τρίτη παρατήρηση. Όπως συμφωνήσαμε, προηγουμένως, το τελευταίο εδάφιο της παραγράφου 4 του άρθρου 2 αναδιατυπώνεται, γιατί είχαμε μιλήσει για τις δημοτικές επιχειρήσεις και την εξομοίωσή τους με την ΕΡΤ ΑΕ. Επειδή θα μπορούσε να υπάρξει πρόβλημα, εκεί όπου λέμε ότι «δεν θεωρούνται επιχειρήσεις ΜΜΕ η ΕΡΤ κλπ.» προσθέτουμε και τα ραδιόφωνα και τις τηλεοράσεις τα οποία ανήκουν στο χώρο των Οργανισμών Τοπικής Αυτοδιοίκησης Πρώτου και Δεύτερου Βαθμού και στις επιχειρήσεις τους.  Οπότε το τελευταίο εδάφιο της παραγράφου 4….
      ΑΝΤΩΝΗΣ ΣΚΥΛΛΑΚΟΣ: Αποκλειστικά; Αν είναι και ιδιώτες μέσα;
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Θα το δείτε, κύριε Σκυλλάκο. Λέμε πού ανήκουν.
      Το τελευταίο, λοιπόν, εδάφιο της παραγράφου 4 του άρθρου 2 διατυπώνεται ως εξής: «Η Ελληνική Ραδιοφωνία-Τηλεόραση ΑΕ και οι συνδεδεμένες με αυτή εταιρείες κατά την έννοια του άρθρου 42Ε΄ του κ.ν. 2190/1920, καθώς και τα μέσα ενημέρωσης που ανήκουν στους Οργανισμούς Τοπικής Αυτοδιοίκησης ή στις επιχειρήσεις αυτών, δεν θεωρούνται για την εφαρμογή του νόμου αυτού επιχειρήσεις μέσων ενημέρωσης».
      ΑΝΤΩΝΗΣ ΣΚΥΛΛΑΚΟΣ: Να πούμε πού ανήκουν αποκλειστικά.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Σκυλλάκο, ευχαρίστως να το πούμε αυτό που λέτε, αλλά να μη βάζουμε περιττά πράγματα.
      Όταν λέμε «ανήκουν», ο όρος νομικά σημαίνει ότι και όταν ακόμη είναι ανώνυμη εταιρεία, έχει ο Οργανισμός Τοπικής Αυτοδιοίκησης ή η επιχείρηση την πλειοψηφία. Αυτό σημαίνει το «ανήκουν». Αν πούμε τη λέξη «αποκλειστικά», τι θα εννοείται νομικά; Και ερωτώ τους συναδέλφους μου εδώ νομικούς. Το «αποκλειστικά» στο «ανήκουν» δεν σημαίνει απολύτως τίποτε. Σημασία έχει η σύνθεση του μετοχικού κεφαλαίου. Ο όρος «ανήκουν» σας διαβεβαιώνω σημαίνει –και θα το πουν όλοι εδώ οι νομικοί- ότι πρέπει ο ΟΤΑ ή η επιχείρηση αυτού να έχει το 51%, τουλάχιστον, του μετοχικού κεφαλαίου.
      Παράκληση, λοιπόν, να μείνουμε σε αυτήν τη διατύπωση.
      ΠΡΟΕΔΡΟΣ (Άννα Μπενάκη - Ψαρούδα): Κύριε Κουβέλη, θέλετε να πείτε κάτι;
      ΦΩΤΗΣ ΚΟΥΒΕΛΗΣ: Μάλιστα, κύριε Πρόεδρε.
      ΠΡΟΕΔΡΟΣ (Άννα Μπενάκη - Ψαρούδα): Δέχεστε μία ερώτηση, κύριε Υπουργέ, από τον κ. Κουβέλη;
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Βεβαίως, κυρία Πρόεδρε. Γι’ αυτό είμαστε εδώ για να διορθώνουμε.
      ΠΡΟΕΔΡΟΣ (Άννα Μπενάκη - Ψαρούδα): Ορίστε, κύριε Κουβέλη.
      ΦΩΤΗΣ ΚΟΥΒΕΛΗΣ: Κύριε Υπουργέ, ο κ. Σκυλλάκος έχει δίκιο διότι και το 10% στο μετοχικό κεφάλαιο έχει ιδιοκτησία, έχει μερίδιο. Πιστεύω ότι θα δημιουργηθούν ερμηνευτικά προβλήματα. Εγώ προτιμώ τη διατύπωση που κάνατε λίγο πριν.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Να προσθέσουμε, κύριε Κουβέλη, την έκφραση «ανήκουν εξ ολοκλήρου»;
      ΦΩΤΗΣ ΚΟΥΒΕΛΗΣ: Μάλιστα.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κατάλαβα τι θέλετε να πείτε. Το «αποκλειστικά» θα μας δημιουργούσε άλλου είδους νομικά προβλήματα. Το «εξ ολοκλήρου» δεν δημιουργεί κανένα πρόβλημα.
      Άρα, λοιπόν, η τελική διατύπωση είναι: «Η «Ελληνική Ραδιοφωνία-Τηλεόραση ΑΕ», καθώς και οι συνδεδεμένες με αυτήν εταιρείες, κατά την έννοια του άρθρου 42Ε του κ.ν. 2990/1920, καθώς και τα μέσα ενημέρωσης που ανήκουν εξ ολοκλήρου στους ΟΤΑ ή στις επιχειρήσεις αυτών, δεν θεωρούνται για την εφαρμογή του νόμου αυτού επιχειρήσεις Μέσων Μαζικής Ενημέρωσης».
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Κύριε Υπουργέ, θα παρακαλούσα να περιληφθεί εδώ και η Αρχιεπισκοπή, η οποία έχει ραδιοφωνικό σταθμό πανελλήνιας εμβέλειας.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Θα μου επιτρέψετε στο σημείο αυτό να σας πω ότι εκεί υπάρχει ειδική νομοθεσία που ισχύει σήμερα, η οποία δεν χρειάζεται τη δική μας παρέμβαση εδώ.
      Τέταρτον. Επειδή στην αρχική διατύπωση –το είπαμε και στην επιτροπή- είχε τεθεί ένας προβληματισμός σε σχέση με το δάνειο, ότι η απλή, δηλαδή, δανειοδότηση ενός οποιουδήποτε από μία τράπεζα παραδείγματος χάρη, συνιστά μία σύμβαση που δημιουργεί κωλύματα, για να είμαστε σαφέστεροι η  διατύπωση της περίπτωσης β΄ της παραγράφου 2 του άρθρου 4 αναδιατυπώνεται τελικά ως εξής: «β) Κάθε φυσικό ή νομικό πρόσωπο, από το οποίο εξαρτάται οικονομικά, μέσω χρηματοδότησης ή καθ’ οιονδήποτε άλλο τρόπο, επιχείρηση μέσων ενημέρωσης ή ασκεί επιρροή στη λήψη των αποφάσεων που λαμβάνονται, από τα όργανα διοίκησης ή τα διευθυντικά στελέχη, σχετικά με τη διοίκηση και την εν γένει λειτουργία της επιχείρησης αυτής». Αντί για το δάνειο βάζουμε τη χρηματοδότηση και κάθε άλλο τρόπο που σημαίνει οικονομική εξάρτηση. Το απλό δάνειο όμως δεν δημιουργεί πρόβλημα.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Υπουργέ, βάλτε και το «αφανώς».
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Θα σας καλύψω, κύριε Πρόεδρε, με την παρακάτω διατύπωση, την οποία έχουμε συμφωνήσει στην επιτροπή με τον κ. Κουβέλη και την κ. Κανέλλη. Την έχω έτοιμη για να μπει μέσα.
      Πέμπτον. Πάμε πάλι στο άρθρο 4 παράγραφος 4 περίπτωση γ΄. Λέμε στην τρίτη σειρά «που πρόκειται να συμμετάσχει». Έχουμε ξεχάσει την περίπτωση που συμμετέχει, αφήνοντας έτσι κενό. Άρα πρέπει να τροποποιήσουμε τη διατύπωση αυτή ως εξής: «… που πρόκειται να συμμετάσχει ή συμμετέχει στο διαγωνισμό …» γιατί ο έλεγχος είναι διαρκής. Και το κάνουμε αυτό για να μπορέσουμε να έχουμε αυστηρότερο τον έλεγχο. Προκύπτει και από άλλες διατάξεις, αλλά θα μπορούσε να δημιουργηθεί πρόβλημα.
      
      Έκτον, στο πρώτο εδάφιο, της παραγράφου 1 του άρθρου 6, οι λέξεις «της Ολομέλειας της Αρχής» αντικαθίστανται από τις λέξεις «του Εθνικού Συμβουλίου Ραδιοτηλεόρασης». Γιατί αν αφήσουμε μόνο το θέμα της Ολομέλειας, θα φαίνεται ότι αυτές οι αρμοδιότητες μόνο εν Ολομελεία θα μπορούσαν να ασκηθούν, κάτι το οποίο το αντιλαμβάνεστε ότι για λόγους Εθνικού Συμβουλίου Ραδιοτηλεόρασης είναι καλύτερα να μπει.   Αντικαθίστανται, λοιπόν, από τις λέξεις «του Εθνικού Συμβουλίου Ραδιοτηλεόρασης».
      Δυο, τρεις παρατηρήσεις ακόμη που είναι καθαρά λάθη αριθμών.
      Έβδομον, στην παράγραφο 3 του άρθρου 6 η φράση «στις παραγράφους 6 και 7 του άρθρου αυτού» αναδιατυπώνεται ως εξής «στις παραγράφους 5, 6 και 7 του άρθρου αυτού». Εδώ έχει φύγει ένας αριθμός.
      Όγδοον, εδώ είναι η παρατήρηση εκείνη που έκανε η Επιστημονική Υπηρεσία της Βουλής και έχει δίκιο στο σημείο αυτό. Όπως σας είπα προηγουμένως, η Κυβέρνηση, μαζί με την Ανεξάρτητη Αρχή Έργων και Προμηθειών, πρόκειται, σύμφωνα με την πρόταση νόμου που έχουμε καταθέσει ως Αντιπολίτευση άλλωστε, να αντικαταστήσει πλήρως το ν. 2522/1997 στο άρθρο 4. Αυτόν το φαύλο νόμο που όπως ξέρετε λέει ότι και αν ακυρωθεί μια σύμβαση, εκτελείται μέχρι το τέλος.
      Είχαμε επιχειρήσει στην αρχή να μπει από τώρα η ρύθμιση αυτή πιστεύοντας όταν ξεκινάγαμε τη διατύπωση του νόμου, ότι μπορεί τα πράγματα να ερχόντουσαν μαζί. Επειδή ο ν. 2522/1997 μαζί με την Ανεξάρτητη Αρχή Έργων και Προμηθειών έπεται, λέμε το εξής. Επειδή εκεί θα αναδιατυπωθεί τι γίνεται με την ακυρότητα, με την αλλαγή του ν. 2522/1997, σύμφωνα και με την παρατήρηση που έχει κάνει η Επιστημονική Υπηρεσία της Βουλής, το πρώτο εδάφιο της παραγράφου 4 του άρθρου 6 αναδιατυπώνεται ως εξής: «Εάν μετά τη σύναψη της δημόσιας σύμβασης και κατά την διάρκεια της εκτέλεσής της διαπιστωθεί από την Ολομέλεια του Εθνικού Συμβουλίου Ραδιοτηλεόρασης, μετά από αιτιολογημένη εισήγηση του Τμήματος Ελέγου Διαφάνειας του ΕΡΣ, η συνδρομή σχετικά με τον ανάδοχο μιας από τις προαναφερθείσες στη σύμβαση ιδιότητες και απαγορεύσεις, επιβάλλονται οι προβλεπόμενες στο άρθρο 7 του νόμου αυτού κυρώσεις».
      Μένουμε σε αυτό. Λέγαμε στην περίπτωση αυτή ότι είναι άκυρη και η σύμβαση εκείνη τη στιγμή. Αλλά οι συνέπειες της ακυρότητας, δηλαδή τι θα γίνει με τη συνέχιση της σύμβασης, θα είναι άλλος, αυτό προϋποθέτει την πλήρη αλλαγή του ν. 2522/1997.
      Επειδή δεν είμαστε έτοιμοι για τον ν. 2522/1997 αλλά με τη δέσμευση ότι ο ν. 2522/1997 θα αλλάξει σύμφωνα με την πρόταση νόμου που έχουμε καταθέσει ως Αντιπολίτευση και θα που θα ενσωματωθεί στο νομοσχέδιο για την Επιτροπή Ανεξάρτητων Έργων και Προμηθειών μένουμε στη διατύπωση που σας είπα, «επιβάλλονται οι προβλεπόμενες στο άρθρο 7 του νόμου αυτού κυρώσεις».
      ΑΠΟΣΤΟΛΟΣ ΚΑΚΛΑΜΑΝΗΣ: Συγγνώμη, δεν αλλάζετε τίποτε εδώ.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Όχι.
      ΑΠΟΣΤΟΛΟΣ ΚΑΚΛΑΜΑΝΗΣ: Σχετικά με την ακυρότητα, το αφήνεται για να το δείτε στο άλλο νομοσχέδιο.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Βεβαίως. Διευκρινίζουμε ότι επιβάλλονται οι κυρώσεις του άρθρου 7, κύριε Πρόεδρε. Θα το ρυθμίσουμε όταν τροποποιηθεί ο ν. 2522/1997. Η Επιστημονική Υπηρεσία της Βουλής θεώρησε ότι θα πρέπει στην περίπτωση αυτή –γιατί κατά τη γνώμη της μπορεί να προκύψουν θέματα- να υπάρξει εδώ πια η ολοκληρωμένη ρύθμιση του ν. 2522/1997. Εμείς το ν. 2522/1997 θα τον αλλάζουμε. Ξέρετε ότι είναι τετράμηνη η προθεσμία προσαρμογής του νόμου. Μέσα στο τετράμηνο και πριν αρχίσει να εφαρμόζεται ο νόμος μετά την μεταβατική περίοδο ή θα έχουμε φέρει και την διάταξη αυτή μέσα εδώ ολοκληρωμένη ή θα έχει υπάρξει και άλλος νόμος. Πάντως ο νόμος δεν θα αρχίσει να εφαρμόζεται χωρίς την ακυρότητα.
      ΑΠΟΣΤΟΛΟΣ ΚΑΚΛΑΜΑΝΗΣ: Ή θα το ξανασκεφθείτε καλύτερα το θέμα.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Καθόλου κύριε Πρόεδρε. Από τώρα σας λέω ότι η ακυρότητα θα υπάρχει. Και σας είπα μάλιστα και με ποιο τρόπο. Σύμφωνα με την πρόταση νόμου την οποία έχουμε καταθέσει και πριν από το τετράμηνο της μεταβατικής περιόδου θα το έχουμε φέρει εδώ και εκεί θα κριθούμε όλοι.
      ΠΡΟΕΔΡΟΣ ( Άννα Μπενάκη - Ψαρούδα): Προχωρήστε κύριε Παυλόπουλε, λίγο πιο γρήγορα.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Ένατον, στην περίπτωση α της παραγράφου 2 του άρθρου 7, μετά τη λέξη «πρόστιμο» απαλείφεται η φράση «στον ιδιοκτήτη».
      Όπως επίσης στο τρίτο εδάφιο της παραγράφου 2 του άρθρου 8, η φράση « η σύνθεση του μετοχικού τους κεφαλαίου» αναδιατυπώνεται « η σύνθεση του μετοχικού του κεφαλαίου». Είναι καθαρά ορθογραφικό λάθος.
      Επίσης, στο άρθρο 8 το δεύτερο εδάφιο της παραγράφου 1. Όπως ξέρετε, o βασικός μέτοχος πηγαίνει στο 1%. Όπως είχε η διάταξη αυτήν τη στιγμή, δεν προσδιοριζόταν ότι αφορά την ονομαστικοποίηση από 1% τουλάχιστον. Γι’ αυτό στο άρθρο 8 παράγραφος 1 μετά τις λέξεις «εφόσον μέτοχος είναι άλλη ανώνυμη εταιρεία» προστίθενται οι λέξεις: «με ποσοστό συμμετοχής στο μετοχικό κεφάλαιο τουλάχιστον 1%». Και στο τρίτο εδάφιο της παραγράφου αυτής μετά τις λέξεις «ή κατέχουν εταιρικά μερίδια ανώνυμες εταιρείες» προστίθενται οι λέξεις: «με ποσοστό συμμετοχής στο εταιρικό κεφάλαιο τουλάχιστον 1%», για να προσαρμοσθεί με το 1%. Γιατί εδώ θα μπορούσε να πει κανείς ότι, ενώ προσδιορίζεται ο βασικός μέτοχος στο 1%, στην περίπτωση αυτή θα μπορούσαμε να πάμε σε ονομαστικοποίηση και κάτω από το 1% με πλήρη αντίφαση σχετικά με το πώς ορίζουμε το βασικό μέτοχο στο 1%.
      Στο άρθρο 8 παράγραφος 3 δεν υπήρχε όριο ποσοστού, όπως θα δείτε, και επειδή δεν υπάρχει λόγω των ΟΣΕΚΑ κλπ υποχρέωση ονομαστικοποίησης στην περίπτωση αυτή, θα μπορούσε να μην υπάρχει κανένας έλεγχος ως προς τη συγκέντρωση του κεφαλαίου. Γι’ αυτό μπαίνει συγκεκριμένο ποσοστό στην παράγραφο 3 του άρθρου 8. Προστίθεται δεύτερο εδάφιο ως εξής: «Τα νομικά πρόσωπα του προηγούμενου εδαφίου δεν επιτρέπεται να συμμετέχουν σε επιχειρήσεις Μέσων Μαζικής Ενημέρωσης και σε επιχειρήσεις που συνάπτουν δημόσιες συμβάσεις με ποσοστό συμμετοχής στο μετοχικό τους κεφάλαιο μεγαλύτερο του 10%.» Εδώ αντιλαμβάνομαι τις αιτιάσεις του Κομμουνιστικού Κόμματος Ελλάδας και εν μέρει του Συνασπισμού. Αντιλαμβάνεσθε όμως ότι δεν είναι δυνατόν σε καμία περίπτωση ειδικά για θέματα αμοιβαίων κεφαλαίων και άλλων, που ούτως ή άλλως υπάρχει ο έλεγχος της Τραπέζης της Ελλάδος, να φτάσουμε στην πλήρη κατάργησή τους. Να δεχθώ όμως, ευχαρίστως, ότι θα πρέπει να βάζουμε συγκεκριμένο ποσοστό. Γι’ αυτό βάζουμε ότι δεν μπορούν σε καμιά περίπτωση να υπερβαίνουν το 10%.
      Το πρώτο εδάφιο της παραγράφου 5 του άρθρου 8 αναδιατυπώνεται ως εξής: «Ο ιδιοκτήτης, οι εταίροι, οι βασικοί μέτοχοι, τα μέλη οργάνου διοίκησης, τα διευθυντικά στελέχη ελληνικών επιχειρήσεων που συνάπτουν δημόσιες συμβάσεις υποχρεούνται να υποβάλλουν κάθε χρόνο στην Εισαγγελία του Αρείου Πάγου την προβλεπόμενη από τις διατάξεις του ν. 3213/2003, όπως ισχύει δήλωση περιουσιακής κατάστασης μέχρι και τρία έτη από την ολοκλήρωση της εκτέλεσης της εκάστοτε συναπτόμενης σύμβασης». Το επόμενο εδάφιο μένει, όπως έχει. Όπως αντιλαμβάνεστε, την κάνουμε πολύ πιο αυστηρή, ακριβώς για να…
      ΑΠΟΣΤΟΛΟΣ ΚΑΚΛΑΜΑΝΗΣ: Τι αλλάζετε; Διαγράφετε τους μετόχους των μετόχων;
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Ναι, γιατί δεν θα μπορούσε ποτέ, κύριε Πρόεδρε, στην περίπτωση αυτή να υπάρξει. Ενώ, δηλαδή, στις περιπτώσεις αυτές διασφαλίζεται η δυνατότητα του ελέγχου διαφάνειας από άλλες περιπτώσεις, φορτώνεται από άσχετο «πόθεν έσχες» η Εισαγγελία του Αρείου Πάγου και το αποτέλεσμα είναι ότι δεν μπορεί να το κάνει. Μένουμε εκεί που πρέπει να γίνει. Αυτή είναι η εκτίμησή μου.
      ΑΠΟΣΤΟΛΟΣ ΚΑΚΛΑΜΑΝΗΣ: Δεν το καταλαβαίνω, αλλά…
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Στην παράγραφο 2 του άρθρου 9 προστίθεται δεύτερο εδάφιο ως εξής: «Η υποχρέωση του προηγούμενου εδαφίου δεν καταλαμβάνει την ενεχυρίαση ή σύσταση αλληλόχρεου λογαριασμού από πιστωτικά ιδρύματα που πληρούν τα κριτήρια φερεγγυότητας της Τράπεζας της Ελλάδας». Εδώ είχαμε βάλει ότι χρειάζεται συμβολαιογραφικό έγγραφο. Με συγχωρείτε πολύ, αλλά, πράγματι, εδώ - τονίστηκε και από τον κ.  Ρόβλια και από μερικούς άλλους- το να έχεις συμβολαιογραφικό έγγραφο γι’ αυτά, όταν υπάρχουν άλλα αποδεικτικά στοιχεία μπορεί να αποτελεί τροχοπέδη στις εναλλαγές. Γι’ αυτό αρκούν τα άλλα αποδεικτικά στοιχεία.
      Έρχομαι στο μείζον ζήτημα των αχυρανθρώπων. Είναι η τροποποίηση στο άρθρο 9. Στο άρθρο 9 προστίθεται νέα παράγραφος 4 ως εξής: «Συμβολαιογραφικά έγγραφα ή ιδιωτικά συμφωνητικά ή αντέγγραφα που αφορούν στην εικονική συμμετοχή φυσικών ή νομικών προσώπων σε επιχείρηση μέσων ενημέρωσης  ή σε επιχείρηση που συνάπτει δημόσιες συμβάσεις και οδηγούν σε καταστρατήγηση των διατάξεων του νόμου αυτού είναι άκυρα. Οι κυρώσεις που προβλέπονται στο άρθρο 7 του νόμου αυτού εφαρμόζονται αναλόγως και στην περίπτωση του προηγούμενου εδαφίου.» Θα μπορούσε να πει κανείς να προσθέσουμε τον όρο «απολύτως άκυρα». Ξέρετε ότι στο χώρο του ιδιωτικού δικαίου το «άκυρο» είναι η απόλυτη ακυρότητα, ενώ στο χώρο του δημοσίου δικαίου το «άκυρο» σημαίνει απλώς την ακυρωσία. Γι’ αυτό και δεν θέτω τη λέξη, γιατί θα ήταν ένας πλεονασμός. Πάντως, τονίζω στη Βουλή, για να υπάρχει στα Πρακτικά –το χρησιμοποιώ για νομική ακριβολογία- ότι μιλάμε για απόλυτη ακυρότητα που στο χώρο του αστικού δικαίου, όπως είναι γνωστό, εκφράζεται με τη λέξη «άκυρο».
      ΦΩΤΗΣ ΚΟΥΒΕΛΗΣ: Είναι επαρκής η διατύπωση.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Δέκατη έκτη παρατήρηση. Τελειώνω με μερικές παρατηρήσεις ακόμα.
      Στο τρίτο εδάφιο της περίπτωσης β΄της παραγράφου 1 του άρθρου 11 έχει γίνει ένα λάθος από τον υπολογιστή και η φράση «του πιστοποιητικού σύναψης συμβάσεων» αναδιατυπώνεται ως εξής:
      “Του πιστοποιητικού μη συνδρομής ασυμβίβαστων ιδιοτήτων και απαγορεύσεων αυτού του νόμου». Έλεγε «πιστοποιητικού σύναψης συμβάσεων» ενώ δεν υπάρχει πιστοποιητικό σύναψης συμβάσεων. Είναι το πιστοποιητικό μη συνδρομής ασυμβίβαστων ιδιοτήτων και απαγορεύσεων αυτού του νόμου.
      Μια επόμενη παρατήρηση -και ζητώ συγγνώμη από τη Βουλή- είναι ότι πολλές φορές και για το αποθετήριο και για το χρηματιστήριο χρησιμοποιήθηκε μια φρασεολογία που τη χρησιμοποιούμε στην πράξη «Χρηματιστήριο Αξιών Αθηνών», «Αποθετήριο» κτλ, χωρίς να είμαστε νομικά ακριβείς. Γι’ αυτό οι μόνες αλλαγές είναι ότι μπαίνουν οι σωστοί όροι που λέει ο νόμος και για το αποθετήριο και για το Χρηματιστήριο Αξιών Αθηνών.
      ΛΙΑΝΑ ΚΑΝΕΛΛΗ: Σ’ αυτό το άρθρο θα φέρετε το αυτεπάγγελτο όπως υποσχεθήκατε;
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και  Αποκέντρωσης): Το αυτεπάγγελτο;
      ΛΙΑΝΑ ΚΑΝΕΛΛΗ: Η αναδιοργάνωση του Ραδιοτηλεοπτικού Συμβουλίου κατά δέσμευσή σας θα συμπεριλαμβάνει και τη δυνατότητα…
      Ή εκεί θα το κάνετε, ή σε προηγούμενο άρθρο.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Θα το κάνω εδώ, κυρία Κανέλλη και θα διευκρινίσω γιατί το κάνουμε.
      Εκεί που λέμε ότι «το Εθνικό Συμβούλιο» η διατύπωση θα είναι ως εξής: «το Εθνικό Συμβούλιο δεν ελέγχει μόνο τις απορριπτικές…Κάθε παράβαση νομιμότητας» και αυτό του επιτρέπει στην περίπτωση αυτή να ενεργεί με τον τρόπο αυτόν.
      Γιατί η λέξη αυτεπαγγέλτως δεν μπορεί…
      ΛΙΑΝΑ ΚΑΝΕΛΛΗ: Μα κατ’ οικονομία λόγου είναι το αυτεπάγγελτο.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Θα σας πω τώρα.
      ΠΡΟΕΔΡΟΣ (Άννα Μπενάκη-Ψαρούδα): Μην τα μπερδεύουμε όλα. Όταν φτάσετε σ’ αυτό θα το εξηγήσετε.
      ΑΠΟΣΤΟΛΟΣ ΚΑΚΛΑΜΑΝΗΣ: Αυτό νομίζω ότι πρέπει να το δώσει ο κ. Υπουργός.
      ΠΡΟΕΔΡΟΣ (Άννα Μπενάκη-Ψαρούδα): Θα το δώσει αλλά πρέπει να ακούσουν οι συνάδελφοι.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Άρα η παράγραφος 7, του άρθρου 24, του ν. 1746/1998, όπως αυτό αντικαθίσταται με την παράγραφο 17, του άρθρου 12 του παρόντος νόμου, αναδιατυπώνεται ως εξής: «αν οι μετοχές είναι εισηγμένες στο Χρηματιστήριο, η μεταβίβασή τους μπορεί να γίνεται και με τη διαδικασία μεταβίβασης ονομαστικών μετοχών ανωνύμων εταιρειών εισηγμένων στο Χρηματιστήριο σύμφωνα με την κείμενη νομοθεσία. Το Κεντρικό Αποθετήριο Αξιών ΑΕ υποχρεούται να θέτει στη διάθεση εκπροσώπων του Υπουργείο Ανάπτυξης, του ΕΡΣ, της Ένωσης Ιδιοκτητών Ημερησίων Εφημερίδων Αθηνών και οποιουδήποτε έχει έννομο συμφέρον το αρχείο μετόχων που κατά νόμο τηρεί ώστε να καθίσταται δυνατός ο έλεγχος και η παρακολούθηση της διακίνησης των μετοχών αυτών, καθώς και να παρέχει στους παραπάνω κάθε σχετική πληροφορία». Όλα αυτά είναι για το Χρηματιστήριο μόνο, για το όνομα του Χρηματιστηρίου.
      Το ίδιο και στην παράγραφο 3, του άρθρου 2 και στην παράγραφο 3, του άρθρου 8 και στις παραγράφους 1, 17 και 18 του άρθρου 12 οι λέξεις «Χρηματιστήριο Αξιών Αθηνών» αντικαθίσταται από τις λέξεις «Χρηματιστήριο Αθηνών».
      Και τέλος, στην παράγραφο 1 του άρθρου 14 απαλείφεται ως περιττή λέξη το «δηλαδή». Υπάρχει ένα, «δηλαδή», που έχει διαφύγει.
      Θα μου επιτρέψετε στο σημείο αυτό, στο άρθρο 6 στην παρατήρηση 9 που έκανα προηγουμένως, είπα: …
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Υπουργέ, το Ραδιοτηλεοπτικό Συμβούλιο συμφώνησε να έχει όλες αυτές τις αρμοδιότητες για τα έργα, καθ’ όλην την διάρκεια μέχρι της ολοκληρώσεώς τους; Θα βουλιάξει.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Θα απαντήσω αμέσως, κύριε Πρόεδρε.
      ΑΝΤΩΝΙΟΣ ΦΟΥΣΑΣ: Κυρία Πρόεδρε, αισθάνομαι ότι γίνεται διάλογος μεταξύ Υπουργού και ορισμένων Βουλευτών και εμείς είμαστε απλοί παρατηρητές. Και δεν συμμετέχουμε στη συζήτηση.
      ΠΡΟΕΔΡΟΣ (Άννα Μπενάκη-Ψαρούδα): Έχει δίκιο ο κ. Φούσας. Κύριε Υπουργέ, ολοκληρώστε, να μοιραστούν, να τα δουν οι συνάδελφοι και να προχωρήσουμε στη συζήτηση.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Απαντώ σε συγκεκριμένους συναδέλφους γιατί μου έθεσαν συγκεκριμένες παρατηρήσεις. Δεν κάνω διάκριση μεταξύ συναδέλφων.
      Κυρία Κανέλλη, στο πρώτο εδάφιο αντικαθίσταται αυτό που λέτε το περί «αυτεπαγγέλτου ελέγχου». Στο πρώτο εδάφιο της παραγράφου 1 του άρθρου 7 οι λέξεις «σε περίπτωση εκδόσεως απορριπτικής πράξης» αντικαθίσταται από τις λέξεις «σε περίπτωση παράβασης διάταξης του νόμου αυτού».
      Και στο δεύτερο εδάφιο της περίπτωσης α, της παραγράφου 1 του ίδιου άρθρου μετά τις λέξεις «της απορριπτικής πράξης», προστίθεται η λέξη «ή απόφασης». Και στο πρώτο εδάφιο της παραγράφου 2 του ίδιου άρθρου μετά τις λέξεις «απορριπτικής πράξης» προστίθενται οι λέξεις «ή απόφασης». Οπότε με αυτήν τη διατύπωση, συν το γεγονός ότι μιλάμε για κάθε μορφή παράβασης διάταξης του  νόμου αυτού, δεν το εξαρτούμε από την έκδοση προηγούμενης πράξης αλλά από τη δυνατότητά του να ελέγχει τη νομιμότητα γενικώς. Όπως είναι οι προσθήκες αυτές και εφόσον δεν προκύψουν και άλλες παρατηρήσεις μέχρι το τέλος -οπότε θα αναδιατυπώσω- θα σας μοιρασθούν.
      ΠΡΟΕΔΡΟΣ (Άννα Μπενάκη - Ψαρούδα): Δώστε το τώρα, κύριε Υπουργέ, να μοιραστεί αυτό και αν αυτό αλλάξει ξανά, θα τα ξαναπείτε και θα τα ακούσουμε.
      Ευχαριστούμε πολύ.
      ΠΡΟΕΔΡΟΣ (Άννα Μπενάκη - Ψαρούδα): Κύριοι συνάδελφοι, νομίζω ότι επειδή τώρα θα μπούμε στον κατάλογο των εγγεγραμμένων ομιλητών, πρέπει να κάνουμε έναν περιορισμό του χρόνου για να μπορέσουν να μιλήσουν όλοι οι συνάδελφοι. Γι’ αυτό θα πρότεινα να δεχθούμε αντί για οκτώ να περάσουμε στα έξι λεπτά και με τις γνωστές υπερβάσεις που γίνονται θα φτάνουμε πραγματικά στα οκτώ λεπτά.
      (Θόρυβος στην Αίθουσα)
      Κύριοι συνάδελφοι, διευκολύνει η πρότασή μου. Δεν δυσχεραίνει.
      Δύο λεπτά λιγότερα δεν είναι τίποτα στην τοποθέτησή σας. Είναι τρεις κουβέντες λιγότερες.
      Παρακαλώ, λοιπόν, το Σώμα να κάνει δεκτή την πρόταση για το εξάλεπτο και να προχωρήσουμε, για να μπορέσουν να μιλήσουν με άνεση όλοι.
      ΠΟΛΛΟΙ ΒΟΥΛΕΥΤΕΣ: Δεκτή, δεκτή.
      ΠΡΟΕΔΡΟΣ (Άννα Μπενάκη - Ψαρούδα): Το Σώμα απεδέχθη την πρόταση.
      Ο κ. Μπαντουβάς έχει το λόγο.
      Κύριε Μπαντουβά και κύριοι συνάδελφοι, μην ερχόσαστε στο Βήμα για έξι λεπτά. Μιλήστε από τη θέση σας.
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Κυρία Πρόεδρε, οκτώ λεπτά. Μετά από εμένα τα έξι λεπτά. Και να μου επιτρέψετε να εκφράσω και τα παράπονά μου χωρίς να μου χρεώσετε χρόνο.
      Κυρίες και κύριοι συνάδελφοι, άκουσα πολλά από τις κυρίες και τους κυρίους της Αξιωματικής Αντιπολίτευσης όλο αυτό το διάστημα που μεσολάβησε από την πρώτη παρουσίαση των βασικών αρχών του υπό συζήτηση νομοσχεδίου μέχρι και σήμερα που συζητούμε μέσα στο ναό της δημοκρατίας για το λεγόμενο «βασικό μέτοχο».
      Άκουσα ότι το νομοσχέδιο αυτό είναι ανεφάρμοστο, ότι αντίκειται…
      (Θόρυβος από την πτέρυγα του ΠΑΣΟΚ)
      Κυρία Πρόεδρε, να μου κρατάτε το χρόνο, γιατί ή εγώ θα μιλώ ή οι συνάδελφοι από κάτω.
      Άκουσα, λοιπόν, ότι το νομοσχέδιο αυτό είναι ανεφάρμοστο, ότι αντίκειται στην κοινοτική νομοθεσία, ότι δήθεν θα δυσχεράνει την προσέλκυση ξένων κεφαλαίων και επενδύσεων στη χώρα μας και μύρια όσα ων ουκ έστι αριθμός, δυστυχώς.
      Για την ταμπακέρα, όμως, αγαπητοί συνάδελφοι, δεν μας μίλησαν καθόλου οι αξιότιμοι συνάδελφοι της Αξιωματικής Αντιπολίτευσης. Χύνουν δάκρυα για την ύπαρξη διαφθοράς στη χώρα μας, αλλά επί της ουσίας αγρόν αγοράζουν. Καταγγέλλουν την Κυβέρνηση της Νέας Δημοκρατίας για υποκρισία και απόπειρα εντυπωσιασμού, αλλά δεν μας υποδεικνύουν ποιες αλλαγές πρέπει να επιφέρουμε στο υπάρχον νομικό καθεστώς.
      Αλήθεια, κύριοι, πιστεύετε ότι ο υφιστάμενος ν.3021/2002, που εσείς είχατε ψηφίσει, αντιμετωπίζει επαρκώς το πρόβλημα της διαφθοράς στο δημόσιο βίο και στις δημόσιες συμβάσεις;
      (Στο σημείο αυτό την Προεδρική Έδρα  καταλαμβάνει ο  Γ’ Αντιπρόεδρος της Βουλής κ.  ΙΩΑΝΝΗΣ ΤΡΑΓΑΚΗΣ)
      Αν ναι, τότε η χώρα μας, η Ελλάδα, είναι ένας όμορφος τόπος αγγελικά πλασμένος, όπου δεν υπάρχουν μίζες, οικονομικά σκάνδαλα, διασπάθιση του δημοσίου χρήματος, δηλαδή του ιδρώτα του Έλληνα φορολογούμενου, ούτε κακοδιαχείριση των κοινοτικών κονδυλίων. Άρα, άδικα συζητούμε εδώ σήμερα και καλύτερα να πάμε έξω στο καφενείο να πιούμε μια ρακί ή ακόμα καλύτερα στα σπίτια μας, αφού όλα σε αυτόν τον τόπο βαίνουν καλώς.
      Εκτός, εάν πραγματικά και ειλικρινά αποδέχεστε και παραδέχεστε ότι υπάρχει πρόβλημα ως προς τη διαφάνεια του δημοσίου βίου, οπότε καλώς βρισκόμαστε εδώ και συζητούμε αυτό το νομοσχέδιο. Και ιδού πεδίον δόξης λαμπρόν, να μας παράσχετε τα φώτα σας και τη σοφία που έχετε αποκομίσει κατά την εικοσαετή παραμονή σας στην εξουσία. Και εφόσον κρίνετε ότι το νομοσχέδιο αυτό αφήνει κερκόπορτες ανοικτές στη διαπλοκή, ας μας υποδείξετε τρόπους για να τις κλείσουμε.
      Αλλά, κύριοι, δεν τρέφω αυταπάτες, ακριβώς διότι η μακρόχρονη παραμονή σας στην εξουσία σας έφθειρε και κάπως σας διέφθειρε. Όχι βέβαια με την ποινική έννοια της λέξης, αλλά με τη φιλοσοφική διάστασή της. Καλομάθατε στην ευδαιμονία της εξουσίας. Κυριαρχηθήκατε από την αλαζονεία. Απομακρυνθήκατε από τον πολίτη και τα προβλήματά του και δεν ακούσατε τον κίνδυνο να έρχεται, ακριβώς διότι είτε δεν μπορούσατε είτε δεν θέλατε. Νιώσατε, όμως, το βαρύγδουπο κρότο της πτώσης σας από την εξουσία.
      Δεν μπορούσατε ή δεν θέλατε να πολεμήσετε τη διαφθορά που κατέκλυσε το δημόσιο βίο στα χρόνια της εξουσίας σας και απαξίωσε στα μάτια του πολίτη –προσέξτε το αυτό- την πολιτική και τους πολιτικούς.
      Και έρχομαι στην πρόταση του κ. Πάγκαλου εχθές για «πόθεν έσχες» των πολιτικών και όλων όσων ασχολούνται με το δημόσιο βίο και λέω «ναι» στο «πόθεν έσχες», όχι όμως στα έξοδα της προεκλογικής εκστρατείας. Να πάμε πολιτικά πίσω μέχρι την προηγούμενη της εισαγωγής μας μέσα σ’ αυτήν την Αίθουσα, να δούμε τι είχαμε τότε πριν μπούμε στην πολιτική και τι έχουμε σήμερα. Έτσι να γίνει το «πόθεν έσχες», για να δει ο ελληνικός λαός αυτούς που κάποτε δεν είχαν χρήματα και σήμερα ξοδεύουν αλόγιστα σε γλέντια, σε χορούς, σε γάμους, κλπ.
      Δεν μπορούσατε ή δεν θέλατε να ξεσκεπάσετε το πέπλο της αδιαφάνειας που κάλυπτε τις δημόσιες συμβάσεις και ο πολίτης αυτού του δύστυχου τόπου υποψιάζεται πλέον τους πάντες και τα πάντα. Δεν μπορούσατε ή δεν θέλατε, σε κάθε περίπτωση όμως ανεχθήκατε, τη γιγάντωση των διαπλεκομένων συμφερόντων, που δεν αρκούνταν πια στην εξυπηρέτηση και στην επιδίωξη των καλώς εννοουμένων οικονομικών τους κερδών, αλλά αποφάσισαν ότι τους ανήκει μερίδιο της εξουσίας στη διακυβέρνηση αυτού του τόπου. Η Κυβέρνηση κυβερνά, τα Μέσα Μαζικής Ενημέρωσης ελέγχουν. Αυτό θα πρέπει να το πάρετε όλοι απόφαση.
      Δεν μπορούσατε ή δεν θέλατε, ανεχθήκατε ή φοβηθήκατε να τα βάλετε μαζί τους, γιατί φοβηθήκατε το πολιτικό κόστος. Και το κόστος αυτό για σας ήταν πολύ μεγάλο, γιατί με κανέναν τρόπο δεν θέλατε να διακινδυνεύσετε την απώλεια της εξουσίας ακόμη κι αν η παραμονή σας σ’ αυτήν απέβαινε εις βάρος του ελληνικού λαού.
      Η Νέα Δημοκρατία όμως δεν φοβάται, κυρίες και κύριοι συνάδελφοι. Ο Κωνσταντίνος Καραμανλής με περίσσιο πολιτικό θάρρος κήρυξε από την αρχή ως Αρχηγός της Αξιωματικής Αντιπολίτευσης ανένδοτο αγώνα κατά των διαπλεκομένων συμφερόντων που στραγγαλίζουν το δημόσιο βίο της πατρίδας μας. Και αυτό το νομοσχέδιο αποτέλεσε εξαρχής βασική προεκλογική δέσμευση της Νέας Δημοκρατίας, γι’ αυτό μας ψήφισε ο λαός και την εντολή του λαού ερχόμαστε τώρα να εφαρμόσουμε, κυρίες και κύριοι συνάδελφοι. Εμείς δεν θα γίνουμε ταπεινές θεραπαινίδες άνομων συμφερόντων εις βάρος του ελληνικού λαού. Εμείς το λαό και μόνο το λαό υπηρετούμε.
      Κύριε Πρόεδρε, θέλω να τελειώσω λέγοντας ότι εμείς δεν κατηγορήσαμε κανέναν από τους συναδέλφους της Αξιωματικής Αντιπολίτευσης ότι στηρίζουν διάφορα άνομα συμφέροντα. Οι εφημερίδες τα γράφουν, κύριε Πρόεδρε. Και καταθέτω εδώ ένα απόσπασμα της εφημερίδας «ΕΛΕΥΘΕΡΟΤΥΠΙΑ» που γράφει: «Υπερασπίζεται τον Μπόμπολα το ΠΑΣΟΚ».
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      (Στο σημείο αυτό ο Βουλευτής κ. Κωνσταντίνος Μπαντουβάς καταθέτει για τα Πρακτικά το προαναφερθέν απόσπασμα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Το λόγο έχει ο κ. Αδρακτάς.
      ΠΑΝΑΓΙΩΤΗΣ ΑΔΡΑΚΤΑΣ: Κύριε Πρόεδρε, κυρίες και κύριοι συνάδελφοι, η Κυβέρνησή μας συνεπής στις προεκλογικές της εξαγγελίες και στην υπόσχεσή της προς τον ελληνικό λαό φέρνει προς ψήφιση στη Βουλή των Ελλήνων ένα από τα πλέον κορυφαία νομοθετήματα των τελευταίων ετών. Θα αποδειχθεί δε ακόμη κορυφαίο και εκ του αποτελέσματος, το οποίο θα επιφέρει. Ήδη τα πρώτα μηνύματα ελήφθησαν, πριν ακόμα ψηφιστεί, πριν ακόμα αποκτήσει ισχύ.
      Κυρίες και κύριοι συνάδελφοι, για πολλά χρόνια η έννοια της διαπλοκής διαπότιζε την ατμόσφαιρα και δηλητηρίαζε το πολιτικό κλίμα. Και ενώ λοιπόν η διαπλοκή, ως νοσηρό φαινόμενο, ήταν κοινό μυστικό, οι αναγκαίες νομοθετικές τομές δεν επιχειρήθηκαν ποτέ στο μέτρο που αυτές ήταν αναγκαίες. Η παράταξή μας από την πρώτη στιγμή έθεσε μεταξύ των προτεραιοτήτων της την πάταξη της διαφθοράς και της διαπλοκής, γιατί πίστευε και εξακολουθεί να έχει εδραία την πεποίθηση ότι τα νοσηρά αυτά φαινόμενα ήταν τα αίτια της κακοδαιμονίας μας.
      Ήταν οι φθοροποιοί μηχανισμοί, που υπέσκαπταν τα θεμέλια του πολιτικού, οικονομικού και κοινωνικού μας οικοδομήματος και εκείνοι οι οποίοι έδιναν στη χώρα μας αρνητικά προνόμια μεταξύ των πολιτισμένων χωρών. Ήταν εκείνα τα φθοροποιά αίτια που δεν επέτρεψαν να αξιοποιηθούν κατά τον πλέον ιδανικό και παραγωγικό τρόπο τα τεράστια κονδύλια που εισέρευσαν στον τόπο μας από την Ευρωπαϊκή Ένωση. Ήταν αυτά που δεν επέτρεψαν την αποτελεσματικότερη αξιοποίηση των μοναδικών ευκαιριών στα πλαίσια των Κοινοτικών Πλαισίων Στήριξης. Ήταν αυτά που δεν επέτρεψαν την ποιοτικότερη παραγωγή των έργων. Ήταν εκείνα που μας εξέθεσαν διεθνώς και πλήγωσαν το κύρος και την αξιοπιστία της χώρας μας.
      Δεν ήταν επιτρεπτό πλέον, δεν ήταν ανεκτό από την κοινωνία μας, η διαπλοκή να εξακολουθεί να επιβιώνει σε πείσμα της θέλησης του λαού μας, σε πείσμα της δικαιολογημένης αγανάκτησης των πολιτών αλλά και της απόφασης του πολιτικού κόσμου να απαλλαγεί από το σφιχτό εναγκαλισμό της.
      Ποιοι μηχανισμοί εμπόδιζαν τη λήψη αναγκαίων μέτρων; Πώς οι αναγκαίες πρωτοβουλίες δεν αναλαμβάνονταν; Πώς η προηγούμενη κυβέρνηση δεν έβρισκε την απαιτούμενη τόλμη και το πολιτικό θάρρος να επιχειρήσει τις αναγκαίες και βαθιές τομές;
      Είναι ζήτημα που δεν θα κριθεί από εμένα τώρα, αλλά από τους πολιτικούς και ιστορικούς αναλυτές του μέλλοντος. Εγώ θα καταθέσω απλά την απορία και τον προβληματισμό μου. Και είναι όντως απορίας άξιον, γιατί ενώ καταλήγαμε στη διαπίστωση της ύπαρξης του νοσηρού φαινομένου και των καταστροφικών συνεπειών του και γνωρίζαμε την κατεύθυνση που έπρεπε να ακολουθήσουμε, δεν το τολμούσαμε. Δεν υπάρχει καμία αμφιβολία ότι η διαπλοκή αλλοιώνει την ποιότητα των δημοκρατικών μας θεσμών και παράλληλα αποτελεί ανασταλτικό παράγοντα στην πρόοδο του τόπου.
      Κορυφαίος Υπουργός των προηγούμενων κυβερνήσεων, ο κ. Γεράσιμος Αρσένης, τόνιζε σε συνέντευξή του στην «ΚΑΘΗΜΕΡΙΝΗ» στις 19.12.2003 ότι είναι ιδιαίτερα αρνητικό το πλέγμα της οικονομικής ισχύος των προμηθευτών του δημοσίου και ιδιοκτησίας των Μέσων Μαζικής Ενημέρωσης.
      Τόνιζε, ακόμη, με έμφαση ότι όπως στην περίπτωση της διαφθοράς στο δημόσιο, έτσι και στην περίπτωση της διαπλοκής δεν πίστευε ότι θα έχουμε σημαντικές αλλαγές εάν το θέμα αυτό δεν γίνει θέμα προτεραιότητας στην κοινή γνώμη. «Όσοι το επιχειρούμε», έλεγε, «βρίσκουμε το έργο της ενημέρωσης ιδιαίτερα δυσχερές».
      Γιατί ο συγκεκριμένος Υπουργός διακατείχετο από αυτόν τον πεσιμισμό; Γιατί δεν μπόρεσε η Κυβέρνησή του να το αναδείξει ως προτεραιότητα στην κοινή γνώμη; Κυβερνούσε ή όχι τον τόπο η δική του Κυβέρνηση; Ποιος διαμόρφωνε την κοινή γνώμη;
      Άλλο κορυφαίο στέλεχος των προηγούμενων Κυβερνήσεων, ο Αλέκος Παπαδόπουλος, τόνιζε στο 6ο Συνέδριο του ΠΑΣΟΚ στις 12.12.2001: «Η χώρα μας δεν μπορεί να ταλανίζεται προς τα εμπρός ή προς τα πίσω» και σημείωνε την ανάγκη να δίνονται ορθές λύσεις στα προβλήματα που συνεχώς αναδύονται από την ίδια τη ζωή και την κοινωνία, να γίνονται αναγκαίες ριζικές μεταρρυθμίσεις. Τόνιζε ότι έπρεπε να τολμούν και όχι να περιορίζονται σε διακηρύξεις μεγάλων τομών. Να διακινδυνεύουν τις μεγάλες ρήξεις με τα συμφέροντα, με τα κεκτημένα και τα καθιερωμένα, με όσα σαπίζουν και λιμνάζουν και κανείς δεν τολμά να τα αγγίξει.
      Αυτά δεν είναι λόγια δικά μου, κύριοι συνάδελφοι. Δεν είναι δικές μου διαπιστώσεις. Τι σάπιζε; Τι ταλάνιζε τον τόπο; Τι λίμναζε; Ποια τα κεκτημένα συμφέροντα και –άκουσον!- τα καθιερωμένα; Όλοι τα ήξεραν. Όλοι τα γνώριζαν, αλλά κανείς δεν τολμούσε. Οι κρατούντες της εποχής εκείνης ας κάνουν την αναγκαία ενδοσκόπηση και την απαραίτητη αυτοκριτική τους τώρα που ο λαός τους έδωσε την ευκαιρία και τον αναγκαίο χρόνο προς τούτο.
      Η διαφορά μας από το χθες, κυρίες και κύριοι συνάδελφοι, είναι ακριβώς αυτή: εμείς τολμούμε εκείνο που δεν τολμήσατε εσείς, κύριοι συνάδελφοι του ΠΑΣΟΚ. Εμείς με το προς ψήφιση νομοσχέδιο κάνουμε τις μεγάλες ρήξεις, που ψάχνατε τόσα χρόνια. Δεν ισχυρίζομαι ότι η διαπλοκή θα εκλείψει εντελώς ως φαινόμενο με το παρόν νομοσχέδιο. Ο πόλεμος κατά της διαπλοκής, για να είναι αποτελεσματικός, πρέπει να είναι διαρκής και επίμονος.
      Κάνουμε, όμως, ένα σημαντικό βήμα προς τη σωστή κατεύθυνση. Και αυτό το σημαντικό βήμα πρέπει σύσσωμος ο πολιτικός κόσμος να το στηρίξει. Και βέβαια εδώ είμαστε, με την πείρα και τον καιρό, να συμπληρώνουμε ενδεχόμενα κενά, που η ζωή θα καταδεικνύει. Αιτιάσεις του τύπου «δεν είναι εφαρμόσιμο» δεν αρκούν για να δικαιολογήσουν την άρνηση της ψήφισης του νομοσχεδίου.
      
      Κάνουμε ρήξεις με τα συμφέροντα εκείνα που επί των ημερών σας έγιναν κεκτημένα και καθιερωμένα, ρήξεις με ό,τι σαπίζει και λιμνάζει, ρήξεις που δεν τολμήσατε, ρήξεις που ζητά ο λαός, ρήξεις για την προκοπή του τόπου μας, ρήξεις για την αξιοπιστία μας, για την αξιοπιστία του πολιτικού συστήματος, ρήξεις για τη φερεγγυότητά μας και για τη δημοκρατία μας, ρήξεις με το χθες, ρήξεις με τη νοσηρότητα, ρήξεις για μία δικαιότερη κοινωνία, ρήξεις για ένα νέο πολιτικό πολιτισμό, ρήξεις για ένα κράτος με χρηστή διοίκηση.
      Να σας θυμίσω τι έλεγε και τι έγραφε στην «ΕΛΕΥΘΕΡΟΤΥΠΙΑ» κορυφαίο στέλεχος των προηγούμενων κυβερνήσεων ο κ. Πάγκαλος, για τον τότε Πρωθυπουργό: «Θυμάμαι ότι ο Πρωθυπουργός ενοχλείτο κάθε φορά που ανέφερε κάποιος αυτό το θέμα δηλαδή τη διαπλοκή, όχι γιατί υπάρχει, αλλά γιατί το αναφέρει». Το ίδιο στέλεχος έγραφε πάλι στην «ΑΠΟΓΕΥΜΑΤΙΝΗ της ΚΥΡΙΑΚΗΣ» της 22-12-2002: «Στην πολιτική η διαφθορά δεν σχετίζεται τόσο με το θέμα του επαγγελματικού ασυμβίβαστου, αλλά με το μέγιστο ζήτημα της κατοχής και του ελέγχου των Μέσων Μαζικής Ενημέρωσης. Πρωτεύον παραμένει η συγκέντρωση και ο έλεγχος των Μέσων Μαζικής Ενημέρωσης από συγκεκριμένους επιχειρηματικούς ομίλους που συνδέονται και εξαρτούν την οικονομική τους επιβίωση από τις κρατικές προμήθειες». Αυτή είναι αλήθεια που δυστυχώς όχι μόνο τη γνωρίζατε αλλά και τη διακηρύττατε.
      Η δική μας Κυβέρνηση έρχεται να αντιμετωπίσει αυτήν τη νοσηρή κατάσταση με έναν αποτελεσματικό τρόπο. Εμείς δεν υποσχεθήκαμε απλά τον πόλεμο κατά της διαπλοκής, αλλά υλοποιούμε την υπόσχεσή μας. Δεν υπολογίζουμε το πολιτικό κόστος. Τολμάμε. Το μήνυμά μας προς την κοινωνία είναι σαφές και κρυστάλλινο. Θα επικρατήσουν το δίκαιο και η ηθική στα δημόσια πράγματα και στη διαχείριση του ιδρώτα του λαού μας. Θα επικρατήσει ο σεβασμός στο μόχθο του λαού μας, ο σεβασμός στις αγωνίες του, στους οραματισμούς του, στις ελπίδες του, στις προσδοκίες του.
      Η Ελλάδα δεν μπορεί να διακρίνεται μόνο για αρνητικές επιδόσεις. Θα περιφρουρήσουμε τη συνταγματική επιταγή. Παράλληλα, θα εναρμονιστούμε με τα ισχύοντα στην Ευρωπαϊκή Ένωση. Αναγνωρίζουμε ότι το ζήτημα της διαπλοκής δεν είναι απλή υπόθεση. Αναγνωρίζουμε ότι η αντίδρασή μας στο γκρίζο πρέπει να είναι καθολική, σταθερή και επίμονη. Έχουμε χάσει πολύ χρόνο και πληρώσαμε ακριβά τις συνέπειες. Τώρα είναι η ώρα της δικής μας απάντησης. Τώρα πρέπει να μιλήσει αποφασιστικά και για πάντα ο πολιτικός κόσμος. Γι’ αυτό σας καλώ να υπερψηφίσετε αυτό το νομοσχέδιο.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ο κύριος Βεργίνης έχει το λόγο.
      ΞΕΝΟΦΩΝ ΒΕΡΓΙΝΗΣ: Κύριοι συνάδελφοι, δεν είναι η πρώτη φορά που ένα νομοσχέδιο φέρνει τα κόμματα σε αντιπαράθεση για το περιεχόμενο αλλά κυρίως για τις επιπτώσεις του. Αυτό το νομοσχέδιο είναι και σπουδαίο και επίκαιρο. Ίσως γι’ αυτό δικαιολογούνται και οι αντιπαραθέσεις. Όμως ακούστηκαν γνώμες, κρίσεις, επικρίσεις και απόψεις αρκετά αντιφατικές. Η Αξιωματική Αντιπολίτευση χαρακτηρίζει το νομοσχέδιο ως νομοσχέδιο διαπλοκής κατά διαπλοκής, κατευθυνόμενο για συγκεκριμένους επιχειρηματίες και ότι είναι τριτοκοσμικό. Προσέθεσαν ότι το νομοσχέδιο ποινικοποιεί την επιχειρηματικότητα.
      Όλα αυτά δεν κοσμούν το νομοσχέδιο, γιατί το νομοσχέδιο έχει την ανάγκη κάποιας προσθήκης ή κάποιας πρότασης. Παρ’ όλα αυτά η Αξιωματική Αντιπολίτευση δεν πήγε στο «διά ταύτα». Δηλαδή, δεν κατέθεσε συγκεκριμένες προτάσεις για τη βελτίωση και τη διόρθωσή του. Αντίθετα, από την αρχή της συζήτησης παρακολουθούμε μία στείρα αντιπολίτευση ολότελα αρνητική, που δεν πλησιάζει καθόλου σε συναίνεση.
      Σε τι πρέπει να συνδράμει, κυρίες και κύριοι συνάδελφοι, η Νέα Δημοκρατία; Να γίνει αντιπολίτευση και η Aντιπολίτευση να γίνει κυβέρνηση, έτσι ώστε να καταθέσετε εσείς το νόμο και εμείς να κάνουμε συμπληρώσεις και προτάσεις;
      Αυτό έγινε στον προηγούμενο νόμο, το νόμο που γνωρίζετε όλοι, το ν.  3021/2002. Αλλά στη συνέχεια ο ελληνικός λαός καταψήφισε  αυτόν το νόμο. Συνεπώς σήμερα νομοθετεί μόνο η νέα Κυβέρνηση, η Νέα Δημοκρατία.
      Κυρίες και κύριοι, το νομοσχέδιο είναι καθαρό και συγκεκριμένο. Αναφέρει στον τίτλο του «μέτρα για τη διασφάλιση της διαφάνειας» και στη συνέχεια «για την αποτροπή καταστρατηγήσεων κατά τη διαδικασία σύναψης δημοσίων συμβάσεων». Δηλαδή τι μας λέει; Μας λέει δύο πράγματα. Πρώτον, ότι υπάρχει λόγος διαφάνειας και, δεύτερον, ότι κυρίως συγκεντρώνεται αυτή η κριτική και κυρίως το νομοθέτημα, επί τη σύναψη συμβάσεων που εμπλέκεται το δημόσιο.
      Γιατί λοιπόν το νομοσχέδιο αυτό αναφέρεται στη διαφάνεια; Γιατί το νομοσχέδιο, επίσης, αναφέρεται περιοριστικά στη σύναψη δημοσίων συμβάσεων; Απάντηση: Τα ερωτήματα βεβαίως δεν είναι ασυνήθη, διότι πράγματι φαίνεται ότι υπάρχει αδιαφάνεια, υπάρχει διαπλοκή συμφερόντων, το ομολογούν όλοι, όλες οι παρατάξεις. Το ομολογούν οι ομιλητές οι προηγούμενοι και ίσως και αυτοί που θα ακολουθήσουν.
      Επομένως τα φαινόμενα εντοπίζονται περισσότερο στις συναλλαγές φαίνεται του δημοσίου χωρίς  βεβαίως να αποκλείονται και μεταξύ του ιδιωτικού τομέα.
      Συμφωνούμε όλοι για χρόνια τώρα ότι υπάρχουν αυτά τα φαινόμενα. Αλλά διερωτόμαστε, κυρίες και κύριοι, πού οφείλονται αυτά τα φαινόμενα και τι πρέπει να κάνουμε και πώς πολεμιούνται αυτά τα φαινόμενα; Δημιουργήθηκε αυτό το φαινόμενο ή αυτά τα φαινόμενα από έλλειψη νόμου, από απουσία νόμου ή από έλλειψη σεβασμού και έλλειψη εφαρμογής του νόμου; Προσωπική μου άποψη είναι ότι συμβαίνουν όλα αλλά κυρίως τα τελευταία.
      Πολλές φορές δεν υπάρχει σεβασμός προς τους νόμους και δεν εφαρμόζονται οι νόμοι κάποτε, για να μην πω συχνά, από την ίδια την πολιτεία που νομοθετεί. Και βέβαια ακολουθούν οι πολίτες που επικαλούνται την άνομη πολιτεία. Τότε οι συναλλαγές εκτρέπονται βεβαίως του κανονικού, του νόμιμου και τα φαινόμενα απειθαρχίας και διαφθοράς είναι αναπότρεπτα.
      Η μακρόχρονη ανοχή μας σε μια τέτοια κατάσταση, κυρίες και κύριοι συνάδελφοι, από την έννομη τάξη που συμπίπτει με τη διακυβέρνηση της χώρας κατά το χρόνο όταν η σημερινή Αντιπολίτευση ήταν κυβέρνηση, οδηγεί όχι μόνο σε καταστρατήγηση των νόμων, αλλά και σε εμπέδωση –και αυτό πρέπει να προσεχθεί- μιας αρρωστημένης νοοτροπίας, η οποία τελικά οδηγεί σε νομιμοποίηση της αδιαφάνειας και της φαυλότητας. Και αυτό είναι κάτι το οποίο πρέπει να μας ανησυχεί.
      Μπορεί αυτό το κλίμα να ανατραπεί; Βεβαίως αν πρώτα εφαρμόσουμε τους νόμους, αν ελέγξουμε τους νόμους, αν ελέγξουμε τις καταστάσεις με βάση τους νόμους και αν βεβαίως επιβληθούν και οι κυρώσεις όπως προβλέπονται από το νόμο. Δυστυχώς αυτό δεν συμβαίνει.
      Το παρόν νομοσχέδιο τι κάνει; Είναι ενάντια στους ιδιοκτήτες των Μέσων Μαζικής Ενημέρωσης όπως πολλοί υποστηρίζουν; Όχι. Δεν αντιμάχεται εκείνους που θέλουν και μπορούν να είναι ιδιοκτήτες των Μέσων Ενημέρωσης. Αντιθέτως, τους δίνει το βήμα να είναι μέτοχοι στην περίπτωση αυτή. Δεν μπορούν όμως να είναι παράλληλα και εργολήπτες δημοσίων έργων ή και το αντίστροφο, εργολήπτες δημοσίων έργων δεν μπορεί να είναι κάτοχοι μετοχών, σημαντικού μάλιστα ποσοστού στην περίπτωση των Μέσων Μαζικής Ενημέρωσης.
      Άρα πρέπει να έχουμε μπροστά μας ένα νόμο ...
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, δώστε μου χρόνο όπως έγινε και σε άλλους συναδέλφους.
      ΠΡΟΕΔΡΕΥΩΝ (Ιωάννης Τραγάκης): Όχι, δεν υπάρχει χρόνος.
      ΞΕΝΟΦΩΝ ΒΕΡΓΙΝΗΣ: Κύριε Πρόεδρε, περιμένω από τις 10.30’ να μιλήσω.
      ΠΡΟΕΔΡΕΥΩΝ (Ιωάννης Τραγάκης): Θα έχετε μια ανοχή. Μιλάτε και πιο γρήγορα.
      ΞΕΝΟΦΩΝ ΒΕΡΓΙΝΗΣ:  Ευχαριστώ, κύριε Πρόεδρε, για τη συμβουλή.
      Το ερώτημα που τουλάχιστον το άκουσα από πολλούς και ιδιαίτερα από την Αντιπολίτευση, είναι το εξής: είναι ο νόμος αυτός ενάντια στο Κοινοτικό Δίκαιο;
      Κυρίες και κύριοι, πρέπει να ξεκαθαρίσουμε ένα πράγμα. Κατ’ αρχήν δεν υπάρχει και δεν νομίζω ότι πρέπει να υπάρχει κάποιος μέσα στη Βουλή που πρέπει να αγνοεί ότι το πρωτογενές δίκαιο, δηλαδή οι συνθήκες της Κοινότητας οι ιδρυτικές, οι τροποποιητικές ή οι συμπληρωματικές με τρίτες χώρες, συνθήκες προσχώρησης αλλά και συμφωνίες ενοποιητικού χαρακτήρα, όπως και οι κανονισμοί, δεν είναι άμεσης εφαρμογής, υποχρεωτικής και αυτοτελώς. Δεν χρειάζεται να υπενθυμίσω ότι η άμεση εφαρμογή του Κανονισμού κάνει περιττή ακόμη και τη διαδικασία δημοσίευσής του στην Εφημερίδα της Κυβερνήσεως. Δηλαδή, αρκεί η δημοσίευσή του στην επίσημη εφημερίδα των Ευρωπαϊκών Κοινοτήτων για να ισχύσει το περιεχόμενο του Κανονισμού. Με άλλα λόγια, ο Κανονισμός εξομοιώνεται με νόμο του ελληνικού κράτους.
      Επομένως πώς μπορεί να υπάρξει μια μεταβολή στο κοινοτικό κεκτημένο; Μόνο αν υπάρχει προσθήκη, εφόσον δεν προβλέπεται από το κοινοτικό κεκτημένο.
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε.
      ΞΕΝΟΦΩΝ ΒΕΡΓΙΝΗΣ: Θα ολοκληρώσω, κύριε Πρόεδρε.
      Πρέπει λοιπόν στην περίπτωση αυτή να πούμε ότι ο νόμος –και πρέπει να τονιστεί αυτό- δεν είναι αντίθετος προς το βασικό μέτοχο, όπου καταργεί ο βασικός μέτοχος αντίστοιχο κανόνα Κοινοτικού Δικαίου. Και αυτό γιατί ρυθμίζει θέματα έννομης εσωτερικής τάξης. Συνεπώς είναι θέμα απόδειξης κατά πόσο δηλαδή ο συγκεκριμένος νόμος αντίκειται στο κοινοτικό κεκτημένο. Δεν αντιστρατεύεται τους όρους ανταγωνισμού.
      Τι κάνει ο νόμος; Στη συγκεκριμένη περίπτωση ρυθμίζει θέματα αναγκαία προς εξασφάλιση και επιβολή της αρχής της διαφάνειας. Μιας αρχής που κυριαρχεί σήμερα στα κοινοτικά δεδομένα και που το ελληνικό Σύνταγμα προβλέπει στο άρθρο 14 παράγραφος 9. Επίσης, δεν αντίκειται στο άρθρο 86 των Ευρωπαϊκών Κοινοτήτων.
      Το νομοσχέδιο, λοιπόν, αναφέρεται στη διαφάνεια, στον υγιή ανταγωνισμό και βεβαίως στην αντικειμενικότητα μετάδοσης των πληροφοριών. Ο νομοθέτης δεν διακρίνει μεταξύ αλλοδαπών και ημιδαπών, μεταξύ επιχειρηματιών και επομένως διατηρεί την αρχή της ίσης μεταχείρισης.
      Κυρίες και κύριοι, αυτό που πρέπει να κάνουμε είναι να ψηφίσουμε το παρόν νομοσχέδιο.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, πρέπει να βάλουμε τα πράγματα στη θέση τους. Υπάρχουν ακόμη, για να ξέρετε, τριάντα οκτώ συνάδελφοι εγγεγραμμένοι. Επιθυμία μας είναι να μιλήσουν όλοι και θα μιλήσουν όλοι. Αλλά να περιορίσουμε λίγο το χρόνο μας και να μην επαναλαμβανόμεθα.
      Ο κ. Βλάχος έχει το λόγο.
      ΓΕΩΡΓΙΟΣ ΒΛΑΧΟΣ: Κυρίες και κύριοι συνάδελφοι, το νομοσχέδιο για τη διαφάνεια στις δημόσιες συμβάσεις εκπληρώνει μία πολιτική δέσμευση της Κυβέρνησης αλλά και μία συνταγματική επιταγή. Η Κυβέρνηση Καραμανλή, πιστή στις προεκλογικές της εξαγγελίες, κάνει σήμερα ένα ακόμη βήμα για την εξυγίανση της πολιτικής μας ζωής.
      Με το νομοσχέδιο που σήμερα συζητάμε μπαίνει τέλος στην ανεξέλεγκτη δράση των μεγάλων οικονομικά συμφερόντων, που ο λαός μας ονόμασε διαπλοκή.
      Κύριες και κύριοι συνάδελφοι, η θέση της Νέας Δημοκρατίας και του Πρωθυπουργού απέναντι στη διαπλοκή ήταν πάντα ξεκάθαρη. Η διακήρυξη του Κώστα Καραμανλή «δεν χρωστάμε σε κανέναν», μας δίνει δύναμη να προχωρήσουμε μπροστά.
      Δεν συμβιβαστήκαμε και δεν συμβιβαζόμαστε ούτε στιγμή ούτε στις εκλογές του 2000, τότε που η διαπλοκή έπαιξε τα ρέστα της για νίκη του ΠΑΣΟΚ, ούτε όταν μετά τις εκλογές του 2000, όταν ο Κώστας Καραμανλής, ο δικός μας Αρχηγός, ο κύριος αντίπαλος της διαπλοκής, δέχθηκε επιθέσεις σε όλα τα μέτωπα, ακόμη και με κτυπήματα κάτω από τη μέση.
      Δεν συμβιβαστήκαμε όταν πέρυσι τέτοια εποχή η διαπλοκή έκανε απεγνωσμένη προσπάθεια αλλαγής του πολιτικού κλίματος με τη ραγδαία αλλαγή του πολιτικού σκηνικού. Μιλώ για τότε που τα Μέσα Μαζικής Ενημέρωσης διέκοπταν συνεχώς τα προγράμματά τους για να μας πουν ότι ο Αρχηγός της «δημοκρατικής παράταξης» μοιράζει κουραμπιέδες στους δημοσιογράφους ή ότι οδηγεί μόνος το αμάξι ή ότι μόνος του πληρώνει τα διόδια.
      Δεν συμβιβαστήκαμε όταν η φιέστα της εκλογής του κ. Παπανδρέου από τα μέλη και τους φίλους προβαλλόταν από τα Μέσα Μαζικής Ενημέρωσης σαν το γεγονός του αιώνα. Εμείς με τον Κώστα Καραμανλή στην πρώτη γραμμή μείναμε σταθεροί και πάντα απέναντι και κόντρα στη διαπλοκή.
      Όσο τα σκοτεινά οικονομικά συμφέροντα, που επιθυμούν να ελέγξουν την πολιτική, κτυπούσαν τον Καραμανλή τόσο εκείνος θύμιζε «δεν φοβόμαστε κανέναν, γιατί δεν χρωστάμε σε κανέναν».
      Ο ελληνικός λαός μας έδωσε εντολή στις 7 Μαρτίου να κάνουμε πράξη όλα όσα είχαμε υποσχεθεί. Εμείς ξεχνώντας τι έγινε στο παρελθόν είπαμε ότι η εξυγίανση της πολιτικής μας ζωής είναι υπόθεση όλων των πολιτικών δυνάμεων. Γι’ αυτό και ζητήσαμε τη στήριξή τους, όχι μόνο με την ψήφο τους, αλλά κυρίως με την κατάθεση των απόψεών τους. Και πράγματι η Αριστερά συμμετείχε εποικοδομητικά στο διάλογο που έγινε και συνεχίζεται τώρα στην Ολομέλεια. Γι’ αυτό πρέπει πραγματικά να επισημανθεί η υπεύθυνη στάση της στην εξυγίανση του πολιτικού σκηνικού.
      Το ΠΑΣΟΚ, παρά την αρχική δήλωση του κ. Παπανδρέου ότι θα στηρίξει την Κυβέρνηση στην προσπάθεια θωράκισης της δημόσιας ζωής, άλλαξε ρότα.
      Στην αρχή φαίνεται ότι η πίεση από τις μετρήσεις που έδειχναν το μέγεθος της λαϊκής κατακραυγής για τη διαπλοκή και τους διαπλεκόμενους οδήγησαν τον κ. Παπανδρέου να συνταχθεί με το ρεύμα της κοινωνίας. Δεν το εννοούσε όμως αυτό ο Αρχηγός της Αξιωματικής Αντιπολίτευσης.
      Στη συζήτηση του προϋπολογισμού είπε ότι το νομοσχέδιο έχει τρύπες, ότι δηλαδή υπάρχουν ακόμη δίοδοι για τη διαπλοκή. Στην ερώτηση ποιες είναι αυτές οι δίοδοι και τι προτείνει για την εξάλειψή τους, απάντησε με κινδυνολογία, επικαλούμενος το Κοινοτικό Δίκαιο, αλλά και κάνοντας λόγο για νόμο ανεφάρμοστο. Ο εισηγητής του ΠΑΣΟΚ κ. Χυτήρης έφθασε να μιλήσει για νόμο που ευνοεί τη διαπλοκή. Χαρακτήρισε το ποσοστό του 1% σαν φαιδρότητα που θα δημιουργήσει μύρια όσα. Σε ποιους άραγε;
      Από τη μέχρι τώρα συζήτηση γίνεται φανερό ότι το ΠΑΣΟΚ -δεν ξέρω αν θέλει- σίγουρα δεν μπορεί, να κόψει τον ομφάλιο λώρο με τη διαπλοκή. Έτσι, το σύνθημα των οπαδών του Γιώργου «άλλαξέ τα όλα» δεν μπορεί να έχει καμία πρακτική αξία, αφού παραμένει ακόμα και τώρα που είναι στην Αντιπολίτευση υπηρέτης πολιτικών που ο ελληνικός λαός στις εκλογικές αναμετρήσεις του 2004 απέρριψε κατηγορηματικά.
      Έτσι, στη σύγχυσή του το ΠΑΣΟΚ επιστρατεύει επιχειρήματα τα οποία δεν έχουν καμία σχέση με την πραγματικότητα. Ρώτησε ο κ. Χυτήρης να του πούμε ποιο είναι το πολιτικό σκεπτικό για το 1%. Είναι ακριβώς το ίδιο με το πολιτικό σκεπτικό του 5% που προέβλεπε ο νόμος που εσείς ψηφίσατε.
      Μας είπε για τα παρένθετα πρόσωπα ότι ο καθένας έχει τη δική του οντότητα, ότι δεν υπάρχουν αχυράνθρωποι. Δεν μπορεί να είναι αχυράνθρωποι συγγενείς και συνεργάτες των οικονομικών παραγόντων της χώρας. Ασφαλώς ο καθένας έχει τη δική του οντότητα. Αυτό δεν σημαίνει ότι έχει και οικονομική αυτοτέλεια. Αν όμως επιμένει ο εισηγητής του ΠΑΣΟΚ, δεν απομένει παρά να μας δείξει τα παραδείγματα αυτών των αυτοδημιούργητων νέων για να τους κάνουν πρότυπα οι Έλληνες νέοι.
      Μας είπε ότι η ονομαστικοποίηση είναι ανέφικτη, γι’ αυτό να μην την επιχειρήσουμε. Αλήθεια, ποιος φοβάται τη δημοσίευση του ονόματός του;
      Πρότεινε επίσης το Εθνικό Συμβούλιο Ραδιοτηλεόρασης να μην αποφασίζει τελεσίδικα, απλά να εισηγείται στην Κυβέρνηση. Κατά τα άλλα, μιλούν για αναβάθμιση και θωράκιση των ανεξάρτητων αρχών.
      Κυρίες και κύριοι συνάδελφοι του ΠΑΣΟΚ, καλείστε να εξηγήσετε στον ελληνικό λαό: Επιθυμείτε την άμεση εφαρμογή του Συντάγματος, την εφαρμογή της νομολογίας του  Συμβουλίου Επικρατείας που λέει ότι δεν εφαρμόζεται το Σύνταγμα ή μήπως επιθυμείτε την αναίρεση της προσπάθειάς μας υπό το φόβο μελλοντικών συγκρούσεων με το Κοινοτικό Δίκαιο; Είναι σε θέση το ΠΑΣΟΚ να συμβάλει ενεργά, ώστε να εξηγήσουμε στην Ευρωπαϊκή Ένωση ποια είναι η ιδιομορφία του Συντάγματός μας;
      Κυρίες και κύριοι συνάδελφοι, ορισμένοι που έχουν αντιρρήσεις για το σχέδιο νόμου, τονίζουν ότι εμποδίζεται η επιχειρηματική ελευθερία και η προσέλευση ξένων επενδύσεων. Αυτό που ζητάει το νομοσχέδιο είναι η απόλυτη διαφάνεια. Αν αυτό ορισμένοι το θεωρούν εμπόδιο στην επιχειρηματικότητα, τότε είναι σαν να λέμε ότι η επιχειρηματικότητα επιβάλλει να υπάρχουν δίοδοι για να περνάει η διαπλοκή.
      Εμείς θέλουμε ξεκάθαρα πράγματα. Κεντρικός άξονας της Κυβέρνησης είναι: «Ναι, στην ελεύθερη επιχειρηματικότητα, αλλά να ξέρει ο καθένας τι είναι εκείνο που κάνει». Η Κυβέρνηση κατ’ εφαρμογή του Συντάγματος διασφαλίζει ότι καθένας μπορεί να είναι επιχειρηματίας σε έργα και προμήθειες, αλλά μόνο σ’ αυτά ή μπορεί να είναι άνθρωπος που ασχολείται με τα Μέσα Μαζικής Ενημέρωσης, αλλά να είναι μόνο με αυτά. Διαφάνεια παντού, κανόνες σεβαστοί από όλους. Και ο παπάς να είναι παπάς και ο ζευγάς να είναι ζευγάς!
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε.
      Κυρίες και κύριοι συνάδελφοι, θα μπορούσα πολλή ώρα να μιλάω για τις αντιφάσεις του ΠΑΣΟΚ. Δεν έχω ούτε το χρόνο, αλλά νομίζω ότι δεν χρειάζεται, αφού ο καθένας πια έχει βγάλει τα συμπεράσματά του.
      Είναι γνωστό στον ελληνικό λαό ποια πολιτική υπηρετεί ο καθένας μας. Οι προτάσεις του ΠΑΣΟΚ που ονομάστηκαν «δέσμη» για να ακούγονται καλύτερα, δεν έχουν καμία πρακτική αξία, αφού κατατέθηκαν μόνο και μόνο για να ξεπεραστεί η αμήχανη σιωπή.
      ΠΡΟΕΔΡΕΥΩΝ (Ιωάννης Τραγάκης): Ολοκληρώσατε, κύριε συνάδελφε.
      ΓΕΩΡΓΙΟΣ ΒΛΑΧΟΣ: Εμείς θα προχωρήσουμε μαζί με εκείνες τις πολιτικές δυνάμεις που είναι διατεθειμένες να κάνουν την υπέρβαση και που είναι έτοιμες να συνεργαστούν, προκειμένου να κάνουν πράξη την εντολή του ελληνικού λαού για διαφάνεια. Είμαστε σίγουροι ότι ο ελληνικός λαός που μας παρακολουθεί θα ανταμείψει όλους μας στο μέγεθος της ευθύνης που ο καθένας σηκώνει.
      Όσο για σας, κυρίες και κύριοι συνάδελφοι του ΠΑΣΟΚ, επιλέγετε να πάτε στη γωνία, να πάτε στην πολιτική απομόνωση με αποκλειστικά δική σας ευθύνη. Εμάς δεν μας πέφτει λόγος γι’ αυτήν την επιλογή. Θα πω ότι δικαιώνετε τον ελληνικό λαό που πιστεύει ότι δεν μπορεί να περιμένει τίποτα από εσάς, αφού δεν σας θεωρεί ικανούς όχι μόνο να χτυπήσετε τη διαπλοκή, αλλά ούτε βρεγμένες εφημερίδες πια να σκίσετε, αφού έχετε χάσει την ψυχή σας και τον προσανατολισμό σας.
      Ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Το λόγο έχει ο κ. Γεωργιάδης.
      
      
      
      NIKΟΛΑΟΣ ΓΕΩΡΓΙΑΔΗΣ: Κύριοι Υπουργοί, κύριοι συνάδελφοι, εγώ θα ξεκινήσω με κάτι που θα νόμιζα ότι είναι αυτονόητο, αλλά που δυστυχώς από τη συζήτηση μέχρι στιγμής φάνηκε ότι δεν είναι αυτονόητο. Βλέπουμε λιγάκι τις τρεις πλευρές του τριγώνου διαπλοκής. Υπάρχει παραδοσιακά δυστυχώς, ως γνωστόν, μια εν δυνάμει σχέση επιχειρηματιών και πολιτικής. Είναι μια ευθεία σχέση που μάλλον χαρακτηρίζεται ως διαφθορά είτε δωροδοκία. Υπάρχει η δεύτερη σχέση, επιχειρηματιών – μέσων ενημέρωσης. Αυτή λοιπόν την πλευρά του τριγώνου έρχεται αυτός ο νόμος να προσπαθήσει να ρυθμίσει. Υπάρχει και η τρίτη πλευρά, η σχέση μέσων ενημέρωσης με πολιτικούς. Άρα, λοιπόν, εγώ θέλω να εξηγήσω μέσα στο χρόνο μου, ότι βεβαίως υπερψηφίζω το νομοσχέδιο, βλέποντάς το όμως σαν μια ενέργεια η οποία αντιμετωπίζει μια από τις τρεις πλευρές του τριγώνου και μάλιστα σε ένα πολύ δυσμενές γενικότερο πλαίσιο. Βέβαια, θα πω επίσης ότι το βλέπω σαν ένα τμήμα του οπλοστασίου που τώρα ξεκινά να εκτυλίσσεται από την Κυβέρνηση προκειμένου να διασφαλιστεί η διαφάνεια και αν θέλετε η ποιότητα στο δημόσιο βίο.
      Το μεγάλο ηθικό πρόβλημα με αυτό το τρίγωνο είναι ότι τα Μαζικά Μέσα Ενημέρωσης χρησιμοποιούν ένα δημόσιο αγαθό, το οποίο με την κακή του διαχείριση πολλαπλασιάζει σε πολύ μεγάλο βαθμό τη δύναμη της διαπλοκής. Δηλαδή ενώ σε μία ευθεία σχέση έχουμε ένα χρηματισμό ή μία δωροδοκία εκεί ο πολλαπλασιαστής των μέσων ενημέρωσης δημιουργεί τεράστιες διαστάσεις, οι οποίες όντως χρειάζονται νομοθετική πρωτοβουλία για να ρυθμιστούν. Η διαπλοκή είναι αντιδιαμετρικά αντίθετη με το ενδιαφέρον και το συμφέρον του δημοσίου, διότι βλάπτει οικονομικά, καθώς αμαυρώνει τον ανταγωνισμό, βλάπτει κοινωνικά, γιατί δημιουργεί παραπληροφόρηση και βλάπτει πολιτικά γιατί γενικότερα υποβαθμίζει την ποιότητα της λειτουργίας της δημοκρατίας.
      Και βέβαια ας μη σκεπτόμαστε μόνο για τα μέσα πανελλήνιου βεληνεκούς. Ας δούμε λιγάκι και τι γίνεται στην επαρχία, όπου εκεί βασιλεύει η μικροδιαπλοκή. Στην Κέρκυρα έχουμε γκρουπ συμφερόντων που ελέγχει τηλεοπτικό κανάλι και δύο εφημερίδες με αχυρανθρώπους μέσα με ένα αδιαφανές μετοχικό κεφάλαιο, ανθρώπους οι οποίοι συναλλάσσονται με το τοπικό δημόσιο, παίρνοντας συμβάσεις από τη νομαρχία και τους άλλους δήμους. Καταλαβαίνετε –και βλέπω όλα τα κεφάλια εδώ να λένε ναι- πόσο πολύ υποφέρουμε εμείς, όταν έχουμε πλέον να προβάλουμε κατ’ ανάγκη τις ιδέες μας από ένα ολιγοπωλιακό ή και μονοπωλιακό τέτοιο σχηματισμό στις κατά τόπους επαρχίες. Οπότε αυτήν τη διαπλοκή, η οποία βλάπτει πολλαπλώς οικονομικά, κοινωνικά και πολιτικά, έρχεται η Κυβέρνηση της Νέας Δημοκρατίας με ένα οπλοστάσιο, επαναλαμβάνω, ενεργειών να προσπαθήσει να πατάξει. Ο στόχος είναι να δημιουργηθεί ένα πλαίσιο όπου, εν πάση περιπτώσει, να μην αφήνει και ιδιαίτερα μεγάλο περιθώριο, και αν είναι δυνατόν καθόλου περιθώριο, στους επιχειρηματίες να επηρεάσουν τους πολιτικούς.
      Ως νέος Βουλευτής θέλω να σας πω, ότι σ’ αυτήν τη μάχη, θα ήθελα να δω όλη η Αίθουσα να είναι μαζί. Θα ήθελα να δω συναίνεση, γιατί νομίζω ότι μας αφορά όλους αυτό. Στεναχωριέμαι που δεν βλέπω τη συναίνεση και στεναχωριέμαι δύο φορές γιατί είμαι από τους συναδέλφους που προπηλακίστηκαν από συμπολίτες μου, οι οποίοι δεν έφταιγαν, παραπληροφορήθηκαν, νόμιζαν ότι είχα κάνει κάτι, που δεν είχα κάνει και με έδειραν στην κεντρική πλατεία της Κέρκυρας για αγροτικά ζητήματα. Γι’ αυτό, λοιπόν, επειδή αυτό μπορεί να συμβεί στον κάθε έναν από μας, θα επιθυμούσα να έβλεπα μία γενικότερη συναίνεση αυτής της Αίθουσας και του πολιτικού κόσμου προς την κατεύθυνση αυτή.
      Τώρα, για να πατάξεις τη διαπλοκή, ξέρουμε όλοι πόσο δύσκολο είναι. Χρειάζεται, πρώτον, αντίσταση ολόκληρου του πολιτικού συστήματος. Μία αντίσταση η αντοχή της οποίας αμβλύνθηκε δυστυχώς από το επαγγελματικό ασυμβίβαστο των Βουλευτών, που προβλέπει το Σύνταγμα. Αμβλύνθηκε η δυνατότητα αντίστασής μας. Άρα βρισκόμαστε σε ακόμη δυσμενέστερη θέση.
      Δεύτερον, βλέπουμε την προσπάθεια της Κυβέρνησης να νομοθετήσει μέσα σε ένα θεσμικό πλαίσιο που μας δίνει το άρθρο 14.9 του Συντάγματος, το οποίο, επιτρέψτε μου να πω, ότι και αυτό δεν βοηθάει ιδιαιτέρως. Μάλιστα εγώ εδώ ενδεχομένως θα διαφωνήσω και λιγάκι με την άποψη του κ. Παυλόπουλου. Θεωρώ ότι πρέπει να σχολιάζουμε το Σύνταγμα εδώ. Μάλιστα το Σύνταγμα είναι ένα δυναμικό κείμενο το οποίο εγώ θα ήθελα πολύ σε πέντε χρόνια από την προηγούμενή του αναθεώρηση, τουλάχιστον σ’ αυτά τα δύο σημεία να αναθεωρηθεί.
      Μέσα, λοιπόν, σ’ αυτά τα πολύ βασικά προβλήματα βλέπουμε ότι ενώ, ας πούμε για παράδειγμα, κανένα κράτος – μέλος της Ευρωπαϊκής Ένωσης δεν ρυθμίζει σε επίπεδο Συντάγματος αυτό το τρίγωνο, τη σχέση επιχειρηματία – πολιτικών - μέσων ενημέρωσης, εμείς το κάνουμε και το κάνουμε με το 14.9, το οποίο πήρε έναν κακό και ανεφάρμοστο νόμο του 1995 και τον ανήγαγε σε συνταγματικό κείμενο.
      Παρ’ όλα αυτά εγώ θεωρώ ότι ο παρών νόμος είναι προς τη σωστή κατεύθυνση και σαφέστατα βελτιωμένος σε σχέση με τον 3021/2002, γι’ αυτό και τον ψηφίζω. Εγώ βλέπω την προοπτική του νόμου πολύ θετικά. Αντιμετωπίζει όμως μία μόνο πλευρά του τριγώνου, τη σχέση επιχειρηματία – μέσων ενημέρωσης και υπάρχει πολύ μεγάλη δουλειά για να καλύψουμε όλο το υπόλοιπο τρίγωνο. Άρα στην κριτική του ότι αυτός ο νόμος δεν πατάσσει τη διαπλοκή, απαντούμε ότι βεβαίως δεν την πατάσσει, αλλά είναι προς τη σωστή κατεύθυνση.
      Το δεύτερο που θέλω να πω, αντιπαρερχόμενος τις κατηγορίες για πιθανή αντικοινοτική ρύθμιση, είναι ότι η υπεράσπιση της χώρας μας μπροστά σε ενδεχόμενο κοινοτικό δικαστήριο θα είναι μάλλον ευτελιστική για τη χώρα.
      Θα προσπαθούμε δηλαδή να πείσουμε τους κοινοτικούς δικαστές για το κατάντημα της χώρας μας, που να δικαιολογεί την αναγκαιότητα ύπαρξης συνταγματικής ρύθμισης για την πάταξη αυτού του τριγώνου. Δεν ξέρω δηλαδή ποια εξέλιξη θα είναι πιο τιμητική για την Ελλάδα.
      Σεβόμενος το χρόνο, παρά το ότι διαφωνώ που μας κόβετε τα δύο λεπτά, κύριε Πρόεδρε -εγώ προσπαθώ να είμαι όσο το δυνατόν πιο συνεπής- βλέπω το εξής: Η μία θεσμική κίνηση γίνεται με το νόμο. Η δεύτερη θεσμική κίνηση ανακοινώθηκε από τον Υπουργό κ. Ρουσόπουλο. Η τρίτη θεσμική κίνηση που έχει ξεκινήσει έχει να κάνει με τη βελτίωση των μηχανισμών ελέγχου της αγοράς, των μηχανισμών του υγιούς ανταγωνισμού και της κατάχρησης της δεσπόζουσας θέσης. Είναι αυτός ακριβώς ο τρόπος με τον οποίο η Ευρωπαϊκή Ένωση και τα άλλα ευρωπαϊκά κράτη αντιμετωπίζουν το πρόβλημα.
      Τελειώνοντας, λοιπόν, πρώτον, θέλω να πω ότι στο ταγκό της διαπλοκής, όπως πολύ εύστοχα αναφέρει ο κ. Μάνος, ο πολιτικός κόσμος –νομίζω- και όχι μόνο η Κυβέρνηση, αντιπαρατάσσει την πολιτική του βούληση να απέχει.
      Δεύτερον, έχουμε τέσσερα πράγματα, από τα οποία το ένα ήρθε και τα υπόλοιπα έρχονται: Το εν λόγω νομοσχέδιο, την επερχόμενη ρύθμιση στα Μέσα Μαζικής Ενημέρωσης, τη σύσταση της ανεξάρτητης αρχής προμηθειών του δημοσίου και την ενίσχυση των ελεγκτικών μηχανισμών της αγοράς, προκειμένου να παταχθεί οριστικά το τρίγωνο της διαπλοκής. Ελπίζω σε πέντε χρόνια να αναθεωρηθεί και το Σύνταγμα και έτσι η επόμενη γενιά να μη μιλάει γι’ αυτό το θέμα.
      ΠΡΟΕΔΡΕΥΩΝ (Ιωάννης Τραγάκης): Ευχαριστώ πολύ, κύριε συνάδελφε.
      Το λόγο έχει ο κ. Φούσας.
      ΑΝΤΩΝΙΟΣ ΦΟΥΣΑΣ: Πρέπει να δηλώσω εξ υπαρχής ότι ασφαλώς στηρίζω αυτό το νομοσχέδιο και το στηρίζω, γιατί πιστεύω ότι προσπαθεί –και εκτιμώ ότι θα πετύχει- να πατάξει στο μέτρο που είναι δυνατό τη διαπλοκή.
      Ασφαλώς ούτε η Κυβέρνηση ούτε και εμείς, ως Νέα Δημοκρατία, ισχυριζόμαστε ότι το νομοσχέδιο αυτό έχει το «αλάθητο του Πάπα» ούτε ασφαλώς διεκδικεί το απολύτως τέλειο. Ακούσαμε τις κριτικές σας. Εγώ είμαι βέβαιος πως η Κυβέρνησή μας στην πορεία –εξάλλου νόμος είναι- οποιεσδήποτε αδυναμίες και αν διαπιστωθούν, θα προχωρήσει στη βελτίωσή τους. Σημασία, όμως, έχει ότι αυτό το νομοσχέδιο είναι και προς τη σωστή κατεύθυνση και παρέχει τα εχέγγυα, ώστε να συμβάλει στην πάταξη της διαπλοκής.
      Όπως είναι γνωστό –και θέλω ιδιαίτερα να απευθυνθώ προς τους εκλεκτούς συναδέλφους του ΠΑΣΟΚ και προς τον κύριο εισηγητή- η διάταξη του άρθρου 14 παράγραφος 9 του Συντάγματός μας επιτάσσει και μάλιστα με πρωτοβουλία τότε του δικού σας εισηγητού, του εισηγητού του ΠΑΣΟΚ, να διαχωριστούν δύο πράγματα:
      Πρώτον, άλλο πράγμα να είναι κανείς εργολάβος δημοσίων έργων, άλλο πράγμα να είναι προμηθευτής, άλλο πράγμα να παρέχει υπηρεσίες στο δημόσιο και άλλο πράγμα να είναι ιδιοκτήτης Μέσων Μαζικής Ενημέρωσης.
      Αυτό πρέπει, κυρίες και κύριοι συνάδελφοι, όλοι μας να το κατανοήσουμε πλήρως. Το λέω αυτό, γιατί στο χώρο του ΠΑΣΟΚ εμφανίζεται μια περίεργη εικόνα, μια εικόνα που θυμίζει Βαβυλωνία, πανσπερμία και πλήρη σύγχυση μεταξύ σας. Άλλος λέει π.χ. ότι δεν υπάρχει διαπλοκή, άρα δεν πρέπει να πάρουμε μέτρα. Άλλος λέει ότι υπάρχει διαπλοκή, αλλά μην παίρνετε μέτρα, γιατί έτσι παρεμποδίζεται το «επιχειρείν». Αντίθετα, ο Αρχηγός σας, ο αξιότιμος κ. Γ. Παπανδρέου, τώρα έφερε οκτώ σημεία με τα οποία κατά τη γνώμη του είναι δυνατόν να παταχθεί η διαπλοκή. Το περίεργο είναι ότι ο εισηγητής σας μας είπε: «Εάν υιοθετούσατε τις προτάσεις του κ. Παπανδρέου, το θέμα της διαπλοκής θα είχε λυθεί οριστικά.»
      Ναι, αλλά εύλογα διερωτώμαι, όπως εύλογα διερωτάται και κάθε καλόπιστος πολίτης: Καλά, κύριε Παπανδρέου, τώρα σκεφτήκατε αυτά τα οκτώ μέτρα; Τόσα χρόνια που ήσασταν κυβέρνηση, γιατί δεν τα εφαρμόζατε; Γιατί δεν προτείνατε ως κορυφαίος Υπουργός στην κυβέρνησή σας να ρυθμίσει αυτό το μέγα θέμα της διαπλοκής; Δεν το κάνατε ασφαλώς, γιατί δεν θελήσατε να το κάνετε. Δεν το κάνατε, γιατί δεν μπορούσατε, αν δεν ισχύει το ότι δεν θελήσατε.
      Εμείς, λοιπόν, ως Κυβέρνηση πλέον, συνεπείς με όσα είχε πει ο Πρωθυπουργός ως τότε Αρχηγός της Αξιωματικής Αντιπολίτευσης και όλοι μας, είμαστε υποχρεωμένοι και θέλουμε να υλοποιήσουμε αυτά τα οποία είπαμε προεκλογικά.
      Τι είπαμε προεκλογικά; Αυτά που λέει το Σύνταγμα: άλλο εργολάβος δημοσίων έργων και άλλο ιδιοκτήτης Μέσων Μαζικής Ενημέρωσης. Γιατί το θέλουμε αυτό; Πρώτον, το ορίζει το Σύνταγμα. Δεύτερον, γιατί έχει αποδειχθεί ότι αυτή η διαπλοκή είναι εις βάρος της δημοκρατίας μας και είναι εις βάρος επίσης των Ελλήνων πολιτών.
      Εμείς, λοιπόν, συνεπείς με όσα προηγουμένως σας είπα, πρώτον, ήρθαμε από την πρώτη στιγμή και αναβαθμίσαμε, όπως έπρεπε, το αδίκημα της απιστίας σε κακούργημα. Θυμηθείτε ότι εσείς στο πρώτο νομοθέτημα που φέρατε το 1993 –στο πρώτο!- μετατρέψατε το κακούργημα της απιστίας σε πλημμέλημα. Και το κάνατε αυτό, όταν είχατε στελέχη σας υπόδικα για αδικήματα. Και, βεβαίως, έγινε πλημμέλημα και βεβαίως παρεγράφησαν τα αδικήματα εκείνα. Εμείς, λοιπόν, κρίνουμε πως το μεγάλο αδίκημα της απιστίας περί την υπηρεσία ασφαλώς πρέπει να είναι σε βαθμό κακουργήματος και το κάνουμε.
      Δεύτερον, βεβαίως καταργήσαμε τον –και από μερικούς από σας χαρακτηριζόμενο ως αμαρτωλό- μαθηματικό τύπο στην ανάθεση των εργολαβιών. Και το κάναμε αυτό ευθύς μόλις αναλάβαμε την Κυβέρνηση, σε σύντομο χρονικό διάστημα. Και ολοκληρώνουμε αυτήν την προσπάθεια κατά της διαπλοκής τώρα, με το να φέρουμε να ψηφιστεί και το παρόν νομοσχέδιο, που σε λίγο θα γίνει νόμος του κράτους.
      Εσείς είναι αλήθεια ότι φέρατε το ν. 3021/2002. Γνωρίζετε πολύ καλά όμως ότι αυτός ο νόμος και ατελής ήταν και ελλιπής ήταν και συνταγματικά προβλήματα στην πράξη είχαν καταδειχθεί. Η Κυβέρνησή μας, λοιπόν, υπεύθυνη καθώς είναι, μελέτησε με την εμπειρία που έχουμε μέχρι σήμερα, με τη γνωστή νομολογία που όλοι μας μνημονεύσαμε –να μην τα επαναλάβω- φέρνει πλέον ένα νομοσχέδιο, που ελπίζουμε πως θα λύσει το πρόβλημα της διαπλοκής.
      Μας λέτε ότι με το νομοσχέδιο αυτό θα έχουμε πρόβλημα στο επιχειρείν, θα έχουμε πρόβλημα στις επιχειρήσεις. Σας απαντούμε πολύ καθαρά: ξέρετε, η Ελλάδα δεν είναι μόνον οι τέσσερις-πέντε ή δέκα επιχειρηματίες, τους οποίους επιχειρηματίες καθόλου δεν εμποδίζουμε να αναπτύξουν τις επιχειρηματικές τους δραστηριότητες. Τους λέμε όμως ότι, ναι, να είστε μεγάλοι επιχειρηματίες, σας θέλουμε στην Ελλάδα, αλλά σας θέλουμε να μην έχετε σχέση και με Μέσα Μαζικής Ενημέρωσης και να μην πιέζετε και μερικές φορές και να μην εκβιάζετε το δημοκρατικό μας πολίτευμα και την εκάστοτε κυβέρνηση.
      Εμείς, λοιπόν, αξιότιμε κύριε Πρόεδρε, φέραμε αυτό το νομοσχέδιο. Ελπίζουμε πως θα βοηθήσουμε προς το καλό. Εδώ είμαστε τις οποιεσδήποτε αδυναμίες να τις βελτιώσουμε. Και πιστεύουμε πράγματι πως κι εσείς είχατε μεγάλη υποχρέωση να συμπορευτείτε μαζί μας. Και το τραγικό είναι πως δεν μας φέρνετε μια συγκεκριμένη πρόταση, απλώς διαφωνείτε και μεταξύ σας. Αυτό είναι το τραγικό.
      Ευχαριστώ πολύ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Το λόγο έχει ο κ. Αντώνιος Καρπούζας.
      ΑΝΤΩΝΙΟΣ ΚΑΡΠΟΥΖΑΣ: Κύριε Πρόεδρε, κυρίες και κύριοι συνάδελφοι, η διαφάνεια ως προϋπόθεση λειτουργίας κράτους δικαίου και εγγύησης της διασφάλισης του δημοσίου συμφέροντος αποτελεί βασική αρχή, η οποία πρέπει να χαρακτηρίζει το σύνολο του δημοσίου βίου της χώρας. Η εφαρμογή της αρχής της διαφάνειας προϋποθέτει ύπαρξη κατάλληλου θεσμικού πλαισίου με τις απαραίτητες εγγυήσεις επιβολής και τήρησης στην πράξη.
      Δυστυχώς, όμως, δεν έχουν θεσμοθετηθεί από τις κυβερνήσεις του ΠΑΣΟΚ, κύριοι συνάδελφοι, επαρκείς εγγυήσεις για την κατοχύρωση της διαφάνειας. Αντιθέτως, την τελευταία δεκαετία, με αποκλειστική ευθύνη της σημερινής Αντιπολίτευσης, τότε κυβέρνησης, εισήχθησαν ρυθμίσεις, που παρέχουν ακόμη και σήμερα επιπλέον θεσμικό έρεισμα στην αδιαφάνεια σε νευραλγικούς και ευαίσθητους τομείς της δημόσιας ζωής, όπως είναι οι δημόσιες συμβάσεις, το χρηματιστήριο, τα Μέσα Μαζικής Ενημέρωσης.
      Ακόμη, η μη εφαρμογή των θεσμικών μέτρων, που έγινε κανόνας, όπως του «πόθεν έσχες», είχε ως αποτέλεσμα να πλανάται δικαίως το αίσθημα ότι σε αυτόν τον τόπο μπορεί ο καθένας και πάνω απ’ όλους οι διοικούντες να πράττουν ό,τι θέλουν.
      
      Κυρίες και κύριοι συνάδελφοι, βρισκόμαστε απέναντι σε μια πραγματικότητα. Είναι κοινή ομολογία ότι η κατάσταση είναι τραγική και πρέπει να αλλάξει. Ο λαός γνωρίζει πολύ καλά την αλήθεια και απορεί, απορεί για τον τρόπο που αντιδράει η Αξιωματική Αντιπολίτευση σε κάθε προσπάθεια νοικοκυρέματος και αποκατάστασης της νομιμότητας.
      Κύριοι συνάδελφοι του ΠΑΣΟΚ, στερείστε επιχειρημάτων. Σας έχουν μείνει μόνο οι κραυγές και οι υποστηρικτές, όλοι αυτοί που στηρίζατε τόσα χρόνια με τρόπο απαράδεκτο, διαμορφώνοντας ένα ευρύτατο σκοτεινό πεδίο αδιαφάνειας που έβλαπτε την εθνική οικονομία και το δημόσιο συμφέρον, ζημιώνοντας τους φορολογουμένους πολίτες, αλλά κυρίως δηλητηριάζοντας καθημερινά τον υγιή κοινωνικό ιστό της χώρας. Εσείς δώσατε το δικαίωμα. Από το 1993 οι ρυθμίσεις, τις οποίες κάνατε θεσμικά, βοήθησαν τη διαφθορά.
      Αναφέρω ενδεικτικά, παρ’ όλο που ο συνάδελφος κ. Φούσας το ανέφερε, το ν. 2172/93, όπου μετατρέψατε το αδίκημα της απιστίας σε πλημμέλημα. Το ν. 2446/96, όσον αφορά την ανάθεση σύναψης προγραμματικών συμφωνιών στις διοικήσεις των ΔΕΚΟ κατά παρέκκλιση των κειμένων διατάξεων –κάτι που τους επέτρεψε να μοιράσουν ανεξέλεγκτα σε διαπλεκόμενα συμφέροντα προμήθειες, σε τιμές ακόμα και διπλάσιες από τις ισχύουσες διεθνώς.
      Το ν. 2522, για την ανάθεση δημοσίων συμβάσεων, έργων, προμηθειών και παροχής υπηρεσιών σε όποιον θέλει η κυβέρνηση, χωρίς την παραμικρή κύρωση, αφού εκείνοι που αδικούνταν μπορούσαν απλά να προσφύγουν μόνο στη δικαιοσύνη για να πάρουν αποζημίωση, ενώ αυτοί που παράνομα πήραν το έργο συνέχιζαν την εκτέλεσή του. Παράδειγμα: Νοσοκομείο Κατερίνης. Εργολάβος: Μπατατούδης. Νόμος 2576/98, εισαγωγή του λεγόμενου μαθηματικού τύπου, που έχει καταδικαστεί από την Ευρωπαϊκή Ένωση.
      Νόμος 2843/2000, όπου αφαιρέθηκε από την εισαγγελική αρχή η δυνατότητα διενέργειας της ανάκρισης, προανάκρισης, προκαταρκτικής εξέτασης για πιθανολογούμενα αδικήματα στις χρηματιστηριακές συναλλαγές, παρά μόνο αν υπάρχει η άδεια του δικαστικού συμβουλίου. Τέλος, ο ν. 3021/2002, που αφορούσε τη νομιμοποίηση της διαπλοκής επιχειρήσεων Μέσων Μαζικής Ενημέρωσης με επιχειρήσεις που συνάπτουν συμβάσεις έργων και προμηθειών του δημοσίου μέσω του βασικού μετόχου.
      Κυρίες και κύριοι συνάδελφοι, η Νέα Δημοκρατία θεωρώντας τη διαφάνεια και την προστασία του δημοσίου συμφέροντος απαραίτητα ποιοτικά στοιχεία της δημοκρατίας, εγγύηση του κράτους, δικαίως δεσμεύτηκε προεκλογικά να υλοποιήσει τις δεσμεύσεις της και να κατοχυρώσει με αυτό το νομοσχέδιο τη διαφάνεια.
      Παράλληλα, εξασφαλίζει την ελευθερία έκφρασης σε όλα τα κόμματα, σε όλους όσους θέλουν να εκφράσουν ελεύθερα και δημοκρατικά τη γνώμη τους, σε όλους εμάς, χωρίς εξαρτήσεις. Αυτό είναι γνωστό. Το επιβεβαίωσε άλλωστε και ο τέως Πρόεδρος κ. Κακλαμάνης χθες στην ομιλία του, αναφερόμενος στις δυσκολίες που υπήρχαν ακόμα και για τον ίδιο, ώστε να μπορέσει να παρουσιαστεί για λίγα λεπτά στην τηλεόραση.
      Όσον αφορά την προεκλογική περίοδο, ο εισηγητής της Αξιωματικής Αντιπολίτευσης κ. Χυτήρης συνεχίζει να παίζει το παιχνίδι που έπαιζε όταν ήταν κυβερνητικός εκπρόσωπος, δηλαδή να βαφτίζει το μαύρο άσπρο. Του υπενθυμίζω την προβολή τότε του σημερινού Αρχηγού του ΠΑΣΟΚ, όταν βαρέθηκε ο λαός να παρακολουθεί κανάλια να τον ακολουθούν, ούτως ώστε να μπορέσουν να δημιουργήσουν το προφίλ του.
      Κυρίες και κύριοι συνάδελφοι, θα έπρεπε να είχαμε συμφωνήσει επιχειρηματολογώντας, κάνοντας προτάσεις. Απορώ προς τι αυτός ο φανατισμός. Θα έπρεπε να συμφωνήσουμε και να προσθέσουμε και άλλες δραστηριότητες που στόχο έχουν κυρίως την απόκτηση δύναμης, προβολής και επιβολής.
      Γνωρίζουμε καλά πως άτομα ασήμαντα, χωρίς ικανότητες, βρέθηκαν από το πουθενά στην επικαιρότητα με μόνη δύναμη το χρήμα, που πολλές φορές έχουν αμφίβολη προέλευση. Σήμερα θέλουν ακόμα να ελέγχουν με τον τρόπο τους τα πάντα, ακόμα και τους πολιτικούς. Όμως υπάρχουν και κάποιοι ελάχιστοι με προσφορά στο κοινωνικό σύνολο. Δεν πρέπει να μας διαφεύγει κάτι που αναγνωρίζω και στους οποίους υποκλίνομαι. Πόσοι είναι άλλωστε αυτοί; Για αυτούς δεν χρειάζεται και ο βασικός μέτοχος. Λειτουργούν και χωρίς αυτό.
      Κύριοι συνάδελφοι, τελειώνοντας θέλω να σας προτρέψω να σκύψουμε με υπευθυνότητα στο πρόβλημα. Αυτό απαιτεί καθορισμό σωστών κανόνων λειτουργίας στις σχέσεις πολίτη και πολιτικής, πολίτη και κράτους. Η αποκατάσταση της αξιοπιστίας σ’ όλα τα επίπεδα λειτουργίας της κοινωνίας μας θα δώσει νέα πνοή και ώθηση για την επίλυση των προβλημάτων του πολίτη.
      Η Κυβέρνηση της Νέας Δημοκρατίας με συνέπεια εφαρμόζει το πρόγραμμα που ενέκρινε ο ελληνικός λαός. Η επιτυχία της ανάκαμψης και της προόδου της χώρας μας εξαρτάται από όλους μας και είναι υποχρέωσή μας. Η πρόκληση για την εφαρμογή της νομιμότητας είναι μπροστά σας.
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Ο κ. Χάϊδος έχει το λόγο.
      ΧΡΗΣΤΟΣ ΧΑΪΔΟΣ: Ευχαριστώ, κύριε Πρόεδρε.
      Η διαφθορά είναι ένα πανάρχαιο, διαχρονικό και παγκόσμιο αρνητικό κοινωνικό φαινόμενο. Εξαρτάται ο βαθμός της διαφθοράς από πολιτισμικούς παράγοντες, από τη συμπεριφορά και τις επιταγές των ταγών -σας θυμίζω την έννοια του παραδειγματικού συμβολισμού κατά τον Μπορντιέ- από την ενίσχυση ή την αποδυνάμωση του δημοκρατικού κοινωνικού ήθους και από την αποτελεσματικότητα του θεσμικού πλαισίου καταπολέμησής της και προάσπισης της διαφάνειας.
      Μία μορφή διαφθοράς είναι και η διαπλοκή. Το πρώτο καταγεγραμμένο ιστορικά, συγκεκριμένο παράδειγμα διαπλοκής είναι ο χρηματισμός του Ρωμαίου ύπατου διοικητή της Πάτρας από πλούσιους Πατρινούς πολίτες, με στόχο και αποτέλεσμα την έκδοση απόφασης ευνοϊκής προς αυτούς. Στις μέρες μας όμως που η οικονομική εξουσία ενισχύεται εις βάρος της πολιτικής σ’ όλον τον κόσμο, που η δύναμη των Μέσων Μαζικής Ενημέρωσης -και κυρίως της τηλεόρασης- απειλεί τη δημοκρατία, η διαφθορά και η διαπλοκή αποκτούν άλλα χαρακτηριστικά και το φαινόμενο γίνεται περισσότερο σύνθετο και πολύπλοκο. Όλοι ανησυχούμε, όλοι προβληματιζόμαστε κι όλοι συμφωνούμε ότι πρέπει να το αντιμετωπίσουμε. Όμως όσο απομακρύνονται οι πολίτες από τα κοινά, όσο  οι πολιτικοί θεσμοί γίνονται έρμαιο των «μιντιοκρατών», όταν η οικονομία διεισδύει και στην πιο μύχια κοινωνική εμπειρία, όταν οι κοινωνικές συλλογικότητες διαλύονται και όταν οι λαϊκιστές της κάθε απόχρωσης εμπορεύονται τα πάθη και τα συμφέροντα, δικαιούμαστε να αισιοδοξούμε; Ασφαλώς όχι, και αυτή η απαισιοδοξία επιτείνεται από το λαϊκίστικο τρόπο που διαχειρίζεται η σημερινή Κυβέρνηση αυτό το τεράστιο και πολυσύνθετο πρόβλημα.
      Ή μήπως δεν είναι λαϊκίστικες κορόνες οι λέξεις «τσαμπουκάς» και «τσακίστε τους» ή οι εκφράσεις του πεζοδρομίου, όπως «νταβατζήδες»; Και ως επιστέγασμα αυτής της πολιτικής λογικής έρχεται σήμερα στη Βουλή το νομοσχέδιο που συζητούμε, χωρίς να προηγηθεί συζήτηση με τους φορείς. Ήδη αυτοί διαμαρτύρονται. Αυτό το σχέδιο νόμου είναι αποσπασματικό, αφού επιχειρεί -όπως διατείνεστε- να αντιμετωπίσει μόνο μια μικρή πλευρά της διαφθοράς και της διαπλοκής. Τι θα γίνει με τις άλλες μορφές; Πώς θα αντιμετωπίζεται η πίεση που μπορούν να ασκούν οι εκάστοτε μέτοχοι ποδοσφαιρικών ανωνύμων εταιρειών μέσω της δύναμης των φιλάθλων; Γιατί δεν εφαρμόζεται εκεί ο βασικός μέτοχος; Μήπως εκεί αρκούν οι ευνοϊκές παρεμβάσεις για σωματεία που έχουν φιλικά προσκείμενες προς την Κυβέρνηση διοικήσεις και με τη δημιουργία δυσμενούς περιβάλλοντος για τους μη αρεστούς παράγοντες και ομάδες;
      Είναι το νομοσχέδιο αποπροσανατολιστικό και παραπλανητικό, αφού στη σημερινή συγκυρία απομακρύνει το ενδιαφέρον των Μέσων Μαζικής Ενημέρωσης αλλά και της κοινής γνώμης από τα μεγάλα προβλήματα που συσσωρεύονται και διογκώνονται. Χαρακτηριστικά θα αναφέρω τη δραματική μείωση του εισοδήματος των αγροτών σ’ όλη τη χώρα από την κατάρρευση των τιμών όλων των αγροτικών προϊόντων. Είναι υποκριτικό και προσχηματικό αφού, ενώ η Κυβέρνηση διατείνεται ότι στόχος της είναι η καταπολέμηση της διαφθοράς κι η ενίσχυση της διαφάνειας, οι έως τώρα πράξεις της είναι αντίθετες. Σας θυμίζω τη νομιμοποίηση και τον επαναπατρισμό του παράνομου και παραβατικού χρήματος, την απαλλαγή επιχειρηματιών που χρησιμοποίησαν πλαστά και εικονικά τιμολόγια, την απαλλαγή από ευθύνες για τα μέλη των διοικήσεων των ΠΑΕ για αποφάσεις, πράξεις ή παραλείψεις που είχαν σχέση μ’ αυτήν τη δραστηριότητα.
      Όμως, όπως είπε και ο Ευριπίδης, ο τραγικός, «ο πολιτικός δεν πρέπει να επιδεικνύεται με τα λόγια που λέει αλλά με τις πράξεις που κάνει». Είναι αυτό το νομοσχέδιο και αναποτελεσματικό και, κατά πάσα πιθανότητα και ανεφάρμοστο, αφού αντιβαίνει το Κοινοτικό Δίκαιο κι έρχεται σε αντίθεση με αρχές του πολιτικού πολιτισμού μας. Θα αναφέρω τον παραλογισμό της συλλογικής και οικογενειακής ευθύνης, με την ευρεία έννοια οικογένειας, αφού δικάζονται χωρίς δικαίωμα έφεσης όλοι οι συγγενείς κάποιου που έχει σχέση με όποιο Μέσο Μαζικής Ενημέρωσης. Τραγελαφικό χαρακτηριστικό παράδειγμα θα αποτελούσε η περίπτωση αγρότη παραγωγού, μέλους ομάδος παραγωγών, που δεν θα μπορεί να προμηθεύσει με προϊόντα στρατιωτικές μονάδες, παιδικούς σταθμούς και νοσοκομεία επειδή ο αδερφός του νυμφεύθηκε εκδότρια τοπικού και πιθανόν ζημιογόνου εντύπου πολιτικού προβληματισμού.
      Μήπως έτσι η Κυβέρνηση κάνει με νόμο πράξη τη λαϊκή αλληγορική έκφραση «άλλος το κάνει, άλλος σκούζει και άλλος πληρώνει τη νύφη»;
      Εκτός αυτών, όπως προαναφέρθηκε και από προηγούμενους ομιλητές, θα δημιουργήσει μεγάλα προβλήματα στην επιχειρηματική δραστηριότητα, καθυστερήσεις και αδιέξοδα στα δημόσια έργα και στρεβλώσεις στη λειτουργία των εταιρειών. Ερωτήματα όπως το πώς θα αντιμετωπίσει μια κατασκευαστική εταιρεία τον κίνδυνο εξαγοράς του 1% των μετοχών μέσω του χρηματιστηρίου από εταιρεία Μέσων Μαζικής Ενημέρωσης, η οποία εξυπηρετεί ανταγωνιστή τής εν λόγω κατασκευαστικής με τον οποίο διατηρεί είτε νόμιμο σχέση είτε διαφημιστική καμπάνια είτε έχει έκνομη συναλλαγή, είναι υπαρκτά.
      Γιατί, λοιπόν τα κάνει αυτά η Κυβέρνηση; Γιατί φέρνει στη Βουλή ένα πυροτέχνημα για αφελείς; Γιατί έτσι θα εξυπηρετήσει μικροκομματικές σκοπιμότητες, γιατί θα διευθετήσει επιχειρηματικούς ανταγωνισμούς.
      Κύριε Πρόεδρε, για την αντιμετώπιση της διαφθοράς χρειάζεται ενίσχυση του δημοκρατικού κοινωνικού ήθους, όπως θυμίζει ο Βέλμερ, απαιτείται η ενδυνάμωση του παραδειγματικού συμβολισμού με διεύρυνση των μέτρων διαφάνειας στη λειτουργία των κομμάτων και των πολιτικών και επιβάλλει τη διαμόρφωση ανάλογης στάσης ζωής όλων των δομών της κοινωνίας. Χρειάζεται μία συλλογική πρόταση για την αποτελεσματική αντιμετώπιση όλων των μορφών της διαφθοράς και της διαπλοκής.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε, σε δέκα δευτερόλεπτα.
      Η παράταξή μας, μέσω του Προέδρου, κατέθεσε προτάσεις για συζήτηση, όμως πάνω από όλα χρειάζεται διεξοδικός διάλογος, κοινωνική συμμετοχή και άπλετο φως στις όποιες αποφάσεις και λειτουργίες. Όμως το δικό σας νομοσχέδιο μοιάζει με το φως εξαντλημένης ηλεκτρικής στήλης, όπως είπε και ο αείμνηστος δικαστικός Δελαπόρτας, και το σκοτάδι που βαθαίνει, διευκολύνει τη γιγάντωση της διαφθοράς και της διαπλοκής.
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Ο κ. Ζαχαράκης έχει το λόγο.
      ΚΩΝΣΤΑΝΤΙΝΟΣ ΖΑΧΑΡΑΚΗΣ: Κυρίες και κύριοι συνάδελφοι, πιστεύω ότι ο καινούργιος χρόνος ξεκινά με τους καλύτερους οιωνούς όχι μόνο για τους Έλληνες αλλά και για το κύρος της Βουλής, για την πολιτική και για τον πολιτικό κόσμο.
      Το νομοσχέδιο που συζητάμε στην ουσία είναι το πρώτο νομοσχέδιο του 2005 και έχει να κάνει με την τιμή και την υπόληψη της πατρίδας μας, έχει να κάνει με την τιμή και την υπόληψη του πολιτικού κόσμου, έχει να κάνει με το σεβασμό του μόχθου και του ιδρώτα του ελληνικού λαού.
      Θεσμοθετούμε το νομικό πλαίσιο για τη θωράκιση του κράτους από τη διαφθορά και την αδιαφάνεια βάζοντας φραγμό στη διαπλοκή και  την κατασπατάληση του δημοσίου χρήματος, διασφαλίζοντας τον υγιή ανταγωνισμό στην ανάθεση των δημοσίων έργων και των προμηθειών του δημοσίου, ισχυροποιώντας συγχρόνως τους δημοκρατικούς θεσμούς της χώρας.
      Δίδεται όμως και η ευκαιρία στους συναδέλφους, ανεξάρτητα σε ποια πολιτικά μετερίζια και αν βρίσκονται, πέρα και πάνω από προκαταλήψεις και σκοπιμότητες, με υπευθυνότητα και γενναιότητα, με γνώμονα το συμφέρον της πατρίδος να σταθούν θετικά σε ένα νομοσχέδιο διαφάνειας και αξιοκρατίας που δίνει σε όλους τους επιχειρηματίες ίσες ευκαιρίες και ίσες δυνατότητες να αναπτύξουν τις δραστηριότητές τους στα πλαίσια του υγιούς ανταγωνισμού.
      Δίδεται η ευκαιρία να δώσουν τη θετική τους ψήφο σε ένα νομοσχέδιο που αποκόπτει τα πλοκάμια της διαπλοκής και τη διαφθοράς στο δημόσιο. Και δεν νομίζω ότι υπάρχει έστω και ένας απλός πολίτης που να μη συζητά γι’ αυτήν τη διαπλοκή, γι’ αυτά τα φαινόμενα που είναι αλληλένδετα και που τα τελευταία χρόνια έγιναν σαν τη «Λερναία Ύδρα», ίσως από έλλειψη αποτελεσματικών ελεγκτικών μηχανισμών αλλά ίσως και από αδυναμία αντίστασης στις κυβερνήσεις που είχαμε τόσα χρόνια, στις πιέσεις των μεγαλοεργολάβων, των μεγαλοεκδοτών, των μεγαλοβιομηχάνων και των εθνικών προμηθευτών.
      Δυστυχώς αυτή η διαπλοκή, αυτή η αδιαφάνεια, αυτές οι πιέσεις και οι παρεμβάσεις είναι που εξασφάλισαν την παγκόσμια πρωτιά στη χώρα μας, όσον αφορά τη διαπλοκή.
      Διαβάζοντας τα πρακτικά της Διαρκούς Επιτροπής και ακούγοντας τις τοποθετήσεις των συναδέλφων της Αξιωματικής Αντιπολίτευσης στην Ολομέλεια ως Έλληνας πολίτης και Βουλευτής ένιωσα πραγματική απογοήτευση.
      Πίστευα, κυρίες και κύριοι συνάδελφοι του ΠΑΣΟΚ, ότι έστω και καθυστερημένα, τώρα που το πήρατε πλέον απόφαση ότι ο ελληνικός λαός σας έταξε στην Αντιπολίτευση για πολλά χρόνια, θα είχατε τη λεβεντιά να ομολογήσετε ότι παρά τις προσπάθειές σας, παρά την καλή, ενδεχομένως, προαίρεσή σας, η κατάσταση είχε ξεφύγει από τον έλεγχό σας και η διαφθορά και η διαπλοκή είχαν θεριέψει τα τελευταία δέκα χρόνια και είχαν κυριαρχήσει στο δημόσιο βίο. Απογοητεύσατε για μία ακόμη φορά τον ελληνικό λαό αλλά δυστυχώς απογοητεύσατε και τους ίδιους τους δικούς σας ανθρώπους, οι οποίοι ήλπιζαν ότι τώρα με τη νέα ηγετική ομάδα θα είχε διδαχθεί το ΠΑΣΟΚ από τα λάθη του παρελθόντος, από την καταστροφική και σκανδαλώδη στήριξη της νέας οικονομικής ολιγαρχίας, που είχε δημιουργηθεί από το πουθενά –που επηρέαζε την πολιτική του ΠΑΣΟΚ με τη δύναμη που είχε από τα Μέσα Μαζικής Ενημέρωσης που ήταν στην κυριότητά τους- και με την τεράστια οικονομική δύναμη που απέκτησε αυτή η οικονομική ολιγαρχία αναλαμβάνοντας σχεδόν το σύνολο των δημοσίων συμβάσεων και των κρατικών προμηθειών.
      Κυρίες και κύριοι συνάδελφοι, η Κυβέρνηση της Νέας Δημοκρατίας, πιστή στις προεκλογικές της δεσμεύσεις να πατάξει τη διαφθορά και τη σπατάλη του δημοσίου χρήματος, μέσα σε λίγους μήνες ψήφισε σειρά νομοσχεδίων, όπως το νομοσχέδιο για την κατάργηση του μαθηματικού τύπου, τη μετατροπή της απιστίας στο δημόσιο από πλημμέλημα σε κακούργημα, καθώς και τώρα το νομοσχέδιο που συζητάμε και αφορά το βασικό μέτοχο, τους εταίρους, τα διευθυντικά στελέχη και τα παρένθετα πρόσωπα, αλλά και τους ισχυρούς ελεγκτικούς μηχανισμούς που θα λειτουργούν καθ’ όλη τη διάρκεια της εκτέλεσης των έργων με τις πολύ αυστηρές κυρώσεις που προβλέπονται.
      Στόχος μας είναι να αποκαταστήσουμε όχι μόνο την εμπιστοσύνη του ελληνικού λαού, αλλά και την κλονισμένη εμπιστοσύνη των εταίρων μας στην Ευρωπαϊκή Κοινότητα. Ιδιαίτερα ο ελληνικός λαός ένιωσε προδομένος από τις κυβερνήσεις του ΠΑΣΟΚ, γιατί ενώ αυτός υπέφερε από τη φορομπηκτική πολιτική, από την κοινωνική αναλγησία, από την αδιαφορία στα προβλήματα της καθημερινότητας, έβλεπε να ανατίθενται δημόσια έργα δισεκατομμυρίων δραχμών, να γίνονται προμήθειες επίσης, δισεκατομμυρίων ευρώ με σκανδαλώδη τρόπο. Να δημιουργούνται, δηλαδή, δισεκατομμυριούχοι χωρίς καμία υποδομή. Έβλεπε και πολιτικούς που δεν δούλεψαν ποτέ στη ζωή τους, δεν κληρονόμησαν ποτέ την οποιαδήποτε περιουσία από τους γονείς τους, να διάγουν ζωή μεγιστάνα και να προκαλούν το δημόσιο αίσθημα.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ο κ. Χυτήρης χθες στην εισήγησή του, παρασυρμένος από τον αντιπολιτευτικό του οίστρο, θέλησε να ρίξει το γάντι στην Κυβέρνηση της Νέας Δημοκρατίας και ζήτησε να επεκταθεί η απαγόρευση ανάθεσης έργων και στα συγγενικά πρόσωπα των πολιτικών.
      Και ρωτάω: ποιας Βουλευτού σύζυγος –πρώην τώρα- εισέπραξε δισεκατομμύρια δραχμές από την Ευρωπαϊκή Ένωση για το Κτηματολόγιο και όχι μόνο χάσαμε την ενίσχυση από την Ευρωπαϊκή Ένωση, αλλά μας έβαλαν και πρόστιμο; Ποιανού κόμματος ήταν; Δεν είναι κορυφαίο στέλεχος του ΠΑΣΟΚ;
      Ποιου Υπουργού του ΠΑΣΟΚ στενός συγγενής αγόρασε με εξευτελιστικό τίμημα τη μεγαλύτερη συνεταιριστική γαλακτοβιομηχανία της χώρας από την Αγροτική Τράπεζα; Ως πότε, κυρίες και κύριοι του ΠΑΣΟΚ, θα αντιστρέφετε την πραγματικότητα; Ως πότε θα παριστάνετε τα θύματα, ενώ είστε θύτες;
      Αναφέρθηκε ο κύριος εισηγητής του ΠΑΣΟΚ στις οκτώ προτάσεις που κατέθεσε ο κ. Παπανδρέου για να ψηφίσει το ΠΑΣΟΚ το νομοσχέδιο…
      ΠΡΟΕΔΡΕΥΩΝ (Ιωάννης Τραγάκης): Ολοκληρώσατε, κύριε συνάδελφε.
      ΚΩΝΣΤΑΝΤΙΝΟΣ ΖΑΧΑΡΑΚΗΣ: Τελειώνω, κύριε Πρόεδρε.
      Πολλές απ’ αυτές προβλέπονται στο νομοσχέδιο που συζητάμε και κάποιες άλλες είχε τη δυνατότητα, όταν ήταν κορυφαίο στέλεχος του ΠΑΣΟΚ, να τις εισηγηθεί. Δεν το έκανε όμως.
      Όμως, εκείνο που με ενδιαφέρει και θέλω να θέσω υπ’ όψιν σας είναι ότι ζήτησε την εμπλοκή της Βουλής στις αναθέσεις των δημοσίων έργων. Κατά το παρελθόν, κατ’ επανάληψη καταγγέλλονταν στη Βουλή από την τότε αντιπολίτευση και σημερινή Κυβέρνηση σκάνδαλα στις αναθέσεις των έργων, αλλά ποτέ δεν παραπέμφθηκαν και δεν συζητήθηκαν.
      Τρέματε το διάλογο, κύριε συνάδελφε. Τρέματε τη διαφάνεια, κύριοι συνάδελφοι του ΠΑΣΟΚ, τρέματε την ενημέρωση του ελληνικού λαού.
      ΠΡΟΕΔΡΕΥΩΝ (Ιωάννης Τραγάκης): Σας ευχαριστώ πολύ, κύριε συνάδελφε.
      ΚΩΝΣΤΑΝΤΙΝΟΣ ΖΑΧΑΡΑΚΗΣ: Κύριε Πρόεδρε, άκουσα με προσοχή τους συναδέλφους. Μισό λεπτό ζητώ ακόμα και τελειώνω.
      Αφήσατε τη διαπλοκή να θεριέψει, αφήσατε τα Μέσα Μαζικής Ενημέρωσης ανεξέλεγκτα να πιέζουν και να διαμορφώνουν το πολιτικό σκηνικό της χώρας σε τέτοιο σημείο που αναγκάστηκε χθες –και το επανέλαβε και σήμερα- κορυφαίο στέλεχος του ΠΑΣΟΚ να καταφερθεί με δριμύτητα, να εξαπολύσει φιλιππικό λόγο. Το μόνο του λάθος ήταν ότι στρεφόταν προς τα έδρανα της Νέας Δημοκρατίας, αντί να στρέφεται προς τα έδρανα του ΠΑΣΟΚ, γιατί τις κυβερνήσεις του ΠΑΣΟΚ αφορούσαν οι κατηγορίες που εξαπέλυσε.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. Έχετε ολοκληρώσει.
      ΚΩΝΣΤΑΝΤΙΝΟΣ ΖΑΧΑΡΑΚΗΣ: Δεν τελείωσα, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Έχετε τελειώσει, κύριε συνάδελφε.
      ΚΩΝΣΤΑΝΤΙΝΟΣ ΖΑΧΑΡΑΚΗΣ: Πρέπει να μάθει επιτέλους ο ελληνικός λαός ποιοι ήταν οι οικονομικοί παράγοντες, γιατί αναφέρθηκε και στο πολικό χρήμα. Το πολιτικό χρήμα ήταν αυτό που διαμόρφωσε το εκλογικό αποτέλεσμα το 2000. Εσείς με αυτό το χρήμα διακινήσατε εκατοντάδες χιλιάδες ψηφοφόρους και μάλιστα πολλοί από αυτούς δεν είχαν και δικαίωμα ψήφου.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε. Τελειώστε επιτέλους.
      ΚΩΝΣΤΑΝΤΙΝΟΣ ΖΑΧΑΡΑΚΗΣ: Τελειώνω, κύριε Πρόεδρε.
      Θέλω να καλέσω τους συναδέλφους του ΠΑΣΟΚ για την υστεροφημία τους, για το καλό και την προκοπή αυτού του τόπου να ξεπεράσουν...
      ΠΡΟΕΔΡΕΥΩΝ (Ιωάννης Τραγάκης): Σας παρακαλώ, κύριε Ζαχαράκη.
      ΚΩΝΣΤΑΝΤΙΝΟΣ ΖΑΧΑΡΑΚΗΣ: Μη με διακόπτετε, κύριε Πρόεδρε. Ανέχθηκα υπερβάσεις στο χρόνο της ομιλίας άλλων συναδέλφων που μίλησαν για δέκα και δεκαπέντε λεπτά. Ούτε ένα λεπτό δεν έχω παραπάνω.
      ΠΡΟΕΔΡΕΥΩΝ (Ιωάννης Τραγάκης): Δεν τίθεται ζήτημα ανοχής, κύριε συνάδελφε. Ο Κανονισμός δεν έχει τη λέξη «ανέχθηκα». Σας παρακαλώ πολύ.
      ΚΩΝΣΤΑΝΤΙΝΟΣ ΖΑΧΑΡΑΚΗΣ: Η πατρίδα μας, κυρίες και κύριοι συνάδελφοι, έχει πολλά προβλήματα να αντιμετωπίσει. Βεβαίως και έγιναν έργα επί των ημερών του ΠΑΣΟΚ.
      ΠΡΟΕΔΡΕΥΩΝ (Ιωάννης Τραγάκης): Κύριε συνάδελφε, έχετε καταλάβει ότι έχετε υπερβεί κατά πολύ το χρόνο σας;
      ΚΩΝΣΤΑΝΤΙΝΟΣ ΖΑΧΑΡΑΚΗΣ: Το ξέρω, κύριε Πρόεδρε. Ένα λεπτό.
      ΠΡΟΕΔΡΕΥΩΝ (Ιωάννης Τραγάκης): Με όλο το σεβασμό, κύριε Ζαχαράκη, ολοκληρώστε. Σας παρακαλώ πολύ.
      ΚΩΝΣΤΑΝΤΙΝΟΣ ΖΑΧΑΡΑΚΗΣ: Είπα ότι ένας Μακεδόνας που βρίσκεται εδώ μέσα δικαιούται να μιλήσει λίγο περισσότερο.
      Επαναλαμβάνω ότι έγιναν έργα, αλλά μπορούσαν να γίνουν με τα ίδια χρήματα πολύ περισσότερα και καλύτερης αποδοτικότητας.
      Τελειώνω τώρα πραγματικά.
      ΠΡΟΕΔΡΕΥΩΝ (Ιωάννης Τραγάκης): Για όνομα του Θεού! Τώρα προκαλείτε, κύριε συνάδελφε.
      Ξέρετε ότι προκαλείτε, έτσι δεν είναι;
      ΚΩΝΣΤΑΝΤΙΝΟΣ ΖΑΧΑΡΑΚΗΣ: Απευθυνόμενος στους ψηφοφόρους του ΠΑΣΟΚ, τους ζητάω να έρθουν μαζί μας για να ισχυροποιήσουμε τους δημοκρατικούς θεσμούς της χώρας, για να μην έχετε χαρακτηριστεί ως «κυβέρνηση χαμένων ευκαιριών». Αυτό αποκαταστήστε το τώρα με τη θετική σας ψήφο στις πρωτοβουλίες της Νέας Δημοκρατίας.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, θα μπορούσα να έχω το λόγο για δέκα δευτερόλεπτα, για να κάνω μία διόρθωση σ’ αυτά που είπα;
      ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Υπουργέ, έχετε το λόγο.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Στο άρθρο 2, παράγραφος 4, εκεί που εξομοιώνεται η Ελληνική Ραδιοφωνία Τηλεόραση με τους Οργανισμούς Τοπικής Αυτοδιοίκησης και τις επιχειρήσεις αυτών, πρέπει να προστεθούν γενικότερα τα νομικά πρόσωπα δημοσίου δικαίου.
      Γι’ αυτό, το τελευταίο εδάφιο της παραγράφου 4 του άρθρου 2 αναδιατυπώνεται ως εξής: «Η “Ελληνική Ραδιοφωνία-Τηλεόραση Α.Ε.” και οι συνδεδεμένες με αυτήν εταιρείες, κατά την έννοια του άρθρου 42Ε του κωδικοποιημένου νόμου 2190/1920, καθώς και τα μέσα ενημέρωσης που ανήκουν εξ ολοκλήρου σε νομικά πρόσωπα δημοσίου δικαίου (ΝΠΔΔ), στους Οργανισμούς Τοπικής Αυτοδιοίκησης (Ο.Τ.Α.) ή στις επιχειρήσεις αυτών, δεν θεωρούνται για την εφαρμογή του νόμου αυτού επιχειρήσεις μέσων ενημέρωσης».
      Αφού μιλάμε για νομικά πρόσωπα και για τους ΟΤΑ, εννοούμε όλα τα νομικά πρόσωπα δημοσίου δικαίου.
      Κύριε Πρόεδρε, καταθέτω για τα Πρακτικά αυτήν τη διόρθωση.
      (Στο σημείο αυτό ο Υπουργός Εσωτερικών, Δημόσιας Διοίκησης και Αποκέντρωσης κ. Προκόπης Παυλόπουλος καταθέτει για τα Πρακτικά την προαναφερθείσα διόρθωση, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, θα ήθελα να κάνω μία ανακοίνωση προς το Σώμα. Ο συνάδελφος κ. Χαλκίδης ζητά άδεια ολιγοήμερης απουσίας του στο εξωτερικό. 
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Ιωάννης Τραγάκης): Η Βουλή ενέκρινε τη ζητηθείσα άδεια.
      Το λόγο έχει ο κ. Αντωνακόπουλος.
      ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ: Κύριε Πρόεδρε, κύριε Υπουργέ, κύριοι συνάδελφοι, η συζήτηση του συγκεκριμένου νομοσχεδίου δίνει την εικόνα ότι η Ελλάδα είναι μία βαλκανική χώρα στην Ευρώπη και σε θεσμικό επίπεδο. Δυστυχώς, αφού κατορθώθηκε αυτό σε λίγο χρονικό διάστημα στο οικονομικό επίπεδο, στο κοινωνικό επίπεδο οι συζητούμενοι νόμοι εδώ στο ελληνικό Κοινοβούλιο, ερχόμενοι σε αντίθεση με το Ευρωπαϊκό Δίκαιο, μας κατατάσσουν και σε θεσμικό επίπεδο μια βαλκανική χώρα στην Ευρώπη, ενώ πράγματι έχουμε κατακτήσει τη θέση μιας ευρωπαϊκής χώρας στα Βαλκάνια. Αυτή είναι μία διαπίστωση, η οποία θα βαρύνει τη χώρα στο μέλλον.
      Γιατί όμως υπήρξε αυτή η επίσπευση; Γιατί επελέγη αυτός ο χρόνος για να ψηφιστεί ο συγκεκριμένος νόμος; Αυτό είναι ένα απλό ερώτημα που θέτουν οι πολίτες.
      Μα, είμαστε στο timing κάποιων αποφάσεων που αφορούν μεγάλα οικονομικά μεγέθη. Έχετε προγραμματίσει να δημοπρατήσετε έργα 10.000.000.000 ευρώ μέχρι το τέλος του έτους. Θα δοθούν οι άδειες από το Ραδιοτηλεοπτικό Συμβούλιο στα κανάλια.
      Επομένως, μέσα από τη θεσμική αλλαγή που έχετε επιφέρει στο χώρο ανάθεσης των δημοσίων έργων, καθώς και στον τρόπο διανομής των πιστώσεων από το Υπουργείο Εσωτερικών, καταργώντας το «ΕΠΤΑ», καταργώντας δημοκρατικές διαδικασίες, καταργώντας κριτήρια, διαφυλάσσετε το προνόμιο να φέρετε νέο χάρτη στο χώρο των διαπλεκομένων στη χώρα. Θέλετε εσείς να μοιράσετε την πίτα, κρατώντας εσείς το μαχαίρι, κάτι που μέχρι πρότινος δεν υπήρχε. Και επειδή δεν υπήρχε, γι’ αυτό αλλάξατε όλο το νομοθετικό πλαίσιο της παραγωγής των δημοσίων έργων, αλλάξατε όλο το  νομοθετικό πλαίσιο της διανομής κρατικών κονδυλίων στο χώρο της Τοπικής Αυτοδιοίκησης.
      Και μην προσπαθείτε απλουστευτικά να εξισώσετε τα πράγματα στη λογική «ο μη μεθ’ ημών, καθ’ ημών», δηλαδή όποιος δεν είναι μαζί σας, είναι απέναντι και είναι με τα διαπλεκόμενα.
      Υπάρχει ένα δεύτερο ερώτημα. Έγινε διάλογος για ένα τόσο σοβαρό νομοσχέδιο; Όχι. Σας καταγγέλλει η ΕΣΗΕΑ, οι δημοσιογράφοι, οι ιδιοκτήτες Τύπου και φέρουν και πρόταση για το πώς θα εξυγιάνετε το μονοπωλιακό χαρακτήρα που έχουν κάποιοι στα Μέσα Ενημέρωσης, πώς θα μοιράσετε την κρατική διαφήμιση, πώς θα ελέγξετε τη βιωσιμότητα Μέσων Μαζικής Ενημέρωσης που δεν έχουν έσοδα. Γιατί δεν το κάνετε; Σας λένε για τα μυστικά κονδύλια για δημοσιογράφους στα Υπουργεία. Γιατί δεν ακούτε, λοιπόν, τους δημοσιογράφους που σας φέρνουν συγκεκριμένες προτάσεις;
      Αλλά ποια ήταν η στάση της Κυβέρνησης κατά το παρελθόν, όσον αφορά τη θεσμοθέτηση νόμων για τον έλεγχο του δημοσίου χρήματος; Και στο Σύνταγμα του 2001 το άρθρο 14 το ψηφίσατε, όπως και το νόμο του 1995. Το 1989, το 1991-1993 εσείς μοιράσατε τις άδειες στα μεγάλα τηλεοπτικά δίκτυα.
      Υπάρχει το ερώτημα: Ο νόμος είναι συμβατός με το Eυρωπαϊκό Dίκαιο; Και απαντά, όχι βέβαια το ΠΑΣΟΚ, αλλά ο κ. Ζάου  -ο αρμόδιος από την Ευρωπαϊκή Ένωση- με επιστολή στις 17 Δεκεμβρίου ότι ο νόμος πάσχει. Σας απαντά το Επιστημονικό Συμβούλιο της Βουλής και βεβαίως σας απαντά και ο Επίτροπος κ. Δήμας και ο Υπουργός σας κ. Σουφλιάς. Είναι αυτοί εκπρόσωποι του ΠΑΣΟΚ; Είναι δικοί σας άνθρωποι, οι οποίοι σας κρούουν τον κώδωνα του κινδύνου για την εμπλοκή που θα δημιουργήσετε με αυτόν το νόμο.
      Είναι ο νόμος εφαρμόσιμος; Δεν είναι και υπάρχουν άπειρα παραδείγματα ότι δεν είναι. Δεν μπορεί να υπάρξουν εκατό βασικοί μέτοχοι του 1% σε μια εταιρεία. Αυτά είναι αστεία, όχι στη νομική λογική, αλλά στην καθημερινή, στην απλή λογική των πολιτών.
      Γι’ αυτό ρωτούν οι πολίτες: Είναι δυνατόν να ελέγξετε τις εισηγμένες στο χρηματιστήριο εταιρείες και να ελέγχετε τις αλλαγές των μετοχών με την ταχύτητα που γίνονται; Είναι δυνατόν να περιορίσετε κάποιους να πάνε στην Ευρώπη να πάρουν το 0,99% των μετοχών από εταιρείες που οι μετοχές είναι μη ονομαστικοποιημένες και να έρθουν στην Ελλάδα να κάνουν ό,τι θέλουν; Είναι δυνατόν να ελέγξετε τις τράπεζες και τη συμμετοχή σ’ αυτές εταιρειών της Ευρώπης που δεν έχουν ονομαστικοποιημένες μετοχές; Σαφώς και όχι.
      Και βάλατε ένα όριο, το 1.000.000 ευρώ. Από κει και κάτω δεν ελέγχονται. Μα, γνωρίζετε ότι στην ελληνική επαρχία τα τοπικά Μέσα Μαζικής Ενημέρωσης δεν θέλουν παραπάνω. Διακόσια, τριακόσια εκατομμύρια εργολαβίες θέλουν για να γίνεται ό,τι γίνεται. Άρα, λοιπόν, υπάρχει υποκρισία στο νόμο αυτό.
      Και βέβαια εδώ αναδεικνύεται ένα φοβερό ζήτημα, ποια είναι η θέση της Κυβέρνησης, σε σχέση με τη συμβατότητα του Ελληνικού Δικαίου με το Ευρωπαϊκό. Έχετε δημιουργήσει μια εικόνα αλτερνατίβας πλέον, ότι συγκρούεται γενικότερα η Ελλάδα με το Ευρωπαϊκό Δίκαιο. Γιατί πράγματι, όπου θέλετε βεβαίως και σας βολεύουν οι κανονισμοί, όπως στους συμβασιούχους, λέτε ότι η κοινοτική οδηγία είναι αυτή που είναι πάνω από το Σύνταγμα. Διακόσιες πενήντα χιλιάδες λέτε ότι θα μονιμοποιηθούν, τριάντα χιλιάδες μονιμοποιούνται στο τέλος.
      Για το βαμβάκι λέτε ότι είναι ο ευρωπαϊκός κανονισμός και δεν μπορούμε να κάνουμε τίποτα, αλλά στην ανάθεση δημοσίων έργων λέτε ότι υπερισχύει το Εθνικό Δίκαιο, έναντι της διαφωνίας της Ευρώπης.
      Όσον αφορά τη ναυτιλία για να κάνουμε τα μονοπύθμενα δυπύθμενα, επειδή θίγονται συγκεκριμένοι πλοιοκτήτες, εκεί βεβαίως δεν μας ενδιαφέρει η διαφωνία της Ευρώπης.
      Όσον αφορά βεβαίως την επανεισαγωγή κεφαλαίων –και υπάρχει απάντηση από την Ευρώπη σ’ αυτό σε πρόσφατη ερώτηση Ευρωβουλευτή- και εκεί αδιαφορούμε για το Ευρωπαϊκό Δίκαιο. Αδιαφορούμε επίσης και για το νόμο του βασικού μετόχου.
      Γιατί ανησυχούμε, κύριοι συνάδελφοι; Γιατί πρέπει να πενταπλασιάσετε την απορροφητικότητα στο Γ΄ Κοινοτικό Πλαίσιο Στήριξης τον επόμενο χρόνο και γιατί αυτός ο νόμος θα δώσει το δικαίωμα να μπλέξουμε σε ατέρμονες δικαστικές αντιπαραθέσεις αντιτιθέμενων συμφερόντων. Δεν σας ενδιαφέρει αυτό;
      Επίσης ανησυχούμε, γιατί έχετε μια μόνιμη αστοχία σε όλες τις νομοθετικές πρωτοβουλίες που μέχρι τώρα έχετε πάρει. Μόνο βαρύγδουπες ανακοινώσεις κάνετε. Η επικοινωνιακή σας ναυαρχίδα ήταν η απογραφή, η εξεταστική και ο βασικός μέτοχος, βεβαίως μία ναυαρχίδα με τρία μεγάλα όπλα, αλλά με την πυρίτιδα βρεγμένη απ’ ότι αποδείχτηκε. Ήταν το τρίπτυχο του επικοινωνιακού σας Βατερλό. Και αυτό είναι το τρίτο σήμερα εδώ.
      Κύριε Υπουργέ, έχετε αποτύχει παταγωδώς και στο φορολογικό νομοσχέδιο. Ο κόσμος περίμενε ότι με το φορολογικό θα γίνει η μεγάλη τομή, αλλά εσείς τι κάνετε; Μετακυλίετε 600.000.000 ευρώ στα χαμηλά και μεσαία εισοδήματα, ενώ στον αναπτυξιακό νόμο εγγράψατε 140.000.000 ευρώ για να γίνουν όλες οι επενδύσεις.
      Κύριε Πρόεδρε, η υποκρισία περισσεύει όσον αφορά το χτύπημα της διαφθοράς. Θα σας καταθέτω επιστολή της «Fraport», του μεγάλου κρατικού φορέα της Γερμανίας για την ασφάλεια των αεροδρομίων, που έγινε αφορμή για να απομακρύνετε, κάτω από την πίεση της αποκάλυψης στη δημοσιότητα και της ερώτησης στη Βουλή, το διοικητή της ΥΠΑ, τον κ. Μανούσο, για μεγάλο σκάνδαλο που γνώριζαν και το γραφείο του Πρωθυπουργού και οι Υπουργοί σας εδώ και τέσσερις μήνες και το συγκαλύπτατε. Η υποκρισία περισσεύει, γιατί η σοβαρή αυτή γερμανική εταιρεία στην επιστολή της προς τον Πρωθυπουργό της χώρας μας, εδώ και τρεις μήνες, λέει ότι κάλεσε ο κ. Μανούσος την εταιρεία και έκανε παζάρια. Καταγγέλλει, μάλιστα, ότι τα τριακόσια πενήντα άτομα που πήγαν σε διάφορες εργασίες ήρθαν κατόπιν υποδείξεως συγκεκριμένων Υπουργών και Βουλευτών.
      Άρα, όλο το πολιτικό σύστημα εμπλέκεται σε μικρές δοσοληψίες για μικροπολιτικά συμφέροντα με εργολάβους. Αυτή είναι η υποκρισία, για να χτυπηθεί η διαφθορά; Θα καταθέσω στα Πρακτικά το σχετικό έγγραφο.
      Τέλος, πιστεύω ότι στην παράταξή σας περισσεύει η υποκρισία και δεν μπορείτε να είστε ο εγγυητής της ηθικής. Όταν έρχεσθε στην Κυβέρνηση, το μόνο που κάνετε, από τότε που συστάθηκε το ελληνικό κράτος, είναι να λασπολογείτε εναντίον της δημοκρατικής παράταξης. Εκείνο, όμως, που μένει, είναι ότι πάντα δοκιμάζεστε μία φορά στην εξουσία, γιατί ο κόσμος σας παίρνει πολύ γρήγορα χαμπάρι και σας στέλνει στην Αντιπολίτευση.
      (Στο σημείο αυτό ο Βουλευτής κ. Παναγιώτης Αντωνακόπουλος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Ιωάννης Τραγάκης): Το λόγο έχει ο κ. Παπαγεωργίου.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Κυρίες και κύριοι συνάδελφοι, όλες αυτές τις ημέρες η συζήτηση για το νομοσχέδιο ήταν αποκαλυπτική των πραγματικών προθέσεων της Κυβέρνησης, των ομολογημένων και των ανομολόγητων, καθώς και της ισχύος αυτού του νομοσχεδίου. Νομίζω ότι όλα αυτά τα ερωτήματα που απασχολούσαν εμάς και τους πολίτες, αναφορικά με το αν θέλει η Κυβέρνηση να αγγίξει το ζήτημα της διαφάνειας, της διαπλοκής και της διαφθοράς, έχει απαντηθεί οριστικά. Πουθενά, μα πουθενά, με αυτό το νομοσχέδιο, δεν καταγράφεται βούληση ή πρόθεση να αντιμετωπιστεί το πρόβλημα της διαπλοκής, της αδιαφάνειας και της διαφθοράς.
      Κυρίες και κύριοι συνάδελφοι, αν η Κυβέρνηση ήθελε πραγματικά να αντιμετωπίσει αυτά τα μεγάλα υπαρκτά προβλήματα, θα έπρεπε να ανοίξει μία εκτεταμένη συζήτηση με όλα τα κόμματα της Βουλής αλλά και με τους φορείς. Θα έπρεπε να συζητήσει σοβαρά για τους κανονισμούς, τον τρόπο προμήθειας και παραγωγής δημοσίων έργων, για το πολιτικό χρήμα και για τη σχέση του οικονομικού χρήματος με την πολιτική. Η Κυβέρνηση θα έπρεπε να εστιάσει το ενδιαφέρον της εκεί που βρίσκονται οι εστίες της διαφθοράς και της διαπλοκής και να πάρει αντίστοιχες πρωτοβουλίες. Θα έπρεπε να ανοίξει συζήτηση, αναφορικά με τη σχέση πολιτικής και δημοσίων έργων.
      Τίποτα απ’ όλα αυτά δεν έχει συμβεί όλο αυτό το χρονικό διάστημα. Δεν έχει προσεγγιστεί καν το μεγάλο πρόβλημα της διαφθοράς, της διαπλοκής και της αδιαφάνειας. Αντίθετα, οι προβαλλόμενοι στόχοι με αυτό το εγχείρημα δεν υπηρετούνται.
      Από την άλλη πλευρά, πιστεύω ότι με αυτό το νομοσχέδιο υπηρετούνται οι ανομολόγητοι στόχοι της Κυβέρνησης, στόχοι αμιγώς πολιτικοί και μικροκομματικοί. Στην ουσία, με αυτό το ήσσονος σημασίας νομοσχέδιο αναφορικά με το μεγάλο πρόβλημα, το ατελέσφορο και αναποτελεσματικό νομοσχέδιο, επιχειρείται στην ουσία η χειραγώγηση του Τύπου, η εξόντωση ατόμων και εταιρειών. Φυσικά αυτό το νομοσχέδιο, με τις φωτογραφικές του διατάξεις, δεν είναι ούτε αμερόληπτο ούτε αντικειμενικό.
      Κατά τη γνώμη μας, αυτό το νομοσχέδιο είναι ένα εργαλείο διαπλοκής, γιατί στοχεύει στον έλεγχο των Μέσων Μαζικής Ενημέρωσης και της πολιτικής τους ισχύς. Είναι ένα ιδιοτελές νομοσχέδιο το οποίο θα βαθύνει την αδιαφάνεια, διότι θα δούμε πια πως επανέρχονται οι περίφημοι αχυράνθρωποι που θα αναλάβουν τη διαχείριση, μετά από τις απαγορευτικές διατάξεις που εισάγει το νομοσχέδιο στα Μέσα Μαζικής Ενημέρωσης ή και σε άλλα έργα, εκεί όπου κυοφορείται ο κίνδυνος της διαφθοράς, της αδιαφάνειας και της διαπλοκής.
      Συμπερασματικά θα έλεγα ότι, παρ’ όλες τις τυμπανοκρουσίες, δεν υπηρετείται η διαφάνεια αλλά μόνο οι ανομολόγητοι στόχοι.
      Φυσικά, η Κυβέρνηση παγιδευμένη στη μικροκομματική λογική δεν μας εξηγεί γιατί, ενώ ισχυρίζεται ότι ο νόμος είναι συνέχεια των προηγούμενων νόμων και μάλιστα είναι αυστηρότερος, εξαιρεί τα ξαδέλφια. Μπορεί να μας υπολογίσει κάποιος από την Κυβέρνηση πόσα και τίνος επιτέλους είναι τα ξαδέρφια; Είναι της παράταξης ή κάποιων άλλων;
      Επιφέρει το νομοσχέδιο, λέει η Κυβέρνηση, μικρές αλλαγές. Όμως κατά τη γνώμη μας αφήνει ανοικτά παράθυρα αλλά και πόρτες στη διαπλοκή. Άλλες φορές η Κυβέρνηση έρχεται και μας λέει τι να κάνουμε; Αυτός ο νόμος είναι συνέχεια του δικού σας, είναι συνέχεια του εκτελεστικού νόμου του Συντάγματος. Έρχεται στη συνέχεια όμως και λέει γιατί δεν έρχεται ο Πρόεδρός σας και γιατί δεν κάνετε προτάσεις.
      Κάνει ότι δεν καταλαβαίνει η Κυβέρνηση ότι εμείς πρώτοι στο Σύνταγμα και όλοι μαζί θα έλεγα, εκείνη την περίοδο προβλέψαμε ρυθμίσεις για την αντιμετώπιση αυτών των κακών φαινομένων στην πολιτική ζωή του τόπου και στο πολιτικό σύστημα. Εμείς κάναμε τις ανεξάρτητες αρχές, εμείς κάναμε το νόμο για το κτύπημα της διαπλοκής. Εμείς ήρθαμε τώρα με νέες προτάσεις με τα οκτώ σημεία που κατέθεσε ο Πρόεδρός μας να πούμε πάλι τη γνώμη μας αναφορικά για την αντιμετώπιση του προβλήματος.
      Αυτά όλα τα παραβλέπει φυσικά η Κυβέρνηση και της λέμε ότι εμείς δεν ισχυριστήκαμε ποτέ ότι αντιμετωπίσαμε αυτό το μεγάλο πρόβλημα. Είναι ένα πρόβλημα το οποίο εξελίσσεται σαν φαινόμενο με ραγδαίους ρυθμούς. Γι’ αυτό θα πρέπει να το αντιμετωπίσουμε από κοινού αλλά όχι όμως με τέτοιους τρόπους και με τέτοιες μεθόδους οι οποίες εξυπηρετούν μόνο τη μικροκομματική λογική.
      Τελικά, κύριοι συνάδελφοι, η Κυβέρνηση με το νόμο όχι μόνο δεν ανοίγει μέτωπο ενάντια στη διαπλοκή. Κατά τη γνώμη μας ανοίγει μέτωπα με τη δικαιοσύνη και την Ευρωπαϊκή Ένωση αφού η Ευρωπαϊκή Επιτροπή και το Επιστημονικό Συμβούλιο προειδοποιούν ότι εγκυμονούνται κίνδυνοι πρόσκρουσης στο Κοινοτικό Δίκαιο και τα θεμελιώδη ατομικά δικαιώματα. Περιορίζει την ελευθερία και την πολυφωνία του Τύπου. Βαθαίνει κατά τη γνώμη μας τη σχέση αντιπαράθεσης με την Ευρωπαϊκή Ένωση ενώ παραβλέπονται πλευρές του Συντάγματος που κινούνται στα όριά της.
      Όμως ένα που δεν τονίστηκε ή τονίστηκε μερικά είναι ότι και με αυτό το νομοσχέδιο η Κυβέρνηση θέτει στα θεμέλια του οικονομικού μας συστήματος δυναμίτες. Θεωρώ ότι ταράσσεται για μια ακόμη φορά το περιβάλλον, κτυπιέται η επιχειρηματικότητα, η ανταγωνιστικότητα και οι επιπτώσεις στο ούτως ή άλλως επιβαρημένο οικονομικό μας περιβάλλον θα είναι δραματικές. Θέτει και με αυτό το νομοσχέδιο την ταφόπλακα της οικονομικής ανάπτυξης στη χώρα μας.
      Κλείνοντας, κύριοι συνάδελφοι, θα έπρεπε να καλέσουμε την Κυβέρνηση να πάρει πρωτοβουλίες σε αυτήν την κατεύθυνση. Θεωρώ όμως ότι μια κυβέρνηση η οποία επικαλούμενη, υποκρινόμενη για την πρόθεσή της του κτυπήματος της αδιαφάνειας και της διαπλοκής, που φέρνει όμως νόμους για την απαλλαγή των ανθρώπων οι οποίοι εξέδωσαν πλαστά και εικονικά τιμολόγια, μια κυβέρνηση που άρει τις πολιτικές της προηγούμενης κυβέρνησης για τα μονοπύθμενα, μια κυβέρνηση η οποία νομιμοποιεί την είσοδο του παράνομου χρήματος στην Ελλάδα, δεν μπορεί να είναι κυβέρνηση η οποία να υπηρετήσει με υπευθυνότητα την υπόθεση της διαφάνειας στη χώρα μας.
      Ευχαριστώ.
      (Χειροκροτήματα από το ΠΑΣΟΚ)
      ΠΡΟΕΔΡΕΥΩΝ (Ιωάννης Τραγάκης): Ο κ. Τσαντούλας έχει το λόγο.
      ΔΗΜΗΤΡΙΟΣ ΤΣΑΝΤΟΥΛΑΣ: Κύριε Πρόεδρε και κύριοι συνάδελφοι, θέλησα να πάρω το λόγο για το νομοσχέδιο γιατί πιστεύω ότι μέσα από το νομοθετικό περιεχόμενο και τις ερμηνευτικές διατάξεις του εκφράζει κάτι ιδιαίτερα σημαντικό. Και σε αυτό διαφωνώ με τον προηγούμενο ομιλητή. Εκφράζει ισχυρή πολιτική βούληση του Πρωθυπουργού και της Κυβέρνησης να υλοποιηθούν οι προγραμματικές υποσχέσεις και δεσμεύσεις της Νέας Δημοκρατίας. Εκφράζει την αδιαπραγμάτευτη απόφαση της Κυβέρνησης να συγκρουστεί με τα μεγάλα συμφέροντα, τη διαπλοκή και τη διαφθορά. Και με αυτόν τον τρόπο στέλνει μήνυμα προς κάθε κατεύθυνση. Και αυτή η έμπρακτη έκφραση της ασυμβίβαστης κυβερνητικής αποφασιστικότητας έχει προκαλέσει στο χώρο της Αντιπολίτευσης αμηχανία, εκνευρισμό και σπασμωδικές αντιδράσεις.
      Γιατί πώς αλλιώς θα μπορούσε κανείς να εξηγήσει τοποθετήσεις χωρίς ουσιαστική πρόταση και φράσεις άκομψες και μερικές φορές όχι κόσμιες. Ακούστηκαν πολλές τέτοιες εκφράσεις. Εγώ θα πω τις πολύ φρέσκιες από τον προηγούμενο μόλις ομιλητή, όπως «χειραγώγηση του Τύπου» «ανομολόγητοι στόχοι». Άλλοι μίλησαν για «πολιτικό θράσος», για «υποκριτική νομοθεσία». Εγώ θα έλεγα ότι μάλλον χρειάζεται αυτοκριτική.
      Αντίθετα, τα κόμματα της Αριστεράς εξέφρασαν θέσεις και προτάσεις, μάλιστα επί το αυστηρότερον για την αντιμετώπιση του προβλήματος της προσπάθειας χειραγώγησης της πολιτικής και πολλές από αυτές έγιναν δεκτές. Και μπορώ να πω ότι έτσι το ΚΚΕ και ο Συνασπισμός έσωσαν τη συζήτηση που σε αυτήν την Αίθουσα θα πρέπει να γίνεται μόνο με επιχειρήματα και ουσιαστικές προτάσεις.
      Κυρίες και κύριοι συνάδελφοι, ακούστηκε ότι ο κόσμος δεν πολυενδιαφέρεται και στα καφενεία δεν συζητάνε για τη διαπλοκή. Δεν ξέρω σε ποια καφενεία αναφερόταν ο συνάδελφος. Αλλά στα καφενεία της περιφέρειάς μου η διαπλοκή αποτελεί κεντρικό θέμα συζήτησης, μετά φυσικά την ανεργία.
      Η ύπαρξη, λοιπόν, της διαπλοκής, όσο μικρό κατά κάποιους ποσοστό της διαφθοράς αποτελεί, είναι αναμφισβήτητη. Και μάλιστα πρόσφατα επιβεβαιώθηκε και από τον Πρόεδρο του ΠΑΣΟΚ. Και δυστυχώς αυτή η διαπλοκή έχει διαποτίσει την κοινή γνώμη με αίσθημα απαξίωσης της πολιτικής, με αποτέλεσμα μείωσης του κύρους του πολιτικού κόσμου και σοβαρό τραυματισμό της τόσο σημαντικής σχέσης αμοιβαίας εμπιστοσύνης μεταξύ πολίτη και πολιτικού.
      Διαφωνεί κανείς ότι γι’ αυτό κάτι πρέπει να κάνουμε; Πέρα από το ότι γι’ αυτήν την ανάγκη υπάρχει και η συνταγματική επιταγή που προκύπτει από τις αδυναμίες του προηγούμενου νόμου.
      Κυρίες και κύριοι συνάδελφοι, το νομοσχέδιο που συζητάμε δεν φιλοδοξεί να λύσει όλα τα προβλήματα της διαπλοκής και της διαφθοράς. Είναι όμως μία καλή αρχή μαζί με άλλα δύο νομοσχέδια που προηγήθηκαν και οπωσδήποτε χρειάζονται και άλλα νομοσχέδια, τα οποία είμαι βέβαιος ότι θα αρχίσουν σύντομα να έρχονται.
      Χωρίς να είμαι νομικός, έχω κάποιους φίλους, διαπρεπείς νομικούς, που με έχουν κάνει να πιστεύω ότι υπάρχει μία εσωτερική εγγενής δύναμη νομοσχεδίων, που αφ’ ενός μεν προστατεύουν το δημόσιο συμφέρον και αφ’ ετέρου είναι σύμφωνα με το εθνικό Σύνταγμα. Και αυτό δημιουργεί συνθήκες ισχυρής αντίστασης ενός νομοσχεδίου σε κάθε έξωθεν αντίδραση.
      Μερικοί είπαν ότι το νομοσχέδιο θα πλήξει την επιχειρηματικότητα. Πώς όμως; Με τη δημιουργία περιβάλλοντος υγιούς ανταγωνισμού και συνθηκών ελαχιστοποίησης οικονομικών ή άλλων πιέσεων; Με τη θέσπιση κανόνων; Μα, εγώ ξέρω ότι αυτά μάλλον ενισχύουν την επιχειρηματικότητα.
      Κυρίες και κύριοι συνάδελφοι, αν μου ζητούσανε να χαρακτηρίσω με δύο λέξεις το νομοσχέδιο που συζητάμε, θα επέλεγα τις λέξεις «συνέπεια και τόλμη», γιατί η Κυβέρνηση της Νέας Δημοκρατίας, συνεπής με όσα έχει υποσχεθεί, τολμά, μετά τα δύο πρώτα βήματα, να κάνει ένα τρίτο πιο σημαντικό αυτήν τη φορά, αλλά πάντα σταθερό βήμα προς τη σωστή κατεύθυνση. Γι’ αυτόν το λόγο υπερψηφίζω το νομοσχέδιο που συζητάμε.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Το λόγο έχει ο συνάδελφος κ. Φλωρίδης.
      ΓΕΩΡΓΙΟΣ ΦΛΩΡΙΔΗΣ: Κυρίες και κύριοι συνάδελφοι, ο κ. Ρουσόπουλος χθες γεμάτος έπαρση είπε ότι δεν επιδιώκει το χειροκρότημα του ΠΑΣΟΚ, αλλά του αρκεί ότι έχει το χειροκρότημα της ελληνικής κοινωνίας γι’ αυτό το νομικό τερατούργημα που συζητούμε εδώ.
      Θα ήθελα να καλέσω τον κ. Ρουσόπουλο και τους εκλεκτούς Υπουργούς που βρίσκονται εδώ να αποδεχθούν την πρόσκληση των Θεσσαλών αγροτών και να πάνε στη Θεσσαλία, για να δούμε πόσο χειροκρότημα θα εισπράξουν από το λαό. Να πάνε στη Μακεδονία παραπάνω και στη Θράκη να δούμε πώς θα τους υποδεχθεί ο ελληνικός λαός και κυρίως οι αγρότες που καλούνται να ζήσουν αυτήν τη χρονιά χωρίς εισόδημα, εξαιτίας της επέλασης όλων αυτών, των μεσαζόντων, των εμπόρων, των βιομηχάνων, των μεταποιητών, που ως αρπακτικά επέπεσαν πάνω στο αγροτικό εισόδημα και που εσείς υποτίθεται ότι πολεμάτε εδώ πέρα. Γιατί μας κατηγορήσατε προηγουμένως ότι εμείς, ξέρετε, αγωνιζόμαστε υπέρ των ολίγων, ενώ εσείς υπέρ των πολλών. Εκεί να πάτε να εισπράξετε το χειροκρότημα. Και μη νομίζετε ότι το βαμβάκι, επειδή είναι ελαφρύ, δεν προκαλεί τη ζημιά που πρέπει να προκαλέσει στα χέρια ενός αγρότη που είναι απελπισμένος. Και παραπάνω είναι το ρύζι της Μακεδονίας, που δεν είναι το ρύζι που ρίχνουν στους γάμους, αλλά το ρύζι των ανθρώπων που φέτος δεν θα έχουν να φάνε. Και παραπέρα μην τολμήσετε, γιατί είναι οι πατάτες του Νευροκοπίου, που είναι απούλητες όλες. Αυτά, για να δούμε τελικά ποιος έχει το χειροκρότημα του λαού, γιατί εκεί είναι ο λαός που καλείται να ζήσει φέτος με το βασικό μέτοχο και τις εξεταστικές σας επιτροπές.
      Κυρίες και κύριοι συνάδελφοι, έξω από τη Βουλή, έξω από το διάλογο που γίνεται εδώ, διεξάγεται και ένας δημόσιος διάλογος. Σ’ αυτόν συμμετέχουν απλοί πολίτες, επιχειρηματίες, νομικοί, καθηγητές, δημοσιογράφοι. Και αυτοί έχουν όλοι ένα ερώτημα απέναντι στον πολιτικό κόσμο. Ποια είναι άραγε η αποστολή των πολιτικών; Είναι να αναζητούν καταφύγιο σε γραφειοκρατικές ρυθμίσεις, για να αποδείξουν ότι είναι έντιμοι κατά την άσκηση των καθηκόντων τους; Αυτό ρωτάνε οι απλοί πολίτες. Ένας Υπουργός χρειάζεται νόμο για να μπορέσει να ασκήσει έντιμα τα καθήκοντά του, ένα νόμο ο οποίος θα βάζει εμπόδια στον άλλο μη τυχόν και του αλλοιώσει τη συνείδησή του; Χρειάζεται νόμο γι’ αυτό;
      Ο κόσμος λέει ότι στη διαπλοκή και στη διαφθορά πάντα υπάρχουν δύο. Αυτό που ζητά από τους πολιτικούς είναι να φτιάχνουν νόμους καθαρούς, διαφανείς, που να ρυθμίζουν με έναν ξεκάθαρο τρόπο τη λειτουργία του δημοσίου όσον αφορά το δημόσιο αυτό καθ’ εαυτό και τη σχέση του δημοσίου με τους πολίτες. Οι πολιτικοί δεν χρειάζονται καμία προστασία έναντι εκείνων οι οποίοι επιθυμούν και επιχειρούν να αλλοιώσουν τη συνείδησή τους και να αλλοτριώσουν τα πάντα. Εκεί απαντούν με τις «ραμμένες τσέπες», για να σας θυμίσω μια παλιά ρήση που αποδίδεται στον Κωνσταντίνο Καραμανλή. Εκεί ο πολιτικός λειτουργεί και δεν χρειάζεται καμία προστασία κανενός νόμου, για να αποδείξει ότι είναι καθαρός. Αυτό ζητά ο κόσμος από εμάς. Και, βεβαίως, η απάντηση του τι είναι ένα σύγχρονο κράτος βρίσκεται στην επιστολή της Ευρωπαϊκής Επιτροπής, εκεί που μας λέει ότι υποχρέωση του κράτους είναι να κάνετε νόμους διαφανείς όσον αφορά την ανάθεση των δημοσίων έργων και των προμηθειών.
      Και εγώ θέλω να σας ρωτήσω, αγαπητοί συνάδελφοι, ο κ. Σουφλιάς ως Υπουργός ΠΕΧΩΔΕ, που ανακοίνωσε ότι την 30η Ιανουαρίου θα δημοπρατήσει έργα 3.000.000.000 ευρώ, με ποιον νόμο θα είναι υπεράνω πάσης υποψίας, με το δικό του νόμο με βάση τον οποίο θα κατακυρώσει τους διαγωνισμούς ή μ’ αυτό το νομικό εξάμβλωμα; Χρειάζεται ο κ. Σουφλιάς την προστασία αυτού του νόμου για να αποδείξει ότι ο δικός του νόμος, με βάση τον οποίο θα αναθέσει τα έργα, είναι ένας νόμος που τον καθιστά εξ ορισμού ύποπτο για το αν κάποιος, που θα πάρει το έργο, σύμφωνα με το δικό του νόμο, έχει εφημερίδα ή τηλεόραση; Σ’ αυτά πρέπει να απαντήσετε.
      Θα τρέχετε πάλι αύριο να ψάχνετε τι είπε ο κ. Σουφλιάς εδώ δίπλα στην επιτροπή. Είπε στο ζήτημα για το ποιο δίκαιο υπερισχύει ότι η Ευρωπαϊκή Επιτροπή, όταν διαφωνεί με τον τρόπο ανάθεσης των έργων, τότε έχει ένα αποτελεσματικό όπλο στα χέρια της. Κόβει τις πιστώσεις και τέμνεται το ζήτημα του ποιο δίκαιο υπερισχύει. Έχουν το μαχαίρι, έχουν και το πεπόνι. Έχουν τα λεφτά και, εφόσον δεν συμφωνούν, τα κόβουν. Μ’ αυτά θα έχετε να παλέψετε το επόμενο διάστημα.
      Και βεβαίως ακούσαμε εδώ πραγματικά επικίνδυνες απόψεις οι οποίες προσπαθούν να εισάγουν στο δικαιικό μας σύστημα, όπως η συλλογική ευθύνη. Η συλλογική ευθύνη, αγαπητοί συνάδελφοι, πρέπει να υπενθυμίσω –και η ιστορία μάς διδάσκει και δεν πρέπει να την ξεχνάμε- ότι ήταν το ιδεολογικό υπόβαθρο των ολοκληρωτικών καθεστώτων. Ήταν αυτή που οδήγησε κάποιους ανθρώπους στα κρεματόρια, στους θαλάμους αερίων μόνο και μόνο, επειδή ανήκαν σε μια φυλή. Είναι αυτή που στην Ελλάδα τα προηγούμενα χρόνια οδήγησε κάποιους στα ξερονήσια μόνο και μόνο γιατί ήταν αριστεροί. Αυτή είναι η συλλογική ευθύνη -όχι η ατομική ευθύνη του καθενός- που δεν εξετάζει αν είναι νομοταγής πολίτης ή όχι, αλλά λέει «Πού ανήκεις εσύ; Ανάλογα μ’ αυτό σε καταδικάζω.»
      Αυτή είναι η ιστορία της συλλογικής ευθύνης, που δεν επιτρέπεται σε κάποια πρόσωπα, όπου συγχωνεύεται η προσωπικότητα σε διατάξεις περί συγγενείας, φυλής ή κοινότητας.
      Και εδώ κανένας δεν μπορεί να αποδείξει ότι είναι μια αυτόνομη προσωπικότητα. Την καταργείτε. Και μας λέτε, μα αυτή είναι μια ερμηνεία που δίδει ένα δικαστήριο. Πρέπει να σας πω, αγαπητοί συνάδελφοι, ότι η Βουλή είναι ο πρώτος θεματοφύλακας των θεμελιωδών διατάξεων του Συντάγματος, εκείνων που δεν επιδέχονται αναθεώρηση. Και είναι εκείνες που προστατεύουν τα ατομικά και θεμελιώδη δικαιώματα, τις ατομικές και ανθρώπινες ελευθερίες που προσβάλλει βάναυσα οποιαδήποτε άλλη ερμηνεία. Και να αφήσετε αυτό το καταφύγιο των ερμηνειών, γιατί πρώτα απ’ όλα η Βουλή πρέπει να υπερασπίσει τα βασικά άρθρα του Συντάγματος, τα οποία ξέρετε ότι δεν επιδέχονται καμία αναθεώρηση ενώ η διάταξη περί βασικού μετόχου επιδέχεται αναθεώρηση. Και έτσι πρέπει να πάμε στις ερμηνείες.
      ΧΡΗΣΤΟΣ ΖΩΗΣ: Την αντισυνταγματικότητα ποιος την κρίνει, κύριε Φλωρίδη;
      ΓΕΩΡΓΙΟΣ ΦΛΩΡΙΔΗΣ: Αγαπητέ συνάδελφε, να σας πω κάτι. Εγώ μίλησα για τις ερμηνείες που δίδονται. Και είπα ότι σε όσους επιχειρούν να εισάγουν ερμηνείες οι οποίες προσβάλλουν ευθέως τα βασικά συνταγματικά δικαιώματα, τότε η Βουλή έχει λόγο να πει την άποψή της εδώ. Δεν είπα να την επιβάλλει, αλλά είπα να την πει.
      ΧΡΗΣΤΟΣ ΖΩΗΣ: Αλλά την αντισυνταγματικότητα την κρίνουν τα δικαστήρια στις δημοκρατίες.
      ΓΕΩΡΓΙΟΣ ΦΛΩΡΙΔΗΣ: Γιατί ξέρετε πώς έχουν ξεκινήσει αυτές οι περίφημες ερμηνείες στην ιστορία των κρατών, να εισάγονται και να δημιουργούν αναστατώσεις.
      Και θα τελειώσω με ένα ερώτημα στον  καθηγητή κ. Παυλόπουλο που συμβαίνει να είναι και Υπουργός: Τα μάθατε τα νέα, κύριε Παυλόπουλε; Το Ελεγκτικό Συνέδριο απεφάνθη χθες ότι η οποιαδήποτε μονιμοποίηση υπαλλήλων γίνεται μετά το 2001, είναι ευθέως αντισυνταγματική. Και θα περιμένουμε την άποψή σας τώρα να μας πείτε ποιο δίκαιο υπερισχύει, του Συντάγματος ή το Ευρωπαϊκό Δίκαιο, το οποίο υποτίθεται ότι ενσωματώσατε στη δική σας οδηγία και που το Ελεγκτικό Συνέδριο απεφάνθη χθες ότι δεν εγκρίνει την πληρωμή όσων υπαλλήλων διορίζονται με νόμους που τους μονιμοποίησαν μετά το 2001. Αυτά είναι που θα βρείτε μπροστά σας.
      Σας ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      ΑΘΑΝΑΣΙΟΣ ΜΠΟΥΡΑΣ: Για τη δική σας ευθύνη το 2002 δεν μας είπατε, κύριε Φλωρίδη.
      ΠΡΟΕΔΡΕΥΩΝ (Ιωάννης Τραγάκης): Ο κ. Οικονόμου έχει το λόγο.
      ΒΑΣΙΛΕΙΟΣ ΟΙΚΟΝΟΜΟΥ: Θα μιλήσω από το έδρανό μου, κύριε Πρόεδρε, γιατί θέλω και να διαμαρτυρηθώ συγχρόνως….
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε….
      ΒΑΣΙΛΕΙΟΣ ΟΙΚΟΝΟΜΟΥ: Ένα λεπτό, κύριε Παυλόπουλε.
      … γιατί εδώ έχουμε καταντήσει Βουλή των Υπουργών και όχι των Βουλευτών.
      ΠΡΟΕΔΡΕΥΩΝ (Ιωάννης Τραγάκης): Κατά τον Κανονισμό έχετε το δικαίωμα της παρέμβασης αλλά όχι τώρα, κύριε Υπουργέ, επειδή έχω δώσει το λόγο στον ομιλητή. Να τελειώσει και μετά θα πάρετε το λόγο.
      ΒΑΣΙΛΕΙΟΣ ΟΙΚΟΝΟΜΟΥ: Γιατί τα δέκα λεπτά, έγιναν ….
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Για να μη σπάω τον ειρμό του λόγου σας, επειδή θα διαρκέσει ένα δίλεπτο η απάντησή μου στον κ. Φλωρίδη, για κάτι που είπε και που δεν έχει σχέση με το νομοσχέδιο, μου επιτρέπετε;
      ΒΑΣΙΛΕΙΟΣ ΟΙΚΟΝΟΜΟΥ: Ορίστε.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Γιατί εγώ, δεν θα παρενέβαινα αν ο κ. Φλωρίδης δεν μιλούσε. Ευχαριστώ πολύ.
      Λυπούμαι ειλικρινά γι’ αυτό το οποίο ελέχθη από τον κ. Φλωρίδη εδώ, το οποίο και παραβιάζει βασικούς κανόνες που αφορούν τη λειτουργία των δικαστηρίων και είναι παντελώς ανακριβές.
      Πρώτα, πρώτα η απόφαση για την οποία μιλάει ο κ. Φλωρίδης δεν έχει ακόμη δημοσιευθεί. Και για πρώην Υπουργό που γνωρίζει τι ακριβώς σημαίνει να τελεί εν διασκέψει μια υπόθεση, αντιλαμβάνεται κανένας τι παράβαση είναι αυτή την οποία διαπράττει.
      Το δεύτερο είναι ότι η απόφαση αυτή αναφέρεται –και δεν προδικάζω το αποτέλεσμα της –σε αντισυνταγματικότητες ρυθμίσεων της κ. Παπανδρέου και του κ. Σκανδαλίδη και δεν έχει να κάνει απολύτως τίποτε με το π.δ. 164/2004.
      Αντί λοιπόν να κοιτούν τις αντισυνταγματικότητες τις δικές τους, όπως το κάνουν ακριβώς και με το ν.3021/2002, το συγκεκριμένο νόμο τον οποίο έχει κηρύξει αντισυνταγματικό με παραπεμπτική απόφαση στην Ολομέλεια, η απόφαση του Συμβουλίου της Επικρατείας, χρησιμοποιούν τις δικές τους αντισυνταγματικότητες, για να τις προεκτείνουν, παραβιάζοντας, όπως είπα, βασικούς κανόνες της ανεξαρτησίας της δικαιοσύνης, σε θέματα τα οποία είναι άσχετα. Είναι η κλασικότερη περίπτωση παραπληρόφορησης και διαστρέβλωσης της πραγματικότητας. Και λυπούμαι γι’ αυτήν την προσπάθεια η οποία γίνεται μέσα σε αυτήν την Αίθουσα. 
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ, και ευχαριστούμε και τον κ. Οικονόμου που επέτρεψε τη διακοπή.
      ΒΑΣΙΛΕΙΟΣ ΟΙΚΟΝΟΜΟΥ: Εγώ δεν έχω πρόβλημα να μιλήσει ο κύριος Υπουργός.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Με συγχωρείτε πάρα πολύ, κύριε συνάδελφε και ευχαριστώ πολύ.
      ΒΑΣΙΛΕΙΟΣ ΟΙΚΟΝΟΜΟΥ:  Αλίμονο. Αλλά το θέμα είναι ότι έχουμε καταντήσει να είμαστε Βουλή των Υπουργών. Και αυτό είναι ένα πρόβλημα. Να ξεκινήσω την ομιλία μου λέγοντας ότι εγώ τουλάχιστον δεν ψηφίζω το νομοσχέδιο ούτε κατ’ αρχήν, ούτε κατ’ άρθρον, γιατί πιστεύω ότι αυτό το νομοσχέδιο φαντάζει στο μυαλό μου –και νομίζω έτσι είναι- σαν τους πύργους που χτίζουν τα παιδιά στην αμμουδιά.
      Ξέρετε, αυτοί οι πύργοι εξαφανίζονται με το πρώτο κύμα. Ούτε καν ένα τσουνάμι δεν χρειάζονται. Άρα, λοιπόν, για ένα κατασκεύασμα το οποίο είναι μαθηματικώς βέβαιο ότι θα καταπέσει και θ’ ακυρωθεί, πολύ σύντομα, δεν μπορώ να καταλάβω γιατί το φέρνει η Κυβέρνηση και γιατί γίνεται αυτή η συζήτηση. Αλλά πάρα ταύτα θα προσπαθήσω και εγώ, θα επιχειρήσω να αποδείξω και να τεκμηριώσω γιατί αυτό το νομοσχέδιο είναι ανεφάρμοστο, αναποτελεσματικό και μη συμβατό με τη κοινοτική νομοθεσία.
      Και ξεκινάω λέγοντας ότι ο πρώτος λόγος πιστεύω ότι είναι ο ορισμός της έννοιας του βασικού μετόχου στο άρθρο 2 παράγραφος 5, σύμφωνα με τον οποίο βασικός μέτοχος μπορεί να θεωρηθεί πρόσωπο που κατέχει ακόμα και το 1% του συνολικού μετοχικού κεφαλαίου σε Μέσα Μαζικής Ενημέρωσης, και αντιβαίνει σε θεμελιώδεις αρχές της κοινοτικής και εθνικής νομοθεσίας, όσον αφορά στη σύσταση και λειτουργία των ανωνύμων εταιρειών. Περαιτέρω, αντιβαίνει όχι μόνο σε βασικές νομικές αρχές αλλά και στην κοινή λογική, η θεώρηση ότι αυτός που κατέχει το 1% επί του συνολικού μετοχικού κεφαλαίου μπορεί να επηρεάσει την πορεία και τη λειτουργία του μέσου ενημέρωσης, να θεωρείται δηλαδή βασικός μέτοχος και να αποκλείεται έτσι από τη σύναψη δημοσίων συμβάσεων.
      Δεύτερος λόγος: ο ορισμός του παρένθετου προσώπου στο άρθρο 2 παράγραφος 8 του νομοσχεδίου, στα οποία περιλαμβάνονται και οι σύζυγοι όσο και οι συγγενείς σε ευθεία γραμμή μέχρι τρίτου βαθμού και τα οποία υπόκεινται στις απαγορεύσεις του άρθρου 4 του νομοσχεδίου για τη σύναψη δημοσίων συμβάσεων, προσκρούει, κατά την ταπεινή μου άποψη, στα θεμελιώδη δικαιώματα της οικονομικής ελευθερίας και της άσκησης της επαγγελματικής ελευθερίας που συνιστούν βασικά συνταγματικά δικαιώματα όχι μόνο της ελληνικής αλλά και της ευρωπαϊκής έννομης τάξης.
      Η μη δυνατότητα δε απόδειξης της οικονομικής αυτοτέλειας των συζύγων και των συγγενών –κάτι που ήταν δυνατό σύμφωνα με τον προηγούμενο νόμο με την προσκόμιση των πιστοποιητικών διαφάνειας- προσκρούει και αυτή σε βασικές αρχές των ευρωπαϊκών συνθηκών. Μπορεί να έρθει να μου πει κάποιος ότι δεν θα καταστεί αυτό το νομοσχέδιο ανενεργό σε οποιαδήποτε προσφυγή στο Ευρωπαϊκό Δικαστήριο; Πράγμα φανερό ότι θα γίνει γεγονός και δεδομένο.
      ΧΡΗΣΤΟΣ ΖΩΗΣ: Δεδομένο δεν είναι.
      ΒΑΣΙΛΕΙΟΣ ΟΙΚΟΝΟΜΟΥ: Εφόσον κάποιοι θίγονται θα γίνει δεδομένο.
      ΧΡΗΣΤΟΣ ΖΩΗΣ: Αρκεί να μην το ευχόμαστε.
      ΒΑΣΙΛΕΙΟΣ ΟΙΚΟΝΟΜΟΥ: Τρίτον, η υποχρέωση ονομαστικοποίησης των μετοχών που επιβάλλεται να κάνουν οι εταιρείες που θα συμμετέχουν στις διαδικασίες για την ανάθεση δημοσίων συμβάσεων σύμφωνα με το άρθρο 8 του νομοσχεδίου δημιουργεί επίσης σημαντικά προβλήματα συμβατότητας με την κοινοτική νομοθεσία και ειδικότερα με το δικαίωμα άσκησης επαγγελματικής ελευθερίας, δεδομένου ότι επιβάλλει πολύπλοκους και αυστηρούς όρους και προϋποθέσεις σε ευρωπαϊκές επιχειρήσεις προκειμένου να συμμετέχουν σε διαγωνισμούς στη χώρα μας.
      Καθίσταται συνεπώς σαφές ότι οι όροι που θέτει το άρθρο 8 θα λειτουργήσουν αποτρεπτικά όσον αφορά στη συμμετοχή ευρωπαϊκών εταιρειών σε ελληνικούς διαγωνισμούς, γεγονός που θα έχει εξαιρετικά δυσμενείς συνέπειες όσον αφορά στην προσέλευση επενδύσεων από το διεθνή χώρο και την αύξηση των αναπτυξιακών ρυθμών της χώρας μας. Πιστεύω ότι θα ακολουθήσει μια παρατεταμένη περίοδος ανεργίας, οικονομικής ύφεσης και να δούμε με ποιο τρόπο η Κυβέρνηση θα μπορέσει να καλύψει τα επόμενα δυο χρόνια το στόχο του 3% που έχει θέσει, ειδικά στην Ευρωπαϊκή Ένωση για την πτώση των ελλειμμάτων.
      Τέταρτον. Θα πρέπει επίσης να υπογραμμίσω ότι με το νέο νομοσχέδιο για το βασικό μέτοχο εξοπλίζεται το Εθνικό Ραδιοτηλεοπτικό Συμβούλιο με σειρά ελεγκτικών μηχανισμών, ώστε να ελέγχεται η τήρηση των διατάξεων για τα ασυμβίβαστα συμμετοχής σε δημόσιες συμβάσεις. Εδώ θέλω να παρατηρήσω ότι το Ραδιοτηλεοπτικό Συμβούλιο απομακρύνεται από τη βασική αποστολή του που όταν δημιουργήθηκε -και σύμφωνα με την τότε αντίληψη η οποία θα έπρεπε να συνεχίσει να υπάρχει- ήταν η  διασφάλιση της πολυφωνίας και του πλουραλισμού των μέσων ενημέρωσης και εξασφάλιση μιας σχετικά ποιοτικής ενημέρωσης. Δυστυχώς με το νομοθέτημα που καταθέσατε, μετατρέπεται σ’ έναν ελεγκτικό μηχανισμό για τη διευθέτηση των σχέσεων μεταξύ πολιτικής και οικονομικής εξουσίας μέσα από τις ρυθμίσεις για τα μέσα ενημέρωσης.
      Άρα, λοιπόν, έχουμε εκτροπή από τον αρχικό του προορισμό και τον αρχικό του ρόλο και λόγο της δημιουργίας του νέου τύπου ΕΣΡ.
      Το ΠΑΣΟΚ και εγώ προσωπικά ως Βουλευτής Αττικής υπήρξα πάντοτε, κύριε Πρόεδρε, υπερασπιστής της διαφάνειας και των ξεκάθαρων σχέσεων μεταξύ των ΜΜΕ της πολιτικής και της οικονομικής εξουσίας. Η διαπλοκή πιστεύω ότι δεν αντιμετωπίζεται με τη θέσπιση πολύπλοκων νομοθετημάτων -όπως έχουμε στην προκειμένη περίπτωση- που αντιβαίνουν σε βασικές αρχές της ευρωπαϊκής έννομης τάξης, που στραγγαλίζουν την οικονομική ελευθερία μέσα σε μία ατέλειωτη γραφειοκρατία. Η πραγματική λύση στο πρόβλημα της διαπλοκής θα ήταν η αναζήτηση τρόπων για τη διεξαγωγή πραγματικά αδιάβλητων διαγωνισμών για τις δημόσιες συμβάσεις και προμήθειες.
      Αν η Κυβέρνηση τολμούσε να φέρει μία τέτοια πραγματικά καινοτόμα πρόταση, πιστεύω ότι θα έχαιρε μιας διακομματικής συναίνεσης. Δεν το αποτόλμησε και μένει μοναχική σε αυτόν το δρόμο τον αδιέξοδο που έχει επιλέξει.
      Ευχαριστώ πολύ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Ο κ. Λοβέρδος έχει το λόγο.
      ΑΝΔΡΕΑΣ ΛΟΒΕΡΔΟΣ: Ευχαριστώ πάρα πολύ τον κ. Τσοχατζόπουλο για τη διευκόλυνση και εσάς, κύριε Πρόεδρε, για την κατανόηση.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Θεσσαλονίκη είναι αυτή.
      ΠΡΟΕΔΡΕΥΩΝ (Ιωάννης Τραγάκης): Θεσσαλονίκη είναι αυτή.
      ΑΝΔΡΕΑΣ ΛΟΒΕΡΔΟΣ: Θα χάσω το αεροπλάνο. Ευχαριστώ πάρα πολύ, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Οι συμπάθειες δεν κρύβονται.
      ΑΝΔΡΕΑΣ ΛΟΒΕΡΔΟΣ: Ευχαριστώ πάρα πολύ.
      Κύριε Υπουργέ της Δικαιοσύνης, επί πολλές ημέρες σας μιλάει η Αντιπολίτευση -όλη η Αντιπολίτευση- και σας λέει ότι το σχέδιο νόμου έχει πολλά προβλήματα. Σας μιλούν οι κοινωνικοί εταίροι.
      Σήμερα το μεσημέρι, μετά τη συνάντησή του με τον κ. Παπανδρέου, ο Πρόεδρος της ΕΣΥΕΑ άσκησε δριμύτατη κριτική στο σχέδιο αυτό νόμου. Σήμερα διαβάσαμε άλλον κοινωνικό εταίρο, του οποίου την παρουσία στη Βουλή αρνηθήκατε στη Διαρκή Επιτροπή, τον Πρόεδρο του ΣΕΒ, ο οποίος χαρακτήρισε με τρόπο που εμείς αποφύγαμε να χαρακτηρίσουμε το σχέδιο νόμου. Περίπου το είπε «ένα σχέδιο νόμου για γέλια». Είπε ότι σε όποιον αλλοδαπό το δείχνει, γελά.
      ΑΘΑΝΑΣΙΟΣ ΜΠΟΥΡΑΣ: Είναι ο ΣΕΒ.
      ΑΝΔΡΕΑΣ ΛΟΒΕΡΔΟΣ: Σπεύδει ο συνάδελφος να μου πει, είναι ο ΣΕΒ.
      ΑΘΑΝΑΣΙΟΣ ΜΠΟΥΡΑΣ: Είστε υπερασπιστές του ΣΕΒ.
      ΑΝΔΡΕΑΣ ΛΟΒΕΡΔΟΣ: Του απαντώ: Προτείναμε να έρθει και η Γενική Συνομοσπονδία Εργαζομένων και είπατε όχι.
      ΑΘΑΝΑΣΙΟΣ ΜΠΟΥΡΑΣ: Είστε υπερασπιστές του ΣΕΒ.
      ΑΝΔΡΕΑΣ ΛΟΒΕΡΔΟΣ: Και αυτοί, όμως, αγαπητοί συνάδελφοι, σας λένε όχι.
      ΑΘΑΝΑΣΙΟΣ ΜΠΟΥΡΑΣ: Είστε εκφραστές ολίγων.
      ΑΝΔΡΕΑΣ ΛΟΒΕΡΔΟΣ: Και οι εργαζόμενοι, η Γενική Συνομοσπονδία, σας λέει όχι.
      Έρχεται η Ευρωπαϊκή Επιτροπή και σας λέει ότι έχετε προβλήματα. Έρχεται η Επιστημονική Υπηρεσία της Βουλής, η Διεύθυνση Επιστημονικών Μελετών και σας λέει ότι έχετε προβλήματα.
      ΑΘΑΝΑΣΙΟΣ ΜΠΟΥΡΑΣ: Έτσι λέτε εσείς.
      ΑΝΔΡΕΑΣ ΛΟΒΕΡΔΟΣ: Είστε απολύτως προειδοποιημένοι. Απολύτως προειδοποιημένοι από όλες τις πλευρές, κοινωνικές, πολιτικές, επιστημονικές. Και επιμένετε.
      ΑΘΑΝΑΣΙΟΣ ΜΠΟΥΡΑΣ: Οι μάσκες πέφτουν.
      ΑΝΔΡΕΑΣ ΛΟΒΕΡΔΟΣ: Ευχαριστώ πολύ για τη διακοπή. Με τιμάτε, αλλά αφήστε με να ολοκληρώσω.
      Επιμένετε, γιατί διαθέτετε κοινοβουλευτική πλειοψηφία. Τίποτε άλλο, όμως, αγαπητοί συνάδελφοι βάσιμα επιχειρήματα δεν διαθέτετε. Μόνο έναν αριθμό «165». Κανείς άλλος δεν συνηγορεί στα επιχειρήματά σας.
      Και εδώ εάν παρακολουθήσουμε τη λογική και την επιμονή σας, πια δεν μπορούμε να τελειώσουμε. Δεν φτάνουμε πουθενά. Και θα είστε και εκτεθειμένοι από τα παραδείγματα που η ζωή θα αναδείξει.
      Τα πολιτικά κόμματα, που αποδέχονται τον τρόπο που σκέπτεστε, σας λένε: Γιατί δεν βάζετε και τους υπεργολάβους; Γιατί δεν βάζετε και τους παραγωγούς τηλεοπτικών προγραμμάτων; Άλλος θα σας πει περιπαίζοντας σας: αφού αποκλείετε με το κριτήριο της αμάχητης ανυπαρξίας οικονομικής αυτοτέλειας επί συγγενείας, γιατί δεν βάζετε και τους φίλους; Και ένας φίλος μπορεί να είναι παρένθετο πρόσωπο. Και δεν τελειώνουμε πουθενά. Η λογική σας είναι πλήρως αδιέξοδη.
      Αντ’ αυτής εμείς προτείναμε, επειδή ο έλεγχος του Ελεγκτικού Συνεδρίου για τις συμβάσεις επί δημοσίων έργων, προμηθειών, υπηρεσιών προς το δημόσιο φαίνεται να μην είναι αρκετός, να μην είναι επαρκής: Λέτε έτσι. Συμφωνούμε. Λέμε, να δούμε μέσα πρόσφορα και προτείνουμε τον προληπτικό διοικητικό έλεγχο του Συμβουλίου της Επικρατείας. Δεν απαντάτε καν. Αναφέρεστε σε γενικότητες περί αντισυνταγματικότητας κλπ., σε έναν τόνο καθόλου ακριβή και συγκεκριμένο. Γιατί όχι; Γιατί να μην ενδυναμώσουμε τον προληπτικό διοικητικό έλεγχο; Λέτε όχι. Εν πάση περιπτώσει, δικαιούστε να απορρίπτετε αυτήν την πρόταση.
      Δεύτερη πρόταση. Αντί να κάνουμε κατασκευές βάρβαρες, που μας επαναφέρουν σε προηγούμενους αιώνες, περί αμάχητου τεκμηρίου οικονομικής συσχέτισης, συνυπευθυνότητας, συνευθύνης, επί συγγενείας, αντί γι’ αυτά γιατί δεν λέμε κάτι πολύ-πολύ απλό και βασικό;
      Απαγορεύονται κατά το Σύνταγμα και το ευρωπαϊκό Κοινοτικό Δίκαιο οι συμπεφωνημένες πρακτικές, που οδηγούν έναν κοινωνικό εταίρο σε δεσπόζουσα θέση, που διαστρέφουν τους κανόνες της ελεύθερης αγοράς.
      Γιατί δεν έρχεστε με πρωτοβουλία σας να θεσπίσετε θεσμούς ελέγχου αυτής της αρνητικής συμπεριφοράς στο πεδίο της αγοράς, αυτής της στρέβλωσης; Γιατί δεν λέμε -όχι κατ’ ανάγκην το Εθνικό Ραδιοτηλεοπτικό Συμβούλιο, του οποίου άλλος είναι ο συνταγματικός ρόλος και δεν χρειάζεται αυτή η γραφειοκρατική εκτροπή στην οποία προβαίνετε- η Επιτροπή Κεφαλαιαγοράς -ή καλύτερα η Επιτροπή Ανταγωνισμού- να εξοπλιστεί με εκείνες τις αρμοδιότητες που η διεθνής εμπειρία μάς παρέχει; Αρκεί κανείς να δει –μια ματιά να ρίξει- στη δομή της αντιμονοπωλιακής νομοθεσίας των Ηνωμένων Πολιτειών της Αμερικής, πώς μπορεί να εντοπίζει τις συμπεφωνημένες πρακτικές και να επιβάλλει τους όρους του, όρους διαφάνειας, όρους ελέγχου και προστασίας της ελευθερίας της αγοράς.
      Γιατί, λοιπόν, ενώ υπάρχει αυτή η δοκιμασμένη μέθοδος, δεν πάμε σε αυτή; Είσαστε ευχαριστημένοι από τους προληπτικούς και «πρεσβυωπικούς» ελέγχους που κάνει μέχρι στιγμής το Ραδιοτηλεοπτικό Συμβούλιο;
      ΧΡΗΣΤΟΣ ΖΩΗΣ: Μα, πρώτη φορά γίνεται αυτό.
      ΑΝΔΡΕΑΣ ΛΟΒΕΡΔΟΣ: Θέλετε να παροξύνετε αυτές τις μεθόδους, που, κατά τη γνώμη σας πρώτα και κύρια, δεν οδήγησαν πουθενά; Γιατί ολιγωρείτε; Γιατί δεν ακούτε; Διότι το σχέδιο αυτό που έχετε παρουσιάσει, όπως από πολλούς Βουλευτές ακούστηκε, όπως από πολλούς εταίρους κοινωνικούς ακούστηκε, δεν προωθεί το ζήτημα που ο τίτλος του εμπεριέχει. Αντίθετα, αυτό που επιδιώκει, είναι ξεκαθάρισμα λογαριασμών και «φίμωμα» του Τύπου με τη διάκριση των μέσων σε φίλια και μη, την προστασία των μεν, το διωγμό των ετέρων.
      Δεν χρειάζεται αυταρχισμός για να υλοποιήσει κάποιος τους στόχους του. Δεν χρειάζονται σχέδια νόμου, που εν τη ουσία είναι απόλυτος, γυμνός αυταρχισμός με φύλλο συκής το περίβλημα του νόμου, που στηρίζεται απλώς σε μια «τσιμεντοποιημένη» πλειοψηφία. Για να κάνεις αυτό που επιδιώκεις, χρειάζεσαι τους πρόσφορους θεσμούς. Η διεθνής εμπειρία τους προσφέρει. Εσείς τους αποφεύγετε. Θα κριθείτε στην πράξη και θα κριθείτε όπως κριθήκατε στις άλλες πρωτοβουλίες σας, για την απιστία, για το μαθηματικό τύπο που καταργήσατε. Και όταν θα κριθείτε, όταν η πολιτική και κοινωνική εμπειρία θα είναι η επαρκής απάντηση σε αυτούς τους αντιδημοκρατικούς ακροβατισμούς, τότε θα αντιμετωπίσετε και την κραυγή του κόσμου, που σας κοιτά, σας παρατηρεί και προσπαθεί να καταλάβει τι ακριβώς θέλετε να κάνετε.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε και εμείς, κύριε συνάδελφε.
      Κύριε Τσοχατζόπουλε, έχετε το λόγο.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Κύριε Πρόεδρε, κυρίες και κύριοι συνάδελφοι, εμείς ενδιαφερόμαστε να συζητήσουμε μαζί σας, για να υπάρξει τρόπος αντιμετώπισης της διαπλοκής, της διαφθοράς, για να υπάρξουν νέοι τρόποι διαφάνειας στη λειτουργία των αγορών, στη λειτουργία της οικονομίας, στη λειτουργία της αγοράς κατασκευών, στη λειτουργία της αγοράς των εξοπλισμών, στη λειτουργία κάθε αγοράς, την οποία έχουμε ανάγκη να εποπτεύσουμε.
      Δυστυχώς, όμως, κυρίες και κύριοι συνάδελφοι, οι προτάσεις της Νέας Δημοκρατίας για να αντιμετωπίσει τη διαπλοκή, μας εντυπωσιάζουν για το πόσο λίγη σχέση έχουν τελικά με το στόχο, τον οποίο υποστηρίζει ότι θέλει να αντιμετωπίσει. Εάν θέλατε πράγματι να μιλήσουμε για την αντιμετώπιση της διαπλοκής στη σύγχρονη παγκοσμιοποιημένη εποχή της οικονομίας, όπου πράγματι η σχέση οικονομίας και πολιτικής κινδυνεύει να αντιστραφεί, είχατε χρέος, αλλά είχατε και τη δυνατότητα να ανοίξετε ένα ουσιαστικό, δημοκρατικό διάλογο με τους φορείς, τους οποίους, όπως άκουσα προηγουμένως από το συνάδελφο πολύ λίγο τιμήσατε, ώστε να γνωρίζετε την άποψή τους.
      Επιλέξατε αποκλειστικά μέσα στους τρεις τοίχους –ίσως επειδή ήσασταν τρεις Υπουργοί- να εφεύρετε αυτό το ιδιότυπο κατασκεύασμα με το οποίο έρχεστε στη Βουλή και θέλετε να μας πείσετε ότι, δήθεν, θα αντιμετωπίσετε τη διαπλοκή με αυτό το πράγμα. Αποφύγατε τον ουσιαστικό διάλογο σε βάθος με εμάς, με το Κοινοβούλιο, με τους φορείς των παραγωγικών τάξεων, οι οποίοι διαθέτουν κατάλληλη εμπειρία για να δούμε πως πρέπει να αντιμετωπιστεί ο αγώνας κατά της διαπλοκής.
      Βέβαια αντιτάσσετε ότι «μα εσείς, ο νόμος που κάνατε τα προηγούμενα χρόνια, ο ν. 3021/2002, τελικά δεν ήταν και μια τόσο επιτυχής διάταξη για να αντιμετωπίσετε τα φαινόμενα». Εμείς λέμε ότι από τη στιγμή που ως κυβέρνηση από τη μια μεριά με συνταγματική τροποποίηση αλλά και με νομοθετική ρύθμιση επιδιώξαμε να ισορροπήσουμε την κατάσταση, ώστε η σχέση οικονομίας και πολιτικής να βρει μια ουσιαστική ισορροπία, νομίζω ότι κάναμε το καθήκον μας συμβάλλοντας να υπάρξει πράγματι μια ισορροπία στις αγορές.
      Έλα όμως που η Νέα Δημοκρατία, κυρίες και κύριοι συνάδελφοι, δεν επιδιώκει να αντιμετωπίσει τη διαπλοκή ή τη διαφθορά με το συγκεκριμένο ιδιότυπο κατασκεύασμα που κατέθεσε για συζήτηση.
      Εσείς θέλετε να αλλάξετε τη διαμόρφωση των όρων της αγοράς και στο χώρο των media και στο χώρο της κατασκευής. Εσείς θέλετε να αποκλείσετε συγκεκριμένους φορείς οι οποίοι συμμετέχουν στην οικονομία της κατασκευής, στην οικονομία των media και στην αγορά των media με συγκεκριμένο στόχο. Θέλετε να τους αποκλείσετε για να δημιουργήσετε συγχρόνως ευνοϊκότερους όρους λειτουργίας για τους υπόλοιπους συμμετέχοντες σε αυτές τις δύο αγορές.
      Κύριοι συνάδελφοι, μπράβο σας! Πρωτοτυπήσατε. Δεν μας φέρνετε μια πραγματικά συγκεκριμένη διάταξη πώς θα παρέμβετε στο χώρο της οικονομίας των κατασκευών. Την ίδια στιγμή ο κ. Σουφλιάς προσπαθεί να καταργήσει τον μαθηματικό τύπο, όπως υποστήριξε και να επαναφέρει τους παλιότερους μειοδοτικούς διαγωνισμούς. Αντιμετωπίζει δυσκολίες από την Ευρωπαϊκή Ένωση. Δεν είναι βέβαιο ότι θα είναι και η βέλτιστη λύση. Επομένως κινδυνεύεις να έχεις προβλήματα.
      Άρα, έρχεστε εσείς τώρα να συμπληρώσετε την παρέμβαση του κ. Σουφλιά στο χώρο των κατασκευών, μέσα από τη ρύθμιση για το βασικό μέτοχο, με την οποία ισχυροποιείτε ουσιαστικά διατάξεις ώστε να αποκλείσετε εκείνους που δεν θέλετε. Έτσι στην πράξη αυτό το οποίο αποκαλύπτεται δήθεν ότι είναι η μάχη κατά της διαπλοκής, δεν είναι τίποτε άλλο παρά μια επιχείρηση αναδιάταξης επιχειρηματικών συμφερόντων στο συγκεκριμένο χώρο της οικονομίας των κατασκευών αλλά και στο συγκεκριμένο χώρο που μας ενδιαφέρει που είναι η αγορά των media.
      Κυρίες και κύριοι συνάδελφοι, επιτρέψτε μου να πω ότι αυτή η μέθοδος της Νέας Δημοκρατίας δεν είναι άγνωστη. Το ίδιο επιχειρήσατε να κάνετε και στην ασφάλεια και στην άμυνα της χώρας. Το ίδιο επιχειρήσατε να κάνετε στο χώρο της αγοράς των εξοπλισμών. Κατασκευάσατε ζημιές και χρέη στο χώρο της οικονομίας για να μπορέσετε να αιτιολογήσετε την παρέμβασή σας, να επιτεθείτε και να αμαυρώσετε το έργο του ΠΑΣΟΚ, να υπονομεύσετε την οικονομία. Το ίδιο επιχειρήσατε να κάνετε και στο χώρο της οικονομίας και των κατασκευών. Κατασκευάσατε εκεί ζημιά του δημοσίου –νέα εφεύρεση- για να μπορέσετε να στοιχειοθετήσετε τις αόρατες, τις αδύναμες σκιές και κατηγορίες που θέλετε να ρίξετε στο χώρο ο οποίος λειτουργούσε με επιτυχία.
      Και τώρα έρχεστε σε αυτόν το χώρο των media και εφεύρατε ουσιαστικά ειδικές διατάξεις για το βασικό μέτοχο ονοματίζοντας ως διαπλεκόμενους όλα τα συγγενικά πρόσωπα και καταργώντας το δικαίωμα να αποδείξουν ότι δεν είναι, εξαιρώντας τα ξαδέρφια, εξαιρώντας βέβαια τις τραπεζικές επιχειρήσεις, αποδεχόμενοι υποχρεωτικά τη λειτουργία των ευρωπαϊκών off shore companies, διότι δεν μπορείτε να τις απορρίψετε. Έτσι διαμορφώνετε ένα διαφορετικό πλαίσιο πλέον λειτουργίας για το βασικό μέτοχο από ότι υπήρχε στο παρελθόν όχι όμως για να αντιμετωπίσετε τη διαπλοκή, αλλά για να δημιουργήσετε ευνοϊκότερους όρους λειτουργίας για εκείνους που εσείς επιθυμείτε να αναδείξετε στο χώρο της οικονομίας και της αγοράς των media ως βασικούς λειτουργούς αυτού του χώρου.
      Επομένως, κύριοι συνάδελφοι, ας μιλήσουμε με ειλικρίνεια. Δυστυχώς η προσπάθειά σας να αντιμετωπίσετε τη διαπλοκή κατάρρευσε.
      Απεδείχθη ότι δεν είναι τίποτε άλλο παρά μια κομματική σκοπιμότητα με την οποία θέλετε να αποκτήσετε μία νέα σχέση με τον Τύπο, με τα media, θέλετε να αξιοποιήσετε και να εντάξετε αυτό το χώρο στη δική σας λογική και σκοπιμότητα. Καταλαβαίνετε ότι κάτι τέτοιο εμείς δεν μπορούμε να το αποδεχθούμε. Συγχρόνως, όμως, έχουμε την υποχρέωση να σας καταγγείλουμε και να σας προειδοποιήσουμε. Ακολουθείτε λάθος δρόμο. Και στο χώρο των κατασκευών και στο χώρο της άμυνας και στο χώρο της οικονομίας οι δρόμοι που επιλέξατε για να πετύχετε τον πολιτικό σας στόχο είναι λανθασμένοι. Βέβαια, το κόστος δεν θα το πληρώσετε εσείς, αλλά ο ελληνικός λαός. Γι’ αυτό εμάς μας ενδιαφέρει σήμερα καταψηφίζοντας το νομοσχέδιο να σας προειδοποιήσουμε για το δρόμο που ακολουθείτε.
      ΠΡΟΕΔΡΕΥΩΝ (Ιωάννης Τραγάκης): Ο κ. Κουσελάς έχει το λόγο.
      ΔΗΜΗΤΡΙΟΣ ΚΟΥΣΕΛΑΣ: Κύριοι συνάδελφοι, αισθάνομαι ότι καλούμαι να απαντήσω με ένα ξερό «ναι» ή με ένα ξερό «όχι» σε μια σειρά από εκβιαστικά και ισοπεδωτικά διλήμματα, το κυριότερο των οποίων είναι «είμαστε με το παρόν νομοσχέδιο που έχει φέρει η Κυβέρνηση ή με τη διαπλοκή»; Είναι ωραία πράγματι αντίληψη για τη δημοκρατία αλλά και για τη λειτουργία του κοινοβουλευτισμού, σεμνή και ταπεινή.
      Εμείς όμως μαθήματα διαφάνειας και αξιοκρατίας απ’ αυτήν την Κυβέρνηση δεν δεχόμαστε. Είναι μία Κυβέρνηση που φαίνεται να κωφεύει και να αδιαφορεί στις σοβαρές επισημάνσεις, τόσο της Κομισιόν όσο και στον κώδωνα του κινδύνου που κρούει το Επιστημονικό Συμβούλιο της Βουλής και πολλοί έγκριτοι συνταγματολόγοι αλλά και νομομαθείς. Αλήθεια, εν ονόματι ποιων σκοπιμοτήτων τίθενται πάνω από τα συμφέροντα της χώρας και από τα συμφέροντα της ανάπτυξης οι κομματικές σας επιλογές;
      Όμως τελικά αυτές οι διατάξεις πέρα απ’ αυτά που ακούστηκαν από πολλούς συναδέλφους ότι είναι ανεφάρμοστες, είναι αποτελεσματικές για το κτύπημα της διαπλοκής; Αξιοποιούν τη διεθνή εμπειρία καταπολέμησης της διαφθοράς; Κλείνουν πράγματι την πόρτα σε όλες τις σύγχρονες εκφάνσεις της διαπλοκής; Να είστε σίγουροι ότι αν συνέβαινε κάτι τέτοιο δεν θα είχαμε κανένα πρόβλημα να ψηφίσουμε το παρόν νομοσχέδιο.
      Εγώ όπως και κάθε πολίτης που διεκδικεί αποτελεσματικές διατάξεις για την καταπολέμηση της διαφθοράς και της διαπλοκής, διερωτώμαι στο εξωτερικό όπου υπάρχουν οικονομικά και εκδοτικά μεγαθήρια ικανά να καταπιούν κυβερνήσεις, γιατί δεν έχουν βασικό μέτοχο, τεκμήρια, ονομαστικοποιήσεις μετοχών και απαγορεύσεις όπως αυτές που προτείνετε εδώ; Δεν θα έπρεπε αυτές οι ανεπτυγμένες χώρες να φιγουράρουν πρώτες στη λίστα της διαφθοράς; Γιατί δεν συμβαίνει αυτό; Με ποιον τρόπο το επιτυγχάνουν;
      Δεύτερον, πώς θα απαντούσε το σχέδιο νόμου σε φαινόμενα διαφθοράς όπως αυτό που αποκαλύφθηκε πρόσφατα στην κατά τα άλλα αδιάφθορη Γερμανία, όπου τριακόσιοι εβδομήντα τρεις δημοτικοί σύμβουλοι και Βουλευτές της Μπούντεστανκ βρίσκονταν στη λίστα μισθοδοσίας της W.V; Η εταιρεία αυτή προφανώς δεν έχει ανάγκη να κατέχει ούτε 1% σε κάποιο Μέσο Μαζικής Ενημέρωσης, αφού εάν χρειαζόταν θα μπορούσε με τον έναν ή με τον άλλον τρόπο να το επηρεάσει αποφασιστικά. Πώς θα απέτρεπε το σχέδιο νόμου που συζητάμε ένα τέτοιο φαινόμενο που είναι στην καρδιά της διαφθοράς και της διαπλοκής; Η απάντηση είναι ότι δεν θα το απέτρεπε γιατί δεν έχει κανένα σκοπό να το αποτρέψει. Γιατί στόχος της Κυβέρνησης δεν είναι η αντιμετώπιση της διαπλοκής που σήμερα είναι υπαρκτή. Στόχος της είναι να ελέγξει οικονομικά τον Τύπο και τα ΜΜΕ. Έχουμε να κάνουμε με ένα φωτογραφικό νομοσχέδιο. Η Κυβέρνηση ενδύεται το μανδύα του τιμητή κραδαίνοντας για λόγους εντυπωσιασμού τη ρομφαία της διαφάνειας.
      Τα ερωτήματα όμως που προκύπτουν είναι πολλά και μεγάλα. Γιατί δεν μας εξηγεί με ποια λογική από τα δύο σκέλη της υποτιθέμενης συναλλαγής επιχειρηματικού και πολιτικού κόσμου ενοχοποιεί ισοπεδωτικά και ακραία μόνο το ένα; Γιατί δεν απαντά στο εύλογο αίτημα πολλών Μέσων Μαζικής Ενημέρωσης για το βασικό Υπουργό; Γιατί ενώ μας κατηγορεί ότι δεν εφαρμόζουμε το άρθρο 14 του Συντάγματος, τροποποιούν αυθαίρετα το Σύνταγμα αφαιρώντας τον τέταρτο βαθμό συγγένειας; Αλήθεια πώς εμποδίζεται ένας επιχειρηματίας που δεν έχει δικά του Μέσα Μαζικής Ενημέρωσης να χρηματίσει ένα μέσο ενημέρωσης; Πώς η Κυβέρνηση λύνει το πρόβλημα του επηρεασμού των Μέσων Μαζικής Ενημέρωσης από εταιρείες μετρήσεων; Πώς απαντά στο μαύρο πολιτικό χρήμα; Πώς απαντά στα διάφορα κονδύλια Υπουργείων και ΔΕΚΟ, στους λεγόμενους «διαμορφωτές» της κοινής γνώμης;
      Τίποτε απ’ όλα αυτά βέβαια δεν λύνει το παρόν νομοσχέδιο. Ωστόσο, η Κυβέρνηση προτιμά ακόμα και σήμερα να λοιδορεί και να παρακάμπτει τις προτάσεις του Προέδρου του ΠΑΣΟΚ για διαφάνεια και καταπολέμηση της διαφθοράς σε όλο το φάσμα της οικονομικής και πολιτικής ζωής, λέγοντας ότι οι προτάσεις αυτές είναι εκτός θέματος, είναι ασαφείς και δεν ξέρω τι άλλο.
      Όμως, αγαπητοί συνάδελφοι, οι προτάσεις που έθεσε ο Πρόεδρος του ΠΑΣΟΚ για διαφάνεια και δημιουργία ισχυρών μηχανισμών ελέγχου των δημοσίων προμηθειών, για έλεγχο του λεγόμενου πολιτικού χρήματος, για αντιμετώπιση του μονοπωλιακού ελέγχου των Μέσων Μαζικής Ενημέρωσης και για καταπολέμηση της διαφθοράς, δεν συζητούνται για έναν και μόνο λόγο, γιατί ενοχλούν. Οι προτάσεις αυτές τοποθετούν συνολικά και ουσιαστικά το θέμα και όχι σαν φύλλο συκής και επικοινωνιακού εντυπωσιασμού, όπως επιδιώκει η Κυβέρνηση.
      Κατά τα άλλα, η Κυβέρνηση έχει το θράσος να λέει ότι το ΠΑΣΟΚ δεν καταθέτει εποικοδομητικές προτάσεις για να συζητήσουμε. Το ίδιο βέβαια είπε και σε σχέση με τις προτάσεις της ΕΣΗΕΑ για τον έλεγχο των μυστικών κονδυλίων και τον έλεγχο της συγκέντρωσης των Μέσων Μαζικής Ενημέρωσης.
      Ολοκληρώνοντας, κυρίες και κύριοι συνάδελφοι, θα ήθελα να πω ότι καταψηφίζω επί της αρχής και κατ’ άρθρο αυτό το νομοσχέδιο και έχω ήσυχη τη συνείδησή μου, ούτε ότι σέβομαι λιγότερο από άλλους το θεμελιώδη συνταγματικό μας χάρτη ούτε λιγότερο από άλλους μάχομαι ενάντια στη διαφθορά.
      Αρνούμαι όμως –και με αυτό κλείνω- να συμπράξω σε μια ακόμα εξαπάτηση της κοινής γνώμης από την Κυβέρνηση, σε ένα νόμο που δεν διασφαλίζει την αντικειμενικότητα των μέσων, τη διαφάνεια ανάθεσης δημοσίων συμβάσεων και την ισότιμη πρόσβαση των πολιτών στην πληροφορία.
      Αρνούμαι να συμπράξω σ’ ένα νόμο που ανοίγει τον ασκό του Αιόλου για νέες ολιγοπωλιακές στρεβλώσεις της αγοράς, αποβλέποντας περισσότερο στη χειραγώγηση των Μέσων Μαζικής Ενημέρωσης από την Κυβέρνηση, παρά στη συνειδητή αποτελεσματική καταπολέμηση της διαφθοράς και της διαπλοκής.
      Σας ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Το λόγο έχει ο κ. Μωραΐτης.
      ΘΑΝΟΣ ΜΩΡΑΪΤΗΣ: Κύριε Πρόεδρε, κυρίες και κύριοι συνάδελφοι, θα έλεγα ότι αυτές τις μέρες με τη συζήτηση αυτού του νομοσχεδίου έχει στηθεί από την Κυβέρνηση ένα ακόμη επικοινωνιακό σκηνικό, προκειμένου να αποδείξει ότι αυτή και μόνο πρωτοστατεί κατά της διαπλοκής, αυτή είναι που μάχεται τη διαφθορά, αυτή που υπερασπίζεται την τιμή του πολιτικού κόσμου στη χώρα.
      Με το νομοσχέδιο όμως για το βασικό μέτοχο αποδεικνύεται απλά ότι όλα  αυτά είναι βασικώς τίποτα, κύριοι συνάδελφοι της Νέας Δημοκρατίας. Η Νέα Δημοκρατία είχε σε πολύ μεγάλο βαθμό επενδύσει τον προεκλογικό της αγώνα σε δύο άξονες, τη σκανδαλολογία και τη μάχη κατά της διαπλοκής, την οποία μάλιστα είχε ταυτίσει, όπως έλεγαν τα στελέχη της, με τον αγώνα κατά του περιβόητου συστήματος ΠΑΣΟΚ.
      Η ρητορεία αυτή της Νέας Δημοκρατίας εξυπηρέτησε, βεβαίως, τη νίκη της στις εκλογές. Δεν εξυπηρέτησε όμως σε καμία περίπτωση την πραγματική ουσία μιας πολύ σημαντικής συζήτησης, η οποία έχει να κάνει με την ποιότητα, την καλύτερη λειτουργία της δημοκρατίας αλλά και του πολιτικού μας συστήματος.
      Το θέμα της διαφάνειας στο δημόσιο βίο δεν είναι καθόλου απλό. Τα θέματα που δυστυχώς δεν συζητούμε σήμερα στη βάση θα έπρεπε να απασχολούν και απασχολούν όλες τις σύγχρονες δημοκρατίες. Πιστεύω ότι η πρόταση των οκτώ σημείων για διαφάνεια παντού, που κατέθεσε ο Πρόεδρος του ΠΑΣΟΚ, θέτει το πραγματικό πλαίσιο του προβλήματος.
      Το κύριο ζήτημα είναι η διασφάλιση, κυρίες και κύριοι συνάδελφοι, της αυτονομίας της πολιτικής, όπως τόνισε και ο Πρόεδρός μας. Μόνο αυτή πραγματικά και ουσιαστικά μπορεί να εγγυηθεί τη διαφάνεια. Η διαφάνεια όμως απαιτεί ένα ολοκληρωμένο και ένα συνολικό σχέδιο, σχέδιο κατά της διαφθοράς, ένα συνολικό σχέδιο υπέρ της διαφάνειας.
      Το νομοσχέδιο αυτό, που –το τονίζω- θα μπορούσε να είναι μια αφετηρία για την ουσιαστική και συνολική αντιμετώπιση του προβλήματος με μια ισοπεδωτική λογική, αναλώνεται στην προσπάθεια της Νέας Δημοκρατίας να λύσει τα δικά της προβλήματα, να πιάσει τα δικά της φαντάσματα, να λύσει τις δικές της εμμονές.
      Περισσεύει η υποκρισία αυτές τις μέρες. Ισχυρίζεται η Κυβέρνηση ότι αυτό το νομοσχέδιο λύνει το πρόβλημα της διαπλοκής. Δυστυχώς, όμως, απλά κρύβεται πίσω από το δάχτυλό της. Αποφεύγει να δώσει ουσιαστικές λύσεις. Κρύβεται πίσω από ψευτορυθμίσεις, από αδέλφια και από ανήψια. Απορούμε όλοι με ποια επιχειρήματα θα μπορέσει να πείσει η Κυβέρνηση την Ευρωπαϊκή Ένωση ότι αυτό το νομοσχέδιο είναι πράγματι ευρωπαϊκό.
      Δυστυχώς, κυρίες και κύριοι συνάδελφοι, δεν θα τους πείσετε, γιατί αυτό είναι ένα νομοσχέδιο για την αντιμετώπιση της διαφθοράς σε μια τριτοκοσμική «μπανανία» και όχι σε ένα σύγχρονο ευρωπαϊκό κράτος, εκτός αν έτσι θεωρείτε τη χώρα, αν και με την οικονομία σε απαξίωση και επιτήρηση λόγω της απογραφής με έναν πλασματικό προϋπολογισμό, ο οποίος ακυρώνεται καθημερινά και με έναν αναπτυξιακό νόμο παρωδία, κάπως έτσι πρέπει να έχουν αρχίσει να μας θεωρούν στην Ευρώπη.
      Το νομοσχέδιο αυτό λειτουργεί ισοπεδωτικά με αποσπασματική και εξυπνατζίδικη λογική. Καθιερώνεται το ασυμβίβαστο στα συγγενικά πρόσωπα, για την οικονομική δραστηριότητα. Φαίνεται ότι κάποιοι στην Κυβέρνηση έχουν εντρυφήσει στις ταινίες του «Νονού». Νομίζετε ότι η διαπλοκή και η διαφθορά έχει μόνο οικογενειακό χαρακτήρα. Αντίληψη ισοπεδωτική, αλλά συνάμα και επικίνδυνη. Είναι σαφώς αντισυνταγματική, αλλά ως γνωστό αυτό ουδόλως σας απασχολεί. Είναι επικίνδυνη γιατί με την απόφαση αυτή το μόνο που θα καταφέρετε είναι να φτιάξετε τη διαπλοκή τρίτης γενιάς και τεχνολογίας, τη διαπλοκή με πρωταγωνιστές στο προσκήνιο αχυράνθρωπους. Είναι επίσης προκλητικό ότι αφήνετε τους πολιτικούς και τους συγγενείς τους έξω απ’ όλες αυτές τις ρυθμίσεις. Για ποιο λόγο άραγε; Είναι παράλειψη ή είναι φωτογραφία και μάλιστα κοντινή;
      Για τα παιχνίδια σας, για το ποσοστό του βασικού μετόχου ήδη έχουν αναφερθεί πολλά. Θα προκαλέσει μεγάλα προβλήματα και ακόμη μεγαλύτερα, ύποπτα επιχειρηματικά παιχνίδια. Κατά τα άλλα με το νομοσχέδιο αυτό δίνετε στον Υπουργό την αρμοδιότητα να καθορίσει αυτός ποια off shore εταιρεία θα ελεγχθεί και ποια όχι.
      Μια λέξη μόνο μπορεί να χαρακτηρίσει τη συγκεκριμένη ρύθμιση: έλεος, κυρίες και κύριοι συνάδελφοι! Παρακολουθούμε πλέον σε πλήρη ανάπτυξη τον κυβερνητικό σχεδιασμό της Νέας Δημοκρατίας. Ποιος είναι αυτός; Ανυπαρξία παραγωγικού και δημιουργικού έργου. Περίσσευμα προσπαθειών για εμπέδωση της νεοδεξιάς διακυβέρνησης με τους Υπουργούς και τα στελέχη της να συνεχίζουν ακάθεκτοι ένα χρόνο μετά τις εκλογές το προεκλογικό τους ντελίριο.
      Όλα αυτά, βεβαίως, σε ένα πολύχρωμο επικοινωνιακό αμπαλάζ, που κρύβει το μαύρο και σκοτεινό χρώμα των προθέσεών της. Εμείς θα είμαστε εδώ για να τις αποκαλύπτουμε. Είναι το χρέος μας απέναντι στον ελληνικό λαό. Είναι η απόφασή μας για μια Ελλάδα ισχυρή, περήφανη και όχι ανέκδοτο, όπως έχετε καταντήσει τη χώρα και τους θεσμούς.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Το λόγο έχει ο κ. Μπούρας.
      ΑΘΑΝΑΣΙΟΣ ΜΠΟΥΡΑΣ: Ευχαριστώ, κύριε Πρόεδρε.
      Κυρίες και κύριοι συνάδελφοι –και απευθύνομαι ιδιαίτερα στους συναδέλφους της Αξιωματικής Αντιπολίτευσης- έχετε πλήρη σύγχυση! Συνεννοηθείτε μεταξύ σας. Γιατί αλήθεια τέτοια αγωνία, τέτοια πρωτόγνωρη αγωνία, που ο ελληνικός λαός σάς πήρε είδηση; Όμως, μάλλον βρίσκεστε μακριά από την κοινωνία. Ένα μήνα τώρα βγάζετε ασύμμετρες κραυγές και όσο πλησιάζει η ολοκλήρωση της ψήφισης αυτού του σημαντικού –για τον ελληνικό λαό- νομοσχεδίου πέφτουν οι μάσκες. Και λίγες ώρες –πολύ λίγο πριν από την τελική του ψήφιση- έχετε πλήρως αποκαλυφθεί. Τόσο στην εξαντλητική συζήτηση στην επιτροπή όσο και εδώ στην Ολομέλεια περίσσευσε ο φαρισαϊσμός, η υποκρισία, η δαιμονοποίηση από την πλευρά της Αξιωματικής Αντιπολίτευσης.
      Η Αριστερά -το ΚΚΕ και ο Συνασπισμός- έκανε κριτική, έκανε συζήτηση, έκανε προτάσεις. Μάλιστα, από την πρώτη κιόλας στιγμή οι αρμόδιοι Υπουργοί έκαναν πάρα πολλά πράγματα αποδεκτά.
      Εσείς, κυρίες και κύριοι συνάδελφοι του ΠΑΣΟΚ, τίποτα. Στείρα, αόριστη κριτική, επικαλούμενοι πάλι, κάθε στιγμή που σας δινόταν η ευκαιρία, τα οκτώ σημεία του Προέδρου σας, οκτώ αοριστίες που είκοσι χρόνια δεν τις θυμηθήκατε και έρχεστε τώρα να τις επαναλάβετε.
      Λέτε ότι το νομοσχέδιο αυτό είναι ανεφάρμοστο και αναποτελεσματικό. Εγώ δεν μπορώ να ξέρω γιατί αυτή η δαιμονοποίηση. Το είδατε να εφαρμόζεται; Ανησυχείτε. Αυτή είναι μόνο η λέξη που έχω να πω. Ξέρετε κάτι; Δεν καταλαβαίνω όχι εγώ, αλλά ο ελληνικός λαός, ο μέσος Έλληνας πολίτης, γιατί κάποιος προμηθευτής του δημοσίου ή εργολάβος πρέπει ντε και καλά να είναι και ιδιοκτήτης Μέσου Μαζικής Ενημέρωσης. Ο θυμόσοφος λαός λέει κάτι πολύ σωστό: Ή παπάς παπάς ή ζευγάς ζευγάς! Εδώ τα πράγματα ξεκαθαρίζουν.
      Εσείς υπερασπίζεστε με αγωνία συγκεκριμένα συμφέροντα. Έφυγε ο κ. Τσοχατζόπουλος. Εμείς θα υπερασπιστούμε και μόνο τον ιδρώτα του ελληνικού λαού και όταν έρθει η κατάλληλη στιγμή, εδώ είμαστε και θα κριθούμε. Εξάλλου οι συνάδελφοι του ΠΑΣΟΚ αλληλοδιαψεύδονταν. Εμμέσως ή αμέσως ομολογούσαν αυτό το μεγάλο κακό της διαπλοκής. Στο γνωστό ύφος του ο τέως Πρόεδρος της Βουλής κ. Κακλαμάνης εμμέσως είπε –σημείωσα τη λέξη- «τα ίδια και χειρότερα θα γίνουν». Δηλαδή ομολόγησε ότι μέχρι σήμερα είναι πλήρης ανάπτυξη της διαφθοράς και της διαπλοκής.
      (Στο σημείο αυτό την Προεδρική Έδρα  καταλαμβάνει ο  Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Αμφισβητεί κανείς ότι πρέπει να διασφαλίζεται η διαφάνεια κατά τη σύναψη δημοσίων συμβάσεων; Ασφαλώς όχι. Γι’ αυτό είχε ψηφιστεί ο ν. 3021/2002, που ισχύει, οι διατάξεις του οποίου, όμως, ήταν διάτρητες. Δεν εξασφάλιζαν τον επιδιωκόμενο σκοπό, αφού άφηναν ανοικτές τις πόρτες της διαπλοκής.
      Η θέσπιση, λοιπόν, αυστηρότερων διαδικασιών είναι αναγκαία. Η Αριστερά μάλιστα μας καλεί να τις πάμε ακόμη πιο πέρα, να γίνουν ακόμη πιο αυστηρές. Τα αυστηρότερα μέτρα διασφαλίζουν συνθήκες διαφάνειας και υγιούς ανταγωνισμού.
      Μην κόπτεστε σήμερα για τον ανταγωνισμό και για τα ιδιωτικά συμφέροντα. Κόπτεστε για τα λίγα συμφέροντα ολίγων επιχειρηματιών. Αντί, λοιπόν, οι συνάδελφοι της Αξιωματικής Αντιπολίτευσης να κάνουν εποικοδομητικές προτάσεις και βελτιωτικές, επιδίδονται σε αρνητική κριτική, χωρίς να διαφωνούν ότι πρέπει να παταχθεί η διαφθορά.
      Στη διαφάνεια, λοιπόν, στοχεύει το συζητούμενο νομοσχέδιο και στην καταπολέμηση της διαπλοκής, που απασχόλησε έντονα τα τελευταία χρόνια τον ελληνικό λαό, ο οποίος και μας έδωσε τη ρητή εντολή να αλλάξουμε τους κανόνες του αρρωστημένου ανταγωνισμού και των παράνομων συναλλαγών κατά τη σύναψη δημοσίων συμβάσεων.
      Επιταγή του Συντάγματος αποτελεί η ψήφιση του σχεδίου νόμου για το βασικό μέτοχο. Θα είναι, όμως, νόμος, που θα κατοχυρώνει τη διαφάνεια και θα αποτρέπει την καταστρατήγηση της συνταγματικής επιταγής, που σωστά θεωρεί ασυμβίβαστη τη σχέση ιδιοκτησίας ΜΜΕ και ανάληψης δημοσίων έργων, όπου ο ελεγχόμενος ταυτίζεται με τον ελέγχοντα.
      Αν η Αξιωματική Αντιπολίτευση θεωρεί ότι το νομοσχέδιο είναι αντισυνταγματικό, οφείλει να είναι συγκεκριμένη και να μας πει σε ποια διάταξη του Συντάγματος αντίκειται. Δεν πρέπει να ξεχνάει, όμως, ότι η σχετική συνταγματική διάταξη ψηφίστηκε και από όλους τους Βουλευτές της.
      Το ίδιο ισχύει και για τη συμβατότητα του συζητούμενου νομοσχεδίου με το Κοινοτικό Δίκαιο. Αλλά και εδώ οι συνάδελφοι του ΠΑΣΟΚ δεν είναι συγκεκριμένοι στις αντιρρήσεις τους. Αν νομίζετε, κύριοι συνάδελφοι, ότι η αυστηρότητα του νομοσχεδίου είναι ασύμβατη με το Κοινοτικό Δίκαιο, περιμένουμε τη συγκεκριμένη πρότασή σας, να τη συζητήσουμε, ακόμα και την ύστατη στιγμή. Αν πάλι θεωρείτε ότι δεν αντιμετωπίζει αυστηρά το πρόβλημα, περιμένουμε πάλι τις προτάσεις σας.
      Ούτε το ένα, όμως, ούτε το άλλο συμβαίνει, γιατί όσον αφορά στο Σύνταγμα, εσείς πρώτοι πρέπει να το υπερασπίζεστε, γιατί εσείς το ψηφίσατε. Όσον αφορά το Κοινοτικό Δίκαιο, αφήστε μας, να μη θυμηθούμε το «ΕΟΚ και ΝΑΤΟ το ίδιο συνδικάτο». Γιατί εμείς είμαστε αυτοί που είχαμε κάνει, με τον εθνάρχη μας Κωνσταντίνο Καραμανλή, την ένταξη της χώρας στην Ευρωπαϊκή Κοινότητα.
      Τελειώνοντας, κυρίες και κύριοι συνάδελφοι, θέλω να τονίσω ότι η νέα διακυβέρνηση εκπληρώνει μια από τις βασικές της δεσμεύσεις. Ανταποκρινόμαστε στην εντολή που μας έδωσε ο ελληνικός λαός και κάνουμε ένα σοβαρό βήμα στην επιβολή κανόνων υγιούς ανταγωνισμού, χρηστής διοίκησης και διαφάνειας στο δημόσιο βίο.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Το λόγο έχει η συνάδελφος κ. Αθηνά Κόρκα-Κώνστα.
      ΑΘΗΝΑ ΚΟΡΚΑ-ΚΩΝΣΤΑ: Ευχαριστώ πολύ, κύριε Πρόεδρε.
      Κυρίες και κύριοι συνάδελφοι, συζητάμε διεξοδικά το σχέδιο νόμου «Μέτρα για τη διασφάλιση της διαφάνειας και την αποτροπή των καταστρατηγήσεων κατά τη διαδικασία σύναψης δημόσιων συμβάσεων», με την ορολογία μας, το σχέδιο νόμου για το βασικό μέτοχο.
      Η Κυβέρνηση με το παρόν σχέδιο νόμου κάνει πράξη αυτήν την απαίτηση του ελληνικού λαού για διαφάνεια, για καταπολέμηση της διαφθοράς και για υγιή ανταγωνισμό. Επιδιώκεται η διασφάλιση συνθηκών πλήρους διαφάνειας, προκειμένου να αποτραπεί ο κίνδυνος μιας αθέμιτης άσκησης επιρροής από τις επιχειρήσεις που συνάπτουν συμβάσεις εκτέλεσης έργου, προμηθειών ή υπηρεσιών προς τις αρχές που αναθέτουν έργα, με το να συμμετέχουν ταυτόχρονα και σε επιχειρήσεις Μέσων Μαζικής Ενημέρωσης.
      Γι’ αυτόν το λόγο, στόχος του σχεδίου νόμου είναι η αποτροπή και η αποτελεσματική αντιμετώπιση των αθέμιτων και αφανών παρεμβάσεων κατά τη διαδικασία ανάθεσης των δημοσίων έργων, των προμηθειών ή των υπηρεσιών και γενικά των δημοσίων συμβάσεων, προς όφελος του δημοσίου συμφέροντος. Οι παρεμβάσεις δημιουργούσαν καταστάσεις που νοθεύουν τον ελεύθερο ανταγωνισμό.
      Με τις διατάξεις του σχεδίου νόμου αυτού προβλέπονται θεμιτοί περιορισμοί, θεσπίζονται ανάλογες θεσμικές εγγυήσεις, καθιερώνονται αυστηρές διαδικασίες ελέγχου των δημοσίων συμβάσεων, θωρακίζοντας κατ’ αυτόν τον τρόπο την ανάθεση.
      Διασφαλίζεται η διαφάνεια αφ’ ενός και ο ακριβής προορισμός των μέσων ενημέρωσης αφ’ ετέρου, που αποβλέπει στην αντικειμενική μετάδοση πληροφορίας-είδησης. Με το μέχρι σήμερα καθεστώς έμεναν πολύ μεγάλα κενά.
      Το προς συζήτηση σχέδιο νόμου είναι συμβατό προς το Κοινοτικό Δίκαιο και δεν τίθεται θέμα ασυμβατότητας μεταξύ ευρωπαϊκής και ελληνικής νομοθεσίας. Εξασφαλίζει το ότι οι δημόσιες συμβάσεις θα ανατίθενται με όρους ανταγωνιστικούς, με όρους που διασφαλίζουν το δημόσιο συμφέρον, όχι με «φωτογραφικούς όρους» –ας μου επιτραπεί η έκφραση- και με διατάξεις που κατ’ ουσίαν πρότειναν συγκεκριμένα πρόσωπα.
      Αποσυνδέονται οι επιχειρήσεις των Μέσων Μαζικής Ενημέρωσης από τις επιχειρήσεις που συνάπτουν δημόσιες συμβάσεις και δεν μπορούν και αποκλείονται να συμμετέχουν στους διαγωνισμούς. Είναι γνωστό σε όλους ότι τα ραδιοτηλεοπτικά μέσα και ο Τύπος συμβάλλουν τα μέγιστα στη διαμόρφωση και τη διάπλαση της κοινής γνώμης και ανάλογα με την τοποθέτηση στα διάφορα σημεία της πολιτικής επικαιρότητας ακολουθείται και η γραμμή που θέλουν.
      Όμως, μέσα από τις διατάξεις αυτού του σχεδίου νόμου μπαίνουν δικλείδες ασφαλείας. Επιβάλλεται η ονομαστικοποίηση των προσώπων που συμμετέχουν στα Μέσα Μαζικής Ενημέρωσης. Δίδεται το ποσοστό του 1% στο βασικό μέτοχο του μετοχικού κεφαλαίου ή των δικαιωμάτων ψήφου. Καταργούνται παρακαμπτήριες διαδικασίες οριοθετώντας τα παρένθετα πρόσωπα.
      Θεσπίζεται το ηλεκτρονικό μητρώο και η διαδικασία έκδοσης πιστοποιητικού διαφάνειας και -το κυριότερο- δίδεται μια ιδιαίτερη σημασία στην ενίσχυση του Εθνικού Συμβουλίου Ραδιοτηλεόρασης, το οποίο πλαισιώνεται από έμπειρα και εξειδικευμένα υψηλού επιπέδου στελέχη, προκειμένου να ανταποκριθεί στο καθήκον του και να ασχοληθεί με τον έλεγχο της διαφάνειας, προβλέποντας κυρώσεις σε αυτούς που έχουν ασυμβίβαστο.
      Έγινε κριτική -και θέλω να σταθώ σε αυτό- κατά τη διάρκεια αυτής της τριήμερης συζήτησης εκ μέρους των συναδέλφων της Αντιπολίτευσης -και ιδίως των συναδέλφων του ΠΑΣΟΚ, οι οποίοι από ό,τι άκουσα δήλωσαν ότι συμφωνούν πως υπάρχει διαπλοκή και διαφθορά και πρέπει να καταπολεμηθεί- ότι αυτό το σχέδιο νόμου είναι και αναποτελεσματικό και ανεφάρμοστο. Δεν μπορώ να καταλάβω. Είναι υπερβολικά αυστηρό. Δεν είναι υπερβολικά αυστηρό;
      Εμείς θεωρούμε ότι έχουμε ξεκάθαρες θέσεις και σχέσεις ανάμεσα στο κράτος και στα Μέσα Μαζικής Επικοινωνίας και θέλουμε κάθε σχέση να διέπεται από διαφάνεια. Επίσης, συμβάσεις με προμηθευτές και άλλες υπηρεσίες προς το δημόσιο να διέπονται από το ίδιο, διότι υπερασπιζόμαστε διαφάνεια με την προστασία του ελεύθερου και υγιούς ανταγωνισμού ταυτόχρονα με την πολυφωνία στη λειτουργία των Μέσων Μαζικής Ενημέρωσης.
      Θεωρώ ότι είναι εφαρμόσιμο, ότι είναι εκτελεστικό του Συντάγματος και είναι εκτελεστό γιατί αντικαθιστά με αυστηρότερες διαδικασίες ελέγχου το μέχρι τώρα σχέδιο νόμου και τις μέχρι τώρα προϋποθέσεις και μέτρα με τα οποία αποτρέπονται οι αφανείς παρεμβάσεις.
      Επίσης, κυρίες και κύριοι συνάδελφοι, ακούστηκε από πάρα πολλούς συναδέλφους της Αντιπολίτευσης το επιχείρημα ότι πλήττεται η επιχειρηματικότητα και συνεπώς πολεμάται με αυτό το σχέδιο νόμου η ανάπτυξη. Αν είναι δυνατόν!
      Θεωρώ ότι η διαπλοκή δημιουργεί μονοπωλιακές ή ολιγοπωλιακές καταστάσεις. Η πραγματικά φιλελεύθερη οικονομία προϋποθέτει τον ελεύθερο, υγιή ανταγωνισμό και την ανάπτυξη. Δεν πλήττεται από αυτό η διαφάνεια.
      Επίσης, θα ήθελα να σχολιάσω και μια τοποθέτηση συναδέλφου του ΠΑΣΟΚ σχετικά με το ότι τα Μέσα Μαζικής Ενημέρωσης λειτουργούσαν προεκλογικά υπέρ της Νέας Δημοκρατίας. Μα, η τηλεόραση μας βομβάρδιζε, εγκαινιάζοντας κομματάκι-κομματάκι την Εγνατία Οδό ή αντίστοιχα εγκαίνια από μακέτες χρόνια τώρα.
      Θα ομολογήσω την αλήθεια, ότι περιμέναμε από τις 19.30΄ μέχρι τις 21.30’ στις ειδήσεις για να δούμε κινήσεις του Προέδρου της Νέας Δημοκρατίας και νυν Πρωθυπουργού όλα τα χρόνια να βγαίνουν εικοστή είδηση στα Μέσα Μαζικής Ενημέρωσης, πολλές φορές μετά από επουσιώδεις ή ανύπαρκτης σημασίας ειδήσεις.
      Εν κατακλείδι, αυτό το σχέδιο νόμου κινείται στη σωστή κατεύθυνση. Θα προσφέρει καλύτερη και αντικειμενικότερη ενημέρωση, καθώς και τη σωστή αγωγή, αυτήν που πρέπει να έχουμε από τα Μέσα Μαζικής Ενημέρωσης. Δηλώνει τη συνέπεια λόγων και έργων της Κυβέρνησης, προεκλογικά, στην πολιτική δέσμευση για διαφάνεια. Άλλωστε η διαφάνεια είναι και δικαίωμα και απαίτηση του πολίτη και δικό μας καθήκον, των πολιτικών, να τη θωρακίσουμε. Για αυτό υπερψηφίζω το σχέδιο νόμου.
      Σας ευχαριστώ, κύριε Πρόεδρε.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Κόρκα- Κώνστα Αθηνά που ήταν συνεπής στο χρόνο και πιστεύουμε ότι το ίδιο θα κάνει και ο κ. Μαγκριώτης, ο οποίος έχει τώρα το λόγο.
      ΙΩΑΝΝΗΣ ΜΑΓΚΡΙΩΤΗΣ: Ευχαριστώ πολύ, κύριε Πρόεδρε.
      Το συζητούμενο νομοσχέδιο είναι προσχηματικό, στοχευμένο, ευνοιοκρατικό και δεν θα είναι καθόλου αποτελεσματικό στους στόχους, τους οποίους θέτει στην εισηγητική έκθεση.
      Είναι προσχηματικό πρώτα-πρώτα, γιατί δεν χτυπά στη ρίζα του το κακό. Η διάταξη –να πω χαρακτηριστικά- για το βασικό μέτοχο, με οποιοδήποτε ποσοστό, αποκαλύπτει την αδυναμία του πολιτικού συστήματος να διασφαλίσει τη διαφάνεια  στην πολιτική ζωή, τη διαφάνεια στην οικονομική ζωή, να χτυπήσει τη διαφθορά σ’ όλα τα επίπεδα. Μας θυμίζει το νόμο για το ΑΣΕΠ, το νόμο με τον οποίο το πολιτικό σύστημα συνομολογούσε πως επειδή δεν μπορεί να δέσει τα χέρια του και να μην προχωρά σε ρουσφετολογικές προσλήψεις γι’ αυτό ακριβώς και με το Σύνταγμα πήγε να δέσει τα χέρια του, να αυτοπροστατευθεί. Όμως, στην πορεία φάνηκε πως υπήρχαν προβλήματα. Μπορεί να εξυπηρετήθηκε η διαφάνεια και η αντικειμενικότητα, πολλές φορές, όμως, επλήγη η αξιοκρατία και γι’ αυτό ακριβώς άρχισαν να ανοίγουν «παράθυρα», «παράθυρα» τα οποία στη συνέχεια πολλές φορές καταστρατηγήθηκαν. Σ’ αυτά τα «παράθυρα» έρχεστε εσείς, προσχηματικά, με το συζητούμενο νομοσχέδιο του Υπουργείου Εσωτερικών στη Διαρκή Επιτροπή των Θεσμών και προσπαθείτε, φέρνοντας το 20% στην πριμοδότηση για την πρόσληψη με την προφορική συνέντευξη, να ανοίξετε λεωφόρους, χωρίς να σταθείτε στην έννοια και στον πυρήνα, στη φιλοσοφία του Συντάγματος.
      Κάπως έτσι, λοιπόν, και σ’ αυτό το περιβάλλον συζητούμε και το νομοσχέδιο για το βασικό μέτοχο.
      Το Κοινοτικό Δίκαιο, η Ευρωπαϊκή Ένωση, με τον πιο καθαρό τρόπο –όπως και το Επιστημονικό Συμβούλιο της Βουλής- σας το είπαν και σας το τονίζουν. Ήδη είχαν προειδοποιήσει και τη δική μας κυβέρνηση, γιατί και οι δικές μας διατάξεις κινούνταν στο όριο της συνταγματικότητας.
      Κύριοι συνάδελφοι της Συμπολίτευσης, μέχρι τώρα είχατε μια τριλογία στην προπαγάνδα σας, μια τριλογία με την οποία ισχυριζόσασταν πως ενισχύετε το θεσμικό πλαίσιο στον αγώνα κατά της διαπλοκής: «Μαθηματικός τύπος» για τα δημόσια έργα, βασικός μέτοχος για τα Μέσα Μαζικής Ενημέρωσης και ο νόμος για τις μελέτες των δημοσίων έργων, που συζητείται τούτες τις μέρες επίσης στη Διαρκή Επιτροπή Οικονομικών. Κοιτάξτε την αντίφασή σας, για να δείτε πώς τεκμηριώνεται το επιχείρημά μου πως είναι προσχηματική η όλη τοποθέτησή σας. Στο νόμο για την κατάργηση του βασικού μετόχου για τα δημόσια έργα, όπως και στο νόμο που τώρα συζητούμε στη Βουλή, όπως  με πολλή σαφήνεια είπε ο κ. Σουφλιάς, οι κοινοτικές Οδηγίες, αλλά και οι κοινοτικές παρατηρήσεις σάς ανάγκασαν να αλλάξετε τους προηγούμενους νόμους. Πειθαρχείτε δηλαδή στην Ευρωπαϊκή Ένωση, γι’ αυτό και τους αλλάζετε. Εμείς παραβιάζαμε την κοινοτική νομοθεσία κι εσείς πειθαρχείτε.
      Εδώ, στο θέμα του βασικού μετόχου, κάνετε ακριβώς το αντίστροφο. Ενώ η Ευρωπαϊκή Ένωση άλλα λέει ότι πρέπει να κάνετε κι ότι καταργείτε τη βασική έννοια του πυρήνα δηλαδή του ανταγωνισμού, αλλά και της ελευθερίας του ατόμου και του πολίτη, κάνετε ακριβώς τα αντίστροφα. Ό,τι σας εξυπηρετεί δηλαδή. Από τη μια πλευρά στα δημόσια έργα και στις μελέτες προσαρμόζεστε στο Κοινοτικό Δίκαιο, ενώ εδώ το αντιστρατεύεστε. Νομίζω, όμως, ότι με αυτήν την πολιτική του εκκρεμούς δεν μπορείτε να ισχυριστείτε ότι ακολουθείτε μια πολιτική αρχών. Έχετε μια πολιτική προσχηματική και στοχευμένη.
      Και θα σας το πω πάρα πολύ γρήγορα, γιατί οι πολίτες έχουν βαρεθεί να μας ακούν. Κόβουμε συνεχώς το κλαδί πάνω στο οποίο πατά το πολιτικό σύστημα και η απαξίωσή του συνεχίζει χωρίς εμείς να το αντιλαμβανόμαστε ή χωρίς να κάνουμε τίποτα για να επανακτήσουμε έστω κεραία της πολιτικής αξιοπιστίας που χάνει το πολιτικό σύστημα. Τι λένε, λοιπόν, οι πολίτες, ο μέσος πολίτης; Λέει πως αυτοί οι πολιτικοί  ερμηνεύουν το Κοινοτικό Δίκαιο, το Σύνταγμα και τους νόμους, όπως τους βολεύει κάθε φορά, είτε ατομικά τους ίδιους είτε, φυσικά, τα κόμματά τους. Γιατί τι άλλο αποδεικνύει -όλα αυτά που πριν από λίγο είπα σε βασικά νομοθετήματά σας- την τριλογία κατά της διαπλοκής; Με δύο διαφορετικές αφετηρίες θεσμοθετήσατε και θεσμοθετείτε τους τρεις αυτούς νόμους, αρκεί να εξυπηρετεί την προπαγάνδα σας .
      Είναι στοχευμένο και ευνοιοκρατικό. Δεν είναι ειλικρινές, γι’ αυτό και ξεσήκωσε όλη αυτήν την αντίδραση από πολλές πλευρές κι όχι μόνο από τους ενδιαφερόμενους εκδότες. Φωτογραφίζει τη συγκυρία, εξυπηρετεί τρέχουσες σκοπιμότητες, γίνεται σκληρό για εκδότες που σας ασκούν κριτική, αντιθέτως χαλαρώνει για αρκετούς για να περάσουν απ’ αυτούς που σας υποστηρίζουν.
      Τέσσερα είναι τα σημεία αυτά στο νομοθέτημά σας. Πρώτη είναι η διάταξη για τις εξωχώριες εταιρείες που έχουν έδρα κοινοτική χώρα. Ο Υπουργός θα αποφασίζει ποιες πρέπει να ονομαστικοποιήσουν τις μετοχές τους και ποιες μπορούν να είναι μέτοχοι σε εταιρείες Μέσων Μαζικής Ενημέρωσης. Η δεύτερη διάταξη είναι για τα ξαδέλφια. Η τρίτη διάταξη είναι για τη μη ονομαστικοποίηση των μετοχών εταιρειών χωρών-μελών της Ευρωπαϊκής Ένωσης, όταν το εσωτερικό τους δίκαιο δεν το επιβάλλει. Και φυσικά τέταρτη είναι η διάταξη για τις τράπεζες.
      Βιαστήκατε να πανηγυρίσετε όταν ανακοινώθηκε η προοπτική της πώλησης της «ΠΗΓΑΣΟΣ» στον κ. Αγγελόπουλο, ως το νομοσχέδιό σας να εφαρμόζεται πριν ακόμη ψηφιστεί. Σ’ ένα εικοσιτετράωρο σας έπιασε μελαγχολία. Η ισχυρότερη πίεση, οι υψηλότερες καταγγελίες γι’ αυτήν την πρωτοβουλία του κ. Αγγελόπουλου ήρθαν από το δικό σας Τύπο, το φιλικό σας Τύπο: «Επιδρομή τύπου Μπερλουσκόνι» η μια φιλική σας εφημερίδα, «Εφιππεύουσα του Πήγασου» η άλλη φιλική σας και έγκυρη εφημερίδα, κύριοι της Πλειοψηφίας.
      Μιλάτε για προεκλογικές δεσμεύσεις που κάνετε πράξη. Όλοι, όμως, κατάλαβαν τώρα ποιες προεκλογικές δεσμεύσεις κάνετε πράξη και προς ποιους εκπληρώνετε τις υποσχέσεις και τις δεσμεύσεις σας, γιατί οι αγρότες λένε πως ξεχάσατε τις προεκλογικές δεσμεύσεις σας. Το ίδιο λένε οι μικρομεσαίοι και οι μικροεπαγγελματίες, όπως επίσης και οι εργαζόμενοι, οι συνταξιούχοι και οι νέοι, οι συμβασιούχοι. Η κοινωνία δηλαδή σας εγκαλεί απογοητευμένη για τις προεκλογικές υποσχέσεις και βεβαίως οι υμέτεροι σας συγχαίρουν.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κλείνω, κύριε Πρόεδρε, και ευχαριστώ για την ανοχή σας.
      Προεκλογικά λέγατε ότι η διαπλοκή χτυπά την ανάπτυξη. Είχαμε όμως μέχρι το 2003 και με δική σας αποδοχή από την απογραφή 4,5% αύξηση του ΑΕΠ και 8,5% ανεργία. Στη δική σας φετινή χρονιά, αλλά και για τα επόμενα χρόνια όπως προϋπολογίζεται, θα κινείται κάτω από το 3% η αύξηση του ΑΕΠ ετησίως και φυσικά ήδη χτύπησε καμπανάκι 11% η ανεργία. Ή, λοιπόν, δεν χτυπάει η διαπλοκή την ανάπτυξη και δεν αυξάνει την ανεργία ή είναι σαθρό το επιχείρημά σας ή θα οξύνετε και θα εντείνετε τη διαπλοκή και τη διαφθορά για να προβλέπετε αυτήν τη χαμηλή ανάπτυξη.
      Ο κ. Παπανδρέου κατέθεσε στις 22 του Δεκέμβρη οκτώ σημεία. Δεν τα πήρατε καθόλου υπόψη σας για να δημιουργήσετε ένα συναινετικό πλαίσιο, όπως θέλει ο λαός, για να κινηθούμε σ’ αυτό το σημαντικό θέμα μαζί, ενωμένη όλη η Βουλή.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Η κ. Τζάκρη Θεοδώρα έχει το λόγο.
      ΘΕΟΔΩΡΑ ΤΖΑΚΡΗ: Κυρίες και κύριοι συνάδελφοι, η διαφάνεια σε όλους τους χώρους άσκησης της πολιτικής εξουσίας είναι βασική αρχή της δημοκρατίας μας. Οι κυβερνήσεις του ΠΑΣΟΚ είχαν τη βούληση και ήταν οι πρώτες που άνοιξαν το θέμα παίρνοντας αφ’ ενός νομοθετικές πρωτοβουλίες και αφ’ ετέρου προχωρώντας στη σύσταση ανεξάρτητων αρχών, όπως το Εθνικό Συμβούλιο Ραδιοτηλεόρασης δίνοντάς του ισχυρές αρμοδιότητες ελέγχου και παρέμβασης.
      Στο πλαίσιο αυτών των πρωτοβουλιών συμπεριελήφθη στο άρθρο 14 παράγραφος 9 του Συντάγματος η έννοια της διαπλοκής και ο τρόπος αντιμετώπισής της, ενώ ψηφίστηκε ο ν.3021/2002 που έθετε για πρώτη φορά κανόνες και μέσα για την αντιμετώπιση του φαινομένου.
      Τέθηκε για πρώτη φορά η έννοια του βασικού μετόχου στη δημόσια ζωή της χώρας, προκειμένου να αποτραπούν φαινόμενα διαπλοκής ανάμεσα σε εκείνους που δραστηριοποιούνται στο χώρο των Μέσων Μαζικής Ενημέρωσης και εκείνους που συμμετέχουν σε δημόσιους διαγωνισμούς. Οι ρυθμίσεις, οι οποίες είχαν γίνει ήταν συμβατές τόσο με το ελληνικό Σύνταγμα όσο και με την κοινοτική έννομη τάξη, ενώ δεν δημιουργούσαν προβλήματα στη συμμετοχή αλλοδαπών επιχειρήσεων σε διαγωνισμούς του ελληνικού δημοσίου.
      Σίγουρα δεν θα μπορούσε να ισχυριστεί κανείς πως με αυτές τις πρωτοβουλίες το πρόβλημα της διαπλοκής λύθηκε οριστικά στην Ελλάδα. Αντίθετα η μάχη κατά της διαπλοκής είναι και θα πρέπει να είναι συνεχής. Για την επίλυση ενός τόσο σημαντικού θέματος θα αναμέναμε από τη σημερινή Κυβέρνηση να επιχειρούσε μια πιο συγκροτημένη βελτιωτική πρωτοβουλία με τη συμμετοχή όλων των κομμάτων και φορέων, ώστε να επιτευχθεί το μέγιστο δυνατό αποτέλεσμα και τούτο διότι τα μέτρα αυτά θέλουν στήριξη και πολιτική συναίνεση. Δεν αρκεί μόνο η νομοθετική πρωτοβουλία, αλλά πρέπει να συνυπολογίζεται και ο τρόπος εφαρμογής της. Και έχουμε μεγαλύτερη αποτελεσματικότητα, οποιασδήποτε νομοθετικής πρωτοβουλίας, όταν αυτή αγκαλιάζεται και στηρίζεται απ’ όλους.
      Το υπό συζήτηση νομοσχέδιο παρουσιάστηκε στην αρμόδια Επιτροπή μετά από μυστική κυοφορία μηνών και φέρεται σήμερα για ψήφιση στην Ολομέλεια του Κοινοβουλίου χωρίς τη συμβολή κανενός κόμματος και κανενός φορέα κατά τη διαμόρφωσή του, όπως άλλωστε ειπώθηκε στις συνεδριάσεις της αρμόδιας επιτροπής, αναγκάζοντας την ΕΣΗΕΑ να προβεί στις ανάλογες διαμαρτυρίες. Πρόκειται για ένα σχέδιο που αμφισβητείται όχι μόνο για τη συμβατότητά του με το Κοινοτικό Δίκαιο, αλλά και για την αποτελεσματικότητα των διατάξεών του.
      Ο Πρόεδρος του ΠΑΣΟΚ στις 21 Δεκεμβρίου πρότεινε ένα πλαίσιο οκτώ σημείων για την κατοχύρωση της διαφάνειας παντού στο δημόσιο τομέα τονίζοντας ότι οι αποσπασματικές παρεμβάσεις εντυπωσιασμού όχι μόνο δεν λύνουν το πρόβλημα, αλλά οδηγούν σε εξυπηρέτηση μικροσκοπιμοτήτων ή ανακατανομές μεριδίων και εξουσιών.  Και σήμερα έχουμε να κάνουμε με μια τέτοια κίνηση από την πλευρά της Κυβέρνησης.
      Στο παρόν νομοσχέδιο περιλαμβάνονται παραδοξολογίες και πομπώδεις εκφράσεις που στερούνται, όμως, αποτελεσματικότητας. Η αυστηροποίηση των νομοθετικών διατάξεων δεν μπορεί από μόνη της να καταπολεμήσει το φαινόμενο της διαπλοκής. Αντίθετα μπορεί να οδηγήσει σε άλλου είδους στρεβλώσεις, όπως στην εμφάνιση αχυρανθρώπων και καταστρατηγήσεις της συνταγματικής επιταγής.
      Το φαινόμενο της διαπλοκής είναι αποτέλεσμα πολλών παραγόντων που η αντιμετώπισή τους θα έπρεπε να ήταν πρώτης προτεραιότητας. Αντιθέτως δεν υπάρχουν προβλέψεις σε αυτό το νομοσχέδιο. Επίσης η αντιμετώπιση του βασικού μετόχου ως κυρίου, σχεδόν μοναδικού στοιχείου αποδεικτικού της διαπλοκής και της έλλειψης διαφάνειας, είναι δυνατόν να λειτουργήσει αποπροσανατολιστικά ως προς τους άλλους λόγους οι οποίοι δεν θίγονται στο νομοσχέδιο αλλά αποτελούν βασικά στοιχεία της πολυφωνίας της ανεξαρτησίας των Μεσών Μαζικής Ενημέρωσης και της αντικειμενικότητας της ενημέρωσης.
      Πρέπει να καταστεί σαφές πως οποιαδήποτε κίνηση για την εξασφάλιση της διαφάνειας και την καταστολή της διαπλοκής δεν πρέπει να γίνεται μόνο για εντυπωσιασμό ούτε να οδηγεί σε αδιέξοδα και αντιπαραθέσεις με τα όργανα της Ευρωπαϊκής Ένωσης.
      Θα αναφερθώ ενδεικτικά σε μερικές από τις ρυθμίσεις, που περιλαμβάνει το υπό ψήφιση νομοσχέδιο.
      Μια από αυτές προβλέπει την απόδοση της ιδιότητας του βασικού μετόχου στα πρόσωπα που πλέον θα κατέχουν το 1% και όχι το 5% που ίσχυε μέχρι σήμερα του μετοχικού κεφαλαίου μιας εταιρείας Μέσων Μαζικής Ενημέρωσης. Για ποιο λόγο γίνεται η μείωση αυτή; Από ποια ανάγκη επιβάλλεται; Σίγουρα το Σύνταγμα δεν θέτει κάποια όρια. Όρια, όμως, θέτει η κοινή λογική και  η βούληση εφαρμογής των διατάξεων αυτών και φαίνεται πως τίποτα από τα δύο δεν διαθέτει η σημερινή Κυβέρνηση. Περιγράφεται ένα ευρύ φάσμα ασυμβίβαστων ιδιοτήτων που  δημιουργεί εύλογα κατάσταση αβεβαιότητας για τις ξένες επιχειρήσεις που επιθυμούν να συνεργαστούν με ελληνικές  για τη διεκδίκηση μιας δημόσιας σύμβασης, αφού θα ελλοχεύει οποτεδήποτε ο κίνδυνος κήρυξης εκπτώτου της ελληνικής εταιρείας, που θα συμμετέχει στο σχήμα.
      Είναι πολύ πιθανόν τέτοιες ρυθμίσεις να οδηγήσουν σε απόλυτες απαγορεύσεις. Κάτι τέτοιο, όμως, αντίκειται στην ευρωπαϊκή νομοθεσία και ειδικότερα στην αρχή της αναλογικότητας, από τη στιγμή που υπάρχουν και άλλα μέσα που επιτρέπουν την επίτευξη ορισμένων στόχων περιορίζοντας λιγότερο την άσκηση των θεμελιωδών ελευθεριών. Η Ευρωπαϊκή Ένωση υιοθετεί την εφαρμογή ενός συστήματος αποτελεσματικών, αναλογικών και αποτρεπτικών ποινών σε περιπτώσεις που οι ενέργειες των συμμετεχόντων σε δημόσιους διαγωνισμούς έχουν ως αποτέλεσμα την αλλοίωση της ανταγωνιστικής διαδικασίας. Μάλιστα αναφέρει πως οι κοινοτικές οδηγίες προβλέπουν περιοριστικούς λόγους για τους οποίους αυτός που συμμετέχει σ’ ένα δημόσιο διαγωνισμό μπορεί να αποκλεισθεί. Και αυτό είναι: Πρώτον, η καταδίκη για αδίκημα, το οποίο αφορά την επαγγελματική διαγωγή του επενδυτή βάσει αποφάσεως η οποία να έχει ισχύ δεδικασμένου και δεύτερον ότι έχει διαπράξει σοβαρό επαγγελματικό παράπτωμα που αποδεδειγμένα διαπιστώθηκε με οποιοδήποτε μέσο που μπορεί να διαθέτουν οι αναθέτουσες αρχές.
      Επίσης παρατηρούνται ασάφειες και σε άλλες διατάξεις του  νομοσχεδίου και ειδικότερα σε αυτές που αφορούν τα παρένθετα πρόσωπα για τα οποία δεν αποσαφηνίζεται η διαδικασία με την οποία θα αποδεικνύεται η ιδιότητα των συγκεκριμένων προσώπων.
      Σχετικά με τις εξωχώριες off shore εταιρείες εκτιμάται ότι με τη λίστα που θα καταρτισθεί με υπουργική απόφαση και σύμφωνα με τον κατάλογο του ΟΟΣΑ, ίσως δημιουργηθούν εξαιρέσεις με ασαφή κριτήρια, ενώ σε περίπτωση που η εταιρεία αλλάξει νομική μορφή και τίτλους δεν υπάρχει τρόπος να διαπιστωθεί ότι πράγματι έχει αλλάξει ιδιοκτήτη.
      Στο άρθρο 8 προβλέπεται ότι οι αλλοδαπές εταιρείες έχουν την υποχρέωση ονομαστικοποίησης των μετοχών τους με την προϋπόθεση ότι τούτο προβλέπεται από το δίκαιο της χώρας τους. Αν, όμως, κάτι τέτοιο επιβάλλεται κατά το δίκαιο της χώρας προέλευσης, τότε γιατί να υπάρχει ειδική πρόβλεψη στην ελληνική νομοθεσία;
      Ακόμα και η Επιστημονική Επιτροπή της Βουλής σε σχετική έκθεση είκοσι δύο σελίδων που κατέθεσε προχθές, εκφράζει επιφυλάξεις για την αρχή του ασυμβίβαστου επισημαίνοντας ότι αντιτίθεται στους κανόνες ανταγωνισμού και προώθησης της επιχειρηματικότητας, που θέτει η Ευρωπαϊκή Ένωση για την εσωτερική αγορά και όπως χαρακτηριστικά αναφέρεται, οι νέες διατάξεις ενδεχομένως να υπερβαίνουν το αναγκαίο. Παράλληλα τονίζεται το αμάχητο τεκμήριο των παρένθετων προσώπων. Η θέση δηλαδή ότι το σύνολο των συγγενών μέχρι τρίτου  βαθμού ενός φυσικού προσώπου που αναλαμβάνει δημόσια έργα είναι οικονομικά εξαρτώμενο απ’ αυτό. Με άλλα λόγια η επαναφορά της οικογενειακής ευθύνης και η επέκταση αυτής ακόμα και στα διευθυντικά στελέχη μιας εταιρείας που συμμετέχει στα δημόσια έργα δεν συνάδει με το ευρωπαϊκό δίκαιο το οποίο, όπως επισημαίνεται, σε κάθε περίπτωση υπερισχύει των ειδικών διατάξεων της κάθε χώρας-μέλους. Η θέση αυτή της Επιστημονικής Επιτροπής της Βουλής δεν έχει κανένα πρακτικό ρόλο ως προς την ουσία του νομοσχεδίου. Επισημαίνει  ωστόσο τον κίνδυνο το ελληνικό κράτος να καταδικαστεί σε περίπτωση που οι έχοντες έννομο συμφέρον προσφύγουν στα ευρωπαϊκά δικαστήρια. Επομένως δημιουργούμε ένα νόμο, ο οποίος ενδέχεται να επιφέρει την καταδίκη της Ελλάδας από τα αρμόδια κοινοτικά όργανα. Μάλιστα η Επιστημονική Επιτροπή της Βουλής λέει ότι κάτι τέτοιο είναι πολύ πιθανό.
      Το ΠΑΣΟΚ δεν πρόκειται να συναινέσει σε καμία ψήφιση ενός νόμου υπό αίρεση και προθεσμία και γι’ αυτό θα καταψηφίσει το νομοσχέδιο. Από την πρόταση αυτή της Κυβέρνησης με τον τρόπο που είναι διατυπωμένη προκύπτει πως ούτε το πρόβλημα της διαπλοκής επιλύει, αλλά και δημιουργεί πλέον εμπόδια στην επιχειρηματική πρωτοβουλία στην Ελλάδα.
      Ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε και εμείς την κ. Τζάκρη.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, θα μπορούσα να έχω το λόγο;
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Υπουργέ, έχετε το λόγο.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Θα ήθελα να πω προς τους συναδέλφους ότι το ακροτελεύτιο άρθρο, το άρθρο 14, έχει τον τίτλο «Τελικές διατάξεις-Έναρξη ισχύος». Σύμφωνα με τη νομοτεχνική μας πρακτική και παράδοση –για να το πω έτσι- η έναρξη ισχύος είναι χωριστό άρθρο.
      Γι’ αυτόν το λόγο, σας παρακαλώ να δεχθείτε την εξής αλλαγή, η οποία είναι καθαρά τυπική. Το άρθρο 14 μένει μόνο: «Τελικές διατάξεις» και έχει τις παραγράφους 1, 2 και 3. Η παράγραφος 4 αναδεικνύεται σε χωριστό άρθρο, το άρθρο 15, με τον τίτλο «Έναρξη ισχύος». Σβήνει ο δείκτης 4 και μένει: «Η ισχύς του παρόντος νόμου αρχίζει…», κλπ, ως περιεχόμενο του άρθρου 15.
      Κύριε Πρόεδρε, καταθέτω για τα Πρακτικά αυτήν τη διόρθωση.
      (Στο σημείο αυτό ο Υπουργός Εσωτερικών, Δημόσιας Διοίκησης και Αποκέντρωσης κ. Προκόπης Παυλόπουλος καταθέτει για τα Πρακτικά την προαναφερθείσα διόρθωση, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Το λόγο έχει ο κ. Ιωαννίδης.
      ΙΩΑΝΝΗΣ ΙΩΑΝΝΙΔΗΣ: Κύριε Πρόεδρε, κυρίες και κύριοι συνάδελφοι, η Κυβέρνηση της Νέας Δημοκρατίας προχωρά απερίσπαστη με κατηγορηματικότητα και αποφασιστικότητα στην κατεύθυνση της διαφάνειας και της εξυγίανσης του δημόσιου βίου, σεβόμενη τόσο τις προεκλογικές της δεσμεύσεις όσο και το κυρίαρχο λαϊκό αίσθημα για την πάταξη της διαφθοράς και της διαπλοκής.
      Το σχέδιο που συζητάμε σήμερα αποτελεί ένα ακόμα τολμηρό βήμα της Κυβέρνησης Καραμανλή κατά της πάταξης της διαπλοκής και της αδιαφάνειας. Η Κυβέρνηση της Νέας Δημοκρατίας, μέσα από το παρόν σχέδιο νόμου, κάνει πράξη τη συνταγματική επιταγή για τη διασφάλιση συνθηκών πλήρους διαφάνειας και υγιούς ανταγωνισμού.
      Σκοπός μας είναι να αποτραπούν οι κίνδυνοι αθέμιτων και αφανών παρεμβάσεων που ενδέχεται να ασκηθούν κατά τη διαδικασία ανάθεσης δημοσίων έργων, με σκοπό την προώθηση μεγάλων επιχειρηματικών συμφερόντων, τα οποία δραστηριοποιούνται στον κρίσιμο τομέα των μέσων μαζικής ενημέρωσης.
      Κυρίες και κύριοι συνάδελφοι, αυτά τα νοσηρά φαινόμενα, αυτές οι νοσηρές πρακτικές της αδιαφάνειας και της διαπλοκής, είχαν παγιωθεί, εδραιωθεί και ανθίσει όλα τα προηγούμενα χρόνια, χάρη στην ανοχή των κυβερνήσεων του ΠΑΣΟΚ, οι οποίες όχι μόνο προσέφεραν πρόσφορο έδαφος για την εμφάνιση αυτών των φαινομένων, αλλά προχώρησαν και ένα βήμα παραπέρα. Θεσμοθέτησαν σειρά μέτρων, τα οποία τελικώς οδήγησαν στη νομιμοποίηση της διαφθοράς και της διαπλοκής.
      Αναφέρω ενδεικτικά και μόνο το ν. 2940/2001, με τον οποίο καθιερώθηκε με προκλητικό τρόπο ένα ολιγοπωλιακό καθεστώς στον τομέα των κατασκευαστικών επιχειρήσεων με την προκλητική μέθοδο των αναγκαστικών συγχωνεύσεων. Αυτό το λέω γιατί ανάμεσα στα επιχειρήματα των συναδέλφων του ΠΑΣΟΚ, όσον αφορά τους λόγους για τους οποίους δεν στηρίζουν το συγκεκριμένο νομοθέτημα, είναι ότι με το παρόν σχέδιο νόμου πλήττεται η επιχειρηματικότητα και η ανάπτυξη.
      Κάνω, λοιπόν, την εξής αφελή ερώτηση: Αυτά τα δύο κρίσιμα μεγέθη της ελληνικής οικονομίας δεν έχουν πληγεί με κατάφωρο τρόπο τόσα χρόνια με την ισχύουσα νομοθεσία των κυβερνήσεων του ΠΑΣΟΚ, μέσα από την οποία ανδρώθηκαν όλα τα επαχθή φαινόμενα διαπλοκής, που βιώνουμε τα τελευταία χρόνια;
      Μετά από την πολυετή παραμονή σας στην εξουσία, μόλις εσχάτως ανησυχήσατε ότι ενδεχομένως να πληγεί η επιχειρηματικότητα και ο ανταγωνισμός. Τόσο η επιχειρηματικότητα όσο και ο ανταγωνισμός έχουν πληγεί εξαιτίας των δικών σας νομοθετημάτων, τα οποία ευνόησαν μονοπωλιακά και ολιγοπωλιακά σχήματα, που με τη σειρά τους έστησαν τα διαπλεκόμενα οικονομικά συμφέροντα, με απώτερο στόχο να στηρίξουν μόνο τις δικές σας πολιτικές.
      Αναφέρω επίσης και το ν. 2522/1997 που ίσως να αποτελεί την κορωνίδα της φαυλότητας των κυβερνήσεων του ΠΑΣΟΚ. Σύμφωνα μ’ αυτόν το νόμο, ναι μεν προβλέπεται αποζημίωση αυτών που έχουν αδικηθεί σε διαγωνισμούς ανάθεσης έργων, προμηθειών, κλπ., αλλά αυτός που παράνομα πήρε τη σύμβαση, συνεχίζει κανονικά την εκτέλεσή της. Το δε άμοιρο δημόσιο μένει κυριολεκτικά αιχμάλωτο στην παρανομία, ενώ είναι αυτονόητη η λεηλασία του δημοσίου χρήματος, του χρήματος του Έλληνα φορολογούμενου, που συνεπάγεται όλη αυτή η διεφθαρμένη και διαπλεκόμενη διαδικασία.
      Όταν, κύριοι του ΠΑΣΟΚ, ψηφίζατε τους παραπάνω νόμους, δεν σας απασχολούσαν τα στρεβλά μηνύματα που στέλνατε στον επιχειρηματικό κόσμο, τα μηνύματα αδιαφάνειας, ευνοιοκρατίας, αυταρχισμού και αυθαιρεσίας; Τότε δεν σας απασχόλησε το αν με τους νόμους που ψηφίζατε, νοθεύατε και υπονομεύατε τον υγιή ανταγωνισμό και την επιχειρηματικότητα;
      Για να μην αναφέρω βέβαια το ν.3021, με τον οποίο παραβιάζεται κατάφωρα το Σύνταγμα, καθώς εμμέσως πλην σαφώς μας λέτε «ολίγη διαπλοκή επιτρέπεται» ή αλλιώς –και λαμβάνοντας υπόψη την πρόθεσή σας να καταψηφίσετε το νομοσχέδιο- «ανάπτυξη χωρίς λίγη διαπλοκή δεν είναι εφικτή».
      (Χειροκροτήματα από την πτέρυγα της Νέας Δημοκρατίας)
      Είναι εξαιρετικά υποκριτική η στάση σας, είναι μεγάλο θράσος από μέρους σας να λέτε ότι καταψηφίζετε το νομοσχέδιο, επειδή είναι υπέρ της διαπλοκής. Τη διαπλοκή εσείς τη θεσμοθετήσατε, εσείς την ανδρώσατε, επί των ημερών σας ευδοκίμησε και αναδείχτηκε ως η μεγαλύτερη πληγή του δημόσιου βίου, επί των ημερών σας βρήκε θαλπωρή, επί των ημερών σας εξελίχθηκε ως η σοβαρότερη απειλή της δημοκρατίας και των θεσμών της.
      Αντί, λοιπόν, έστω και την ύστατη στιγμή, να προσπαθείτε να φανείτε αντάξιοι των περιστάσεων, αντί να προσπαθείτε να παράγετε ένα σοβαρό, αξιόπιστο και εποικοδομητικό αντιπολιτευτικό λόγο, τον οποίο και σας ζητήσαμε, προκειμένου να συνδράμουμε όλοι μας στην προσπάθεια θωράκισης της πολιτείας από τα φαινόμενα αδιαφάνειας και διαπλοκής, εσείς κύριοι συνάδελφοι της Αξιωματικής Αντιπολίτευσης, αναλωθήκατε στην προσπάθεια εξεύρεσης επιθετικών προσδιορισμών για το υπό συζήτηση νομοσχέδιο, προκειμένου να στηρίξετε την άγονη, αδιάφορη και εν τέλει αρνητική τοποθέτησή σας έναντι του παρόντος νομοθετήματος.
      Ειλικρινά διερωτώμαι: Δεν έχετε συναίσθηση της πραγματικότητος; Δεν ακούτε, δεν βλέπετε, δεν διαπιστώνετε ότι η διαπλοκή και η αδιαφάνεια βασιλεύουν στο δημόσιο βίο; Δεν ακούτε το μέσο Έλληνα πολίτη που επιθυμεί την αποκατάσταση των θεμελιωδών αρχών της διαφάνειας, των ίσων ευκαιριών, της δημοσιότητας, του υγιούς ανταγωνισμού και της επιχειρηματικότητας στο δημόσιο βίο;
      Η μόνο σας συμβολή στη διάρκεια των συζητήσεων για το νομοσχέδιο που κουβεντιάζουμε σήμερα ήταν να θέσετε το ψευδές -κατά τη γνώμη μου- δίλημμα, κατά πόσο το παρόν νομοσχέδιο συνάδει με την κοινοτική νομοθεσία ή ποιο από τα δύο δίκαια, το εθνικό ή το κοινοτικό υπερτερεί. Και βέβαια οι διατάξεις του νομοσχεδίου συνάδουν με την κοινοτική νομοθεσία και βέβαια το βασικότερο είναι ότι το παρόν νομοσχέδιο έρχεται ρητά να εφαρμόσει και να πραγματώσει τις επιταγές του Συντάγματος της χώρας μας για τις σχέσεις κράτους, Μέσων Μαζικής Ενημέρωσης και επιχειρηματιών.
      Κυρίες και κύριοι συνάδελφοι, η Κυβέρνηση της Νέας Δημοκρατίας θα προχωρήσει αδιαπραγμάτευτα και αποφασιστικά στην κατεύθυνση της πάταξης της διαφθοράς και της διαπλοκής. Οι προεκλογικές δεσμεύσεις της Κυβέρνησης γίνονται πράξη. Είναι επιτακτική ανάγκη να ξεκαθαρίσει το ραδιοτηλεοπτικό τοπίο στη χώρα μας, είναι επιτακτική ανάγκη να προασπίσουμε το δημόσιο συμφέρον και να διαφυλάξουμε τη δημόσια τάξη.
      Κλείνοντας, θέλω να πω δύο πράγματα.
      Πρώτον, κύριε Υπουργέ, να υπάρξει τροπολογία για την κάλυψη των εργαζομένων με συλλογικές συμβάσεις, όπως συμβαίνει στη δημόσια τηλεόραση, για να βοηθήσουμε την ελεύθερη έκφραση των δημοσιογράφων.
      Δεύτερον, να εφαρμοστούν οι σχετικές ρυθμίσεις που αφορούν στο περιεχόμενο και την ποιότητα της ελληνικής τηλεόρασης με κανόνες και δεσμεύσεις.
      Για εμάς, το ζητούμενο της διαφάνειας στο δημόσιο βίο είναι πρώτα και πάνω από όλα ζήτημα υπεράσπισης της δημοκρατίας. Για το λόγο αυτό στηρίζω το παρόν νομοσχέδιο.
      Ευχαριστώ πολύ.
      (Χειροκροτήματα από την πτέρυγα  της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ο Υπουργός κ. Ρουσόπουλος έχει το λόγο.
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Μία κουβέντα μόνο ήθελα να πω. Όπως απάντησα και στην κ. Κανέλλη νωρίτερα, θα πω και για τον κ. Ιωαννίδη ότι είναι κάτι για το οποίο δεσμευτήκαμε σήμερα ότι θα γίνει στο επόμενο νομοσχέδιο για τη συγκέντρωση και το οποίο έχει άμεση σχέση με την αδειοδότηση των ραδιοφωνικών σταθμών, να τίθενται δηλαδή ως όρος οι συλλογικές συμβάσεις για την αδειοδότηση.
      (Χειροκροτήματα από την πτέρυγα  της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε πολύ τον κύριο Υπουργό.
      Το λόγο έχει ο κ. Δαϊλάκης Σταύρος.
      ΣΤΑΥΡΟΣ ΔΑΪΛΑΚΗΣ: Κύριε Πρόεδρε του ελληνικού Κοινοβουλίου κατ’ εμάς, κύριε Πρόεδρε του Ευρωπαϊκού Κοινοβουλίου κατά τους Βουλευτές του ΠΑΣΟΚ, αυτές τις μέρες μας ζάλισαν ότι εμείς είμαστε εδώ ευρωκοινοβούλιο, πάνω από το εθνικό Κοινοβούλιο.
      Δύο στοιχεία μου έκαναν εντύπωση κατά τις ημέρες που συζητείται το νομοσχέδιο.
      Πρώτον, η αγωνία των Βουλευτών του ΠΑΣΟΚ. Κατά την ημέρα που χτυπούσαμε τις κάρτες μας έρχονταν εδώ σαν τη «θύρα 7» για να δουν εάν έχουν γραφτεί. Τρόμαξα. Λέω, πόσα κανάλια έχει το ΠΑΣΟΚ;
      Δεύτερον, η παρουσία όλων των πρώην Υπουργών, ακόμη και αυτών που είχαν εξαφανιστεί από το τσουνάμι των εκλογών στις 7 Μαρτίου του 2004.
      Δηλαδή, αυτούς που δεν μπορούσε να βρει το ΠΑΣΟΚ, το συγκεκριμένο νομοσχέδιο τους έφερε στην επιφάνεια. Μάλιστα, αποτελεί ένα καλό θέμα για επίκαιρη ερώτηση το γιατί αυτοί ήλθαν. Κάποιοι θα μας δώσουν την απάντηση.
      Τι είδαμε αυτές τις ημέρες; Είδαμε το σύνδρομο στέρησης της εξουσίας να εκδηλώνεται με νευρικότητα, με ανυπακοή και με φωνασκίες. Είδαμε πρωτοκλασάτα στελέχη του ΠΑΣΟΚ σήμερα να βγάζουν αυτό το σύνδρομο.
      Ο κ. Φλωρίδης έκανε σήμερα ένα πέρασμα από όλα τα αγροτικά προϊόντα, λες και ήταν στη λαϊκή αγορά, λέγοντας ότι η Νέα Δημοκρατία δεν κατόρθωσε να τα πουλήσει, ενώ όταν ήταν αυτοί στην εξουσία, όλα πωλούνταν.
      Κύριοι Υπουργοί, επειδή είστε και οι δύο αρμόδιοι, μπορείτε να τους απαντήσετε πολύ εύκολα και θα έλθουν μετά από είκοσι χρόνια στην εξουσία.
      Οι στρατιώτες των αγροτικών οικογενειών πρέπει να υπηρετούν στο πλησιέστερο στρατόπεδο προς την περιοχή που κατοικούν οι γονείς τους, για να τους βοηθούν. Αυτό δεν έχει ούτε ένα ευρώ κόστος.
      Η Αγροτική Τράπεζα πρέπει να προσλαμβάνει παιδιά αγροτών. Άλλωστε, το 99% της πελατείας της είναι αγρότες. Αυτοί στήριξαν και στηρίζουν την Αγροτική Τράπεζα. Όπως μπαίνουν τα παιδιά των υπαλλήλων στην Εμπορική Τράπεζα, έτσι και τα παιδιά των αγροτών πρέπει να μπαίνουν στην ΑΤΕ.
      Όσον αφορά την Αγροφυλακή, τα λέει όλα ο τίτλος. Δεν χρειάζεται τίποτα άλλο. Μπορούν εκεί να μπαίνουν παιδιά αγροτών.
      Επίσης, ας δοθεί το επίδομα θέρμανσης στους αγρότες.
      Έτσι, λοιπόν, τελείωσε το ΠΑΣΟΚ. Αυτά είναι απλά πράγματα.
      Κύριοι Υπουργοί, αν θέλαμε να δώσουμε ως δώρο δύο βιβλία στους Βουλευτές του ΠΑΣΟΚ, τότε θα καταλάβαιναν τι συζητούμε σήμερα. Ο George Orwell το 1948 έγραψε ένα βιβλίο με τίτλο «1984». Σε αυτό το μυθιστόρημα ο Άγγλος συγγραφέας αναφέρει πώς θα είναι ο κόσμος μετά από χρόνια. Αυτά τα χρόνια ήλθαν τώρα. Λέει ότι σε αυτόν το φανταστικό κόσμο θα έχουμε το «Μεγάλο Αδελφό», ο οποίος θα ελέγχει τις σκέψεις των πολιτών. Κάποιοι σήμερα τις ελέγχουν.
      Αυτό το νομοσχέδιο τι λέει; Ο Οrwell έγραφε στο βιβλίο του ότι κάποιοι πρέπει να αντιδράσουν, για να κάνουμε μία κοινωνία που να μην ελέγχεται από το «Μεγάλο Αδελφό». Τα ίδια λέει και το νομοσχέδιο. Πρέπει να δώσουμε αυτό το βιβλίο στο ΠΑΣΟΚ.
      Ένα άλλο βιβλίο, που πρέπει να δωρίσουμε στο ΠΑΣΟΚ, είναι «Το μοντέλο της προπαγάνδας» του Νoam Chomsky, ενός πολύ γνωστού Αμερικανού φιλοσόφου, που είναι αγαπητός και στους Έλληνες αναγνώστες. Ο Chomsky λέει ότι το μοντέλο των Μέσων Μαζικής Ενημέρωσης που επικρατεί, ονομάζεται οικονομικό μοντέλο ελεύθερης αγοράς. Αυτό το μοντέλο οδηγεί σε στημένα και ελλιπή ρεπορτάζ. Δηλαδή, στην πραγματικότητα τα μέσα ενημέρωσης υπερασπίζονται τις πολιτικές, κοινωνικές και οικονομικές προτεραιότητες των κραταιών ομάδων που κυριαρχούν στην κοινωνία, στο κράτος και στην παγκόσμια τάξη. Στις χώρες, όπου οι μοχλοί της εξουσίας είναι στα χέρια της κρατικής γραφειοκρατίας, είναι γνωστό τι παίζεται. Ωστόσο είναι πολύ πιο δύσκολο να φανεί πώς λειτουργεί το σύστημα προπαγάνδας, όταν τα Μέσα Μαζικής Ενημέρωσης είναι σε ιδιωτικά χέρια και η επίσημη λογοκρισία είναι απούσα.
      Είναι δύο καλά βιβλία που πρέπει να τα χαρίσει η Νέα Δημοκρατία στο ΠΑΣΟΚ, ούτως ώστε να καταλάβουν κάποια πράγματα οι κύριοι που τόσα χρόνια πρασίνισαν τα μάτια των Ελλήνων πολιτών. Ο κ. Χυτήρης είπε ότι όλα τα μέσα ήταν με τη Νέα Δημοκρατία. Γι’ αυτόν το λόγο, φαίνεται, πίστευαν ότι θα κερδίσουν τις εκλογές. Αν έχουν τέτοιες αντιλήψεις, είναι θέμα δικό τους. Εδώ οι Ελληνίδες, χωρίς να φορούν φακούς επαφής, το μάτι τους ήταν πράσινο από την πολλή προπαγάνδα, που υπήρξε όλα αυτά τα χρόνια.
      Η Νέα Δημοκρατία βάζει τέλος στα φαινόμενα αυτά, με το υπό συζήτηση νομοσχέδιο. Θέλουμε ένα νομικό πλαίσιο, όπου ο ανταγωνισμός να είναι επί ίσοις όροις και η διαπλοκή να σταματήσει.
      Τώρα εγώ, περιμένω την απάντηση, για να μην εμφανιστεί το φαινόμενο αυτό σε άλλο νομοσχέδιο και να μην τρέχουν και κτυπούν την κάρτα. Και γιατί εμφανίστηκαν οι χαμένοι από το τσουνάμι των εκλογών Υπουργοί.  Τους έψαχνε το ΠΑΣΟΚ τόσο καιρό. Σήμερα και χθες και προχθές είναι εδώ και φωνασκούν. Είναι το δεύτερο φαινόμενο, είναι το σύνδρομο της έλλειψης εξουσίας. Αυτοί συνήθισαν αλλιώς, οι δικοί μας Υπουργοί είναι αλλιώς.
      Φαντάζεστε μια τηλεοπτική εκπομπή όπου δεξιά θα ήταν ο κ. Παυλόπουλος, ο κ. Ρουσόπουλος και ο Υπουργός Δικαιοσύνης και από την άλλη όποιους θέλει να φέρει το ΠΑΣΟΚ και μια γραμμή 090 που να ρωτά αν το νομοσχέδιο αυτό είναι σωστό ή όχι; Το 90% που θα απαντήσουν θα είναι από εδώ και το 10% από εκεί. Φυσικά εγώ θα ήμουν με το 90%.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ο κ. Νιώτης έχει το λόγο.
      ΓΡΗΓΟΡΙΟΣ ΝΙΩΤΗΣ: Κύριε Πρόεδρε, εγώ θα πω αυτό που έτσι και αλλιώς είχα αποφασίσει να πω στην προεισαγωγή μου, ότι για μια ακόμη φορά κατάφερε ο κύριος συνάδελφος της Νέας Δημοκρατίας και η Κυβέρνησή του να μείνουν μόνοι τους σε αυτήν την Αίθουσα. Και να μείνετε μόνοι, υπό την έννοια ότι όλα τα κόμματα της Αντιπολίτευσης καταψηφίζουν και καταγγέλλουν το νομοσχέδιο.
      Αυτό πραγματικά θέλει πολύ ανάλυση και σκέψη μια και υποτίθεται ότι το αντικείμενο είναι εξόχως σοβαρό, το πλαίσιο ήταν συμφωνημένο μέσα στο άρθρο 14 παράγραφος 9 του Συντάγματος και η όλη υπόθεση της διαφυλάξεως των δημοσίων συμβάσεων από κάθε αθέμιτη παρέμβαση και επιρροή είναι οπωσδήποτε ένα ζήτημα, που θα έπρεπε να διασφαλίσει τη συναίνεση όλων των κομμάτων.
      Όμως, φαίνεται ότι οι προθέσεις της Κυβέρνησης και της Νέας Δημοκρατίας δεν είναι καθόλου στο να βρούμε συναινετικά ένα τέτοιο πλαίσιο. Και ίσως θα έλεγα ότι ο μοναχικός δρόμος, τον οποίο διαλέξατε για την υπερψήφιση αυτού του τερατουργήματος είναι ουσιαστικά πολιτική και κομματική σας επιλογή. Γιατί και ο κύριος Πρωθυπουργός εκεί ποντάρει στο να εμφανίζεται ως μονομάχος εναντίον της διαπλοκής, εναντίον των διαπλεκομένων, εναντίων νταβατζήδων, δηλαδή ένας βερμπαλισμός ακατάσχετος, χωρίς καμία ουσία και χωρίς κανένα πλαίσιο, το οποίο θα εμφανίζει μια υπεύθυνη κυβέρνηση όταν επιχειρεί να νομοθετήσει βάζοντας πλαίσια προστασίας σ’ ένα μείζον ζήτημα, που αφορά τη διαφάνεια, το δημόσιο έλεγχο και τα δημόσια έργα στον τόπο μας.
      Ίσως κάποιος θα μου πει ότι η Νέα Δημοκρατία υλοποιεί  το προεκλογικό της πρόγραμμα. Αλλά αν είναι έτσι τότε ο κατ’ εξοχήν υπεύθυνος για το προεκλογικό σας πρόγραμμα  κ. Σουφλιάς, αυτός δεν το έκανε; Γιατί διαφωνεί; Άρα η Νέα Δημοκρατία ούτε συμβατή με το προεκλογικό της πρόγραμμα είναι. Και γιατί βεβαίως αρνείστε να δείτε ότι μέσα απ’ αυτήν την κατασκευή δεν έχετε στην αντίθεσή σας μόνο τα κόμματα της Αντιπολιτεύσεως του Κοινοβουλίου, έχετε απέναντί σας την Ευρωπαϊκή Ένωση και την Κομισιόν.
      Δεν θα ήθελα να συζητήσουμε τώρα θεωρητικολογούντες εδώ για το αν υπερισχύει το Σύνταγμά μας ή το Κοινοτικό Δίκαιο. Ο κ. Παυλόπουλος, και επικαλούμαι άρθρο του κ. Παπαγιαννίδη στο «ΒΗΜΑ», έλεγε στην εθνική διοίκηση και στο Κοινοτικό Δίκαιο, συλλογικός τόμος του 1992, ότι σε αντίθεση με τις συνηθισμένες διεθνείς συμβάσεις και συνθήκες, η συνθήκη της ΕΟΚ εγκαθίδρυσε μια ιδιαίτερη έννομη τάξη, που είναι αναπόσπαστο τμήμα  του νομικού συστήματος των κρατών μελών και δεσμεύει τα δικαστήριά τους. Δεν τα λέω εγώ αυτά τα λέει ο έγκριτος καθηγητής και νομικός και  σήμερα Υπουργός κ. Παυλόπουλος. Πού πήγαν, λοιπόν, αυτά;
      Να φύγω τώρα, κύριοι συνάδελφοι, από τα νομικά θέματα. Το θέμα είναι εξόχως πολιτικό. Δηλαδή δι’ αυτού του νομοθετήματος η Κυβέρνηση οδηγεί το σύστημα παραγωγής δημοσίων έργων της χώρας σε πλήρη αντίθεση με το Κοινοτικό Δίκαιο; Και μέσα από αυτήν τη σύγκρουση θα παρεμβαίνουν τα κοινοτικά δικαστήρια για να έχει εν τέλει το επιχείρημα η Κυβέρνηση και ο Πρωθυπουργός ότι «εμείς είχαμε τη θέληση να τα βάλουμε με το δράκο;». Μάλιστα έβλεπα προηγουμένως συναδέλφους της Νέας Δημοκρατίας να καμαρώνουν. Επιτέλους είστε εναντίον του ΣΕΒ! Φοβερό αυτό. Ο λαϊκισμός έχει φτάσει στα όριά του.
      Δεν είναι, κύριοι, μόνο ο ΣΕΒ εναντίον σας. Δεν είναι μόνο η Ευρωπαϊκή Ένωση. Διαπορεί όλη η οικονομική τάξη και οι επιχειρηματίες. Πού θέλετε να οδηγήσετε τα πράγματα;
      Κι εγώ θέλω να ρωτήσω τον παριστάμενο Υπουργό Επικρατείας. Κατά ποιο τρόπο θα εφαρμοστεί, κύριε Υπουργέ, αυτός ο νόμος; Σε πόσα ηλεκτρονικά μέσα αφορά, πόσες επιχειρήσεις τηλεοπτικών προγραμμάτων, πόσες εκατοντάδες ραδιοφωνικών σταθμών, πόσες χιλιάδες εντύπων; Μάλιστα κατά κόρον και ειρωνικά έχει ειπωθεί ότι ακόμα και η έκδοση των Άνω Μαγουλιάνων υπάγεται σε αυτόν το νόμο! Και αν, λοιπόν, ένας συγγενής βρεθεί με 1%, θα πρέπει τότε να υπάρχουν ελεγκτικά όργανα του δημοσίου, του ΕΣΡ κλπ., τα οποία θα βρουν αυτήν την παρανομία! Η μόνη, όμως, παρανομία που γίνεται είναι ότι ουσιαστικά και έναντι του Συντάγματος και έναντι του Κοινοτικού Δικαίου δεν μπορεί να εφαρμοστεί αυτό. Πρακτικώς δεν μπορεί να παρακολουθήσει κανείς και να το εφαρμόσει. Έπρεπε εδώ με συναίνεση να κοιτάξουμε, να δούμε, πώς μπορούμε να φέρουμε διάταξη με βάση το άρθρο 14 παράγραφος 9, για να διαφυλάξουμε τις δημόσιες συμβάσεις και να είναι σύμφωνη με όλο αυτό το ευρωπαϊκό και κοινοτικό πλαίσιο και να είναι εφαρμόσιμο. Και αντί να γίνει αυτό, σας βλέπουμε απλώς να πετάτε πυροτεχνήματα για μια ακόμη φορά, ως να είστε ακόμη Αντιπολίτευση, ότι δηλαδή εδώ είστε οι μονομάχοι υπέρ της διαφάνειας, εναντίον των διαπλεκομένων και δεν σας ενδιαφέρει αν εν τέλει αυτό το πράγμα είναι εφαρμόσιμο, εάν έτσι δημιουργούμε και μια απαράδεκτη κατάσταση και στην αγορά, γιατί και η αγορά προσβάλλεται και βασικοί κανόνες της αγοράς είναι αυτοί που βρίσκονται σε πλήρη δυσαρμονία με όσα εσείς επιχειρείτε.
      Το ΠΑΣΟΚ έχει καταθέσει με τον Πρόεδρό μας και προσφάτως προτάσεις για τη διαφάνεια. Οι προτάσεις αυτές είναι ενώπιον της Εθνικής Αντιπροσωπείας και της Κυβέρνησης. Αν θέλετε μπορούμε να ανοίξουμε μια συζήτηση πάνω σε αυτά. Αλλά είναι σαφές ότι αυτό το πλαίσιο, που σήμερα εσείς μόνοι σας θα ψηφίσετε και που σε καμία περίπτωση δεν θα εφαρμοστεί, σύντομα άλλοι θεσμοί θα σας υποχρεώσουν να το πάρετε πίσω. Και εν πάση περιπτώσει εμείς ως Αντιπολίτευση, όχι μόνο θα καταψηφίσουμε σήμερα αυτό το τερατούργημα, αλλά θα επιμείνουμε να τηρηθεί ζωντανός ο διάλογος για την πραγματική προστασία των συμφερόντων στους δημόσιους διαγωνισμούς μέσα από μια επί της ουσίας διαδικασία διαλόγου.
      ΠΡΟΕΔΡΕΥΩΝ (Γεώργιος Σούρλας): Το λόγο έχει η συνάδελφος κ. Κούρκουλα.
      ΕΛΕΝΗ ΚΟΥΡΚΟΥΛΑ:  Κύριε Πρόεδρε κυρίες και κύριοι συνάδελφοι, η Νέα Δημοκρατία κέρδισε τις πρόσφατες εκλογές υποσχόμενη, ανάμεσα σε άλλα, την προσέλκυση επενδύσεων και με αυτόν τον τρόπο τη δημιουργία θέσεων εργασίας και δεύτερον την επανίδρυση του κράτους, έννοια που ποτέ δεν εξηγήθηκε ακριβώς, αλλά οι πολίτες την ερμήνευσαν και ως εξάλειψη της γραφειοκρατίας.
      Σήμερα, δέκα μήνες μετά την εκλογή της, η Κυβέρνηση Καραμανλή, έφερε προς ψήφιση στη Βουλή το νομοσχέδιο περί βασικού μετόχου δημιουργώντας ένα ακόμη πιο δυσκίνητο σύστημα στην ήδη γραφειοκρατικά βεβαρημένη ελληνική πραγματικότητα, καθιερώνοντας ουσιαστικά καθημερινούς ελέγχους στις επενδύσεις.
      Ποιος ξένος επενδυτής θα αποφασίσει να εμπιστευτεί τα χρήματά του στην Ελλάδα της Νέας Δημοκρατίας για να υπόκειται σε ελέγχους του μετοχολογίου του προς απόδειξη της μη διαπλοκής του;
      Εάν παραδείγματος χάρη, κυρίες και κύριοι, η διεθνής Τράπεζα «City Bank» ή όποια άλλη για λόγους επενδυτικούς θεωρήσει ότι τη συμφέρει να αγοράσει το 3% ενός συγκροτήματος Μέσων Μαζικής Ενημέρωσης, δεν θα επιτρέπεται να το κάνει, διότι ταυτοχρόνως αυτή η τράπεζα αυτήν τη στιγμή έχει δοσοληψίες με το ελληνικό δημόσιο με ομόλογα, δάνεια και άλλα. Μάλιστα, θέλουμε και ξένους επενδυτές. Εσείς το είπατε προεκλογικά. Θα θεωρήσει, λοιπόν, αυτή η διεθνής τράπεζα και σωστά, συμφερότερη τη συνεργασία της με ανταγωνιστικές μας χώρες, όπως παραδείγματος χάρη την Ιρλανδία, που πολλές φορές η Κυβέρνησή σας την επικαλείται σαν παράδειγμα για το μοντέλο της οικονομικής της ανάπτυξης.
      Κυρίες και κύριοι, η σημερινή παγκόσμια πραγματικότητα δείχνει ότι οι διεθνείς επενδυτικές εταιρείες είναι ένα μεγάλο καλάθι διεθνών μετοχών. Ο μεγαλύτερος, όπως όλοι γνωρίζουμε, διεθνής επενδυτικός οργανισμός, ο «FIDELITY» συμμετέχει στη χώρα μας με 5% στην ελληνικών συμφερόντων «INTRALOT» και στο «MEGA CHANNEL». Με τον καινούργιο νόμο που εισηγείται η Κυβέρνηση η «FIDELITY» δεν θα μπορεί από εδώ και μπρος να συνάψει οικονομικές σχέσεις με το ελληνικό δημόσιο. Ας συνέλθουμε, ας αποφασίσουμε ότι το συμφέρον της χώρας μας σε μια παγκοσμιοποιημένη οικονομία και κοινωνία είναι να επιδιώκουμε εμείς, με νύχια και με δόντια, την εισροή ξένων κεφαλαίων και όχι να διώχνουμε την τύχη μας διακηρύσσοντας μάλιστα ότι η πολιτική μας είναι υπέρ των ξένων επενδύσεων.
      Την ώρα που η ελληνική Βουλή, η κοινωνία και η οικονομία είναι όμηροι του μπάχαλου, που δημιουργήθηκε με την περιβόητη απογραφή, με το φιάσκο της εξεταστικής επιτροπής για τα εξοπλιστικά συστήματα και τώρα με την οπερέτα περί βασικού μετόχου, ο Πρόεδρος Ερντογάν επισκεπτόταν τον Πρόεδρο Πούτιν στη Μόσχα συνοδευόμενος από πεντακόσιους Τούρκους επιχειρηματίες. Αντί η Κυβέρνηση Καραμανλή να ανοίξει, όπως ο Ερντογάν, νέες επιχειρηματικές ευκαιρίες για την ελληνική οικονομία, δυσκολεύει ακόμη και την επιχειρηματική δραστηριότητα στην ίδια την Ελλάδα. Αντί η Κυβέρνηση του τόπου να καταγγέλλει την Ελλάδα στην Ευρωπαϊκή Ένωση με την πρόσφατη απογραφή προκαλώντας την ευρωπαϊκή υποτίμηση της εικόνας της χώρας και να θέτει υπό επιτήρηση την πορεία της ελληνικής οικονομίας, καλό θα ήταν ο Πρωθυπουργός κ. Καραμανλής πρώτον να μην ταυτίζει συλλήβδην τους Έλληνες επιχειρηματίες με τους νταβατζήδες, δεύτερον, να τους θεωρεί συμμάχους για την ανάπτυξη της ελληνικής οικονομίας και τρίτον να τους πάρει αλλά μπρατσέτα, όπως έκανε ο κουμπάρος του κ. Ερντογάν και να επισκεφθούν άλλες χώρες για να προωθήσουν τα συμφέροντα των επιχειρήσεών τους και της χώρας μας. Αυτή είναι η δουλειά μιας σοβαρής κυβέρνησης και όχι το κυνήγι μαγισσών.
      Οι προεκλογικές υποσχέσεις σας περί μείωσης της γραφειοκρατίας, επανίδρυσης του κράτους και προσέλκυσης ξένων επενδυτών κονιορτοποιούνται με το σημερινό νόμο. Δεν επιτρέπεται, κυρίες και κύριοι, η Ελλάδα του 2005 μέσα σε εννέα μόλις μήνες από ισχυρή και ανταγωνιστική προς τους Ευρωπαίους εταίρους της να μετατρέπεται στην παλιά κλειστή ψωροκώσταινα, που οι νόμοι και οι προθέσεις της Κυβέρνησής της είναι μόνο προς λαϊκή κατανάλωση με στόχο να πουλάμε νταϊλίκια, για να ξανακερδίσουμε τις εκλογές.
      Η κυβερνητική Πλειοψηφία ψήφισε επί της αρχής αυτό το νομοσχέδιο, γιατί φαίνεται ότι θέλει η πατρίδα μας να πορευθεί σαν χώρα με ειδικές ανάγκες και αναπηρία σ’ έναν κόσμο που κινείται με άλλες στροφές, άλλες ταχύτητες και μας κοιτάει γελώντας. Ας προσπαθήσουμε όλοι εδώ μέσα να αποκτήσουμε το κύρος και την ηθική υπόσταση, που είχαν και οφείλουν να έχουν οι πολιτικοί χωρίς να επικαλούμαστε και να χρειαζόμαστε νόμο δαμόκλειο σπάθη, για να αποδείξουμε την ακεραιότητα και την εντιμότητά μας.
      Σας ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Κούρκουλα, που ήταν πολύ σύντομη.
      Το λόγο έχει ο κ. Κωνσταντίνος Γείτονας.
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε, πραγματικά αν οι κύριοι Υπουργοί δεν έκαναν κατάχρηση του δικαιώματός τους, το έχουν από το Σύνταγμα και τον Κανονισμό -δεν το αμφισβητώ- δεν θα φτάναμε οι Βουλευτές ασθμαίνοντας στο Βήμα για να συζητήσουμε ένα τόσο σοβαρό ζήτημα.
      Κυρίες και κύριοι συνάδελφοι…
      ΠΡΟΕΔΡΕΥΩΝ (Γεώργιος Σούρλας): Προφανώς ξεχνάτε τι κάναμε όταν ήμασταν εμείς Υπουργοί. Και εγώ και εσείς.
      ΚΩΝΣΤΑΝΤΙΝΟΣ ΓΕΙΤΟΝΑΣ: Θα ήθελα το χρόνο από την αρχή.
      Κυρίες και κύριοι συνάδελφοι, με το νομοσχέδιο αυτό ναρκισσεύεται η Κυβέρνηση. Γιατί όχι; Όλα πάνε καλά στη χώρα. Η οικονομία και επισήμως είναι υπό επιτήρηση. Στον επενδυτικό τομέα δεν κουνιέται φύλλο, οι αγρότες και άλλες τάξεις είναι στους δρόμους, οι διακόσιες πενήντα χιλιάδες συμβασιούχοι «τακτοποιήθηκαν» οι Τούρκοι αλωνίζουν στο Αιγαίο. Τι άλλο μας έμεινε; Τι είχε απομείνει; Η διαπλοκή. Και τώρα χαράς ευαγγέλια! Από αύριο με το νόμο πατάσσεται και ο δαίμων της διαπλοκής!
      Όλα ωραία! Νίκη λέτε, κύριοι συνάδελφοι της Νέας Δημοκρατίας. Και, όμως, πραγματικά δεν αντιλαμβάνεστε ότι είναι μια ήττα της πολιτικής; Αλήθεια τόσο ευάλωτους θεωρείτε τους εαυτούς σας και συνολικά τον πολιτικό κόσμο της χώρας; Δεν αντιλαμβάνεστε πραγματικά ότι σήμερα περνάτε με αυτό που κάνετε την πολιτική συνολικά από καβδιανά δίκρανα; Τι ομολογούμε εδώ; Ότι δεν είμαστε πραγματικά ικανοί να αντισταθούμε και να αντιμετωπίσουμε τυχόν παράνομες πράξεις και γι’ αυτό βάζουμε νομοθετικά σε καραντίνα επιχειρηματικές, οικονομικές δραστηριότητες στη χώρα.
      ΑΘΑΝΑΣΙΟΣ ΜΠΟΥΡΑΣ: Μπορέσατε;
      ΚΩΝΣΤΑΝΤΙΝΟΣ ΓΕΙΤΟΝΑΣ: Λυπάμαι. Η διαφάνεια στο δημόσιο βίο είναι ηθική και συνταγματική επιταγή. Καταξιώνει για μένα την αποστολή της πολιτικής. Είναι ζητούμενο –όχι μόνο στην Ελλάδα, αλλά και σε όλο τον αναπτυγμένο κόσμο- η αυτονομία της πολιτικής απέναντι στις ανερχόμενες ιδιωτικές εξουσίες, είτε λέγονται μέσα ενημέρωσης, είτε λέγονται δυνάμεις της οικονομίας γενικά.
      Σ’ αυτήν την προσπάθεια δεν χωράνε ούτε μικροκομματισμοί ούτε πλειστηριασμοί ήθους. Μετράει η σύνεση, η συναίνεση και το αναμενόμενο αποτέλεσμα στην πράξη.
      Αλλά, κύριοι συνάδελφοι της Νέας Δημοκρατίας, επειδή ακούσαμε πολλά και ιδιαίτερα το μεσημέρι με θράσος από τους κυρίους Υπουργούς, θα τα ακούσετε τώρα. Η διαπλοκολογία και η σκανδαλολογία ήταν και παραμένει η προσφιλή σας υποκριτική ρητορεία, για πολλά χρόνια. Ξεκινήσατε το 1989 με την κάθαρση του κ. Μητσοτάκη και που καταλήξαμε; Να ομολογεί το ’93  ο ίδιος ο Πρωθυπουργός ότι τα διαπλεκόμενα τον έριξαν! Ανακάλυψε τη διαπλοκή μέσα στην κυβέρνησή του..!
      Με το νέο νόμο λυπάμαι, κύριε Υπουργέ, «ώδινεν όρος και έτεκεν τέρας». Θα έχουμε απρόβλεπτες εμπλοκές με σημαντικές επιπτώσεις στο χώρο της οικονομίας και όχι μόνο. Η Κυβέρνηση ενδιαφέρεται για τις εντυπώσεις, φωτογραφίζει και στοχοθετεί επιχειρηματίες, επιχειρεί αναδιανομές και ανακατατάξεις, που νομίζει ότι τη βολεύουν πολιτικά. Και το λέω εγώ, κύριοι συνάδελφοι που είχε ενστάσεις στη συζήτηση για το Σύνταγμα. Πολλοί ήταν εδώ τότε, είμαι ένας απ’ αυτούς. Και θα πω τι εννοώ. Όσοι είχαμε μείνει νηφάλιοι τότε στο κλίμα διαπλοκολογίας κάτω από το οποίο έγινε η συζήτηση αναθεώρησης του Συντάγματος -όποιος αμφιβάλλει και νομίζει ότι τα λέω τώρα να ανατρέξει στα Πρακτικά και να δει την ομιλία μου τότε στο άρθρο 15- είχαμε επισημάνει ότι θα βρούμε προβλήματα μπροστά μας.
      ΑΘΑΝΑΣΙΟΣ ΜΠΟΥΡΑΣ: Στο 14.
      ΚΩΝΣΤΑΝΤΙΝΟΣ ΓΕΙΤΟΝΑΣ: Προβλήματα στις απρόβλεπτες δυσκολίες. Δυστυχώς, ενώ η Κυβέρνηση κατακεραύνωνε το ν. 3021/2002 για «παράθυρα» που άφηνε, δεν διδάχθηκε τίποτα από τις αδυναμίες. Και με το νομοσχέδιο που συζητάμε φέρνει δήθεν αυστηρές διατάξεις, χωρίς να αξιολογήσει τα πράγματα και τις παρενέργειες. Το μόνο σίγουρο -και θα με θυμηθείτε- είναι ότι τα προβλήματα θα τα ξαναβρούμε μπροστά μας, θα ανακύψουν ως ανυπέρβλητα, πλέον, εμπόδια μπροστά μας.
      Η συζήτηση, κυρίες και κύριοι συνάδελφοι, για την ηθική της πολιτικής…
      ΑΘΑΝΑΣΙΟΣ ΜΠΟΥΡΑΣ: Μα, κύριε Γείτονα…
      ΚΩΝΣΤΑΝΤΙΝΟΣ ΓΕΙΤΟΝΑΣ: Ξέρετε, κύριε συνάδελφε, μου αρέσει ο διάλογος, και χωρίς την πίεση του χρόνου θα δεχόμουν και διακοπές.
      ΑΘΑΝΑΣΙΟΣ ΜΠΟΥΡΑΣ: Μα, αόριστα λέτε ότι θα τα βρούμε μπροστά μας. Συγκεκριμένα δεν λέτε τίποτα.
      ΚΩΝΣΤΑΝΤΙΝΟΣ ΓΕΙΤΟΝΑΣ: Παρακαλώ, λοιπόν, να ηρεμήσετε, να καθίσετε στη θέση σας και να σιωπήσετε!
      ΑΘΑΝΑΣΙΟΣ ΜΠΟΥΡΑΣ: Δεν είστε Πρόεδρος.
      ΚΩΝΣΤΑΝΤΙΝΟΣ ΓΕΙΤΟΝΑΣ: Στο βήμα, όμως, είμαι εγώ.
      Η συζήτηση, λοιπόν, για την ηθική της πολιτικής προϋποθέτει τουλάχιστον ειλικρίνεια. Κανένας δεν μπορεί να μονοπωλεί την ηθική. Πολύ περισσότερο να δίνει μαθήματα ηθικής σε άλλους. Ο καθένας από μας έχει την ιστορία του. Και οι παρατάξεις και τα πρόσωπα.
      Εγώ προσωπικά πιστεύω ότι η Κυβέρνηση δίνει ρεσιτάλ υποκρισίας με το βασικό μέτοχο. Και θέλω να μείνω βασικά αμέτοχος στα παιχνίδια αυτά.
      Η διαπλοκή δεν αντιμετωπίζεται ούτε με δημαγωγία ούτε με προκαταλήψεις ούτε με υστεροβουλίες και αυτοσχεδιασμούς, αλλά με καθαρούς κανόνες και για τις δύο σφαίρες. Εννοώ τη σφαίρα της οικονομίας και τη σφαίρα της πολιτικής.
      Ο Πρόεδρος του ΠΑΣΟΚ έκανε οκτώ προτάσεις που δίνουν ένα συνολικό πλαίσιο γι’ αυτό, που αναφέρονται και στις δύο σφαίρες. Για την πολιτική, το νομοσχέδιο σας, για τα ζητήματα της πολιτικής, για όσα έχουν σχέση με την πολιτική, δεν κάνει κουβέντα. Και όταν μιλάμε για παρένθετα πρόσωπα και για συγγενείς των επιχειρηματιών ας έχουμε τα κότσια να μιλήσουμε για παρένθετα πρόσωπα σε σχέση με τους πολιτικούς. Αλλιώς κοροϊδεύουμε τον ελληνικό λαό.
      ΑΘΑΝΑΣΙΟΣ ΜΠΟΥΡΑΣ: Είκοσι χρόνια, κύριε συνάδελφε…
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε συνάδελφε, δεν θα με εκνευρίσετε με τις διακοπές, τις αντέχω αλλά παρακαλώ, κύριε Πρόεδρε, να ανακαλέστε στην τάξη τον κύριο συνάδελφο.
      Η Κυβέρνηση, λοιπόν, δεν δέχθηκε καν να συζητήσει αυτές τις προτάσεις μας και υποκριτικά, μάλιστα, μιλάει για έλλειψη προτάσεων από το ΠΑΣΟΚ.
      Κυρίες και κύριοι συνάδελφοι, το δίλημμα -και το λέω ιδιαίτερα για τον κύριο Υπουργό Επικρατείας, τον οποίο εκτιμώ, αλλά το πρωί πραγματικά ήταν και εριστικός και προκλητικός- «όποιος δεν είναι με το νομοσχέδιο είναι με τη διαπλοκή» είναι γκεμπελική προπαγάνδα.
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Το είπα αυτό εγώ, κύριε συνάδελφε;
      ΚΩΝΣΤΑΝΤΙΝΟΣ ΓΕΙΤΟΝΑΣ: Δεν μας αγγίζει.
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Πού φαίνεται ότι σας το είπα στα Πρακτικά;
      ΚΩΝΣΤΑΝΤΙΝΟΣ ΓΕΙΤΟΝΑΣ: Δεν μας αγγίζει, κύριε Υπουργέ.
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Κύριε Πρόεδρε, να μας πει ο κ. Γείτονας πού στα Πρακτικά το είπα αυτό.
      ΚΩΝΣΤΑΝΤΙΝΟΣ ΓΕΙΤΟΝΑΣ: Ρετσινιά και λάσπη στη δική μας παράταξη δεν κολλάει.
      ΠΡΟΕΔΡΕΥΩΝ (Γεώργιος Σούρλας): Κύριε Γείτονα, επιτρέπετε μία διακοπή;
      ΚΩΝΣΤΑΝΤΙΝΟΣ ΓΕΙΤΟΝΑΣ: Και δεν μας αγγίζει γιατί έχουμε και εμπειρία από τις μεθόδους της Δεξιάς και την ιστορίας μας.
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Βρείτε το στα Πρακτικά πού το είπα αυτό. Ψεύδεστε, κύριε Γείτονα!
      ΚΩΝΣΤΑΝΤΙΝΟΣ ΓΕΙΤΟΝΑΣ: Εκνευρίζεσθε, κύριε Υπουργέ…. Συνεχίζω. κάτω από αυτά τα ψευτοδιλήμματα κρύβονται συνήθως ανομολόγητες σκοπιμότητες, που μπορούν να αναγεννήσουν τη διαπλοκή -κύριε Υπουργέ κι εδώ θα είμαστε και θα το βρούμε μπροστά μας- στα πιο ανύποπτα και στα πιο ανεξέλεγκτα πεδία, που ούτε καν τα φανταζόμαστε.
      Με το νομοσχέδιο θα αναπτυχθούν νέες μορφές διαπλοκής και αδιαφάνειας και σοβαρά προβλήματα στην οικονομική δραστηριότητα που τελικά θα βλάψουν τον Έλληνα πολίτη. Άξιος ο μισθός σας!
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, θέλετε το λόγο;
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Ναι, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ορίστε, έχετε το λόγο.
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Πρώτα απ’ όλα αυτό το οποίο είπε ο κύριος συνάδελφος ουδέποτε ειπώθηκε από εμένα. Και δεύτερον, τον καλώ να διευκρινίσει όταν λέει «άξιος ο μισθός σας» τι εννοεί.
      ΧΡΗΣΤΟΣ ΖΩΗΣ: Αλλού αναφέρεται.
      ΑΘΑΝΑΣΙΟΣ ΜΠΟΥΡΑΣ: Εξ ιδίων τα αλλότρια.
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Υπουργέ, αν έχω το λόγο, από τον κύριο Πρόεδρο ευχαρίστως να σας απαντήσω.
      ΠΡΟΕΔΡΕΥΩΝ (Γεώργιος Σούρλας): Ας τελειώσει εδώ αυτή η ένταση.
      Το λόγο έχει ο κ. Κωνσταντίνος Τασούλας.
      ΑΘΑΝΑΣΙΟΣ ΜΠΟΥΡΑΣ: Είπαμε, οι μάσκες πέφτουν. Σε λίγο θα πέσουν εντελώς.
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, υπάρχει μία κόπωση, υπάρχει μία ένταση λόγω των πολλών ωρών, αλλά ας κρατήσουμε λίγο τις δυνάμεις μας.
      Ορίστε, κύριε Τασούλα, έχετε το λόγο.
      ΚΩΝΣΤΑΝΤΙΝΟΣ ΤΑΣΟΥΛΑΣ: Κύριε Πρόεδρε, συζητούμε και ψηφίζουμε σε λίγο το νομοσχέδιο για τη διαφάνεια στα δημόσια έργα και στις προμήθειες του δημόσιου τομέα.
      Είναι αρκετά περίπλοκο να παρακολουθήσει κανείς τις αιτιάσεις του ΠΑΣΟΚ κυρίως έναντι των προθέσεων της Κυβερνήσεως να εξυγιάνει το κύκλωμα δημοσίων έργων και προμηθειών του δημοσίου εν σχέσει πάντα και μοναδικά με τον κίνδυνο ασκήσεως αθέμιτης επιρροής από την πανίσχυρη ραδιοτηλεόραση.
      Είναι εξαιρετικά περίεργο να παρακολουθήσει κανείς το γεγονός ότι θεωρείται δήθεν υποκριτική η προσπάθεια της Κυβερνήσεως να βάλει τάξη σε αυτά τα θέματα από εκείνους οι οποίοι εισηγήθηκαν και εψήφισαν το άρθρο 14, παράγραφος 9 του Συντάγματος, του οποίου σήμερα καλούμεθα να ψηφίσουμε έναν εκτελεστικό νόμο –τον εκτελεστικό του νόμο- υπό το φως των διορθώσεων του Ανωτάτου Διοικητικού Δικαστηρίου της χώρας και υπό το φως των θεμιτών και αδιαπραγμάτευτων απόψεων, που έχει επί του θέματος αυτού η δημοκρατικά εκφρασθείσα πλειοψηφία του ελληνικού λαού.
      Είναι επίσης βέβαιο ότι η διαπλοκολογία στη χώρα μας είναι πολύ μεγαλύτερη από την πραγματική διαπλοκή. Και προς την κατεύθυνση κατευνασμού της διαπλοκολογίας βλέπω ότι το ΠΑΣΟΚ δεν κάνει, όχι απλώς βήματα θετικά, αλλά επιτείνει την καλλιέργεια της διαπλοκολογίας και δημιουργεί παρενέργειες στο δημόσιο βίο με το να ισχυρίζεται, ένα κόμμα το οποίο κυβέρνησε, με αυτές τις σκιές που άφησε, επί είκοσι χρόνια, και με το να κατηγορεί τη Νέα Δημοκρατία για διαπλοκή, ακόμη και τώρα, στους πρώτους δέκα μήνες της διακυβερνήσεως της χώρας.
      Και δεδομένου ότι η διαπλοκολογία είναι ποσοτικά μεγαλύτερη από την πραγματική διαπλοκή, θα πρέπει κανείς να αναλύσει και να αποδώσει κάπου αυτό το φαινόμενο. Και δεν είναι μόνο το γεγονός ότι η κατηγορία της διαπλοκής είναι μία εύκολη διέξοδος για να καταφερθεί κανείς κατά του πολιτικού αντιπάλου. Είναι ότι η πραγματικότητα της διαπλοκής έχει πάρει διαστάσεις ακόμη και εξωπραγματικές στα μάτια του ελληνικού λαού. Είναι, όμως, τέτοια και τόσο εμπεδωμένη η αίσθηση της διαπλοκής, που καθίσταται επιβεβλημένη η νομοθετική ρύθμιση των θεμάτων εκείνων που πείθουν ότι θα την αντιμετωπίσουμε εις τρόπον ώστε με αυτήν τη νομοθέτηση σήμερα να μη πλήττουμε μόνο τη διαπλοκή, αλλά να πλήττουμε και το κλίμα της παν-καχυποψίας το οποίο επίσης δυναστεύει το δημόσιο βίο και επίσης έχει καλλιεργήσει ένα κλίμα διαρκούς αλληλοκατηγορίας, το οποίο έχει δηλητηριάσει και τις σχέσεις μεταξύ των πολιτικών εκπροσώπων.
      Ο ελληνικός λαός πρέπει να πεισθεί ότι μία κυβέρνηση βάζει τάξη στα θέματα των δημοσίων έργων, των μελετών του δημοσίου, της συγκεντρώσεως των ραδιοτηλεοπτικών μέσων και της αποτροπής της ασκήσεως αθέμιτης επιρροής εκείνων, οι οποίοι είναι ιδιοκτήτες στα ραδιοτηλεοπτικά μέσα, επί των διαδικασιών των δημοσίων έργων και των προμηθειών.
      Και να είσθε βέβαιοι ότι όταν όλη αυτή η νομοθετική πρωτοβουλία που άρχισε όχι μόνο με το νομοσχέδιο που συζητάμε, αλλά και με νομοσχέδια που ήδη ψηφίστηκαν, του Υπουργείου Δημοσίων Έργων, αλλά και με νομοσχέδια που θα έρθουν από το Υπουργείο Εσωτερικών, όταν κλείσει αυτή η δέσμη των νομοθετικών πρωτοβουλιών, θα κοπάσει στη συνείδηση και στα μάτια του ελληνικού λαού αυτή η αίσθηση ότι πίσω από κάθε τι κρύβεται η διαπλοκή, γιατί θα έχει πεισθεί και θεσμικά και εν συνεχεία από την έμπρακτη εφαρμογή αυτών των νόμων, ότι τα πράγματα επιτέλους αλλάζουν και δεν είναι ότι όποιος έχει δύναμη πολιτική τη χρησιμοποιεί προκειμένου να την εξαργυρώσει σε ψήφους ή σε χρήμα.
      Είναι ένα δύσκολο εγχείρημα αυτό της Κυβερνήσεως, το οποίο πρέπει να το αντιληφθούμε μόνο υπό το πρίσμα της πρωταρχίας της αξίας του πλουραλισμού στα μέσα ενημερώσεως και της αντικειμενικής ενημερώσεως και όχι της πρωταρχίας της ασκήσεως επιχειρηματικής δραστηριότητος.
      Και αν το δείτε αποκλειστικά από την οπτική της ασκήσεως επιχειρηματικής δραστηριότητος, τότε μπορεί να θεμελιώσετε ορισμένα επιχειρήματα, που έχουν να κάνουν με το ότι ενδεχομένως καταπιέζονται δικαιώματα συγγενών, που δεν είναι απαραίτητα διαπλεκόμενοι με συγγενείς τους στην προσπάθεια των δεύτερων να ελέγξουν τη δημόσια ζωή.
      Εάν, όμως, το δείτε υπό το φως του μείζονος αξίας εννόμου αγαθού, που είναι η εξασφάλιση πλουραλισμού και η εξασφάλιση αντικειμενικής πληροφόρησης, τότε θα δείτε ότι αυτό το νομοθέτημα αποβλέπει ακριβώς στο να κατοχυρώσει αυτά τα αγαθά και να αποτρέψει κάτι το οποίο είναι εξαιρετικά δύσκολο, αν όχι αδύνατο, να αντιμετωπισθεί εκ των υστέρων. Είναι δυσαπόδεικτο και δυσαναπότρεπτο το να αντιμετωπίσει κανείς εκ των υστέρων την υποψία για παρέμβαση ιδιοκτήτη μέσου ενημέρωσης στη διαδικασία δημοσίου έργου ή προμηθείας.
      Είναι συνεπώς αναγκαίο να αντιμετωπισθεί το θέμα εκ προοιμίου, προληπτικά, εκ των προτέρων.
      Και με αυτό το νομοθέτημα πραγματώνεται αυτή η προληπτική παρεμπόδιση δημιουργίας συνθηκών, που να συντελέσουν εις το να ασκηθεί αυτή η αθέμιτη επιρροή.
      Είναι, συνεπώς, μια τολμηρή νομοθετική πρωτοβουλία, η οποία δεν βλάπτει το επιχειρηματικό κλίμα, η οποία ευνοεί την αντικειμενικότητα και η οποία, σε συνδυασμό με νομοθετήματα που ήλθαν και με νομοθετήματα που θα έλθουν, βάζει επιτέλους τάξη σ’ ένα μέγιστο θέμα δημοκρατίας. Γι’ αυτό αξίζει κανείς να το στηρίξει σήμερα σε αυτήν την Αίθουσα.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε συνάδελφε.
      Το λόγο έχει ο κ. Σταύρος Καλαφάτης.
      ΣΤΑΥΡΟΣ ΚΑΛΑΦΑΤΗΣ: Κύριε Πρόεδρε, συζητούμε σήμερα την ψήφιση του νομοσχεδίου για τα μέτρα που αφορούν στη διασφάλιση της διαφάνειας και την αποτροπή καταστρατηγήσεων κατά τη διαδικασία σύναψης δημοσίων συμβάσεων. Είναι ένα πολύ σημαντικό νομοσχέδιο, γιατί αφορά ένα μεγάλο αρνητικό φαινόμενο της εποχής μας, το οποίο γιγαντώθηκε τα τελευταία χρόνια, ένα φαινόμενο που πλήττει ολόκληρη την ελληνική κοινωνία, κυρίως την έλλειψη διαφάνειας και ουσιαστικά τη διαπλοκή.
      Η νέα Κυβέρνηση, πιστή στις πολιτικές της δεσμεύσεις, έρχεται να προσεγγίσει αποτελεσματικά το συγκεκριμένο φαινόμενο. Και έρχεται να το κάνει με νόμους, γιατί η Νέα Δημοκρατία του Κώστα Καραμανλή είναι αποφασισμένη να κυβερνήσει με νόμους και όχι με συνεννοήσεις και με συμφωνίες κυρίων.
      Είναι πολύ σημαντική η έλλειψη της διαφάνειας, με πάρα πολλές αρνητικές και δυσμενείς συνέπειες για ολόκληρη την κοινωνία, πρώτον, γιατί τραυματίζεται η ποιότητα της δημοκρατίας, δεύτερον, γιατί ενισχύεται ο αθέμιτος ανταγωνισμός, υπονομεύεται η ισόρροπη ανάπτυξη στο επιχειρηματικό πεδίο, διευρύνονται οι κοινωνικές ανισότητες, δημιουργείται μια νοσηρή νοοτροπία, που δεν συνάδει με μια ευνομούμενη πολιτεία και απαξιώνεται και υποβαθμίζεται η πολιτική ζωή του τόπου.
      Όλα τα παραπάνω είναι χαρακτηριστικά που υπογραμμίζουν πολιτικές που ασκήθηκαν όλα τα προηγούμενα χρόνια επί κυβερνήσεων ΠΑΣΟΚ. Και μάλιστα αυτό που επιτεύχθηκε τα προηγούμενα χρόνια, είναι να δημιουργηθούν πάρα πολύ μεγάλα κενά, μεγάλες ανάγκες και μεγάλα ερωτηματικά, τα οποία απαιτούν απαντήσεις.
      Και έρχεται αυτό το νομοσχέδιο σήμερα να δώσει ουσιαστικές απαντήσεις, κυρίως σε τέσσερα επίπεδα. Πρώτον, με τη διεύρυνση προληπτικού ελέγχου όλων των μεγάλων δημοσίων συμβάσεων από το Ελεγκτικό Συνέδριο. Δεύτερον, με την ισχυροποίηση του ΕΣΡ με ελεγκτικές εξουσίες. Τρίτον, με την αυστηροποίηση των κυρώσεων σε περιπτώσεις παραβιάσεων του ασυμβιβάστου. Τέταρτον, με τη διασφάλιση ουσιαστικής και αποτελεσματικής εφαρμογής της συνταγματικής απαγόρευσης της παράλληλης άσκησης δραστηριοτήτων, που αφορούν δημόσιες συμβάσεις και λειτουργίες των Μέσων Μαζικής Ενημέρωσης.
      Αλλά, ενώ έρχεται αυτό το νομοσχέδιο να δώσει σαφείς και συγκεκριμένες απαντήσεις σ’ ένα υπαρκτό πρόβλημα, το οποίο γιγαντώθηκε κυρίως επί εποχής διακυβέρνησης ΠΑΣΟΚ, υπάρχουν ορισμένα ερωτηματικά, τα οποία υπήρχαν βέβαια –θα μου επιτρέψετε να τα διατυπώσω- που έκαναν, όμως, ακόμα πιο φανερή την παρουσία τους κατά τη διάρκεια της συζήτησης αυτές τις μέρες στη Βουλή και πρέπει να πάρουμε ορισμένες παραδοχές και γεγονότα για να τα αναλύσουμε.
      Πρώτον, το ΠΑΣΟΚ μέχρι σήμερα δεν παραδεχόταν ότι υπάρχει πρόβλημα διαπλοκής. Μάλιστα τις τελευταίες ημέρες με την προσχηματική, ενδεχομένως, προβολή των περίφημων οκτώ σημείων για τα οποία θα μιλήσω παρακάτω, παραδέχεται το ΠΑΣΟΚ ότι υπάρχει διαπλοκή.
      Τι συμβαίνει πραγματικά; Έχει πολύ αργά αντανακλαστικά; Το ήξερε, αλλά δεν είχε την πολιτική βούληση να το καταπολεμήσει; Το ήξερε, αλλά δεν ήθελε ή δεν μπορούσε να το καταπολεμήσει; Αλλά και τώρα, τη στιγμή που παραδέχεται ουσιαστικά το ΠΑΣΟΚ ότι υπάρχει αυτό το νοσηρό φαινόμενο, τι κάνει; Μένει αδρανές, αρκείται σε μία στείρα κριτική, δεν προχωρεί σε καμία πρωτοβουλία και ουσιαστικά μένει στάσιμο.
      Γιατί μένει αδρανές και δεν προτείνει κάτι ουσιαστικό; Τι συμβαίνει; Το ΠΑΣΟΚ δεν θέλει; Και αν δεν θέλει, γιατί δεν θέλει; Γιατί θα θίξει κάποιες καταστάσεις και συμφέροντα εάν προτείνει κάτι ουσιαστικό; Γιατί δεν έχει πολιτικό λόγο να εκφράσει; Γιατί είναι ικανοποιημένο από την υπάρχουσα κατάσταση και το νομικό καθεστώς που επικρατεί; Διαλέξτε και πάρτε.
      Δεύτερη περίπτωση: Το ΠΑΣΟΚ δεν μπορεί να υποβάλει ουσιαστικές δημιουργικές προτάσεις. Και αν δεν μπορεί, γιατί δεν μπορεί; Δεν μπορεί, γιατί δεν υπάρχει μία ενιαία άποψη από την πλευρά του ΠΑΣΟΚ; Γιατί κάποιοι από το ΠΑΣΟΚ θα πρέπει να εκτεθούν σε σχέση με τη συμμετοχή τους στην παραγωγή προηγούμενου νομοσχεδίου; Γιατί το ΠΑΣΟΚ δεν μπορεί να ξεφύγει από μία νοοτροπία, σύμφωνα με την οποία ανάπτυξη και έλλειψη διαφάνειας, δηλαδή ουσιαστικά διαπλοκή μπορούν να προχωρήσουν μαζί, ενώ στην πραγματικότητα συμβαίνει ακριβώς το αντίθετο; Διαλέξτε και πάρτε.
      Και τέλος, αυτή η αδράνεια και η αποχή ουσιαστικά από τη συζήτηση, με τη συνοδεία αυτής της στείρας κριτικής,  έρχεται να επιβεβαιώσει δύο ακόμη στοιχεία: Πρώτον ότι αυτή η στείρα κριτική, την οποία ακούσαμε σχεδόν απ’ όλους τους συναδέλφους, είναι ιδιαίτερα εμπλουτισμένη από στοιχεία αοριστολογίας και καταστροφολογίας. Δεύτερον, η παράθεση των οκτώ σημείων του Προέδρου της Αξιωματικής Αντιπολίτευσης, κ. Παπανδρέου, καταδεικνύει και την ένδεια επιχειρημάτων, αλλά και το κενό του περιεχομένου της πρότασης, από τη στιγμή που η αναφορά των οκτώ σημείων ουσιαστικά αποτελείται από κάποιες προτάσεις που ουσιαστικά είναι ανεφάρμοστες ή αντισυνταγματικές ή αόριστες και γενικόλογες.
      Σε κάθε περίπτωση αυτήν τη στιγμή ξεκινά μια μεγάλη μάχη με αντίπαλο την έλλειψη διαφάνειας. Η Νέα Δημοκρατία, εδώ και πολλά χρόνια, έχει βγει από τα ορύγματα, έχει ορμήσει μπροστά και έχει την πολιτική βούληση να καταπολεμήσει τη διαπλοκή. Το ΠΑΣΟΚ κάθεται δειλά και φοβισμένα μέσα στα ορύγματα και βγάζει διστακτικά το κεφάλι. Βλέπει τη Νέα Δημοκρατία να προπορεύεται, αλλά δεν ενώνει τις δυνάμεις του με τις δικές μας, για να μπορέσουμε να καταπολεμήσουμε αυτό το νοσηρό φαινόμενο. Αντιθέτως οικτίρει και κατηγορεί αυτούς που είναι πρώτοι στη γραμμή της μάχης εναντίον της διαπλοκής, ότι τάχα πάνε να κάνουν συνεννόηση με τους αντιπάλους.
      Κάποιοι είναι παγιδευμένοι στο παρελθόν. Κάποιοι, όμως, είναι ταγμένοι στο μέλλον. Αυτοί είμαστε εμείς, η Νέα Δημοκρατία. Καλούμε όλους όσους έχουν τις ίδιες θέσεις με τις δικές μας να μας ακολουθήσουν.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ο κ. Παπαθεμελής έχει το λόγο.
      ΣΤΥΛΙΑΝΟΣ - ΑΓΓΕΛΟΣ ΠΑΠΑΘΕΜΕΛΗΣ: Κατάλαβα, κύριοι συνάδελφοι, ότι μου έχει μείνει η ευθύνη να διατυπώσω μερικές σκέψεις επιλογικές μετά από τριήμερες μαραθώνιες συζητήσεις σ’ ένα θέμα το οποίο από εύχαρι ορισμένοι εδώ το κατήντησαν άχαρι με την αρνητική συνεισφορά τους.
      Έχω την πεποίθηση ότι αυτές οι ρυθμίσεις έπρεπε να είχαν γίνει προ πολλού από την προηγούμενη κυβέρνηση. Το γεγονός ότι δεν έγιναν τότε και γίνονται τώρα είναι θετικό και πρέπει να το χαιρετίσουμε. Το τρίγωνο, «χρήμα - ΜΜΕ και πολιτική», είναι ένα αμαρτωλό τρίγωνο διεθνώς και όχι μόνο στην Ελλάδα. Χρειάζεται διαφάνεια και έλεγχο, για να μπορεί να προστατευτεί η λειτουργία της δημοκρατίας. Θεωρώ ότι οι προτεινόμενες ρυθμίσεις ανταποκρίνονται σ’ αυτό το αίτημα της διαφάνειας. Θα κριθούν βεβαίως στην πράξη και όπου και αν κριθούν ανεπαρκείς θα πρέπει να τροποποιηθούν.
      Στις υπώρειες αυτού του τριγώνου αναπτύσσεται αυτά τα χρόνια η κρίση της σύγχρονης δημοκρατίας, μιας δημοκρατίας, την οποία εύστοχα ο Τσόμσκι ονόμασε «Δημοκρατία του θεατή». Πράγματι η αναγόρευση της αγοράς ως κυριάρχου στοιχείου της δημόσιας ζωής των λαών, η υποταγή της πολιτικής τελικώς στην αγορά και οι εγγενείς αδυναμίες και η δομική παθογένεια του πολιτικού συστήματος διεθνώς έχουν οδηγήσει σε πολύ δυσάρεστες καταστάσεις όπου τυπικά μεν η δημοκρατία λειτουργεί άψογα, αλλά στην ουσία συμβαίνουν σημεία και τέρατα, τα οποία δεν κατοχυρώνουν την ουσιαστική λειτουργία της δημοκρατίας.
      Στη «Δημοκρατία του θεατή», ο Τσόμσκι μιλάει για μία τριπλή κατανομή. Μιλάει για τους έχοντες και κατέχοντες και τα Μέσα Μαζικής Ενημέρωσης -επίσης κατέχοντες- συνήθως συμπίπτουν στα ίδια πρόσωπα ή εν πάση περιπτώσει στην ίδια ομάδα ανθρώπων. Μιλάει για τους επαγγελματίες πολιτικούς ως δεύτερη ομάδα ακολουθούμενους από διάφορες κουστωδίες δημοσιογράφων, διανοουμένων, πανεπιστημιακών και άλλων, οι οποίοι είναι δίπλα τους.
      Τέλος, μιλάει για το ζαλισμένο κοπάδι, το οποίο ζαλισμένο κοπάδι είναι το εκλογικό σώμα. Το εκλογικό σώμα είναι ζαλισμένο κοπάδι ή μεθίσταται σε ζαλισμένο κοπάδι, χάρη στη λειτουργία των ΜΜΕ, τα οποία βεβαίως τα τελευταία δεκαπέντε χρόνια με τη γενίκευση της δορυφορικής εικόνας και την εισβολή τους πλέον σε κάθε σημείο, επηρεάζουν βαθύτατα τη συνείδηση του ανθρώπου, κατασκευάζουν δηλαδή συνειδήσεις. Γι’ αυτό, δυστυχώς, έχουμε απομακρυνθεί από το «είναι» και όχι μόνο από το «ευ είναι» και έχουμε παραδοθεί στο «φαίνεσθαι». Η κοινωνία μας είναι κοινωνία της επικοινωνίας, ο πολιτικός μας λόγος δεν είναι πολιτικός λόγος με επιχείρημα, αλλά είναι διαφημιστικός λόγος, είναι διαφήμιση.
      Όλα αυτά τα πράγματα οδηγούν στο φαινόμενο που ονομάζεται «ιδιωτικοποίηση της πολιτικής». Θα μπορούσε να ελπίσει κανείς ότι ρυθμίσεις, όπως η σημερινή, θα είναι ικανές να απαντήσουν σε όλα αυτά τα προβλήματα. Να δώσουν λύση σε όλη αυτήν την παθογένεια του πολιτικού συστήματος. Θα έλεγα ότι ένα σημαντικό κεφάλαιο που αφορά τη διαφάνεια στη σχέση του τριγώνου που προανέφερα, χρήμα-πολιτική-ΜΜΕ, αναμφισβήτητα ναι.
      Σε άλλα κεφάλαια, τα οποία σχετίζονται με τις αξίες της ζωής των πολιτών και με τη γενικότερη κρίση των κοινωνιών, φυσικά αυτές οι ρυθμίσεις δεν μπορούν να δώσουν απάντηση. Η ευθύνη πάντως σε κάθε περίπτωση, και για τη ρύθμιση, την οποία επιχειρούμε σήμερα, δεν είναι ευθύνη μόνο μιας νομοθετούσης κυβερνήσεως διά της πλειοψηφίας της στο Σώμα, αλλά είναι ευθύνη όλου του πολιτικού κόσμου.
      Εάν δεν υπάρχει ισχυρή κοινή βούληση, η οποία επιθυμεί αυτά τα οποία νομοθετούμε εδώ να ρυθμιστούν αμείλικτα και να επιπέσει ο πέλεκυς της δικαιοσύνης επί εκείνων οι οποίοι παραβιάζουν τη δικαιοσύνη, τότε βεβαίως δεν θα υπάρξει αποτέλεσμα. Όμως, δεν πρέπει να εξαιρέσουμε από την ευθύνη και τον παράγοντα λαό, τον παράγοντα εκλογικό σώμα.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Όταν οι Αθηναίοι παραπονέθησαν στον Σόλωνα ότι αφού νομοθέτησε τα άριστα, εν τούτοις επέτρεψε στον ξάδερφό του τον Πεισίστρατο να οδηγήσει σε παραβίαση των δημοκρατικών ελευθεριών και σε εγκαθίδρυση τυραννίδος, η απάντηση του σοφού νομοθέτη ήταν «υμείς τούτους ηυξήσατε», εσείς δηλαδή τους κάνατε μεγάλους και τρανούς!
      Ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Παπαθεμελή.
      Ο κ. Ευάγγελος Βενιζέλος είναι απών και διαγράφεται.
      Το λόγο έχει ο κ. Ρόβλιας.
      ΚΩΝΣΤΑΝΤΙΝΟΣ ΡΟΒΛΙΑΣ: Θα μιλήσω επί των άρθρων.
      Κύριε Πρόεδρε, κυρίες και κύριοι συνάδελφοι, στη συζήτηση αυτού του νομοσχεδίου ανέβηκαν πολλές φορές οι τόνοι και από τις δύο πλευρές. Ήταν ένα δύσκολο και κοπιαστικό νομοσχέδιο για τους Υπουργούς και ανθρώπινα το καταλαβαίνουμε. Στο μέτρο, λοιπόν, που με αφορά θα προσπαθήσω αυτήν την ώρα και μετά από τόσους ομιλητές να κατέβουν οι τόνοι, αλλά δεν μπορεί να κατέβει και η κοινή λογική.
      Σας είχα πει στην ομιλία μου επί της αρχής ότι το νομοσχέδιο δεν θίγει μόνο τη νομική επιστήμη, θίγει και την κοινή λογική. Θα μου επιτρέψετε, λοιπόν, επί των άρθρων να σας πω μερικά παραδείγματα, τα οποία μπορεί να σας φαίνονται ακραία, αλλά είναι παραδείγματα που μπορεί να είναι υπαρκτά και ο νομοθέτης δεν έχει το δικαίωμα να εξαιρέσει κανέναν Έλληνα πολίτη από τα δικαιώματά του και από την προστασία την οποία δικαιούται.
      Προσέξτε, λοιπόν: Έχουμε ένα ζευγάρι που η κυρία είναι διευθυντικό στέλεχος σε μία επιχείρηση Μέσων Μαζικής Επικοινωνίας και ο σύζυγος είναι διευθυντής σε μία κατασκευαστική εταιρεία, που κάνει δημόσια έργα αξίας συμβάσεων μεγαλύτερης του 1.000.000 ευρώ. Τι θα γίνει με αυτό το ζευγάρι, κύριοι Υπουργοί; Θα τους επιβάλουμε να χωρίσουν; Δεν είναι δυνατόν. Άρα θα πρέπει οι εταιρείες τους να τους απολύσουν, διότι διαφορετικά, ως είναι το νομοθέτημα, υπάρχει τεκμήριο διαπλοκής των δύο διαφορετικών εταιρειών στις οποίες εργάζεται αυτό το ζευγάρι. Και σας ρωτάω: Θα απολυθούν. Θα πάνε στα δικαστήρια. Το δικαστήριο θα πει ότι νομίμως απελύθησαν επειδή κάποιος νόμος προβλέπει τεκμήριο διαπλοκής αυτών των δύο συζύγων; Έστω, λοιπόν, ότι συμβαίνει και αυτό και ότι απολύονται και ότι κρίνεται νόμιμη η απόλυσή τους. Η κυρία, λοιπόν, η οποία απελύθη –προσέξτε σας παρακαλώ, έχει σημασία και σας είπα ότι ο νομοθέτης οφείλει να βλέπει όλες τις περιπτώσεις- πηγαίνει και πιάνει δουλειά σ’ ένα πολιτικό γραφείο ενός πολιτικού μεγαλοπαράγοντα. Δεν θέλω να αναφέρω κόμματα. Είναι περισσότερη διαπλοκή η πρώτη και είναι λιγότερη η δεύτερη; Ή απολύεται ο κύριος και μετά από διαγωνιστική διαδικασία καταλαμβάνει θέση διευθύνοντος συμβούλου σε μία ΔΕΚΟ που κάνει δημόσια έργα και η γυναίκα του εργάζεται σε μία τεχνική εταιρεία ως διευθυντικό στέλεχος. Αυτό δεν το απαγορεύετε, δεν είναι διαπλοκή. Είναι μόνο το πρώτο διαπλοκή. Γι’ αυτό σας είπα ότι αν έχετε ανακαλύψει ότι μέσω αυτής της διαπλοκής υπάρχει επηρεασμός στις διαδικασίες ανάθεσης δημοσίων συμβάσεων, πώς μέσω της άλλης διαπλοκής, σε σχέση με πολιτικά πρόσωπα ή σε σχέση με θέσεις ευθύνης στο δημόσιο, μπορεί να είναι μια γενική διευθύντρια στο δημόσιο και ο άνδρας της εργολάβος, εκεί δεν υπάρχει διαπλοκή; Αυτά δεν τα αντιμετωπίζετε.
      Να σας πω κάτι άλλο. Ένα ζευγάρι βρίσκεται σε διάσταση με σφοδρή αντιδικία, δικαστήρια επί δικαστηρίων για την επιμέλεια των παιδιών, για την επικοινωνία και βεβαίως για την περιουσία. Αυτό το ζευγάρι πάλι έχει τις ίδιες θέσεις που σας είπα προηγουμένως. Η μεν σύζυγος είναι διευθυντικό στέλεχος σε μια τηλεόραση ο δε σύζυγος διευθυντικό στέλεχος σε μία τεχνική εταιρεία. Εσείς τους θεωρείτε διαπλεκόμενους, ενώ οι ίδιοι βρίσκονται στα δικαστήρια με σφοδρή αντιδικία επί των περιουσιακών τους στοιχείων. Το ίδιο μπορεί να ισχύει για δύο αδέλφια που έχουν τις αντίστοιχες θέσεις και οι οποίοι ενδεχομένως να έχουν περιουσιακές διαφορές. Είναι δυνατόν να ισχύσει αυτό το τεκμήριο διαπλοκής σε κάθε περίπτωση τόσο τυφλά; Και ένα ζευγάρι που θέλει να παντρευτεί και κατέχει τις αντίστοιχες θέσεις τι θα κάνει; Όταν το ανέφερα στην επιτροπή άκουσα κάποιον να λέει να συζήσουν. Είναι αυτές σοβαρές απαντήσεις;
      Μία κυρία, λοιπόν, η οποία είναι διευθυντικό στέλεχος σε μια τηλεόραση και ένας κύριος ο οποίος είναι διευθυντικό στέλεχος σε μια εταιρεία που έχει σχέση με το δημόσιο δεν πρέπει να παντρευτούν; Είναι δηλαδή κώλυμα γάμου αυτό πλέον σύμφωνα με το νέο αυτό νόμο; Άλλα γνωρίζαμε ως κωλύματα γάμου, κύριε Υπουργέ. Προστατέψτε έστω αυτές τις περιπτώσεις, δώστε λύση. Σας μιλάω καλόπιστα και το αντιλαμβάνεστε.
      Να σας πω ένα άλλο παράδειγμα: Μια ελληνική εταιρεία λαμβάνει μέρος σε ένα δημόσιο διαγωνισμό εισηγμένη στο Χρηματιστήριο και μέτοχος μετόχου -μετόχου αυτής είναι μια αλλοδαπή εταιρεία, η οποία κατέχει πάνω από το 1%.
      Στο διαγωνισμό σύμφωνα με το νόμο σας η ελληνική εταιρεία υποχρεούται να φέρει τους μετόχους της αλλοδαπής, τη μετοχική σύνθεση	. Αν δεν τους φέρει, αποκλείεται από το διαγωνισμό. Αποκλείεται ανυπαιτίως, διότι ξένη εταιρεία μπορεί να αδιαφορεί να δώσει τη σύνθεση του μετοχολογίου της ή μπορεί να το κάνει επίτηδες, διότι πίσω από αυτήν μπορεί να κρύβονται ανταγωνιστές. Μπορεί οι ίδιοι οι ανταγωνιστές να έχουν αγοράσει αυτό το 1%, με προφανή σκοπό να αποκλείσουν την ελληνική εταιρεία από το διαγωνισμό. Πώς καλύπτεται αυτός  ο διαγωνιζόμενος, που δεν είναι διαπλεκόμενος, που δεν έχει σχέση με τα Μέσα Μαζικής Επικοινωνίας, ώστε να μην αποκλειστεί ανυπαιτίως από το διαγωνισμό;
      Και κάτι άλλο. Εξαιρούνται οι διαγωνιζόμενοι και εσείς θέλετε την πλήρη διαφάνεια. Σας λέω, λοιπόν: Υπάρχουν διαγωνισμοί του δημοσίου όπου ένα πολύ μεγάλο μέρος τους -πολλές φορές πάνω από το 50%- είναι προμήθεια. Ο υπερεργολάβος, ο προμηθευτής έχει σχεδόν μεγαλύτερο συμφέρον από τον ανάδοχο να αναληφθεί το έργο. Εσείς βάζετε όλες τις απαγορεύσεις για τον τυπικά διαγωνιζόμενο. Ο ουσιαστικά διαγωνιζόμενος, ο υπερεργολάβος ή προμηθευτής, που συνήθως έχει αποκλειστική σύμβαση συνεργασίας με τον διαγωνιζόμενο, δεν μπορεί να είναι διαπλεκόμενος; Άλλη μία τεράστια τρύπα που αφήνετε στο νομοσχέδιο!
      Τέλος, ήθελα να σας πω ότι αναλώθηκε πολύς χρόνος για το εάν υπερισχύει το Σύνταγμα ή το Κοινοτικό Δίκαιο. Θέλω να σας πω, κύριε Υπουργέ, ότι στην πραγματικότητα είναι ένα ψευτοδίλημμα, διότι εάν η Ευρωπαϊκή Επιτροπή κόψει τα κονδύλια, τα οποία αφορούν τα έργα στην Ελλάδα, να χαιρόμαστε την επιστημονική απάντηση επί του διλήμματος εάν υπερισχύει το Σύνταγμα ή το Κοινοτικό Δίκαιο. Ρεαλισμός χρειάζεται για να αντιμετωπίσουμε την πραγματικότητα.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Το λόγο τώρα έχει ο κ. Λυκουρέντζος.
      (Θόρυβος στην Αίθουσα)
      ΧΡΗΣΤΟΣ ΖΩΗΣ: Κύριε Πρόεδρε, το λόγο έχει ο κ. Βενιζέλος.
      ΠΡΟΕΔΡΕΥΩΝ (Γεώργιος Σούρλας): Τον κ. Βενιζέλο που προηγουμένως ήταν απών, τον διαγράψαμε. Εάν συμφωνεί το Σώμα, να μιλήσει ο κ. Βενιζέλος.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Επομένως το Σώμα ομόφωνα συμφώνησε να μιλήσει πρώτα ο κ. Βενιζέλος.
      ΕΥΑΓΓΕΛΟΣ ΒΕΝΙΖΕΛΟΣ: Ευχαριστώ πολύ και τους συναδέλφους και εσάς, κύριε Πρόεδρε.
      Κύριε Πρόεδρε, σε ένα σύγχρονο δημοκρατικό κράτος δικαίου δεν πρέπει ποτέ και για καμία περίπτωση η δημοκρατικά νομιμοποιημένη κυβέρνηση να δημιουργεί την εντύπωση ότι έχει καταστήσει πολιτικό της αντίπαλο έναν επιχειρηματία και συγκρούεται μαζί του. Το θέαμα αυτό μπορεί να είναι θέαμα το οποίο προκαλεί το ενδιαφέρον του κοινού, μπορεί να διευκολύνει τον Πρωθυπουργό στην κατασκευή πολιτικών εντυπώσεων, μπορεί μερικές φορές οι εντυπώσεις αυτές να κερδίζονται, αλλά στον πυρήνα της η δημοκρατία και το κράτος δικαίου, συμπεριλαμβανομένης και της πολυφωνίας πλήττονται και πληγώνονται.
      Το νομοσχέδιο ακολουθεί μία ερμηνευτική αντίληψη για το Σύνταγμα, που ουσιαστικά αποδυναμώνει και υποβαθμίζει τον καταστατικό χάρτη της χώρας, γιατί του στερεί την αναγκαία γενικότητα, ευρύτητα, διορατικότητα και μακροβιότητα.
      Ψηφίσαμε, κύριε Πρόεδρε, ομόφωνα στη Ζ΄ Αναθεωρητική Βουλή μια συνταγματική διάταξη που θέλαμε, όπως όλες οι συνταγματικές διατάξεις, να ρυθμίσει, με τη μεγαλύτερη δυνατή νομική ισχύ και για το μεγαλύτερο δυνατό χρονικό διάστημα, τα σοβαρότερα κοινωνικά και πολιτικά προβλήματα μ’ ένα τρόπο γενικό, επαφιέμενη η διάταξη αυτή στον κοινό νομοθέτη για τη ρύθμιση όλων των θεμάτων που προκύπτουν από μία ραγδαίως εξελισσόμενη τεχνολογία της ενημέρωσης και της πληροφορίας και από μία ραγδαίως εξελισσόμενη και ευρηματική διεθνή αγορά.
      Ακολουθείτε τώρα μία ερμηνεία, η οποία είναι άκαμπτη, μονολιθική και την οποία, δυστυχώς, ακολούθησε και το Τμήμα του Συμβουλίου της Επικρατείας. Ξέρει όμως πολύ καλά η Κυβέρνηση -και ιδίως ο αγαπητός μου συνάδελφος κ. Προκόπης Παυλόπουλος- ότι η Αναθεωρητική Βουλή αφαίρεσε από τα Τμήματα των Ανωτάτων Δικαστηρίων, άρα και από το Δ΄ Τμήμα του Συμβουλίου της Επικρατείας, την αρμοδιότητα να κρίνουν διάταξη νόμου ως αντισυνταγματική.
      Αυτό έγινε ακριβώς επειδή θέλαμε αυτή η καίρια αρμοδιότητα να συγκεντρωθεί στις ολομέλειες των ανωτάτων δικαστηρίων και να ασκείται μετά λόγου γνώσεως, σε περιπτώσεις που πράγματι είναι πρόδηλη και τεκμηριωμένη η αντισυνταγματικότητα αυτή.
      Ξέρει η Κυβέρνηση ότι το Ελεγκτικό Συνέδριο, με πράξη του VI΄ Τμήματος έχει κρίνει συνταγματικό το ν. 3021/2002 και έχει ερμηνεύσει σωστά τη συνταγματική διάταξη επί τη βάσει μιας εμπεριστατωμένης γνωμοδότησης τεσσάρων συναδέλφων μας, καθηγητών του Δημοσίου Δικαίου.
      Ξέρει η Κυβέρνηση ότι στη νομολογία του Συμβουλίου της Επικρατείας, των Τμημάτων του της τελευταίας περιόδου, υπάρχουν αποφάσεις, όπως η 247/1997 με εισηγητή τον νυν Αντιπρόεδρο κ. Πέτρο Παραρά, που δέχονται χωρίς κανένα ενδοιασμό την υπερσυνταγματική ισχύ του Κοινοτικού Δικαίου, της κοινοτικής έννομης τάξης.
      Ξέρει η Κυβέρνηση ότι συνεχώς τα συνταγματικά και τα ανώτατα δικαστήρια των κρατών-μελών της Ευρωπαϊκής Ένωσης αναγκάζονται να υποκλιθούν προ της πραγματικότητας, που λέγεται ευρωπαϊκή έννομη τάξη και ευρωπαϊκή ολοκλήρωση.
      Γνωρίζει πάρα πολύ καλά η Κυβέρνηση ότι ο αναθεωρητικός νομοθέτης, που ομόφωνα ψήφισε το άρθρο 14, παράγραφος 9, ψήφισε μια ισόκυρη διάταξη, αυτήν του άρθρου 28, στο οποίο περιέχεται πια μια αναμφισβήτητη ερμηνευτική δήλωση, ότι είναι η βάση για τη συμμετοχή της χώρας στις διαδικασίες της ευρωπαϊκής ολοκλήρωσης. Πώς θα είναι απερίσπαστη και ακώλυτη η συμμετοχή στις διαδικασίες της ευρωπαϊκής ολοκλήρωσης με τόσο νωπή συνταγματική βάση, εάν δεν αναγνωρίζουμε την υπεροχή της κοινοτικής έννομης τάξης;
      Γνωρίζει από τα Πρακτικά της Ζ΄ Αναθεωρητικής Βουλής και της Επιτροπής Αναθεώρησης η Κυβέρνηση –δηλαδή από τις προπαρασκευαστικές εργασίες του Συντάγματος- ότι ο όρος «παρένθετα πρόσωπα» παραπέμπεται να εξειδικευθεί στον κοινό εκτελεστικό νόμο. Γνωρίζει ότι εκτελεστικός του Συντάγματος νόμος, εάν θέλουμε να πετύχουμε εναρμόνιση των δύο εννόμων τάξεων, της εθνικής και της ευρωπαϊκής, είναι και η κοινοτική νομοθεσία.
      Γνωρίζει πολύ καλά η Κυβέρνηση ότι το επίθετο «βασικός» προτάχθηκε στην Ολομέλεια της λέξης «μέτοχος», ακριβώς για να μην ισχυριστεί κανείς ερμηνευτικά ότι και με μία μετοχή μπορεί να εμπίπτει στα ασυμβίβαστα. Και όσοι τώρα μέμφονται τη λέξη αυτή, τη λέξη «βασικός», αντιφάσκουν εάν πιστεύουν ότι έτσι προτείνουν μία περισσότερο ήπια και ελαστική ερμηνεία, ενώ απλώς παραπέμπουν σε μια ερμηνεία, η οποία θα ήταν ασφυκτική, αλλά εσφαλμένη. Γιατί ακόμη και αν υπήρχε μόνον η λέξη «μέτοχος», χωρίς το επίθετο «βασικός», η παραπομπή στο νόμο θα επέτρεπε στο νομοθέτη να θέσει όρους και περιορισμούς.
      Η Κυβέρνηση, κύριε Πρόεδρε, εισηγείται ένα νομοσχέδιο, που παρά τις νομοτεχνικές τροποποιήσεις που υπέστη, διέπεται από μία αντιφατική αντίληψη ως προς την ερμηνεία του Συντάγματος και της σχέσης Συντάγματος και εκτελεστικού νόμου. Ή δεχόμαστε ότι τα δύο κρίσιμα εδάφια για τις ασυμβίβαστες ιδιότητες και τα παρένθετα πρόσωπα είναι ανεπίδεκτα νομοθετικής εξειδίκευσης και ακολουθούμε αυτήν την αδιέξοδη, αντικοινοτική και αντίθετη προς την επιστήμη αντίληψη ή δεχόμαστε, όπως δέχεται το νομοσχέδιο, ότι ο νομοθέτης μπορεί να εξειδικεύσει, να θέσει κριτήρια, να διαφοροποιήσει αδέλφια και ξαδέλφια, να χρησιμοποιήσει το στοιχείο της οικονομικής αυτοτέλειας, για συγγενείς τετάρτου βαθμού εκ πλαγίου. Αν, όμως, μπορεί να χρησιμοποιήσει το κριτήριο αυτό για κάποιους, γιατί όχι και για κάποιους άλλους; Ή δεν επιδέχεται εξειδίκευσης ή επιδέχεται εξειδίκευσης η συνταγματική διάταξη.
      Τι σημαίνουν όλα αυτά, κύριε Πρόεδρε; Όλα αυτά σημαίνουν ότι η χώρα θα αποκτήσει για ένα σύντομο χρονικό διάστημα μια νομοθετική ρύθμιση, η οποία είναι εμπαθής, η οποία είναι δήθεν άκαμπτη και μονολιθική, αλλά κατ’ ουσίαν ανεφάρμοστη, θα προκαλέσει μια σειρά από αντιδικίες και από προβλήματα, μια σειρά από δυσλειτουργίες στην αγορά, μια σειρά από προβλήματα που δεν έχουν προκύψει τώρα κατά τη συζήτηση, αλλά θα προκύψουν στην εφαρμογή και ανυποψίαστοι άνθρωποι θα προσφύγουν στη δικαιοσύνη και η δικαιοσύνη θα κληθεί και στο επίπεδο των εθνικών δικαστηρίων και στο επίπεδο του Δικαστηρίου των Ευρωπαϊκών Κοινοτήτων να αποφανθεί για τη διάταξη αυτή.
      Η Κυβέρνηση πιστεύει, όμως, ότι θα έχει το περιθώριο, το δικονομικό περιθώριο, με μία ενδεχόμενη προσφυγή της Ευρωπαϊκής Επιτροπής στο δικαστήριο του Λουξεμβούργου, να περάσει ο χρόνος, να ασκήσει τις πιέσεις, τις απειλές, τους εκβιασμούς, να αλλάξει το τοπίο των μέσων ενημέρωσης, να το κάνει πιο φιλικό γι’ αυτή και έχει ο Θεός!
      Δεν είναι, όμως, έτσι, γιατί -όπως εξήγησα- υπάρχουν σε γενικές γραμμές τρεις δικονομικές δυνατότητες να αχθεί μία υπόθεση στο δικαστήριο των Ευρωπαϊκών Κοινοτήτων, με προδικαστική παραπομπή από εθνικό δικαστήριο -μπορεί να γίνει, μπορεί να μη γίνει- με προσφυγή της ίδιας της Ευρωπαϊκής Επιτροπής στο δικαστήριο και βέβαια με πράξη που θα εκδώσει η ίδια η Ευρωπαϊκή Επιτροπή, η οποία θα εφαρμόζει την κοινοτική λογική για το Κοινοτικό Δίκαιο, την υπεροχή του δηλαδή.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Αυτό θα έχει ως αποτέλεσμα να μπλοκάρονται έργα, να μπλοκάρονται χρηματοδοτήσεις, να δημιουργούνται οξύτατα προβλήματα στην απορρόφηση του Γ΄ και στη διαπραγμάτευση του Δ΄ Κοινοτικού Πλαισίου Στήριξης και αν θέλει η ελληνική Κυβέρνηση ή αν θέλει κάποιος ενδιαφερόμενος επιχειρηματίας, να προσφύγει στο δικαστήριο των Ευρωπαϊκών Κοινοτήτων.
      ΠΡΟΕΔΡΕΥΩΝ (Γεώργιος Σούρλας): Τελειώνετε, κύριε Βενιζέλο.
      ΕΥΑΓΓΕΛΟΣ ΒΕΝΙΖΕΛΟΣ: Εξηγούμε, κύριε Πρόεδρε, επί χρόνια τώρα ότι μία αντιδικία ενώπιον όχι του δικαστηρίου του Λουξεμβούργου, αλλά ενώπιον των υπηρεσιακών οργάνων των Βρυξελλών προκάλεσε μία τεράστια καθυστέρηση σε μεγάλα δημόσια έργα, όπως το μετρό της Θεσσαλονίκης.
      Εάν για ένα τέτοιο θέμα -και με το καθεστώς που ίσχυε τότε και που ισχύει ακόμα σήμερα- μπορούν να προκληθούν τέτοιες καθυστερήσεις και τέτοια προβλήματα, φανταστείτε τι μπορεί να γίνει. Φάνηκε να αμφιβάλλει για την έκβαση η Κυβέρνηση ή ακόμη και να εκφράζει την ευαρέσκειά της, επειδή ο ονομαστικός στόχος αυτού του νομοσχεδίου, μια συγκεκριμένη εφημερίδα, ένας συγκεκριμένος επιχειρηματίας….
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, σας παρακαλώ.
      ΕΥΑΓΓΕΛΟΣ ΒΕΝΙΖΕΛΟΣ:…κάνει κινήσεις, οι οποίες θα του επιτρέψουν να απεμπλακεί από έναν κλάδο της οικονομίας. Δεν αντιλαμβάνεται η Κυβέρνηση ότι έτσι υποβαθμίζει τη θεσμική διάσταση της πρωτοβουλίας της.
      (Στο σημείο αυτό κτυπάει παρατεταμένα το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε Βενιζέλο.
      ΕΥΑΓΓΕΛΟΣ ΒΕΝΙΖΕΛΟΣ:…και έτσι η πρωτοβουλία της χάνει το θεσμικό της χαρακτήρα και γίνεται μία μικροκομματική κίνηση, η οποία επιτρέπει στον Πρωθυπουργό να κυβερνά επί έντεκα μήνες με συνεχείς επικοινωνιακούς αντιπερισπασμούς, με εντυπώσεις, χωρίς να παράγεται ουσιαστικό έργο.
      Οι κυβερνήσεις δεν κρίνονται σε αυτά, κύριοι της Κυβέρνησης. Οι κυβερνήσεις κρίνονται στο ουσιαστικό κοινωνικό και αναπτυξιακό έργο, που παράγουν και αυτό θα το καταλάβετε, αλλά θα είναι αργά.
      (Χειροκροτήματα από την πτέρυγα του ΠΑΣΟΚ)
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, θα ήθελα για λίγο το λόγο.
      ΠΡΟΕΔΡΕΥΩΝ (Γεώργιος Σούρλας): Ο Υπουργός κ. Παυλόπουλος έχει το λόγο.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Θα με συγχωρέσει ο κ. Λυκουρέντζος για την καθυστέρηση.
      Εγώ χαίρομαι για το επίπεδο της συζήτησης σε ορισμένες περιπτώσεις. Το ζήτημα είναι ότι προβληματίζομαι από την αρχή και το τέλος των ομιλιών αρκετών συναδέλφων από το χώρο του ΠΑΣΟΚ, όπως τώρα με τον κ. Βενιζέλο.
      Πρώτα-πρώτα κάποιοι άλλοι πρέπει να σκέφτονται ότι, όταν κυβερνούσαν, κυβερνούσαν μέσα από επικοινωνιακά τρικ και υπήρχαν και ολόκληρα επιτελεία, τα οποία σκέφτονταν ποιο κουνέλι θα βγάλει ο θαυματοποιός από το καπέλο για να μπορέσουν να κρύψουν την πλήρη έλλειψη πολιτικής. Αυτό δεν τους ωφέλησε σε τίποτα γι’ αυτό είναι και στην Αντιπολίτευση. Εμείς δεν έχουμε να πάρουμε μαθήματα από τέτοια παραδείγματα ούτε από επικοινωνιολόγους κρυμμένους στα υπόγεια του Μεγάρου Μαξίμου, οι οποίοι πήγαιναν, έρχονταν, ουδαμού κατέληξαν.
      Πράγματι η πολιτική σημαίνει παραγωγή έργου. Και αυτό σηματοδοτεί αυτό το σχέδιο νόμου, το οποίο άλλοι, ενώ ήξεραν ότι είναι αναγκαίο να έρθει, δεν το τόλμησαν για λόγους πολιτικού κόστους, που αυτή η Κυβέρνηση δεν υπολόγισε και δεν πρόκειται να υπολογίσει ποτέ. Γιατί προέχει το δημόσιο συμφέρον.
      Το δεύτερο που θέλω να πω είναι το εξής: Ο κ. Βενιζέλος μας είπε περίπου ότι τα πράγματα στην Ελλάδα είναι αγγελικά και πάμε εμείς να δημιουργήσουμε μια τέτοια κατάσταση αυτήν τη στιγμή, η οποία θα είναι περίπου εφιαλτική. Πάμε να κτυπήσουμε τη διαπλοκή με αυτούς τους κανόνες που βάζουμε και μας λέει -ούτε λίγο ούτε πολύ- ότι έχουμε ένα καθεστώς, στο οποίο δεν υπάρχει διαπλοκή, δεν υπάρχουν αντιρρήσεις από πλευράς Κοινότητας, δεν υπάρχουν προβλήματα με το Σύνταγμα, εμείς πάμε να τα δημιουργήσουμε.
      Κύριοι συνάδελφοι, το ακριβώς αντίστροφο συμβαίνει. Και διαπλοκή υπάρχει, ομολογημένη από τον Αρχηγό της Αξιωματικής Αντιπολίτευσης και ξέρουμε και ποιοι ευθύνονται για τη διαπλοκή αυτή και Σύνταγμα υπάρχει, το οποίο δεν εφαρμόζεται και αντιρρήσεις της Κοινότητας υπάρχουν για τη νομοθεσία εκείνη, η οποία έχει εκδοθεί από το ΠΑΣΟΚ.
      Ναι ή όχι η Κοινότητα είχε και έχει αντιρρήσεις, τις οποίες έχει εκφράσει,         και που πιστεύουμε ότι δεν θα τις είχε αν της είχε δοθεί σωστά η ιδιομορφία  της ελληνικής πραγματικότητας; Ναι ή όχι υπάρχει η απόφαση του Συμβουλίου της Επικρατείας, που τόσο προσπάθησε ο κ. Βενιζέλος να υποβαθμίσει από πλευράς σημασίας;
      Κύριοι συνάδελφοι, δεν είναι καθόλου έτσι τα πράγματα. Το τοπίο είναι εφιαλτικό και τα πάντα έχουν σταματήσει τώρα, από το Εθνικό Συμβούλιο Ραδιοτηλεόρασης μέχρι τα δικαστήρια, διότι αυτή η σημαντική απόφαση η οποία  με επτά-μηδέν -το τονίζω- παραπέμπει στην ολομέλεια για το πώς ερμηνεύει τα παρένθετα πρόσωπα και τους συγγενείς, αυτή η απόφαση είναι η βάση πάνω στην οποία στηρίζεται και το Εθνικό Συμβούλιο Ραδιοτηλεόρασης και πολλά τμήματα του Συμβουλίου της Επικρατείας και ιδίως το κυριότερο, το Δ΄ Τμήμα του Συμβουλίου της Επικρατείας, όταν κρίνει θέματα αναστολών σε επίπεδο συμβάσεων. Να αφήσουμε να φθάσουμε αργότερα, με πολύ μεγάλη πιθανότητα να επικυρωθεί αυτή η απόφαση από την Ολομέλεια, να τιναχθούν όλα στον αέρα και στο μεταξύ να υπάρχει αυτή η εκκρεμότητα που τώρα υπάρχει; Μα, αυτό είναι το εφιαλτικό τοπίο, που υπάρχει τώρα. Και οφείλεται και στην έλλειψη προβλεπτικότητας και κυρίως στην αδυναμία των κυβερνήσεων του ΠΑΣΟΚ να εξηγήσουν στην Ευρωπαϊκή Ένωση τι είναι εκείνο, το οποίο επιδιώκουν. Και αυτό κάνουμε εμείς. Με το νομοσχέδιο αυτό εισάγουμε κανόνες σύμφωνους με το Σύνταγμα, αυστηρούς κανόνες για να κλείσουμε τις πόρτες της διαπλοκής, αυστηρούς κανόνες για να είμαστε κοντύτερα στη νομολογία, ώστε να μη δημιουργηθούν κίνδυνοι για το μεγάλο ζήτημα των δημόσιων συμβάσεων που ξέρουμε τι τεράστια σημασία έχουν και για την ανάπτυξη, αλλά και για την ουσία του δημόσιου χρήματος. Δεν έχουμε σε καμία περίπτωση –και αυτό ακούγεται κατά κόρον- απέναντί μας κανέναν επιχειρηματία, καμία επιχειρηματική δραστηριότητα. Γιατί τόνισα πολλές φορές ότι αν υπάρχει διαπλοκή, αυτό οφείλεται στην πολιτεία, που άφησε τις διόδους της διαπλοκής. Δεύτερο είναι η ευθύνη εκείνων οι οποίοι εκμεταλλεύονται τις διόδους της διαπλοκής. Αναλαμβάνουμε τις ευθύνες διαχρονικά απ’ όλες και για όλες τις κυβερνήσεις και θα κριθούμε γι’ αυτό στην πορεία, για την αποτελεσματικότητά μας, για όλο το μεγάλο θέμα της διαπλοκής, το οποίο άφησε η πολιτεία να υπάρχει και να διαβρώνει και το δημόσιο βίο και την ποιότητα της δημοκρατίας μας. Αυτές είναι οι κινήσεις τις οποίες κάναμε.
      Και το τονίζω για πολλοστή φορά, για να δείτε την αντίφαση που υπάρχει στο ΠΑΣΟΚ. Το λέω στον αγαπητό μου συνάδελφο, το Βαγγέλη  Βενιζέλο. Γιατί όταν ήρθε η ώρα να λύσετε το θέμα των συμβασιούχων με μια κοινοτική οδηγία και παραπομπή της Ελλάδας, δεδομένη παραπομπή, τότε, με το προεδρικό διάταγμα 81/2003 ήρθατε και είπατε: «Δεν μπορούμε να μετατρέψουμε τις συμβάσεις και να εφαρμόσουμε την κοινοτική οδηγία» και αφήσατε να πλανιώνται όλες αυτές οι περιπτώσεις και ενδεχόμενες καταδίκες στην Ευρωπαϊκή Ένωση, επικαλούμενοι το Σύνταγμα; Και από την άλλη πλευρά ερχόσασταν και λέγατε ότι στο σημείο αυτό δεν κινδυνεύει από τίποτα; Εκεί δηλαδή προείχε η εφαρμογή του Συντάγματος και η αδυναμία μετατροπής και όχι το Κοινοτικό Δίκαιο, αλλά σήμερα ενόψει τίνος δημόσιου αγαθού, ενόψει ποιας ακριβώς ανάγκης επικαλείστε το Κοινοτικό Δίκαιο και όχι το Σύνταγμα;
      Η δικιά μας θέση είναι πολύ πιο απλή, πολύ πιο ξεκάθαρη και βεβαίως συνεπής σε ό,τι αφορά τη σχέση ελληνικού δικαίου, εθνικού δικαίου και Κοινοτικού Δικαίου.
      Κύριοι συνάδελφοι, το είπα και πάλι και το επαναλαμβάνω, έχουμε δύο έννομες τάξεις.
      ΕΥΑΓΓΕΛΟΣ ΒΕΝΙΖΕΛΟΣ: Κύριε Υπουργέ, μου επιτρέπετε μια διακοπή σχετικά με τους συμβασιούχους, πριν αλλάξετε θέμα;
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Ναι. Ξέρω –έχω να ομολογήσω, κύριε Βενιζέλο και το δέχομαι, καταλαβαίνω τι θα μου πείτε- τη θέση την οποία διατυπώσατε στο Συμβούλιο της Επικρατείας με τη θέση την οποία πήρατε…
      ΕΥΑΓΓΕΛΟΣ ΒΕΝΙΖΕΛΟΣ: Επειδή, λοιπόν, θέλω να είμαι συνεπής ως προς την ερμηνεία και εφαρμογή του Συντάγματος…
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Ήταν γενναία θέση αυτό που κάνατε εσείς. Το κόμμα σας δεν το έκανε και η κυβέρνησή σας. Αν είσαστε εσείς…
      ΕΥΑΓΓΕΛΟΣ ΒΕΝΙΖΕΛΟΣ: Το κόμμα μου συμφώνησε με τη θέση μου τελικά, γι’ αυτό και η πρόταση νόμου που υπέβαλε, αλλά εσείς θέλω να παραδεχθείτε ότι όταν ετέθη θέμα ερμηνείας του Συντάγματος για τους συμβασιούχους εγώ είπα την άποψή μου ευθαρσώς για την ερμηνεία του Συντάγματος, όπως ευθαρσώς τη λέω και τώρα. Δεν ήταν η γνώμη μου σωστή κι επιστημονική τότε και δεν είναι τώρα.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Βενιζέλο, σας είπα και πάλι. Όταν μετέχουμε σε μια κυβέρνηση λειτουργούμε συλλογικά. Εγώ δημόσια είπα εδώ τη συμβολή σας για το θέμα του διατάγματος για τους συμβασιούχους. Άλλοι ήταν μέσα από το κόμμα σας, οι οποίοι δεν τόλμησαν να συνεισφέρουν στη λύση ενός προβλήματος που οι ίδιοι δημιούργησαν. Και λέω ότι τότε ως κυβέρνηση οι κύριοι Ρέππας και Σκανδαλίδης επεκαλούντο το Σύνταγμα έναντι της κοινοτικής οδηγίας για να μην κάνουν μετατροπές. Και έτσι δεν έγιναν. Γιατί τότε προείχε το Σύνταγμα κι όχι το Κοινοτικό Δίκαιο και σήμερα, όταν πάμε να χτυπήσουμε τη διαπλοκή, κραδαίνουν κάποιοι τη ρομφαία του Κοινοτικού Δικαίου, όταν η αλήθεια είναι πολύ απλή;
      Κι εκεί θα διαφωνήσω μαζί σας, όπως επίσης θα διαφωνήσω με όλους εκείνους τους συνταγματολόγους, που όσο υπήρχε η κυβέρνηση Σημίτη και είχαν άλλες ασχολίες δεν βρήκαν ποτέ να ανησυχήσουν για τίποτε και ξαφνικά ξύπνησαν κι άρχισαν να έχουν συνταγματικές ανησυχίες και να εξεγείρεται η συνταγματική τους συνείδηση, όταν πλέον ήλθε η Κυβέρνηση του Κώστα Καραμανλή.
      Εγώ λέω κάτι πολύ απλό. Έχουμε δύο έννομες τάξεις και όσο δεν υπάρχει –υπό την τυπική του όρου έννοια- Ευρωπαϊκό Σύνταγμα που δημιουργεί μια πολιτεία ευρωπαϊκή με την έννοια του κράτους, κάθε κοινοτικό όργανο, το οποίο έλκει την καταγωγή του και τη θεσμική του υπόσταση από το Κοινοτικό Δίκαιο, βεβαίως αναγνωρίζει την προτεραιότητα του Κοινοτικού Δικαίου.
      Όμως κάθε όργανο ελληνικό μιας συντεταγμένης πολιτείας έλκει την καταγωγή του και έχει το θεσμικό του έρεισμα στο Σύνταγμά του. Και είναι το άρθρο 28 που μας επιτρέπει, όπως φαίνεται και από την ερμηνευτική δήλωση, τη συμμετοχή μας στο Κοινοτικό Δίκαιο και στην κοινοτική έννομη τάξη. Δεν θα μπορούσε ποτέ να ιεραρχηθεί έτσι η σχέση Συντάγματος και Κοινοτικού Δικαίου με το να λέμε ότι θα μπορούσε ποτέ το Σύνταγμα να αναγνωρίσει σε άλλη έννομη τάξη και σε άλλους κανόνες δικαίου υπέρτερη τυπική ισχύ από εκείνη που το ίδιο το Σύνταγμα έχει.
      Εδώ θα αναφερθώ και σε άλλα δικαστήρια και ιδίως το γαλλικό Συνταγματικό Συμβούλιο, το οποίο δεν πιστεύω να νομίζουν κάποιοι ότι ξέρει λιγότερα νομικά από εμάς ή έχει λιγότερες ευαισθησίες έναντι της Ευρώπης. Λέει, λοιπόν, κάτι απλό που πρέπει να κοιτάξουμε κι εμείς: Θα πρέπει να εναρμονίζουμε την ερμηνεία και εφαρμογή των διατάξεων της εσωτερικής έννομης τάξης με το Κοινοτικό Δίκαιο όσο αυτό είναι εφικτό και να εξηγούμε στα όργανα της Κοινότητας, όταν εφαρμόζουμε –και πρώτος μας ρόλος είναι να εφαρμόσουμε- το Σύνταγμά μας. Και δεν μπορεί να πετροβολούμε ούτε να ανεχόμαστε φράσεις σαν αυτές που ακούσαμε το πρωί περί αφελούς Συντάγματος, για τις οποίες πραγματικά ντρέπομαι.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, ολοκληρώστε.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Τότε θα πρέπει να σκεφτόμαστε ότι πρέπει να εξηγούμε γιατί κάνουμε αυτές τις επιλογές. Και όταν εξηγήσουμε στην Ευρωπαϊκή Ένωση ότι κυρίαρχη και θεμιτή επιλογή, για λόγους πάταξης της διαπλοκής, του συντακτικού νομοθέτη ήταν να δημιουργηθεί δημόσια υπηρεσία ως προς τα Μέσα Μαζικής Ενημέρωσης, που διέπεται από την αρχή της διαφάνειας και οφείλει να διέπεται -και αυτή είναι κοινοτική αρχή, όχι μόνο ελληνική αρχή- τότε εύκολα μπορούν τα κοινοτικά όργανα να καταλάβουν ότι οι περιορισμοί που εισάγουμε είναι απολύτως συμβατοί με το Κοινοτικό Δίκαιο που δέχεται την εφαρμογή της αρχής της διαφάνειας, ακριβώς για να εξυπηρετηθεί το δημόσιο συμφέρον.
      Ποτέ, όμως, δεν εξηγήθηκαν αυτά από την Ευρωπαϊκή Ένωση. Και βγάζουμε συμπεράσματα για υποθετικές παραβιάσεις, όταν δεν κάναμε το ίδιο για άλλα πράγματα, όπως ήταν για το θέμα των συμβασιούχων.
      (Στο σημείο αυτό κτυπάει ξανά το κουδούνι λήξεως του χρόνου ομιλίας του κυρίου Υπουργού)
      ΠΡΟΕΔΡΕΥΩΝ (Γεώργιος Σούρλας): Κύριε Παυλόπουλε, παρακαλώ ολοκληρώστε.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Γι’ αυτό επαναλαμβάνω ότι εμείς μετά λόγου γνώσεως και με αίσθηση ευθύνης ψηφίζουμε αυτό το σχέδιο νόμου υπερασπιζόμενοι και το Σύνταγμα και το δημόσιο συμφέρον, αλλά και τη συμβατότητα της ελληνικής τάξης με το κοινοτικό δίκαιο, χωρίς, όμως, να κάνουμε εκπτώσεις σε ό,τι αφορά την ιεραρχία των Κανόνων Δικαίου. Εκπτώσεις που μπορεί να φανούν ιδιαιτέρως επικίνδυνες στο μέλλον.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Κύριε Παυλόπουλε, καλά είναι να επιμένετε στην κυβερνητική γραμμή, αλλά να παρακολουθείτε και λίγο το Προεδρείο.
      Ο κ. Λυκουρέντζος έχει το λόγο.
      ΑΝΔΡΕΑΣ ΛΥΚΟΥΡΕΝΤΖΟΣ: Κύριε Πρόεδρε, κατ΄ αρχήν θέλω να κάνω μια αναφορά στο νομοσχέδιο σε σχέση με το άρθρο 11 ειδικότερα για το Εθνικό Ραδιοτηλεοπτικό Συμβούλιο.
      Έχω υπόψη μου το παράδειγμα της Ομοσπονδιακής Επιτροπής Επικοινωνιών των Ηνωμένων Πολιτειών, θεσμός ο οποίος ορίζεται απευθείας από τον Πρόεδρο των Ηνωμένων Πολιτειών, θεσμός ο οποίος δεν βάλλεται από καμία πλευρά. Οι αποφάσεις του είναι απολύτως σεβαστές και είναι εκτελεστές αμέσως και όταν ληφθούν.
      Έναν τέτοιο θεσμό χρειαζόμαστε, έτσι ώστε οι νομικές ρυθμίσεις, οι οποίες επιφέρουμε να μπορούν να έχουν αποτελέσματα όταν καλείται το Ραδιοτηλεοπτικό Συμβούλιο να τις εφαρμόσει. Για να γίνει αυτό, χρειάζεται να το προστατεύσουμε πολιτικά, χρειάζεται από όλες τις πτέρυγες της Βουλής να μην αξιολογούμε τις αποφάσεις του με κομματικά ή πολιτικά κριτήρια. Όχι μόνο από τις πτέρυγες της Βουλής, αλλά και γενικότερα από το χώρο της επικοινωνίας και να μην επιδεικνύουν μια ευαισθησία, η οποία μερικές φορές είναι και αβάσιμος ευαισθησία, πλευρές των μέσων επικοινωνίας που θίγονται και αδικούν το Ραδιοτηλεοπτικό Συμβούλιο.
      Τώρα, θα έλθω στις άδικες κρίσεις, τις οποίες έχουν κάνει οι συνάδελφοι του ΠΑΣΟΚ, οι συνάδελφοι της Μειοψηφίας, κατά την αξιολόγηση αυτού του νομοσχεδίου. Το άδικο προέρχεται από το γεγονός ότι έχουμε διαφορετικό αξιακό πλαίσιο για να αξιολογούμε τα πράγματα. Άλλες οι δικές μας αξίες, άλλες οι δικές σας.
      Εσείς πιστεύετε ότι μια κυβέρνηση μπορεί να διαμορφώνει ένα καθεστώς μέσα σε μια δημοκρατική πολιτεία. Και το πράξατε. Γι’ αυτό κάνετε την εσφαλμένη ανάλυση ότι θέλουμε να το κάνουμε κι εμείς. Εσείς νομίζετε ότι μια κυβέρνηση πρέπει να παραμένει στην εξουσία έχοντας φιλικούς επιχειρηματίες, όταν διαπλέκεται μαζί τους, όταν εξασφαλίζει τη στήριξή τους, όταν τα μέσα επικοινωνίας που ελέγχουν αυτοί οι επιχειρηματίες μπορούν να στηρίζουν την κυβέρνηση απροκάλυπτα, να αδικούν τους αντιπάλους της, να συκοφαντούν τους αντιπάλους της, να προσβάλλουν τους αντιπάλους της και εν τέλει να αποκλείουν τους αντιπάλους, όταν εκείνοι δρουν και έχουν πολιτικό λόγο.
      Γι’ αυτό ακριβώς δεν μπορείτε να αντιληφθείτε ότι υπάρχει μία αλλαγή στην ελληνική πολιτική ζωή.
      Σας βεβαιώνουμε, λοιπόν -κι αυτό το πιστεύω ως Βουλευτής και το πιστεύει η Κυβέρνησή μας- ότι στο τέλος της τετραετίας δεν θα έχετε να μας δείξετε μία διάταξη για την οποία θα πρέπει να απολογηθούμε ότι επιχειρήσαμε να στήσουμε καθεστώς, ότι επιχειρήσαμε να ευνοήσουμε, ότι επιχειρήσαμε να κάνουμε συμμαχίες σε βάρος της ουσίας της δημοκρατίας ή ότι επιχειρήσαμε να πλήξουμε το δημοκρατικό πολίτευμα για να εξυπηρετήσουμε κομματικές επιδιώξεις. Αυτή είναι η διαφορά μας.
      Είπατε προηγουμένως ότι η Κυβέρνηση θέλει κάποια άλλα φιλικά μέσα επικοινωνίας. Δεν θέλουμε κανένα φιλικό. Θέλουμε ο χώρος των μέσων επικοινωνίας να λειτουργεί με ισοτιμία, να λειτουργεί αντικειμενικά, να εξασφαλίζει την ελευθερία της εκφράσεως, να δίνει τη δυνατότητα να προάγεται η δημοκρατία και να προάγεται ο δημόσιος διάλογος.
      Το άλλο επιχείρημα είναι ότι εμείς ξιφουλκούμε εναντίον κάποιου συγκεκριμένου επιχειρηματία. Σας βεβαιώνω ότι όλοι εμείς, οι οποίοι ούτε δεσμεύσεις ούτε εξαρτήσεις έχουμε –δεν θα κουραστούμε να το επαναλαμβάνουμε- δεν δίνουμε λόγο σε επιχειρηματίες. Στεκόμαστε παγερά αδιάφοροι απέναντι στη δική τους δραστηριότητα. Εμάς μας νοιάζει να υπάρχει ένα αναπτυξιακό και ένα ελκυστικό επενδυτικό περιβάλλον. Γι’ αυτό ψηφίζουμε αυτούς τους νόμους, του αναπτυξιακού και τους λοιπούς άλλους στους οποίους αναφερθήκαμε αυτές τις μέρες, για να μπορεί ο κάθε επιχειρηματίας να επενδύει, να συμβάλλει στην ανάπτυξη και να δημιουργεί απασχόληση στην Ελλάδα. Αυτό μας ενδιαφέρει. Πέραν αυτού, ουδέν. Δεν έχουμε, λοιπόν, ούτε εναντίον κάποιου επιχειρηματία να ξιφουλκήσουμε ούτε κάποιους άλλους να υπερασπιστούμε.
      Κι ο λόγος τώρα περί διαπλοκής, αφού επιχειρήθηκε με συγκεκριμένο τρόπο να καταλογιστεί προς την πλευρά μας αυτή η διαπλοκή.
      Δεν μου λέτε, κύριοι συνάδελφοι της Μειοψηφίας, γιατί μπαίνει στον κόπο ο Αρχηγός σας να καταθέτει προτάσεις για να αντιμετωπισθεί το φαινόμενο της διαπλοκής; Γιατί είπε το σαθρό επιχείρημα ότι πάμε να στήσουμε εμείς μία νέα διαπλοκή; Προφανώς, όπως είπα προηγουμένως, ερμηνεύοντας τα πράγματα με το δικό σας αξιακό πρότυπο, με τη δική σας νοοτροπία! Ποιος γέννησε τη διαπλοκή; Πώς αναγκάζεστε και ομιλείτε περί αυτού σήμερα εσείς, οι οποίοι επί εικοσιπέντε χρόνια εμπορευόσασταν τον σοσιαλισμό και λέγατε εδώ τόσα πράγματα σπουδαία; Και φθάσαμε σήμερα να μιλάμε όλοι για καταδυνάστευση της δημοκρατίας από μία εξωθεσμική ολιγαρχία, από μία εξωθεσμική αριστοκρατία; Ποιος είχε την ευθύνη της διακυβέρνησης της χώρας τα τελευταία δέκα χρόνια;
      Και θα καταλήξω με αυτό. Δεν υπάρχει από την πλευρά τη δική μας διάθεση να υπερασπιστούμε οργανωμένα και αδίστακτα συμφέροντα. Δεν υπάρχει από την πλευρά τη δική μας διάθεση να χαριστούμε απέναντι σε εκείνους, οι οποίοι παρανομούν και δεν υπάρχει διαθέση να επιτρέψουμε τη διασπάθιση του δημοσίου χρήματος.
      Και στον εκλεκτό συνάδελφο της Μειοψηφίας, του οποίου ευγενής φιλοδοξία πάντοτε είναι να αντιπαρατίθεται με τον Πρωθυπουργό της χώρας -αν και απών ο Πρωθυπουργός, θεμιτή βέβαια αυτή η φιλοδοξία- θέλω να πω το εξής: Μη προσπαθείτε να χρεώνετε τα πάντα στον Πρωθυπουργό. Θέλετε να μας πείσετε δηλαδή, ότι για όλα είναι υπεύθυνος ο Πρωθυπουργός για να προσπαθήσετε στο τέλος να φθείρετε έναν πολιτικό, ο οποίος διακρίνεται για την ηθική και πολιτική του ακεραιότητα. Και ως προς την κατεύθυνση αυτή ματαιοπονείτε. Βρείτε άλλους τρόπους να αναδείξετε τις φιλοδοξίες σας, τις σεβαστές, τις θεμιτές, αλλά αφήστε τον Πρωθυπουργό, διότι αποτελεί και θα αποτελεί παράδειγμα για τη δημόσια ζωή της χώρας.
      Τέλος, κύριε Πρόεδρε, αρχίζει επιτέλους μία άλλη εποχή στην οποία ο πολιτικός κόσμος της χώρας θα ασκεί τα συνταγματικά, τα θεσμικά καθήκοντά του, και δεν πρόκειται να εκχωρεί σε κανέναν το πεδίο των αρμοδιοτήτων του, για να προστατεύει έτσι την ουσία, το περιεχόμενο του Συντάγματος, αλλά και να αποδίδει απόλυτο σεβασμό στη λαϊκή ετυμηγορία χάριν της οποίας ευρισκόμεθα εμείς όλοι σήμερα εδώ.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Η κυρία Ράπτη έχει το λόγο.
      ΦΩΤΗΣ ΚΟΥΒΕΛΗΣ: Πόσοι είναι ακόμα, κύριε Πρόεδρε;
      ΠΡΟΕΔΡΕΥΩΝ (Γεώργιος Σούρλας): Δεν υπάρχει άλλος, κύριε Κουβέλη. Ο κ. Ανδριανόπουλος είναι απών. Υπάρχει μία προτασσόμενη δευτερολογία τεσσάρων λεπτών κι αν εσείς οι εισηγητές δεν θελήσετε να μιλήσετε, θα τελειώσουμε εκτός αν εμφανισθούν και άλλοι εγγεγραμμένοι συνάδελφοι που αυτήν τη στιγμή δεν είναι στην αίθουσα.
      Ορίστε, κυρία Ράπτη, έχετε το λόγο.
      ΕΛΕΝΗ ΡΑΠΤΗ: Κύριε Πρόεδρε, αγαπητοί συνάδελφοι, το Μάρτιο του 2004 οι πολίτες επέλεξαν μια νέα διακυβέρνηση που να βασίζεται σε αρχές και αξίες. Η νέα εποχή απαιτεί επιτακτικά ένα κράτος δικαίου απαλλαγμένο από εξαρτήσεις, οργανωμένα συμφέροντα και πελατειακές σχέσεις. Βασική προϋπόθεση για το κράτος δικαίου, αλλά και απαραίτητη εγγύηση για τη διασφάλιση του δημόσιου συμφέροντος είναι η διαφάνεια, να υπάρχει δηλαδή διαφάνεια και έλεγχος παντού. Η εξασφάλιση της διαφάνειας πρέπει να στηρίζεται σε ακλόνητα νομικά, αλλά και ηθικά θεμέλια.
      Το νομοσχέδιο για το βασικό μέτοχο καταδεικνύει την πολιτική βούληση της Νέας Δημοκρατίας και του Πρωθυπουργού να πλήξουν καίρια αυτό το φαινόμενο της διαπλοκής. Αποτελεί μέγιστη πράξη συνέπειας απέναντι στους Έλληνες πολίτες, αφού τα τελευταία χρόνια κατορθώσαμε να αναδείξουμε το πρόβλημα της διαπλοκής και διαφθοράς στις πραγματικές του διαστάσεις και δεσμευθήκαμε να είμαστε αμετακίνητοι απέναντί του.
      Απέναντι, λοιπόν, σ’ αυτό το νομοσχέδιο που κατά γενική ομολογία αναχαιτίζει την κυριαρχία επιχειρηματικών συμφερόντων στο δημόσιο βίο, θα πρέπει να λάβουν σαφή θέση όλα τα κόμματα. Ακούμε ορισμένους να υποστηρίζουν ότι το νομοσχέδιο για το βασικό μέτοχο έρχεται σε ευθεία σύγκρουση με το ευρωπαϊκό Κοινοτικό Δίκαιο. Είναι ξεκάθαρο ότι όσοι εκφράζουν παρόμοιες απόψεις, το πράττουν με στόχο να αποφύγουν να εισέλθουν σε μια συζήτηση ουσίας απέναντι στο μείζον πρόβλημα της διαπλοκής.
      Η Κυβέρνηση της Νέας Δημοκρατίας βάζει βαθιά το μαχαίρι και αποκόπτει τον ομφάλιο λώρο που συνέδεε τα Μέσα Μαζικής Ενημέρωσης με συγκεκριμένα επιχειρηματικά συμφέροντα. Είμαστε αποφασισμένοι να εφαρμόσουμε το Σύνταγμα, να σεβαστούμε το Κοινοτικό Δίκαιο, να επιβάλουμε τη διαφάνεια και τα πατάξουμε τη διαπλοκή.
      Το νομοσχέδιο για το βασικό μέτοχο κλείνει ερμητικά όλα τα παραθυράκια που εντέχνως και επιμελώς άφηνε ανοικτά ο προηγούμενος νόμος. Όμως, στο νομοσχέδιο υπάρχουν διατάξεις οι οποίες στο μέλλον ενδέχεται να δημιουργήσουν προβλήματα τόσο στους δήμους όσο και στις δημοτικές τους επιχειρήσεις που λειτουργούν ραδιοτηλεοπτικούς σταθμούς, ενώ αντιθέτως υπάρχουν διατάξεις οι οποίες αποτρέπουν τη δημιουργία παρόμοιων προβλημάτων στην «Ελληνική Ραδιοφωνία και Τηλεόραση Α.Ε.» και στις επιχειρήσεις των πολιτικών κομμάτων.
      Έτσι, στο υπό συζήτηση σχέδιο νόμου για το βασικό μέτοχο, ο νομοθέτης πολύ σωστά προέβλεψε και συμπεριέλαβε διατάξεις, οι οποίες δίνουν τη δυνατότητα στην «Ελληνική Ραδιοφωνία και Τηλεόραση Α.Ε.» και στις επιχειρήσεις των πολιτικών κομμάτων να συνάπτουν δημόσιες συμβάσεις. Είναι ρυθμίσεις τις οποίες οι προαναφερθέντες φορείς σε καμία περίπτωση δεν πρόκειται να χρησιμοποιήσουν με δόλιο τρόπο, καθ΄ όσον η μεν «Ελληνική Ραδιοφωνία και Τηλεόραση Α.Ε.» είναι δημόσια επιχείρηση, τα δε πολιτικά κόμματα κάθε μέρα υφίστανται τον έλεγχο τόσο από το Κοινοβούλιο όσο και από τα ηλεκτρονικά και έντυπα μέσα ενημέρωσης.
      Όμως, οι μεν δημοτικές επιχειρήσεις είναι επιχειρήσεις των Οργανισμών Τοπικής Αυτοδιοίκησης, δηλαδή του ευρύτερου δημόσιου τομέα, οι δε διοικήσεις των ΟΤΑ διοικούνται από αιρετούς άρχοντες, οι οποίοι και αυτοί, όπως οι Βουλευτές και τα κόμματα, δέχονται καθημερινά τον έλεγχο της Αντιπολίτευσης και των μέσων ενημέρωσης.
      Κατόπιν τούτων και επειδή οι δημοτικές επιχειρήσεις και οι Οργανισμοί Τοπικής Αυτοδιοίκησης ως επιχειρήσεις του ευρύτερου δημόσιου τομέα, εξομοιώνονται με την «Ελληνική Ραδιοφωνία και Τηλεόραση Α.Ε.» και οι ΟΤΑ  με τα πολιτικά κόμματα, προτείνω να τύχουν της ίδιας αντιμετώπισης. Η πρότασή μου αποσκοπεί στην αποτροπή προβλημάτων, τα οποία θα δημιουργηθούν σε Οργανισμούς Τοπικής Αυτοδιοίκησης, οι οποίοι λειτουργούν ραδιοτηλεοπτικούς σταθμούς.
      Ειδικότερα, η πρότασή μου συνοψίζεται στα εξής: Στο εδάφιο δ΄ της παραγράφου 4 του άρθρου 2 του σχεδίου νόμου να συμπεριληφθούν και οι δημοτικές επιχειρήσεις, δηλαδή ότι δεν θεωρούνται για την εφαρμογή του νόμου αυτού επιχειρήσεις μέσων ενημέρωσης.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κυρία Ράπτη, με συγχωρείτε που σας διακόπτω, αλλά στις τροπολογίες που ήλθαν έχει γίνει αυτό. Αυτό που λέτε διορθώθηκε. Επομένως συμπεριλαμβάνονται.
      ΕΛΕΝΗ ΡΑΠΤΗ: Ωραία, κύριε Υπουργέ.
      Να κλείσω προσθέτοντας επίσης, κύριε Υπουργέ, το εξής: Να συμπεριληφθούν στις εξαιρέσεις της παραγράφου 3 του άρθρου 4 μαζί με τα πολιτικά κόμματα και οι Οργανισμοί Τοπικής Αυτοδιοίκησης.
      Για όλους αυτούς τους λόγους δηλώνω ότι θα υπερψηφίσω το υπό συζήτηση νομοσχέδιο. Όπως βλέπω μάλιστα, έχει ήδη αντιμετωπιστεί κάτι που δεν είχε συμπεριληφθεί στην αρχική διατύπωση του σχεδίου νόμου, όπως το είχαμε λάβει στα χέρια μας οι Βουλευτές. Αντιμετωπίστηκε, λοιπόν, θετικά -και είμαι ιδιαίτερα ικανοποιημένη γι’ αυτό- η υποβληθείσα από μένα σχετική πρόταση.
      Σας ευχαριστώ.
      (Χειροκροτήματα από τη πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας):  Ο κ. Σκρέκας έχει το λόγο για τέσσερα λεπτά.
      ΘΕΟΔΩΡΟΣ ΣΚΡΕΚΑΣ: Κύριοι συνάδελφοι, θέλω να καταθέσω την έκπληξή μου, αλλά και την ανησυχία μου για το αντιπολιτευτικό μένος της Αξιωματικής Αντιπολίτευσης. Είναι ένα μένος το οποίο τελικά το παρατηρούμε σε όλη την προσπάθεια της νομοθετικής θωράκισης, την οποία επιχειρεί η Κυβέρνησή μας, προκειμένου σ’ αυτόν τον τόπο να μπουν οι κανόνες, ώστε οι Έλληνες πολίτες να λειτουργούν με δικαιώματα και υποχρεώσεις, ως απλοί πολίτες και επιχειρηματίες χωρίς προνόμια.
      Με το νόμο αυτό η Κυβέρνηση επιχειρεί ακριβώς αυτό το πράγμα και δεν το επιχειρεί μετά την εκλογή της, αλλά έρχεται να υλοποιήσει μια προεκλογική δέσμευση. Και εδώ τίθεται το ερώτημα: Δικαιούμεθα ή όχι τελικά να εφαρμόσουμε την πολιτική μας; Δικαιούμεθα ή όχι να κυβερνήσουμε τον τόπο με την εντολή του ελληνικού λαού;
      Γιατί όπως εξελίσσεται το πράγμα, δημιουργείται αυτός ο προβληματισμός κυρίως από το εκλογικό σώμα που έδωσε την καθαρή εντολή  στη Νέα Δημοκρατία να κυβερνήσει αυτό τον τόπο για τέσσερα χρόνια και να εφαρμόσει την πολιτική της. Και είναι μια πολιτική, η οποία κρίνεται από τους Έλληνες πολίτες, γιατί προς αυτούς απευθύνεται.
      Βέβαια η συμπεριφορά της Αξιωματικής Αντιπολίτευσης, μας δίνει την εντύπωση ότι αυτή η πολιτική δεν απευθύνεται στους πολλούς, απευθύνεται στους λίγους. Απαντάμε, λοιπόν, στους συναδέλφους της Αξιωματικής Αντιπολίτευσης ότι στην πολιτική μας αυτή μαζί μας είναι οι πολλοί και οι λογικοί.
      Άκουσα τον Κοινοβουλευτικό Εκπρόσωπο του ΠΑΣΟΚ κ. Παπαδόπουλο μέσα σε όλα τα άλλα να αναφέρεται και στο θέμα της οικονομίας, λέγοντας ότι το χάλι της οικονομίας δημιουργήθηκε στο εννιάμηνο διακυβέρνησης της χώρας από τη Νέα Δημοκρατία.
      Θέλω να πω στους συναδέλφους αλλά και στον κ. Παπαδόπουλο ότι τα θέματα της οικονομίας δεν προσεγγίζονται με αγορεύσεις καλές ή κακές, αλλά με τους δείκτες που αποτυπώνουν την κατάσταση της οικονομίας. Και οι δείκτες έρχονται να επιβεβαιώσουν αυτό που ως Αντιπολίτευση ισχυριζόμασταν, αλλά και που κατά τη συζήτηση του προϋπολογισμού παρουσιάσαμε.
      Η οικονομία μας αποτυπώνεται από τρεις κυρίως δείκτες. Ούτε από το έλλειμμα ούτε από το δημόσιο χρέος. Από την ανεργία και από την αγοραστική δύναμη των Ελλήνων πολιτών, αλλά και από την ισχυρή οικονομία. Αποτυπώνεται, όμως, και από έναν άλλο δείκτη. Από τις εισαγωγές των αγαθών που προέρχονται από άλλες χώρες, που δεν μπορούν να παραχθούν στον δικό μας τόπο.
      Έρχεται η Κυβέρνηση με το νόμο αυτό να προσθέσει ένα ακόμα λιθαράκι στην προσπάθεια που γίνεται για να μπει μια τάξη και ένα νοικοκύρεμα σ’ αυτόν τον τόπο, που επί πολλά χρόνια δοκιμάστηκε μέσα από παθογένειες, οι οποίες επετράπη να αναπτυχθούν και που τελικά δημιούργησαν σημαντικά προβλήματα και στον τομέα της οικονομίας, αλλά κυρίως στους Έλληνες πολίτες, που σήμερα το εισπράττουν με τη μεγάλη ανεργία, αλλά και με τη μεγάλη φτώχεια.
      Ψηφίζω το νομοσχέδιο αυτό, γιατί θεωρώ ότι είναι ένα σημαντικό νομοσχέδιο για να μπει μια τάξη στα θέματα της διαφάνειας και της σωστής αντιμετώπισης της ανάθεσης των δημοσίων συμβάσεων για το καλό του τόπου.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ο κ. Παναγιώτης Σγουρίδης έχει το λόγο.
      ΠΑΝΑΓΙΩΤΗΣ ΣΓΟΥΡΙΔΗΣ: Στο τέλος αυτής της πραγματικά μαραθώνιας συζήτησης σήμερα, πραγματικά σας ευχαριστώ, κύριε Πρόεδρε, που μου δώσατε το λόγο για ένα λεπτό.
      Ακούγοντας τους συναδέλφους της Συμπολίτευσης να υπερασπίζονται το νομοσχέδιο και τελευταία ακούγοντας και το συνάδελφο κ. Λυκουρέντζο, πραγματικά μου σχηματίστηκε εδραία πλέον η πεποίθηση ότι το ΠΑΣΟΚ κυβέρνησε είκοσι χρόνια, επειδή υπήρχε το «ELLE», οι «Τέσσερις Τροχοί» η «ΗΜΕΡΗΣΙΑ» και το «ΕΘΝΟΣ».
      ΠΡΟΕΔΡΕΥΩΝ (Γεώργιος Σούρλας): Παρά τις εντάσεις και τις αντιπαραθέσεις για τρεις μέρες, είναι πολύ ευχάριστο και πολύ ικανοποιητικό ότι τελειώνουμε τη συνεδρίαση μετά από εννιάμισι  ώρες σήμερα με την παρουσία τόσων πολλών συναδέλφων.
      Κυρίες και κύριοι συνάδελφοι, κηρύσσεται περαιωμένη η συζήτηση επί της ενότητας των άρθρων από 1 έως και 15 και θα γίνει η ψήφισή τους χωριστά.
      Ερωτάται το Σώμα: Γίνεται δεκτό το άρθρο 1, ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΤΗΛΕΜΑΧΟΣ ΧΥΤΗΡΗΣ: Κατά πλειοψηφία.
      ΛΙΑΝΑ ΚΑΝΕΛΛΗ: Κατά πλειοψηφία.
      ΦΩΤΗΣ ΚΟΥΒΕΛΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 1 έγινε δεκτό κατά πλειοψηφία, ως έχει.
      Ερωτάται το Σώμα: Γίνεται δεκτό το άρθρο 2, όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΤΗΛΕΜΑΧΟΣ ΧΥΤΗΡΗΣ: Κατά πλειοψηφία.
      ΛΙΑΝΑ ΚΑΝΕΛΛΗ: Κατά πλειοψηφία.
      ΦΩΤΗΣ ΚΟΥΒΕΛΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 2 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
      Ερωτάται το Σώμα: Γίνεται δεκτό το άρθρο 3, ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΤΗΛΕΜΑΧΟΣ ΧΥΤΗΡΗΣ: Κατά πλειοψηφία.
      ΛΙΑΝΑ ΚΑΝΕΛΛΗ: Δεκτό, δεκτό.
      ΦΩΤΗΣ ΚΟΥΒΕΛΗΣ: Δεκτό, δεκτό.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 3 έγινε δεκτό κατά πλειοψηφία, ως έχει.
      Ερωτάται το Σώμα: Γίνεται δεκτό το άρθρο 4, όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΤΗΛΕΜΑΧΟΣ ΧΥΤΗΡΗΣ: Κατά πλειοψηφία.
      ΛΙΑΝΑ ΚΑΝΕΛΛΗ: Κατά πλειοψηφία.
      ΦΩΤΗΣ ΚΟΥΒΕΛΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 4 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
      Ερωτάται το Σώμα: Γίνεται δεκτό το άρθρο 5, ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΤΗΛΕΜΑΧΟΣ ΧΥΤΗΡΗΣ: Κατά πλειοψηφία.
      ΛΙΑΝΑ ΚΑΝΕΛΛΗ: Δεκτό, δεκτό.
      ΦΩΤΗΣ ΚΟΥΒΕΛΗΣ: Δεκτό, δεκτό.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 5 έγινε δεκτό κατά πλειοψηφία, ως έχει.
      Ερωτάται το Σώμα: Γίνεται δεκτό το άρθρο 6, όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΤΗΛΕΜΑΧΟΣ ΧΥΤΗΡΗΣ: Κατά πλειοψηφία.
      ΛΙΑΝΑ ΚΑΝΕΛΛΗ: Δεκτό, δεκτό.
      ΦΩΤΗΣ ΚΟΥΒΕΛΗΣ: Δεκτό, δεκτό.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 6 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
      Ερωτάται το Σώμα: Γίνεται δεκτό το άρθρο 7, όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΤΗΛΕΜΑΧΟΣ ΧΥΤΗΡΗΣ: Κατά πλειοψηφία.
      ΛΙΑΝΑ ΚΑΝΕΛΛΗ: Δεκτό, δεκτό.
      ΦΩΤΗΣ ΚΟΥΒΕΛΗΣ: Δεκτό, δεκτό.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 7 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
      Ερωτάται το Σώμα: Γίνεται δεκτό το άρθρο 8, όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΤΗΛΕΜΑΧΟΣ ΧΥΤΗΡΗΣ: Κατά πλειοψηφία.
      ΛΙΑΝΑ ΚΑΝΕΛΛΗ: Κατά πλειοψηφία.
      ΦΩΤΗΣ ΚΟΥΒΕΛΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 8 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
      Ερωτάται το Σώμα: Γίνεται δεκτό το άρθρο 9, όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΤΗΛΕΜΑΧΟΣ ΧΥΤΗΡΗΣ: Κατά πλειοψηφία.
      ΛΙΑΝΑ ΚΑΝΕΛΛΗ: Δεκτό, δεκτό.
      ΦΩΤΗΣ ΚΟΥΒΕΛΗΣ: Δεκτό, δεκτό.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 9 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
      Ερωτάται το Σώμα: Γίνεται δεκτό το άρθρο 10, ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΤΗΛΕΜΑΧΟΣ ΧΥΤΗΡΗΣ: Κατά πλειοψηφία.
      ΛΙΑΝΑ ΚΑΝΕΛΛΗ: Δεκτό, δεκτό.
      ΦΩΤΗΣ ΚΟΥΒΕΛΗΣ: Δεκτό, δεκτό.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 10 έγινε δεκτό κατά πλειοψηφία, ως έχει.
      Ερωτάται το Σώμα: Γίνεται δεκτό το άρθρο 11, όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΤΗΛΕΜΑΧΟΣ ΧΥΤΗΡΗΣ: Κατά πλειοψηφία.
      ΛΙΑΝΑ ΚΑΝΕΛΛΗ: Κατά πλειοψηφία.
      ΦΩΤΗΣ ΚΟΥΒΕΛΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 11 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
      Ερωτάται το Σώμα: Γίνεται δεκτό το άρθρο 12, όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΤΗΛΕΜΑΧΟΣ ΧΥΤΗΡΗΣ: Κατά πλειοψηφία.
      ΛΙΑΝΑ ΚΑΝΕΛΛΗ: Κατά πλειοψηφία.
      ΦΩΤΗΣ ΚΟΥΒΕΛΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 12 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
      Ερωτάται το Σώμα: Γίνεται δεκτό το άρθρο 13, ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΤΗΛΕΜΑΧΟΣ ΧΥΤΗΡΗΣ: Κατά πλειοψηφία.
      ΛΙΑΝΑ ΚΑΝΕΛΛΗ: Κατά πλειοψηφία.
      ΦΩΤΗΣ ΚΟΥΒΕΛΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 13 έγινε δεκτό κατά πλειοψηφία,  ως έχει.
      Ερωτάται το Σώμα: Γίνεται δεκτό το άρθρο 14, όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΤΗΛΕΜΑΧΟΣ ΧΥΤΗΡΗΣ: Κατά πλειοψηφία.
      ΛΙΑΝΑ ΚΑΝΕΛΛΗ: Δεκτό, δεκτό.
      ΦΩΤΗΣ ΚΟΥΒΕΛΗΣ: Δεκτό, δεκτό.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 14 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
      Ερωτάται το Σώμα: Γίνεται δεκτό το ακροτελεύτιο άρθρο 15, ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΤΗΛΕΜΑΧΟΣ ΧΥΤΗΡΗΣ: Κατά πλειοψηφία.
      ΛΙΑΝΑ ΚΑΝΕΛΛΗ: Δεκτό, δεκτό.
      ΦΩΤΗΣ ΚΟΥΒΕΛΗΣ: Δεκτό, δεκτό.
      ΠΡΟΕΔΡΕΥΩΝ (Γεώργιος Σούρλας): Συνεπώς το ακροτελεύτιο άρθρο 15 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
      Συνεπώς το νομοσχέδιο του Υπουργείου Εσωτερικών, Δημόσιας Διοίκησης και Αποκέντρωσης: «Μέτρα για τη διασφάλιση της διαφάνειας και την αποτροπή καταστρατηγήσεων κατά τη διαδικασία σύναψης δημοσίων συμβάσεων» έγινε δεκτό επί της αρχής και επί των άρθρων.
      Η ψήφισή του στο σύνολο αναβάλλεται για άλλη συνεδρίαση.
      (Χειροκροτήματα από την πτέρυγα  της Νέας Δημοκρατίας)
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 19.58΄ λύεται η συνεδρίαση για αύριο ημέρα Παρασκευή 21 Ιανουαρίου 2005 και ώρα 10.30΄ με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση της με αριθμό 42/21/22-12-2004 επερώτησης Βουλευτών του ΠΑΣΟΚ, προς τους Υπουργούς Εθνικής Παιδείας και Θρησκευμάτων και Οικονομίας και Οικονομικών, σχετικά με τη χρηματοδότηση σχολικής στέγης του Νομού Ηρακλείου, σύμφωνα με την ημερήσια διάταξη που έχει διανεμηθεί.
      
      Η ΠΡΟΕΔΡΟΣ                                               ΟΙ ΓΡΑΜΜΑΤΕΙΣ



77

Συνεδρίαση 20-1-2005


