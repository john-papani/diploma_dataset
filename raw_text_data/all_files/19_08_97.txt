Σελίδα 715 

Π Ρ Α Κ Τ Ι Κ Α   Β Ο Υ Λ Η Σ

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

Σ Υ Ν Ο Δ Ο Σ   Α'

ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΒΟΥΛΗΣ

ΘΕΡΟΥΣ 1997

ΣΥΝΕΔΡΙΑΣΗ ΚΓ'

Τρίτη 19 Αυγούστου 1997

Αθήνα, σήμερα στις 19 Αυγούστου 1997, ημέρα Τρίτη και ώρα 19.00' συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Β' σύνθεση), για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.

Εισερχόμαστε στην ημερήσια διάταξη

ΤΗΣ ΝΟΜΟΘΕΤΙΚΗΣ ΕΡΓΑΣΙΑΣ

Θα γίνει προεκφώνηση των νομοσχεδίων, που είναι γραμμένα στην ημερήσια διάταξη.

Υπουργείου Οικονομικών

Ψήφιση στο σύνολο του σχεδίου νόμου: "Ειδικό μισθολόγιο δικαστικών λειτουργών, μισθολόγια κύριου προσωπικού Νομικού Συμβουλίου του Κράτους και ιατροδικαστών και άλλες διατάξεις". Το νομοσχέδιο θα ψηφιστεί στο σύνολο του κατά τη σημερινή συνεδρίαση.

Του ιδίου Υπουργείου

Μόνη συζήτηση επί της αρχής,των άρθρων και του συνόλου του σχεδίου νόμου: "Κώδικας διοικητικών και ποινικών κυρώσεων στη φορολογική νομοθεσία και άλλες διατάξεις".

Το νομοσχέδιο θα συζητηθεί κατά τη σημερινή συνεδρίαση.

Υπουργείου Γεωργίας

Μόνη συζήτηση επί της αρχής, των άρθρων και του συνόλου του σχεδίου νόμου: "Τροποποίηση της κείμενης νομοθεσίας για τα γεωργικά και κτηνιατρικά φάρμακα, ρύθμιση χρεών συνεταιριστικών οργανώσεων και άλλες διατάξεις".

Ερωτάται το Σώμα: Γίνεται δεκτό το νομοσχέδιο;

ΜΕΡΙΚΟΙ ΒΟΥΛΕΥΤΕΣ: Κρατείται.

ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και θα συζητηθεί κατά τον Κανονισμό.

Επανερχόμεθα στο νομοσχέδιο του Υπουργείου Οικονομικών.

Ψήφιση στο σύνολο του σχεδίου νόμου "Ειδικό μισθολόγιο δικαστικών λειτουργών, μισθολόγια κύριου προσωπικού Νομικού Συμβουλίου του Κράτους και ιατροδικαστών και άλλες διατάξεις". 

Ο κύριος Υπουργός έχει το λόγο.

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): 'Εχω να κάνω δύο-τρεις νομοτεχνικές διατυπώσεις. 

Το άρθρο 16 μεταφέρεται στο τέλος του νομοσχεδίου και αριθμείται ως άρθρο 25 με παράλληλη αναρίθμηση των επόμενων άρθρων.

Η πρώτη πρόταση του ιδίου άρθρου αναδιατυπώνεται ως εξής: "Από την έναρξη ισχύος του παρόντος καταργούνται κατά το μέρος που αναφέρονται στους δικαστικούς λειτουργούς, το κύριο προσωπικό του Νομικού Συμβουλίου του Κράτους και τους ιατροδικαστές, οι διατάξεις:" Το λοιπό κείμενο του άρθρου παραμένει ως έχει.

Στην παράγραφο 2α' του άρθρου 21, ήδη 20, μετά την αλλαγή θέσης του άρθρου 16, προστίθεται μετά τη λέξη "Ανεκτέλεστες" η φράση "εν όλω ή εν μέρει".

Τέλος, το ακροτελεύτιο άρθρο 26 αναδιατυπώνεται ως εξής: "1. Η ισχύς των διατάξεων των άρθρων 1 έως 15 πλην της παραγράφου 3 του άρθρου 7 του νόμου αυτού, αρχίζει από 1.1.97. Με απόφαση του Υπουργού Οικονομικών, καθορίζεται ο αριθμός των δόσεων και ο χρόνος της καταβολής των τυχόν διαφορών αναδρομικώς.

2. Η ισχύς των λοιπών άρθρων του νόμου αυτού, αρχίζει από της δημοσιεύσεώς του στην Εφημερίδα της Κυβερνήσεως, εκτός αν ορίζεται διαφορετικά στις επί μέρους διατάξεις".

(Στο σημείο αυτό ο Υπουργός Δικαιοσύνης κ. Ευαγγ. Γιαννόπουλος καταθέτει για τα Πρακτικά τις προαναφερθείσες αναδιατυπώσεις, οι οποίες έχουν ως εξής:

"ΣΗΜΕΙΩΜΑ

Υπουργού Δικαιοσύνης σχετικά με νομοτεχνικού χαρακτήρα αλλάγες του σχεδίου νόμου "ειδικό μισθολόγιο δικαστικών λειτουργών κ.λπ.".

ενόψει ψήφισης του στο σύνολο από τη Βουλή.

1.α)Το άρθρο 16 μεταφέρεται στο τέλος του νομοσχεδίου και αριθμείται ως άρθρο 25, με παράλληλη αναρίθμηση των επόμενων άρθρων.

β) Η πρώτη πρόταση του ίδιου άρθρου αναδιατύπωνεται ως εξής:

"Από την έναρξη ισχύος του παρόντος καταργούνται, κατά το μέρος που αναφέρονται στους δικαστικούς λειτουργούς, το κύριο προσωπικό του Νομικού Συμβουλίου του Κράτους και τους ιατροδικαστές, οι διατάξεις:"(Το λοιπό κείμενο του άρθρου παραμένει ως έχει έχει).

2. Στην παράγραφο 2α του άρθρου 21 ήδη 20 (μετά την αλλαγή θέσης του άρθρου 16) προστίθεται μετά τη λέξη "Ανεκτέλεστες" η φράση "εν όλω η εν μέρει".

3. Τέλος το ακροτελεύτιο άρθρο 26 αναδιατυπώνεται ως εξής:

"1. Η ισχύς των διατάξεων των άρθρων 1-15 πλην της παραγράφου 3 του άρθρου 7 του νόμου αυτού αρχίζει από 1.1.97. Με απόφαση του Υπουργού Οικονομικών καθορίζεται ο αριθμός των δόσεων και ο χρόνος της καταβολής των τυχόν 

Σελίδα 716 

διαφορών αναδρομικώς.

2. Η ισχύς των λοιπών άρθρων του νόμου αυτού αρχίζει από της δημοσιεύσεώς του στην Εφημερίδα της Κυβερνήσεως εκτός αν ορίζεται διαφορετικά στις επί μέρους διατάξεις".

ΠΡΟΕΔΡΟΣ (Απόστολος Κακλαμάνης): Υπάρχει καμία παρατήρηση;

ΣΤΡΑΤΗΣ ΚΟΡΑΚΑΣ: Κύριε Πρόεδρε, παρακαλώ το λόγο.

ΠΡΟΕΔΡΟΣ (Απόστολος Κακλαμάνης): Ορίστε, κύριε Κόρακα.

ΣΤΡΑΤΗΣ ΚΟΡΑΚΑΣ: Δεν έχω μπροστά μου το νομοσχέδιο. Τώρα περιμένω να μου το δώσουν. Αυτή είναι η πρώτη παρατήρηση, ότι καλό είναι, όταν ψηφίζεται ένα νομοσχέδιο στο σύνολο ...

ΠΡΟΕΔΡΟΣ (Απόστολος Κακλαμάνης): 'Εχει διανεμηθεί.

ΣΤΡΑΤΗΣ ΚΟΡΑΚΑΣ: Διορθωμένο δε διανεμήθηκε. Τώρα διανέμεται.

ΠΡΟΕΔΡΟΣ (Απόστολος Κακλαμάνης): Ορίστε,συνεχίστε.

ΣΤΡΑΤΗΣ ΚΟΡΑΚΑΣ: Θα ήθελα να πω σε ό,τι αφορά στο ακροτελεύτιο άρθρο, ότι γίνονται ορισμένες αλλαγές, που δεν είναι απλά νομοτεχνικές, αλλά αφορούν και στην ουσία. Για παράδειγμα αυτή η παράγραφος 3, του άρθρου 7, δεν είναι νομοτεχνική παρατήρηση. Αυτό είναι η ουσία. Είναι και ορισμένα άλλα που είπε ο κύριος Υπουργός.

Επίσης, για τις ανεκτέλεστες αποφάσεις, το "εν όλω ή εν μέρει" επίσης δεν είναι νομοτεχνικό. Είναι μια ουσιαστική τροποποίηση. 

Την πρώτη παρατήρηση δεν μπόρεσα να τη συγκρατήσω. Πάντως για το πρώτο, εκεί που μετατρέπεται, εντάξει.

ΠΡΟΕΔΡΟΣ (Απόστολος Κακλαμάνης): Αυτό που σας δίνουν τώρα έχει διανεμηθεί από την προηγούμενη εβδομάδα.

ΣΤΡΑΤΗΣ ΚΟΡΑΚΑΣ: Ποιο, κύριε Πρόεδρε; Η τροποποίηση;

ΠΡΟΕΔΡΟΣ (Απόστολος Κακλαμάνης): Το νομοσχέδιο με αυτές τις διορθώσεις έχει διανεμηθεί απο την προηγούμενη εβδομάδα.

ΣΤΡΑΤΗΣ ΚΟΡΑΚΑΣ: Δεν θυμάμαι να έχει διανεμηθεί.

ΠΡΟΕΔΡΟΣ (Απόστολος Κακλαμάνης): Σας το λέει ο Πρόεδρος, ότι με τους κλητήρες όπως γίνεται πάντοτε, από την προηγούμενη εβδομάδα, έχει διανεμηθεί. Τι σημαίνει δεν θυμάσθε.

ΣΤΡΑΤΗΣ ΚΟΡΑΚΑΣ: Κύριε Πρόεδρε, δεν το αμφισβητώ. Αφού το λέτε, έτσι θα είναι. 'Ομως, έχουμε συνηθίσει την ημέρα της ψήφισης του νομοσχεδίου, να βρίσκονται στην Αίθουσα νομοσχέδια. Βεβαίως αν διανεμήθηκε, εγώ δεν το είδα, αλλά δεν αμφισβητώ...

ΠΡΟΕΔΡΟΣ (Απόστολος Κακλαμάνης): Κύριε Κόρακα, την Πέμπτη 14 Αυγούστου διενεμήθη το νομοσχέδιο αυτό σε κάθε Βουλευτή, μαζί με την ημερήσια διάταξη των εργασιών που αρχίζουν σήμερα. Οι κλητήρες έχουν στη διάθεσή σας αντίγραφα, γι αυτό και σας έδωσαν τώρα ένα αντίγραφο.

ΣΤΡΑΤΗΣ ΚΟΡΑΚΑΣ: Εντάξει, κύριε Πρόεδρε.

ΠΡΟΕΔΡΟΣ (Απόστολος Κακλαμάνης): Το εντάξει, δε λέει τίποτα. Εν τω μεταξύ έχετε πει κάποια πράγματα και αν εγώ δε σας απαντήσω μένουν αναπάντητα. Γι αυτό πριν πούμε κάτι, αφού το γνωρίζουμε ή οφείλουμε να το γνωρίζουμε, σκεφτόμαστε πριν το πούμε.

ΣΤΡΑΤΗΣ ΚΟΡΑΚΑΣ: Κύριε Πρόεδρε, δε θέλω τώρα να δημιουργήσω θέμα πάνω σε αυτό.

ΠΡΟΕΔΡΟΣ (Απόστολος Κακλαμάνης): Δημιουργείτε ήδη και σας απαντώ. Πρώτο, είπατε πως δεν διενεμήθη. Σας απήντησα ότι διενεμήθη τη 14η Αυγούστου. Δεύτερον, είπατε ότι συνηθίζεται στην Αίθουσα να υπάρχουν αντίγραφα. Σας απήντησα ότι ήδη έχετε στα χέρια σας αντίγραφο που σας έδωσε ο κλητήρας. Αντί, λοιπόν, να εκφράσετε τη λύπη σας και να πείτε πως λυπάστε γιατί είπατε δύο ανακρίβειες, από πάνω λέτε ότι δε θέλετε να δημιουργήσετε και θέμα.

ΣΤΡΑΤΗΣ ΚΟΡΑΚΑΣ: Μη θέλετε να κάνουμε συζήτηση τώρα. Δεν είπα ανακρίβειες.

ΠΡΟΕΔΡΟΣ (Απόστολος Κακλαμάνης): Συνεχίστε, είπατε δύο ανακρίβειες, και αντί να εκφράσετε τη λύπη σας, υπεκφεύγετε. 

ΣΤΡΑΤΗΣ ΚΟΡΑΚΑΣ: Κάλεσα εγώ τον κλητήρα και του ζήτησα να μου φέρει το νομοσχέδιο και βγήκε έξω και το πήρε.

ΠΡΟΕΔΡΟΣ (Απόστολος Κακλαμάνης): Συνεχίστε, κύριε Κόρακα. 

ΣΤΡΑΤΗΣ ΚΟΡΑΚΑΣ: Για την πρώτη διόρθωση που κάνει ο κύριος Υπουργός δεν μπορώ να πω. 'Ομως, η δεύτερη και η τρίτη είναι ουσιαστικές και δεν είναι απλά νομοτεχνικές.

ΠΡΟΕΔΡΟΣ (Απόστολος Κακλαμάνης): Σε ό,τι αφορά την πρώτη διόρθωση είναι διατυπωμένη στη σελίδα 7 στο περιθώριο του άρθρου 7 η παράγραφος 3, η οποία, αφού ετέθη εκ των υστέρων, προφανώς εξαιρείται από το άρθρο που αφορά την έναρξη ισχύος αυτού του νόμου και λέει ότι τα άρθρα από 1 μέχρι το 15 ισχύουν από τότε, πλην της παραγράφου 3. Για την παράγραφο 3 ακολουθεί άλλη διάταξη που λέει ότι δε θα ισχύσει από 1 Ιανουαρίου, αλλά από τότε που ο Υπουργός Οικονομικών με αποφάσεις του θα καθορίσει σε δόσεις την καταβολή των τυχόν αναδρομικών.

Είναι απλό το πράγμα και για σας και για όποιο συνάδελφο παρακολουθεί και είμαι βέβαιος ότι όλοι οι συνάδελφοι- παρακολουθούν.

Τώρα σε ό,τι αφορά το εν όλω ή εν μέρει, έγινε πολλή συζήτηση τη μέρα εκείνη, εδώ, σχετικά με το αν θα ισχύσουν και θα εκτελεστούν οι αποφάσεις που αφορούν καταδίκες για θέματα επιταγών. Μάλιστα, ελέχθη, αφού ρωτήθηκαν πολλοί συνάδελφοι ειδικοί επί του Ποινικού Δικαίου εδώ ότι εκεί που λέμε ανεκτέλεστες αποφάσεις, αποφάσεις, δηλαδή, που δεν έχουν εκτελεστεί, εννοούμε, είτε εν όλω, δηλαδή, δεν έχει ενοχληθεί αυτός που κατεδικάσθη είτε εν μέρει, δηλαδή, δεν έχει εκτίσει μέρος. Κατά το υπόλοιπο, αφού το μείζον δεν εκτελείται, προφανώς δεν εκτελείται και το έλασσον, που είναι το υπόλοιπο της καταγνωσθείσης ποινής.

Ελπίζω οι διευκρινίσεις αυτές να λύνουν τις απορίες σας.

ΣΤΡΑΤΗΣ ΚΟΡΑΚΑΣ: Η παράγραφος 3 του άρθρου 7, κύριε Πρόεδρε, λέει οι διατάξεις του άρθρου 1 του Ζ' ψηφίσματος της Βουλής του 1975 σε συνδυασμό με τις διατάξεις των άρθρων 1 και 2 του νόμου αυτού εφαρμόζονται στο ακέραιο με τη δημοσίευση του παρόντος στην Εφημερίδα της Κυβερνήσεως. 

Η τροποποίηση που φέρνει ο κύριος Υπουργός λέει από 1.1.1997. 

ΠΡΟΕΔΡΟΣ (Απόστολος Κακλαμάνης): 'Ομως, στη συνέχεια λέγει, "με αποφάσεις του Υπουργού των Οικονομικών θα καθοριστεί ο χρόνος και ο τρόπος καταβολής σε δόσεις".

ΣΤΡΑΤΗΣ ΚΟΡΑΚΑΣ: 'Οχι, κύριε Πρόεδρε. Με απόφαση του Υπουργού των Οικονομικών καθορίζεται ο αριθμός των δόσεων και ο χρόνος της καταβολής. Αλλά η ισχύς των διατάξεων των άρθρων 1 έως και 15 πλην της παραγράφου 3 του άρθρου 7 του νόμου αυτού αρχίζει από 1.1.1997.

ΠΡΟΕΔΡΟΣ (Απόστολος Κακλαμάνης): Ναι.

ΣΤΡΑΤΗΣ ΚΟΡΑΚΑΣ: Λοιπόν, πλην της παραγράφου 3. Γιατί λέει πλην της παραγράφου 3; Διότι στην παράγραφο 3 καθορίζεται από πότε ισχύει αυτό. Από της δημοσιεύσεως του παρόντος νομοσχεδίου.

ΠΡΟΕΔΡΟΣ (Απόστολος Κακλαμάνης): Βεβαίως.

ΣΤΡΑΤΗΣ ΚΟΡΑΚΑΣ:'Αρα, είναι αυτό νομοτεχνική παρατήρηση;

ΠΡΟΕΔΡΟΣ (Απόστολος Κακλαμάνης): Κύριε συνάδελφε, όπως ακριβώς λέει η παράγραφος 3 του άρθρου 7, το πνεύμα ακριβώς της διατάξεως αυτής πρέπει να εναρμονιστεί με τη διατύπωση του ακροτελεύτιου άρθρου. Αλλιώς, άλλα θα λέει το άρθρο 7 στην παράγραφο 3 και άλλα θα λέει το ακροτελεύτιο άρθρο.

Παρακαλώ, άλλη παρατήρηση υπάρχει επ'αυτών;

ΣΤΡΑΤΗΣ ΚΟΡΑΚΑΣ: Με συγχωρείτε, κύριε Πρόεδρε, το ακροτελεύτιο άρθρο το διαμόρφωσε και λέει "ισχύουν από της δημοσιεύσεως", εκτός αν είναι διαφορετικά στο νομοσχέδιο.

ΠΡΟΕΔΡΟΣ (Απόστολος Κακλαμάνης): Είπατε την άποψή σας και πήρατε μία απάντηση.

ΣΤΡΑΤΗΣ ΚΟΡΑΚΑΣ: Μα, υπάρχει αντίφαση.

ΠΡΟΕΔΡΟΣ (Απόστολος Κακλαμάνης): Καλώς!

Παρακαλώ, υπάρχει άλλος συνάδελφος που να έχει άποψη 

Σελίδα 717 

επ'αυτού;

ΣΤΡΑΤΗΣ ΚΟΡΑΚΑΣ: Μα, κύριε Πρόεδρε ...

ΠΡΟΕΔΡΟΣ (Απόστολος Κακλαμάνης): Καλώς, κύριε Κόρακα, εσείς θα μειοψηφήσετε. Δεν είναι υποχρεωτικό, όμως, αυτό που νομίζετε εσείς να κάνουν όλοι οι άλλοι εδώ μέσα. Πώς να το κάνουμε;

Ερωτάται το Τμήμα: Γίνεται δεκτό το νομοσχέδιο και στο σύνολο σύμφωνα με τις νομοτεχνικές παρατηρήσεις του Υπουργού;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΣΤΡΑΤΗΣ ΚΟΡΑΚΑΣ: Κατά πλειοψηφία.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Κατά πλειοψηφία.

ΠΡΟΕΔΡΟΣ (Απόστολος Κακλαμάνης): Το νομοσχέδιο έγινε δεκτό κατά πλειοψηφία και στο σύνολο σύμφωνα με τις νομοτεχνικές παρατηρήσεις του Υπουργού.

Συνεπώς το νομοσχέδιο του Υπουργείου Οικονομικών: "Ειδικό μισθολόγιο δικαστικών λειτουργών, μισθολόγια κύριου προσωπικού Νομικού Συμβουλίου του Κράτους και ιατροδικαστών και άλλες διατάξεις" έγινε δεκτό κατά πλειοψηφία, σε μόνη συζήτηση, επί της αρχής, των άρθρων και του συνόλου και έχει ως εξής:

Ειδικό μισθολόγιο δικαστικών λειτουργών, μισθολόγια κύριου προσωπικού Νομικού Συμβουλίου του Κράτους και ιατροδικαστών και άλλες διατάξεις

ΚΕΦΑΛΑΙΟ Α'

ΕΙΔΙΚΟ ΜΙΣΘΟΛΟΓΙΟ ΔΙΚΑΣΤΙΚΩΝ ΛΕΙΤΟΥΡΓΩΝ

'Αρθρο 1

Βασικός μισθός

1. Ο μηνιαίος βασικός μισθός όλων των βαθμών της ιεραρχίας των δικαστικών λειτουργών του Συμβουλίου της Επικρατείας (Σ.τ.Ε.), των Πολιτικών και Ποινικών Δικαστηρίων, του Ελεγκτικού Συνεδρίου (Ε.Σ.), των Τακτικών Διοικητικών Δικαστηρίων (Τ.Δ.Δ.) και της Γενικής Επιτροπείας αυτών, καθορίζεται με βάση το βασικό μισθό του βαθμού του Πρωτοδίκη και των αντίστοιχων με αυτόν βαθμών, με τους παρακάτω συντελεστές, στρογγυλοποιούμενος στην πλησιέστερη εκατοντάδα.

α) Πρόεδρος Σ.τ.Ε., Πρόεδρος και Εισαγγελέας του Αρείου Πάγου (Α.Π.), Πρόεδρος του Ε.Σ., Γενικός Επίτροπος της Επικρατείας του Ε.Σ., Γενικός Επίτροπος της Επικρατείας των Τ.Δ.Δ. 

β) Αντιπρόεδρος του Σ.τ.Ε., του Α.Π. και του Ε.Σ. και Επίτροπος της Επικρατείας των Τ.Δ.Δ. 

γ) Σύμβουλος της Επικρατείας, Αρεοπαγίτης, Αντεισαγγελέας του Α.Π., Σύμβουλος και Αντεπίτροπος του Ε.Σ., Αντεπίτροπος Επικρατείας των Τ.Δ.Δ., Πρόεδρος και Εισαγγελέας Εφετών και Πρόεδρος Εφετών Διοικητικών Δικαστηρίων

δ) Πάρεδρος του Συμβουλίου της Επικρατείας, Εφέτης, Αντεισαγγελέας Εφετών, Πάρεδρος του Ε.Σ. και Εφέτης Διοικητικών Δικαστηρίων

ε) Πρόεδρος και Εισαγγελέας Πρωτοδικών, Πρόεδρος Πρωτοδικών Διοικητικών Δικαστηρίων και Ειρηνοδίκης Α' Τάξης

στ) Εισηγητής του Σ.τ.Ε. και του Ε.Σ., Πρωτοδίκης, Αντεισαγγελέας Πρωτοδικών, Πρωτοδίκης Διοικητικών Δικαστηρίων και Ειρηνοδίκης Β' Τάξης

ζ) Δόκιμος Εισηγητής του Σ.τ.Ε. και του Ε.Σ., Πάρεδρος Πρωτοδικείου, Πάρεδρος Εισαγγελίας, Πάρεδρος Πρωτοδικείου των Διοικητικών Δικαστηρίων και Ειρηνοδίκης Γ' Τάξης

η) Ειρηνοδίκης Δ' Τάξης

2. Για τη διαμόρφωση των νέων βασικών μισθών της προηγούμενης παραγράφου ο μηνιαίος βασικός μισθός του Πρωτοδίκη ορίζεται σε διακόσιες πενήντα χιλιάδες (250.000) δραχμές.

'Αρθρο 2

Επιδόματα, παροχές και αποζημιώσεις

Πέρα από το βασικό μισθό του προηγούμενου άρθρου παρέχονται και τα εξής επιδόματα, παροχές και αποζημιώσεις, κατά μήνα:

1. Επίδομα χρόνου υπηρεσίας οριζόμενο σε ποσοστό τέσσερα τοις εκατό (4%) με τη συμπλήρωση ενός (1) έτους υπηρεσίας, προσαυξανόμενο στη συνέχεια ανά διετία από τη χορήγηση του ποσοστού αυτού και μέχρι δεκατέσσερις (14) διετίες κατά τέσσερις (4) ποσοστιαίες μονάδες και μέχρι συνολικού ποσοστού εξήντα τοις εκατό (60%). Το επίδομα αυτό υπολογίζεται στο βασικό μισθό που έχει κάθε φορά ο δικαστικός λειτουργός.

2. Επίδομα μεταπτυχιακών σπουδών, οριζόμενο σε δέκα χιλιάδες (10.000) δρχ. για τους κατόχους ειδικού μεταπτυχιακού διπλώματος ετήσιας τουλάχιστον φοίτησης και σε δεκαοκτώ χιλιάδες (18.000) δρχ. για τους κατόχους διδακτορικού διπλώματος, εφόσον τα διπλώματα αυτά έχουν χορηγηθεί με ξεχωριστούς τίτλους μετά τη λήψη του πτυχίου Ανώτατου Εκπαιδευτικού Ιδρύματος (Α.Ε.Ι.).

Προκειμένου για κατόχους τίτλων αλλοδαπών Α.Ε.Ι., το επίδομα παρέχεται μετά την αναγνώριση της ισοτιμίας τους προς τους μεταπτυχιακούς τίτλους που απονέμονται από τα Α.Ε.Ι. της ημεδαπής, σύμφωνα με την εκάστοτε ισχύουσα νομοθεσία. Η καταβολή του επιδόματος ανατρέχει στο χρόνο κατάθεσης στο αρμόδιο για την αναγνώριση όργανο των σχετικών τίτλων.

Το ανωτέρω επίδομα χορηγείται μόνο στην περίπτωση που το περιεχόμενο των μεταπτυχιακών σπουδών είναι συναφές με το αντικείμενο απασχόλησης των δικαστικών λειτουργών. Για τη συνδρομή ή όχι της προϋπόθεσης αυτής αποφαίνεται το οικείο Ανώτατο Δικαστικό Συμβούλιο.

3. Επίδομα για την ταχύτερη και αποτελεσματικότερη διεκπεραίωση των υποθέσεων, καθώς και για την αντιστάθμιση δαπανών στις οποίες υποβάλλονται κατά την άσκηση του λειτουργήματός τους (δημιουργία και ενημέρωση βιβλιοθήκης, οργάνωση γραφείου), οριζόμενο κατά βαθμό ως εξής:

α., Ειρηνοδίκης Δ',, Δόκιμος Εισηγητής του Σ.τ.Ε. και αντίστοιχοι , 135.000 δρχ.

β., Εισηγητής του Σ.τ.Ε. και αντίστοιχοι: 

αα) Χωρίς προσαύξηση του βασικού μισθού 

ββ) Με μία προσαύξηση του βασικού μισθού 175.000 δρχ

γγ) Με περισσότερες προσαυξήσεις του βασικού μισθού, 185.000 δρχ. 

200.000 δρχ.

γ., Πρόεδρος Πρωτοδικών: 210.000 δρχ

αα) Χωρίς προσαύξηση του βασικού μισθού 210.000 δρχ

ββ) Με μία προσαύξηση του βασικού μισθού 

γγ) Με περισσότερες προσαυξήσεις του βασικού μισθού, 230.000 δρχ.

δ., Πάρεδρος του Σ.τ.Ε. και αντίστοιχοι, 230.000 δρχ.

ε., Πρόεδρος Εφετών,, Σύμβουλος της Επικρατείας και αντίστοιχοι: 

αα) Χωρίς προσαύξηση του βασικού μισθού 230.000 δρχ

ββ) Με προσαύξηση του βασικού μισθού, 250.000 δρχ.

στ., Αντιπρόεδρος,, Πρόεδρος και αντίστοιχοι, 250.000 δρχ.

4. Επίδομα εορτών και άδειας.

α. Το επίδομα εορτών Χριστουγέννων ορίζεται ίσο με το μηνιαίο βασικό μισθό που έχει κάθε φορά ο δικαστικός λειτουργός μαζί με το επίδομα χρόνου υπηρεσίας. Το επίδομα αυτό χορηγείται στο ακέραιο εφόσον ο δικαστικός λειτουργός μισθοδοτήθηκε ολόκληρο το χρονικό διάστημα από 16 Απριλίου μέχρι 15 Δεκεμβρίου κάθε έτους και καταβάλλεται στις 16 Δεκεμβρίου.

β. Το επίδομα εορτών Πάσχα ορίζεται ίσο με το ήμισυ του βασικού μισθού και το ήμισυ του επιδόματος χρόνου υπηρεσίας που έχει κάθε φορά ο δικαστικός λειτουργός και χορηγείται 

Σελίδα 718 

στο ακέραιο εφόσον μισθοδοτήθηκε ολόκληρο το χρονικό διάστημα από 16 Δεκεμβρίου μέχρι 15 Απριλίου του επόμενου έτους. Το επίδομα αυτό καταβάλλεται δέκα (10) ημέρες πριν από το Πάσχα.

γ. Το επίδομα άδειας ορίζεται ίσο με το ήμισυ του βασικού μισθού και το ήμισυ του επιδόματος χρόνου υπηρεσίας που έχει κάθε φορά ο δικαστικός λειτουργός και χορηγείται στο ακέραιο εφόσον μισθοδοτήθηκε ολόκληρο το χρονικό διάστημα από 1ης Ιουλίου μέχρι 30 Ιουνίου του επόμενου έτους. Το επίδομα αυτό καταβάλλεται την 1η Ιουλίου.

Τα επιδόματα της παραγράφου αυτής υπολογίζονται επί του βασικού μισθού και του επιδόματος χρόνου υπηρεσίας που έχει ο δικαστικός λειτουργός κατά τις οριζόμενες στα προηγούμενα εδάφια ημερομηνίες καταβολής τους.

Στις περιπτώσεις κατά τις οποίες ο δικαστικός λειτουργός μισθοδοτήθηκε για χρονικό διάστημα μικρότερο από τα οριζόμενα στα ανωτέρω εδάφια α', β', και γ' καταβάλλεται τμήμα επιδόματος ανάλογο με αυτό που αντιστοιχεί στο χρονικό διάστημα της μισθοδοσίας του.

5. Οικογενειακή παροχή, στο ίδιο ύψος και με τις ίδιες προϋποθέσεις που χορηγείται στους μόνιμους υπαλλήλους του Δημοσίου.

6. Πάγια αποζημίωση, λόγω των ειδικών συνθηκών προσφοράς υπηρεσιών (πολύωρη παραμονή στην έδρα, απασχόληση χωρίς ωράριο εργασίας, κατ' οίκον εργασία, προσφορά υπηρεσιών σε παραμεθόριες και προβληματικές περιοχές), οριζόμενη κατά βαθμό ως εξής:

Για δικαστικούς λειτουργούς

από το βαθμό του Προέδρου

Πρωτοδικών και αντιστοίχων μέχρι

και το βαθμό του Προέδρου Ανω-

τάτου Δικαστηρίου 300.000 δρχ.

Για δικαστικούς λειτουργούς

από το βαθμό του Ειρηνοδίκη Δ'

Τάξης μέχρι και το βαθμό του

Εισηγητή του Σ.τ.Ε. και αντιστοίχων 250.000 δρχ.

7. Αποζημίωση εξόδων παράστασης στους δικαστές που φέρουν βαθμό Προέδρου, Αντιπροέδρου και Συμβούλου Επικρατείας ή αντίστοιχους, οριζόμενο κατά βαθμό ως εξής:

Πρόεδρος Σ.τ.Ε. και αντίστοιχοι 60.000 δρχ.

Αντιπρόεδρος Σ.τ.Ε. και αντίστοιχοι 50.000 δρχ.

Σύμβουλος Επικρατείας και αντίστοιχοι 25.000 δρχ.

Η αποζημίωση αυτή δεν παρέχεται σε δικαστικούς λειτουργούς που δεν φέρουν τους ανωτέρω βαθμούς, ανεξαρτήτως της τυχόν μισθολογικής εξομοίωσης προς αυτούς.

'Αρθρο 3

Υπηρεσία για τον υπολογισμό του

επιδόματος χρόνου υπηρεσίας

1. Ως υπηρεσία για τη χορήγηση του επιδόματος της παραγράφου 1 του προηγούμενου άρθρου (χρονοεπιδόματος) λαμβάνεται υπόψη:

α. Η προσφερόμενη με την ιδιότητα του δικαστικού λειτουργού.

β. Η προσφερθείσα με την ιδιότητα του τακτικού υπαλλήλου στο Δημόσιο, τους Ο.Τ.Α. και τα λοιπά Ν.Π.Δ.Δ..

γ. Η προϋπηρεσία σε υπηρεσίες Κρατών - Μελών της Ευρωπαϊκής 'Ενωσης και της Κυπριακής Δημοκρατίας, αντίστοιχες με αυτές του προηγούμενου εδαφίου.

δ. Η προϋπηρεσία που έχει προσφερθεί στις ίδιες ως άνω υπηρεσίες και οργανισμούς με σχέση εργασίας ιδιωτικού δικαίου, υπό την προϋπόθεση αναγνώρισης αυτής ως συντάξιμης από το Δημόσιο, σύμφωνα με την ισχύουσα συνταξιοδοτική νομοθεσία.

ε. Η προσφερθείσα με την ιδιότητα μόνιμου, εθελοντή ή ανακαταταγμένου στρατιωτικού στις 'Ενοπλες Δυνάμεις, την Ελληνική Αστυνομία, το Λιμενικό και Πυρο-σβεστικό Σώμα μετά την αφαίρεση του χρόνου που θα υπηρετούσε υπό τα όπλα, ως κληρωτός και έφεδρος, εάν δεν είχε καταταχθεί ως στρατιωτικός (μόνιμος, εθελοντής ή ανακαταταγμένος).

στ. Η προϋπηρεσία σε νομικά πρόσωπα ιδιωτικού δικαίου, εφόσον αυτή αναγνωρίζεται ως συντάξιμη από το Δημόσιο, κατά την ισχύουσα συνταξιοδοτική νομοθεσία, με εξαίρεση εκείνη που αναγνωρίζεται ως συντάξιμη με τις διατάξεις του ν.1405/1983 (ΦΕΚ 180 Α').

ζ. Ο χρόνος εκπαίδευσης στην Εθνική Σχολή Δικαστών, όπως αυτός ορίζεται κάθε φορά.

η. Ο χρόνος για την απόκτηση του τυπικού προσόντος, μετά τη λήψη του βασικού πτυχίου, που απαιτείται σύμφωνα με τις εκάστοτε ισχύουσες διατάξεις για το διορισμό στο δικαστικό σώμα και εφόσον το προσόν αυτό δεν θεμελιώνει δικαίωμα χορήγησης άλλης οικονομικής παροχής.

2. Δεν υπολογίζεται για τη χορήγηση του ανωτέρω επιδόματος η στρατιωτική υπηρεσία κληρωτού και εφέδρου, εφόσον δεν συμπίπτει με άλλη υπηρεσία δικαστικού λειτουργού ή πολιτικού υπαλλήλου, ο χρόνος φοίτησης σε σχολές, με εξαίρεση τη φοίτηση στην Εθνική Σχολή Δικαστών και στην Εθνική Σχολή Δημόσιας Διοίκησης (Τμήμα Διοικητικής Δικαιοσύνης), ο χρόνος άδειας άνευ αποδοχών, καθώς και ο χρόνος της προσωρινής παύσης και αργίας των άρθρων 57 και 60 του ν.1756/1988 (ΦΕΚ 35 Α'), ανεξάρτητα αν ο χρόνος των περιπτώσεων αυτών αναγνωρίζεται συντάξιμος ή όχι από το Δημόσιο.

3. Σε περίπτωση αναγνώρισης προϋπηρεσίας για απονομή επιδόματος χρόνου υπηρεσίας, τα οικονομικά αποτελέσματα αυτής δεν μπορεί να ανατρέχουν σε χρόνο προγενέστερο της ημερομηνίας υποβολής των σχετικών δικαιολογητικών που απαιτούνται από το νόμο.

'Αρθρο 4

Διαρρυθμίσεις μισθολογικών προαγωγών

1. Δικαστικοί λειτουργοί μέχρι και του βαθμού Παρέδρου του Σ.τ.Ε. και αντιστοίχων, που συμπληρώνουν τον απαιτούμενο κατά νόμο χρόνο για την προαγωγή στον επόμενο βαθμό του οικείου κλάδου και δεν προάγονται, ελλείψει κενών θέσεων, λαμβάνουν, από τη συμπλήρωση του προς προαγωγή χρόνου προσαύξηση στο βασικό μισθό του βαθμού τους ίση με τα σαράντα εκατοστά (40/100) της διαφοράς του βασικού μισθού μεταξύ του αμέσως επόμενου και του κατεχόμενου βαθμού. 

Στους ίδιους δικαστικούς λειτουργούς που συμπληρώνουν στο βαθμό τους διπλάσιο χρόνο από τον κατά νόμο απαιτούμενο προς προαγωγή στον επόμενο βαθμό και εξακολουθούν να παραμένουν στον ίδιο βαθμό, μη προαγόμενοι για την ίδια ως άνω αιτία, η ανωτέρω προσαύξηση ορίζεται, από τη συμπλήρωση του διπλάσιου αυτού χρόνου, στα ογδόντα εκατοστά (80/100) της διαφοράς του βασικού μισθού μεταξύ του αμέσως επόμενου και του κατεχόμενου βαθμού.

Ειδικά, για δικαστικούς λειτουργούς με βαθμό Πρωτοδίκη και Εφέτη ή αντιστοίχους, με τη συμπλήρωση πενταετίας από τη χορήγηση της δεύτερης μισθολογικής προσαύξησης (80%), εφόσον εξακολουθούν να παραμένουν στους βαθμούς αυτούς, η ανωτέρω προσαύξηση ορίζεται σε ενενήντα εκατοστά (90/100) της διαφοράς του βασικού μισθού μεταξύ του αμέσως επόμενου και του κατεχόμενου βαθμού.

Για τη χορήγηση των προσαυξήσεων στους ανωτέρω δικαστικούς λειτουργούς λαμβάνεται υπόψη μόνο ο προβλεπόμενος από τις οικείες διατάξεις χρόνος παραμονής στον κατεχόμενο βαθμό για προαγωγή στον επόμενο.

Προκειμένου για εισηγητή του Σ.τ.Ε. και αντιστοίχους, πλην του Ειρηνοδίκη Β' Τάξεως, ο χρόνος παραμονής στον κατεχόμενο βαθμό ορίζεται ως εξής:

α. Εισηγητής Σ.τ.Ε. και Ελεγκτικού

Συνεδρίου, πέντε (5) έτη

β. Πρωτοδίκης και αντίστοιχοι,

πλην Ειρηνοδίκη Β' Τάξεως, τρία (3) έτη.

2. Δικαστικοί λειτουργοί με βαθμό Συμβούλου Επικρατείας και Προέδρου Εφετών ή αντιστοίχων, που παραμένουν στο βαθμό τους και δεν προάγονται, ελλείψει κενών θέσεων ή λόγω εξάντλησης της ιεραρχίας τους, λαμβάνουν προσαύξηση επί του βασικού μισθού ίση με τα εξήντα εκατοστά (60/100) της διαφοράς του βασικού μισθού μεταξύ του αμέσως 

Σελίδα 719 

επόμενου και του κατεχόμενου βαθμού ως εξής:

α. Οι Σύμβουλοι Επικρατείας ή αντίστοιχοι με τη συμπλήρωση τριών (3) ετών υπηρεσίας στο βαθμό τους.

β. Οι Πρόεδροι Εφετών ή αντίστοιχοι, που εξομοιώνονται μισθολογικά με Σύμβουλο Επικρατείας, με τη συμπλήρωση τριών (3) ετών υπηρεσίας στο βαθμό τους ή με τη συμπλήρωση τριών (3) ετών υπηρεσίας αθροιστικά στον κατεχόμενο και αμέσως επόμενο βαθμό, εφόσον προάγονται πριν από την παρέλευση της τριετίας.

Για τους βαθμούς του Αντεισαγγελέα του Αρείου Πάγου και του Προέδρου και Εισαγγελέα Εφετών, ως αμέσως επόμενος βαθμός για την εφαρμογή της διάταξης αυτής θεωρείται ο βαθμός του Αντιπροέδρου Ανωτάτου Δικαστηρίου.

Η ίδια αυτή προσαύξηση (60/100) χορηγείται και στον Ειρηνοδίκη Α' Τάξεως με τη συμπλήρωση είκοσι τεσσάρων (24) ετών υπηρεσίας δικαστικού λειτουργού, ως επόμενος δε βαθμός για τη χορήγηση της προσαύξησης αυτής θεωρείται ο βαθμός του Εφέτη.

3. Ως υπηρεσία για την εφαρμογή των διατάξεων των παραγράφων 1 και 2 του άρθρου αυτού λαμβάνεται υπόψη μόνο η πραγματική υπηρεσία που έχει διανυθεί με ιδιότητα δικαστικού λειτουργού, όχι δε και υπηρεσίες ή προϋπηρεσίες αυτών σε άλλες θέσεις, ανεξάρτητα αν αυτές λαμβάνονται υπόψη για τη χορήγηση επιδόματος χρόνου υπηρεσίας.

4. Οι ανωτέρω προσαυξήσεις των βασικών μισθών παρέχονται με απόφαση του Υπουργού Δικαιοσύνης. Κατ' εξαίρεση, απαιτείται και σύμφωνη γνώμη του οικείου Ανωτάτου Δικαστικού Συμβουλίου στις περιπτώσεις που έχει επιβληθεί στο δικαστικό λειτουργό πειθαρχική ποινή, σύμφωνα με τις ισχύουσες διατάξεις ή υπάρχει ποινική καταδίκη σε σχέση με την εκτέλεση των καθηκόντων του ή όταν από τις εκθέσεις επιθεώρησης και τα λοιπά στοιχεία του προσωπικού του μητρώου υπάρχουν δυσμενείς χαρακτηρισμοί για την υπηρεσιακή του απόδοση.

Σε περίπτωση που το Ανώτατο Δικαστικό Συμβούλιο δεν συμφωνεί με τη χορήγηση της μισθολογικής προσαύξησης ο δικαστικός λειτουργός επανακρίνεται μετά δύο (2) έτη από τότε που συμπλήρωσε τον απαιτούμενο προς προαγωγή χρόνο. Αν και πάλι δεν χορηγηθεί η μισθολογική προσαύξηση, η κρίση επαναλαμβάνεται κάθε φορά μετά δύο (2) έτη από την προηγούμενη κρίση. Η θετική κρίση του Ανωτάτου Δικαστικού Συμβουλίου δεν μπορεί σε καμία περίπτωση να αναδράμει σε χρόνο προγενέστερο της ημέρας συμπλήρωσης της διετίας που απαιτείται για την τελευταία κρίση.

5. Στις περιπτώσεις χορήγησης των προσαυξήσεων των παραγράφων 1 και 2 του παρόντος άρθρου, τα ποσά των δραχμικών επιδομάτων και αποζημιώσεων παραμένουν αμετάβλητα κατά περίπτωση.

'Αρθρο 5

Λοιπά επιδόματα και αποζημιώσεις

Πέραν των επιδομάτων, παροχών και αποζημιώσεων που προβλέπονται από τις διατάξεις του παρόντος, όλα τα άλλα επιδόματα, παροχές και αποζημιώσεις που έχουν χορηγηθεί στους δικαστικούς λειτουργούς με άλλες γενικές ή ειδικές διατάξεις ή με δικαστικές ή υπουργικές αποφάσεις, καταργούνται, με εξαίρεση τις απαιτήσεις που απορρέουν από τη διάταξη της παραγράφου 11 του άρθρου 14 του ν.1968/1991 (ΦΕΚ 150 Α').

'Αρθρο 6

Αποζημιώσεις μελών Ανωτάτου Ειδικού Δικαστηρίου, Συμβουλίων και Επιτροπών

1. 'Οπου στην ισχύουσα νομοθεσία προβλέπεται καθορισμός αποζημίωσης για συμμετοχή στο Ανώτατο Ειδικό Δικαστήριο (Α.Ε.Δ.), στην Κεντρική Νομοπαρασκευαστική Επιτροπή (ΚΕ.Ν.Ε.), καθώς και σε άλλες νομοπαρασκευαστικές επιτροπές, σε ποσοστό επί των μηνιαίων αποδοχών των δικαστικών λειτουργών, το ύψος της αποζημίωσης αυτής, από την έναρξη της ισχύος του παρόντος, καθορίζεται, προκειμένου περί των μελών της ΚΕ.Ν.Ε. με κοινή απόφαση του Πρωθυπουργού και του Υπουργού Οικονομικών, προκειμένου δε περί των μελών του Α.Ε.Δ. και λοιπών νομοπαρασκευαστικών επιτροπών με κοινή απόφαση του Υπουργού Οικονομικών και του κατά περίπτωση αρμόδιου Υπουργού.

2. Οι διατάξεις που ισχύουν για το ύψος της αποζημίωσης των δημοσίων υπαλλήλων, ως μελών Συμβουλίων και Επιτροπών, έχουν ανάλογη εφαρμογή και για τους εμπίπτοντες στις διατάξεις του παρόντος.

'Αρθρο 7

'Εκταση εφαρμογής

1. Οι διατάξεις των άρθρων 1 μέχρι και 6 του παρόντος εφαρμόζονται αποκλειστικά και μόνο στους δικαστικούς λειτουργούς του Συμβουλίου της Επικρατείας, των Πολιτικών και Ποινικών Δικαστηρίων, του Ελεγκτικού Συνεδρίου, των Τακτικών Διοικητικών Δικαστηρίων και της Γενικής Επιτροπείας αυτών, όχι δε και σε άλλους λειτουργούς ή υπαλλήλους του δημόσιου εν γένει τομέα που τυχόν εξομοιώνονται, βαθμολογικά ή μισθολογικά, με δικαστικούς λειτουργούς.

2. Διατάξεις τυπικών νόμων, που παραπέμπουν ως προς τον καθορισμό αποδοχών και παροχών εν γένει σε βαθμούς ή αποδοχές δικαστικών λειτουργών, θεωρείται οτι παραπέμπουν στις διατάξεις που ίσχυαν πριν από την έναρξη της ισχύος του νόμου αυτού.

3. Οι διατάξεις του άρθρου 1 του Ζ' Ψηφίσματος της Βουλής του έτους 1975 (ΦΕΚ 23 Α') σε συνδυασμό με τις διατάξεις των άρθρων 1 και 2 του νόμου αυτού, εφαρμόζονται στο ακέραιο από τη δημοσίευση του παρόντος στην Εφημερίδα της Κυβερνήσεως.

'Αρθρο 8

Απαιτήσεις έτους 1996

Ο τρόπος εξόφλησης των απαιτήσεων του έτους 1996, λόγω της διαφοράς των αποδοχών των δικαστικών λειτουργών με τις αντίστοιχες των διευθυντών - γιατρών του Εθνικού Συστήματος Υγείας (Ε.Σ.Υ.), στο ύψος που αυτές έχουν προσδιοριστεί κατά μήνα για το χρονικό διάστημα από 1.1.1987 μέχρι 31.12.1995, θα καθοριστεί σύμφωνα με τη διάταξη της παραγράφου 11 του άρθρου 14 του ν.1968/1991 (ΦΕΚ 150 Α') και τις διατάξεις του άρθρου 7 του ν. 2479/1997, μετά την εξόφληση των όμοιων απαιτήσεων του έτους 1995.

ΚΕΦΑΛΑΙΟ Β'

ΜΙΣΘΟΛΟΓΙΟ ΚΥΡΙΟΥ ΠΡΟΣΩΠΙΚΟΥ ΤΟΥ 

ΝΟΜΙΚΟΥ ΣΥΜΒΟΥΛΙΟΥ ΤΟΥ ΚΡΑΤΟΥΣ

'Αρθρο 9

Βασικός μισθός

1. Ο μηνιαίος βασικός μισθός όλων των βαθμών της ιεραρχίας του κύριου προσωπικού του Νομικού Συμβουλίου του Κράτους καθορίζεται με βάση το βασικό μισθό του βαθμού Δικαστικού Αντιπροσώπου, με τους παρακάτω συντελεστές και στρογγυλοποιείται στην πλησιέστερη εκατοντάδα:

α) Πρόεδρος 2,00

β) Αντιπρόεδρος 1,80 

γ) Σύμβουλος 1,60

δ) Πάρεδρος 1,40

ε) Δικαστικός Αντιπρόσωπος Α' Τάξεως 1,20

στ) Δικαστικός Αντιπρόσωπος 1,00

ζ) Δόκιμος Δικαστικός Αντιπρόσωπος 0,80

2. Για τη διαμόρφωση των βασικών μισθών της προηγούμενης παραγράφου ο μηνιαίος βασικός μισθός του Δικαστικού Αντιπροσώπου ορίζεται σε διακόσιες πενήντα χιλιάδες (250.000) δραχμές.

'Αρθρο 10

Επιδόματα, παροχές και αποζημιώσεις

Πέρα από το βασικό μισθό του προηγούμενου άρθρου

Σελίδα 720 

παρέχονται και τα εξής επιδόματα, παροχές και αποζημιώσεις κατά μήνα:

1. Επίδομα χρόνου υπηρεσίας, με ανάλογη εφαρμογή των διατάξεων της παραγράφου 1 του άρθρου 8 και του άρθρου 17 του ν. 2470/1997 (ΦΕΚ 40 Α').

2. Επίδομα μεταπτυχιακών σπουδών, σύμφωνα με τις διατάξεις της παραγράφου 3 του άρθρου 8 του ν. 2470/1997.

3. Επίδομα για την ταχύτερη και αποτελεσματικότερη διεκπεραίωση των υποστηριζόμενων ενώπιον των δικαστηρίων υποθέσεων του Δημοσίου και Ν.Π.Δ.Δ., καθώς και για την αντιστάθμιση δαπανών στις οποίες υποβάλλονται κατά την άσκηση των καθηκόντων τους, οριζόμενο κατά βαθμό ως εξής:

α., Δόκιμος Δικαστικός Αντιπρόσωπος, 135.000 δρχ.

β., Δικαστικός Αντιπρόσωπος: 

αα) Χωρίς προσαύξηση του βασικού μισθού 175.000 δρχ.

ββ) Με μία προσαύξηση του βασι- κού μισθού 185.000 δρχ.

γγ) Με περισσότερες προσαυξή- σεις του βασικού μισθού, 200.000 δρχ.

γ., Δικαστικός Αντιπρόσωπος Α' Τάξεως: 

αα) Χωρίς προσαύξηση του βασικού μισθού 210.000 δρχ.

ββ) Με μία προσαύξηση του βασι- κού μισθού 220.000 δρχ.

γγ) Με περισσότερες προσαυξή- σεις του βασικού μισθού, 230.000 δρχ.

δ. , Πάρεδρος , 230.000 δρχ.

ε., Σύμβουλος: 

αα) Χωρίς προσαύξηση του βασικού μισθού 230.000 δρχ.

ββ) Με προσαύξηση του βασικού μισθού, 250.000 δρχ.

στ., Αντιπρόεδρος,, Πρόεδρος , 250.000 δρχ.

4. Επίδομα εορτών και άδειας, με ανάλογη εφαρμογή των διατάξεων του άρθρου 9 του ν. 2470/1997.

5. Οικογενειακή παροχή, στο ίδιο ύψος και με τις ίδιες προϋποθέσεις που χορηγείται στους μόνιμους υπαλλήλους του Δημοσίου.

6. Πάγια αποζημίωση, λόγω της πολύωρης παραμονής στα δικαστήρια, της απασχόλησής τους χωρίς ωράριο εργασίας, καθώς και των ειδικών συνθηκών προσφοράς υπηρεσιών σε παραμεθόριες περιοχές, οριζόμενη κατά βαθμό ως εξής:

Δικαστικός Αντιπρόσωπος Α' Τάξεως

μέχρι Πρόεδρο300.000 δρχ.

Δόκιμος και Δικαστικός Αντιπρόσωπος 250.000 δρχ.

7. Αποζημίωση εξόδων παράστασης οριζόμενη κατά βαθμό ως εξής:

Πρόεδρος 60.000 δρχ.

Αντιπρόεδρος 50.000 δρχ.

Σύμβουλος 25.000 δρχ.

8. Οι διατάξεις που ισχύουν για το ύψος της αποζημίωσης των δημοσίων υπαλλήλων, ως μελών Συμβουλίων και Επιτροπών, έχουν ανάλογη εφαρμογή και στο κύριο προσωπικό του Νομικού Συμβουλίου του Κράτους.

9. Οι διατάξεις του προηγούμενου και του παρόντος άρθρου εφαρμόζονται αποκλειστικά και μόνο στο κύριο προσωπικό του Νομικού Συμβουλίου του Κράτους, όχι δε και σε άλλους λειτουργούς ή υπαλλήλους του δημόσιου εν γένει τομέα που τυχόν εξομοιώνονται, βαθμολογικά ή μισθολογικά, με το προσωπικό αυτό. Διατάξεις τυπικών νόμων, που παραπέμπουν ως προς τον καθορισμό αποδοχών και παροχών εν γένει σε βαθμούς ή αποδοχές του κύριου προσωπικού του Νομικού Συμβουλίου του Κράτους, θεωρείται ότι παραπέμπουν στις διατάξεις που ίσχυαν πριν από την έναρξη της ισχύος του νόμου αυτού, με την επιφύλαξη της ισχύος μόνο της παραγράφου 6 του άρθρου 4 του ν. 2190/1994 (ΦΕΚ 28 Α').

Οι ακαθάριστες μηνιαίες αποδοχές των μελών του Ανώτατου Συμβουλίου Επιλογής Προσωπικού (Α.Σ.Ε.Π.), συνυπολογιζομένων και των αποδοχών από τυχόν δεύτερη θέση δεν μπορεί σε καμία περίπτωση να είναι ανώτερες των αποδοχών του Προέδρου, Αντιπροέδρου και Νομικού Συμβούλου του Νομικού Συμβουλίου του Κράτους, με βάση την αντιστοιχία που καθορίζεται στην παράγραφο 6 του άρθρου 4 του ν. 2190/1994, κατά περίπτωση. Προκειμένου περί μελών του Α.Σ.Ε.Π. με ιδιότητα συνταξιούχου καταβάλλονται επιπλέον και τα τριάντα εκατοστά (30/100) της συντάξεώς τους.

10. Μέλη του κύριου προσωπικού μέχρι και το βαθμό Παρέδρου, που συμπληρώνουν τον απαιτούμενο κατά νόμο χρόνο για την προαγωγή στον επόμενο βαθμό και δεν προάγονται, ελλείψει κενών θέσεων, λαμβάνουν, από τη συμπλήρωση του προς προαγωγή χρόνου, προσαύξηση στο βασικό μισθό του βαθμού τους ίση με τα σαράντα εκατοστά (40/100) της διαφοράς του βασικού μισθού μεταξύ του αμέσως επόμενου και του κατεχόμενου βαθμού.

Τα ίδια μέλη που συμπληρώνουν στο βαθμό τους διπλάσιο χρόνο από τον κατά νόμο απαιτούμενο προς προαγωγή στον επόμενο βαθμό και εξακολουθούν να παραμένουν στον ίδιο βαθμό, μη προαγόμενοι για την ίδια ως άνω αιτία, η ανωτέρω προσαύξηση ορίζεται, από τη συμπλήρωση του διπλάσιου αυτού χρόνου, στα ογδόντα εκατοστά (80/100) της διαφοράς του βασικού μισθού μεταξύ του αμέσως επόμενου και του κατεχόμενου βαθμού.

Ειδικά, για δικαστικούς αντιπροσώπους και παρέδρους, με τη συμπλήρωση πενταετίας από τη χορήγηση της δεύτερης μισθολογικής προσαύξησης (80%), εφόσον εξακολουθούν να παραμένουν στους βαθμούς αυτούς, χορηγείται προσαύξηση ίση με τα ενενήντα εκατοστά (90/100) της διαφοράς του βασικού μισθού μεταξύ του αμέσως επόμενου και του κατεχόμενου βαθμού.

Για τη χορήγηση των προσαυξήσεων στα ανωτέρω μέλη λαμβάνεται υπόψη μόνον ο προβλεπόμενος από τις οικείες διατάξεις χρόνος παραμονής στον κατεχόμενο βαθμό, για προαγωγή στον επόμενο. Προκειμένου για δικαστικό αντιπρόσωπο, ο χρόνος παραμονής στον κατεχόμενο βαθμό ορίζεται σε πέντε (5) έτη.

Σύμβουλοι του Νομικού Συμβουλίου του Κράτους με τη συμπλήρωση τριών (3) ετών υπηρεσίας στο βαθμό αυτόν και μη προαγόμενοι στον επόμενο, ελλείψει κενών θέσεων, λαμβάνουν προσαύξηση επί του βασικού μισθού ίση με τα εξήντα εκατοστά (60/100) της διαφοράς του βασικού μισθού μεταξύ του αμέσως επόμενου και του κατεχόμενου βαθμού.

11. Οι προσαυξήσεις της προηγούμενης παραγράφου παρέχονται με απόφαση του Υπουργού Οικονομικών. Κατ' εξαίρεση απαιτείται και σύμφωνη γνώμη του Υπηρεσιακού Συμβουλίου στις περιπτώσεις που έχει επιβληθεί στο μέλος πειθαρχική ποινή, σύμφωνα με τις ισχύουσες διατάξεις ή υπάρχει ποινική καταδίκη σε σχέση με την εκτέλεση των καθηκόντων του ή όταν από τα λοιπά στοιχεία του προσωπικού του μητρώου προκύπτουν αμφιβολίες για την ικανοποιητική ανταπόκριση στα καθήκοντα και τις υποχρεώσεις του.

Σε περίπτωση που το Υπηρεσιακό Συμβούλιο δεν συμφωνεί με τη χορήγηση της μισθολογικής προσαύξησης, το μέλος επανακρίνεται μετά δύο (2) έτη από τότε που συμπλήρωσε τον απαιτούμενο προς προαγωγή χρόνο. Αν και πάλι δεν χορηγηθεί μισθολογική προσαύξηση, η κρίση επαναλαμβάνεται κάθε φορά μετά δύο (2) έτη από την προηγούμενη. Η θετική κρίση του Υπηρεσιακού Συμβουλίου δεν μπορεί σε καμία περίπτωση να αναδράμει σε χρόνο προγενέστερο της ημέρας συμπλήρωσης της διετίας που απαιτείται για την τελευταία κρίση.

Ως υπηρεσία για τη χορήγηση των προσαυξήσεων λαμβάνεται υπόψη μόνον η πραγματική υπηρεσία που έχει διανυθεί με ιδιότητα μέλους του κύριου προσωπικού του Νομικού Συμβουλίου του Κράτους, όχι δε και υπηρεσίες ή προϋπηρεσίες αυτών σε άλλες θέσεις, ανεξάρτητα αν αυτές λαμβάνονται υπόψη για τη χορήγηση επιδόματος χρόνου υπηρεσίας.

12. Στις περιπτώσεις χορήγησης των προσαυξήσεων της παραγράφου 10 του παρόντος άρθρου, τα ποσά των δραχμικών επιδομάτων και αποζημιώσεων παραμένουν αμετάβλητα κατά περίπτωση.

13. Πέρα από τα επιδόματα, παροχές και αποζημιώσεις που 

Σελίδα 721 

προβλέπονται από τις διατάξεις του άρθρου αυτού, όλα τα άλλα που έχουν χορηγηθεί στα μέλη του κύριου προσωπικού του Νομικού Συμβουλίου του Κράτους με άλλες γενικές ή ειδικές διατάξεις ή με δικαστικές ή υπουργικές αποφάσεις, καταργούνται, με εξαίρεση τις απαιτήσεις που απορρέουν από τη διάταξη της παραγράφου 11 του άρθρου 14 του ν. 1968/1991.

14. Οι διατάξεις που ισχύουν για το ύψος της αποζημίωσης των δημοσίων υπαλλήλων, ως μελών Συμβουλίων και Επιτροπών, έχουν ανάλογη εφαρμογή και για τους εμπίπτοντες στις διατάξεις του παρόντος.

15. Ο τρόπος εξόφλησης των απαιτήσεων του κύριου προσωπικού του Νομικού Συμβουλίου του Κράτους του έτους 1996, που απορρέουν από την εφαρμογή της παραγράφου 11 του άρθρου 14 του ν. 1968/1991 και στο ύψος που αυτές έχουν προσδιοριστεί κατά μήνα, θα καθοριστεί σύμφωνα με την προαναφερόμενη διάταξη, μετά την εξόφληση των όμοιων απαιτήσεών τους του έτους 1995.

ΚΕΦΑΛΑΙΟ Γ'

ΜΙΣΘΟΛΟΓΙΟ ΙΑΤΡΟΔΙΚΑΣΤΩΝ

'Αρθρο 11

Βασικός μισθός

1. Ο μηνιαίος βασικός μισθός όλων των βαθμών της ιεραρχίας των Ιατροδικαστών του Υπουργείου Δικαιοσύνης, καθορίζεται με βάση το βασικό μισθό του βαθμού Ιατροδικαστή Δ' Τάξεως, με τους παρακάτω συντελεστές και στρογγυλοποιείται στην πλησιέστερη εκατοντάδα:

Ιατροδικαστής Α' Τάξεως 1,60

Ιατροδικαστής Β' Τάξεως 1,40

Ιατροδικαστής Γ' Τάξεως 1,20

Ιατροδικαστής Δ' Τάξεως 1,00

2. Για τη διαμόρφωση των βασικών μισθών της προηγούμενης παραγράφου, ο μηνιαίος βασικός μισθός του Ιατροδικαστή Δ' Τάξεως ορίζεται σε διακόσιες χιλιάδες (200.000) δραχμές.

'Αρθρο 12

Επιδόματα, παροχές και αποζημιώσεις

Πέρα από το βασικό μισθό του προηγούμενου άρθρου παρέχονται και τα εξής επιδόματα, παροχές και αποζημιώσεις κατά μήνα:

1. Επίδομα χρόνου υπηρεσίας, με ανάλογη εφαρμογή των διατάξεων της παραγράφου 1 του άρθρου 8 και του άρθρου 17 του ν. 2470/1997.

2. Επίδομα μεταπτυχιακών σπουδών, σύμφωνα με τις διατάξεις της παραγράφου 3 του άρθρου 8 του ν. 2470/1997.

3. Ειδικό επίδομα ιατροδικαστικής υπηρεσίας, για την ανθυγιεινή και επικίνδυνη εργασία τους, καθώς και για την απασχόλησή τους πέρα από το υποχρεωτικό ωράριο κατά τις απογευματινές και νυκτερινές ώρες ή κατά τις Κυριακές και εξαιρέσιμες ημέρες, οριζόμενο για όλους τους ιατροδικαστές σε εκατόν πενήντα χιλιάδες (150.000) δραχμές.

4. Επίδομα εορτών και άδειας, με ανάλογη εφαρμογή των διατάξεων του άρθρου 9 του ν. 2470/1997.

5. Οικογενειακή παροχή, στο ίδιο ύψος και με τις ίδιες προϋποθέσεις που χορηγείται στους μόνιμους υπαλλήλους του Δημοσίου.

6. Ιατροδικαστές Β' Τάξεως, που συμπληρώνουν δέκα (10) έτη υπηρεσίας στο βαθμό αυτόν και δεν προάγονται στον επόμενο ελλείψει κενών θέσεων, λαμβάνουν προσαύξηση στο βασικό τους μισθό ίση με το ήμισυ της διαφοράς του βασικού μισθού μεταξύ του αμέσως επόμενου και του κατεχόμενου βαθμού.

Οι διατάξεις της παραγράφου 11 του άρθρου 10 του παρόντος έχουν ανάλογη εφαρμογή και στην περίπτωση αυτή.

7. Πέρα από τα επιδόματα, παροχές και αποζημιώσεις που προβλέπονται από τις διατάξεις του άρθρου αυτού, όλα τα άλλα που έχουν χορηγηθεί στους ιατροδικαστές με άλλες γενικές ή ειδικές διατάξεις ή με δικαστικές ή υπουργικές αποφάσεις, καταργούνται.

ΚΕΦΑΛΑΙΟ Δ'

ΓΕΝΙΚΕΣ ΡΥΘΜΙΣΕΙΣ

'Αρθρο 13

Τροποποίηση μισθολογίου - 'Ελεγχος μισθοδοσίας

1. Η χορήγηση άλλων παροχών ή αποζημιώσεων εν γένει, πέραν των προβλεπομένων στο νόμο αυτόν, επιτρέπεται μόνο με τροποποίηση των διατάξεων του παρόντος.

2. Οι διατάξεις του άρθρου 28 του ν. 2470/1997 έχουν εφαρμογή και για τη μισθοδοσία των διεπομένων από τις ρυθμίσεις του παρόντος.

'Αρθρο 14

Πρόσθετες αμοιβές - Αποδοχές εκπαιδευτικής 

άδειας - Τρίμηνες αποδοχές

1. Σε καμία περίπτωση και για οποιονδήποτε λόγο το σύνολο των διαφόρων αμοιβών και αποζημιώσεων από συμμετοχή σε συμβούλια, επιτροπές και ομάδες εργασίας των διεπομένων υπό του παρόντος δεν μπορεί να υπερβαίνει τα πενήντα εκατοστά (50/100) των συνολικών μηνιαίων αποδοχών τους, όπως αυτές προσδιορίζονται από τη μισθοδοτική κατάσταση. Οι πάσης φύσεως αμοιβές υπολογίζονται κατά το μήνα πραγματοποίησης της αντίστοιχης εργασίας.

2. Τα επιδόματα και οι αποζημιώσεις των παραγράφων 2, 3, 6 και 7 των άρθρων 2 και 10, καθώς και των παραγράφων 2 και 3 του άρθρου 12 του παρόντος, δεν λαμβάνονται υπόψη για τον υπολογισμό των τρίμηνων αποδοχών του άρθρου 57 του π. δ/τος 1041/1979 (ΦΕΚ 292 Α') και των διπλάσιων αποδοχών των αποστελλομένων με εκπαιδευτική άδεια στην αλλοδαπή. Στην τελευταία αυτή περίπτωση, για τον υπολογισμό των διπλάσιων αποδοχών δεν λαμβάνεται υπόψη και η οικογενειακή παροχή. 

3. Τα επιδόματα εορτών και άδειας των υπαγομένων στις διατάξεις του παρόντος, καθώς και όλων των άλλων λειτουργών και υπαλλήλων του Δημοσίου, των Ο.Τ.Α. και των άλλων Ν.Π.Δ.Δ., που αποστέλλονται με εκπαιδευτική άδεια στην αλλοδαπή, υπολογίζονται μόνο επί των αποδοχών ημεδαπής, όχι δε και επί των τυχόν διπλάσιων αποδοχών.

4. Για τον υπολογισμό των τρίμηνων αποδοχών του άρθρου 57 του π. δ/τος 1041/1979 των λειτουργών και υπαλλήλων του Δημοσίου, των Ο.Τ.Α. και των άλλων Ν.Π.Δ.Δ., που δεν διέπονται από τις διατάξεις του παρόντος, λαμβάνονται υπόψη ο βασικός μισθός, το επίδομα χρόνου υπηρεσίας, το επίδομα εξομάλυνσης και η οικογενειακή παροχή, ενώ για τον υπολογισμό των τυχόν διπλάσιων αποδοχών, όταν αποστέλλονται με εκπαιδευτική άδεια στην αλλοδαπή, λαμβάνεται υπόψη ο βασικός μισθός και τα επιδόματα χρόνου υπηρεσίας και εξομάλυνσης.

ΚΕΦΑΛΑΙΟ Ε'

ΛΟΙΠΕΣ ΔΙΑΤΑΞΕΙΣ

'Άρθρο 15

Εκτέλεση πράξεων και αποφάσεων Ελεγκτικού Συνεδρίου

Η άσκηση έφεσης ή αναίρεσης κατά των πράξεων ή αποφάσεων των κλιμακίων και των τμημάτων του Ελεγκτικού Συνεδρίου, αντίστοιχα, καθώς και η προθεσμία για την άσκηση αυτών αναστέλλουν την εκτέλεση τούτων κατά του Δημοσίου, των Ο.Τ.Α. και των άλλων Ν.Π.Δ.Δ..

ΚΕΦΑΛΑΙΟ ΣΤ'

ΤΕΛΙΚΕΣ ΚΑΙ ΜΕΤΑΒΑΤΙΚΕΣ ΔΙΑΤΑΞΕΙΣ

'Αρθρο 16

Ο αριθμός των οργανικών θέσεων των Αντεισαγγελέων του Αρείου Πάγου αυξάνεται κατά δύο (2) και ορίζεται συνολικά
Σελίδα 722 

σε δώδεκα (12).

2. Ο αριθμός των οργανικών θέσεων των Αρεοπαγιτών αυξάνεται κατά πέντε (5) και ορίζεται συνολικά σε (50).

Ο αριθμός των οργανικών θέσεων των Προέδρων Εφετών αυξάνεται κατά πέντε (5) και ορίζεται συνολικά σε εξήντα τέσσερις (64). Ο αριθμός των οργανικών θέσεων των Εφετών αυξάνεται κατά δεκαπέντε (15) και ορίζεται συνολικά σε τριακόσιες σαράντα πέντε (345).

3α. Οι οργανικές θέσεις των Συμβούλων του Ελεγκτικού Συνεδρίου αυξάνονται από 1.1.1998 κατά τέσσερις (4) και ο συνολικός αριθμός τους ορίζεται σε είκοσι τέσσερις (24).

β. Στην Υπηρεσία του Γενικού Επιτρόπου της Επικρατείας στο Ελεγκτικό Συνέδριο συνιστάται μία (1) θέση Επιτρόπου της Επικρατείας με βαθμό Αντιπροέδρου του Ελεγκτικού Συνεδρίου. Στη θέση αυτή προάγεται Αντεπίτροπος που έχει συμπληρώσει τριετή υπηρεσία στο βαθμό αυτόν. 'Οταν δεν υπηρετεί Αντεπίτροπος ή οι υπηρετούντες δεν έχουν τα προς προαγωγή προσόντα, στη θέση αυτή προάγεται Σύμβουλος του Ελεγκτικού Συνεδρίου που έχει συμπληρώσει τριετή υπηρεσία στο βαθμό αυτόν.

4. Οι οργανικές θέσεις των δικαστικών λειτουργών των Τακτικών Διοικητικών Δικαστηρίων αυξάνονται ως εξής:

Α' από 1.1.1998

α. Των Προέδρων Εφετών κατά τέσσερις (4) και ο συνολικός αριθμός τους ορίζεται σε σαράντα τρείς (43).

β. Των Εφετών κατά δέκα (10) και ο συνολικός αριθμός τους ορίζεται σε εκατόν εξήντα έξι (166).

γ. Των Προέδρων Πρωτοδικών κατά πέντε (5) και ο συνολικός αριθμός τους ορίζεται σε ογδόντα τέσσερις (84).

δ. Των Παρέδρων - Πρωτοδικών κατά δώδεκα (12) και ο συνολικός αριθμός τους ορίζεται σε τριακόσιες πενήντα εννιά (359).

Β' από 1.1.1999

α. Των Προέδρων Εφετών κατά πέντε (5) και ο συνολικός αριθμός τους ορίζεται σε σαράντα οκτώ (48).

β. Των Εφετών κατά δώδεκα (12) και ο συνολικός αριθμός τους ορίζεται σε εκατόν εβδομήντα οκτώ (178).

γ. Των Προέδρων Πρωτοδικών κατά πέντε (5) και ο συνολικός αριθμός τους ορίζεται σε ογδόντα εννέα (89).

δ. Των Παρέδρων - Πρωτοδικών κατά δεκατέσσερις (14) και ο συνολικός αριθμός τους ορίζεται σε τριακόσιες εβδομήντα τρείς (373).

Γ' από 1.1.2000

α. Των Προέδρων Εφετών κατά πέντε (5) και ο συνολικός αριθμός τους ορίζεται σε πενήντα τρείς (53).

β. Των Εφετών κατά δώδεκα (12) και ο συνολικός αριθμός τους ορίζεται σε εκατόν ενενήντα (190).

γ. Των Προέδρων Πρωτοδικών κατά πέντε (5) και ο συνολικός αριθμός τους ορίζεται σε ενενήντα τέσσερις (94).

δ. Των Παρέδρων - Πρωτοδικών κατά δεκατέσσερις (14) και ο συνολικός αριθμός τους ορίζεται σε τριακόσιες ογδόντα επτά (387).

5. Η τρίτη πρόταση του εδαφίου δ' της παραγράφου 9 του άρθρου 3 του ν. 2479/1997 αντικαθίσταται ως εξής:

"Από 1ης Ιουλίου 1997 ο συνολικός αριθμός των οργανικών θέσεων των Προέδρων Πρωτοδικών Πολιτικών και Ποινικών Δικαστηρίων αυξάνεται κατά εξήντα (60) και ορίζεται σε διακόσιες τρεις (203), από 1ης Ιουλίου 1998 κατά πενήντα (50) και ορίζεται σε διακόσιες πενήντα τρεις (253) και από 1ης Ιανουαρίου 1999 κατά σαράντα επτά (47) και ορίζεται σε τριακόσιες (300) με μείωση των θέσεων των Πρωτοδικών και Παρέδρων Πρωτοδικείου, οι οποίες ορίζονται συνολικά σε οκτακόσιες ογδόντα επτά (887), οκτακόσιες τριάντα επτά (837) και οκτακόσιες ενενήντα (890), αντιστοίχως."

'Αρθρο 17

1. Αρμόδιο κατά τόπο δικαστήριο για την εκδίκαση των υποθέσεων της περίπτωσης στ' της παραγράφου 2 του άρθρου 1 του ν. 1406/1983 (ΦΕΚ 182 Α') είναι το Διοικητικό Πρωτοδικείο, στην περιφέρεια του οποίου εδρεύει το όργανο που, κατά τις οικείες διατάξεις, είναι αρμόδιο για την παραλαβή της σχετικής αίτησης ή δήλωσης του ενδιαφερομένου για τη χορήγηση της παροχής, ανεξάρτητα από το όργανο που είναι αρμόδιο να αποφανθεί επ' αυτής, ή στην περιφέρεια του οποίου κατοικεί εκείνος σε βάρος του οποίου έγινε καταλογισμός χρηματικού ποσού.

2. Από τη δημοσίευση του νόμου αυτού καταργούνται οι διατάξεις της νομοθεσίας του Ο.Γ.Α., με τις οποίες παρέχεται η δυνατότητα άσκησης ενδικοφανούς προσφυγής (ένστασης) ενώπιον του Προέδρου Πρωτοδικών. Επί των εκκρεμών ενστάσεων, μέχρι τη δημοσίευση του παρόντος, εφαρμόζονται οι προϊσχύουσες διατάξεις.

'Αρθρο 18

1. Προσωπικό του Δικηγορικού Συλλόγου Θεσσαλονίκης με σύμβαση ιδιωτικού δικαίου ορισμένου ή αορίστου χρόνου, κατηγορίας ΠΕ μέχρι δύο άτομα, ΤΕ ένα άτομο και ΔΕ μέχρι τρία άτομα, δύναται να μεταφερθεί στο Ταμείο Προνοίας Δικηγόρων Θεσσαλονίκης (Τ.Π.Δ.Θ.) σε υφιστάμενες κενές οργανικές θέσεις με σύμβαση εργασίας ιδιωτικού δικαίου αορίστου χρόνου. Η μεταφορά γίνεται με απόφαση του Διοικητικού Συμβουλίου του Τ.Π.Δ.Θ., εγκρινόμενη από τον Υπουργό Εργασίας και Κοινωνικών Ασφαλίσεων, ύστερα από γνωμοδότηση του αρμόδιου υπηρεσιακού συμβουλίου που κρίνει τη συνδρομή των προβλεπόμενων, από τις οργανικές διατάξεις, τυπικών προσόντων, για τις θέσεις που μεταφέρονται και την καταλληλότητά τους.

2. Στο άρθρο 35 του ν. 2084/1992 (ΦΕΚ 165 Α') προστίθεται παράγραφος 6, η οποία έχει ως εξής:

"6. Το Ταμείο Νομικών έχει και για τους μέχρι 31.12.1992 ασφαλισμένους δικηγόρους που συνταξιοδοτούνται από αυτό τις υποχρεώσεις που προβλέπονται στην πιο πάνω παράγραφο 5."

'Αρθρο 19

Τροποποίηση διατάξεων του Αστικού Κώδικα

1α. Το πρώτο εδάφιο του άρθρου 1469 του Αστικού Κώδικα τροποποιείται ως ακολούθως:

"Την ιδιότητα του τέκνου ως γεννημένου σε γάμο μπορούν να προσβάλλουν: 1. Ο σύζυγος της μητέρας. 2. Ο πατέρας ή η μητέρα του συζύγου, αν αυτός πέθανε χωρίς να έχει χάσει το δικαίωμα της προσβολής. 3. Το τέκνο. 4. Η μητέρα του τέκνου. 5. Ο άνδρας με τον οποίο η μητέρα, βρισκόμενη σε διάσταση με το σύζυγό της, είχε μόνιμη σχέση με σαρκική συνάφεια κατά το κρίσιμο διάστημα της σύλληψης."

β. Το άρθρο 1470 του Αστικού Κώδικα τροποποιείται ως ακολούθως:

"'Αρθρο 1470

Η προσβολή της πατρότητας αποκλείεται: 1. Για το σύζυγο της μητέρας, όταν περάσει ένα έτος αφότου πληροφορήθηκε τον τοκετό και τα περιστατικά από τα οποία προκύπτει ότι η σύλληψη του τέκνου δεν έγινε από αυτόν, και σε κάθε περίπτωση, όταν περάσουν πέντε έτη από τον τοκετό. 2. Για τον πατέρα ή τη μητέρα του συζύγου, όταν περάσει ένα έτος αφότου έμαθαν το θάνατο του τελευταίου και τη γέννηση του τέκνου. 3. Για το τέκνο, όταν περάσει ένα έτος από την ενηλικίωσή του. 4. Για τη μητέρα, όταν περάσει ένα έτος από τον τοκετό ή, εφόσον υπάρχει σοβαρός λόγος για τη μη προσβολή κατά τη διάρκεια του γάμου, έξι μήνες αφότου λύθηκε ή ακυρώθηκε ο γάμος με το σύζυγό της. 5. Για τον άνδρα που είχε σαρκική συνάφεια με τη μητέρα, δύο χρόνια από τον τοκετό."

γ. Στο άρθρο 1472 του Αστικού Κώδικα, προστίθεται παράγραφος δεύτερη, που έχει ως ακολούθως:

"Σε περίπτωση προσβολής από τον άνδρα που είχε σαρκική συνάφεια με τη μητέρα, η απόφαση της προηγούμενης παραγράφου επιφέρει αυτοδικαίως δικαστική αναγνώριση του παιδιού από τον άνδρα αυτόν."

δ. Οι παραπάνω διατάξεις εφαρμόζονται και σε τέκνα που έχουν γεννηθεί πριν από την έναρξη της ισχύος τους.

2. Στο άρθρο 1545 του Αστικού Κώδικα προστίθεται παράγραφος δεύτερη, η οποία έχει ως εξής:

"Σε περίπτωση υιοθεσίας και από τους δύο συζύγους, οι 

Σελίδα 723 

προϋποθέσεις οι οποίες τάσσονται από τα άρθρα 1543 και 1544, αρκεί να συντρέχουν στο πρόσωπο μόνο του ενός."

3. Οι παράγραφοι 2, 3 και 4 του άρθρου 681Γ του Κώδικα Πολιτικής Δικονομίας, όπως τούτο αντικαταστάθηκε με το άρθρο 44 του ν. 1329/1983 (ΦΕΚ 25 Α') και τροποποιήθηκε με το άρθρο 38 του σχεδίου νόμου που κυρώθηκε ως Κώδικας με το ν. 2447/1996, αντικαθίστανται ως εξής:

"2. Στις ίδιες διαφορές καθιερώνεται στάδιο υποχρεωτικής προδικασίας που περιλαμβάνει την έρευνα, από όργανα της αρμόδιας κοινωνικής υπηρεσίας, των συνθηκών διαβίωσης του ανηλίκου και την υποβολή στο δικαστήριο, έως την ημέρα της συζήτησης, σχετικής αναλυτικής έκθεσης η οποία, στις περιπτώσεις όπου φέρεται στο δικόγραφο της αγωγής ότι ο ένας από τους γονείς ή το ανήλικο τέκνο παρουσιάζει ψυχικά προβλήματα, θα πρέπει να συνοδεύεται και από ψυχιατρική έκθεση. Το μονομελές ή πολυμελές δικαστήριο είναι εξάλλου υποχρεωμένο, κατά την πρώτη συζήτηση στο ακροατήριο της αγωγής και πριν από κάθε συζήτηση να προσπαθήσει, με την ποινή του απαράδεκτου, να επιλύσει συμβιβαστικά τη διαφορά, ύστερα από ακρόαση των διαδίκων και των πληρεξουσίων τους. Ο συμβιβασμός πρέπει να αποβλέπει στο συμφέρον του τέκνου , αλλιώς δεν δεσμεύει το δικαστήριο.

3. Το δικαστήριο πριν από την έκδοση της απόφασής του, ανάλογα με την ωριμότητα του τέκνου, λαμβάνει υπόψη τη γνώμη του. Μπορεί αν αποφασίσει τη διενέργεια πραγματογνωμοσύνης, να ορίζει ελεύθερα το χρόνο διεξαγωγής της, χωρίς να δεσμεύεται από χρονικούς περιορισμούς.

4. Για την επικοινωνία με το τέκνο, ορίζονται, στα πρακτικά του αρμόδιου δικαστηρίου, ο χρόνος και ο τόπος της συνάντησης, καθώς και στην περίπτωση του πολυμελούς δικαστηρίου, ο δικαστής που θα επικοινωνήσει με το τέκνο. Με τα ίδια πρακτικά καλείται επίσης να παρουσιάσει το τέκνο όποιος διαμένει μαζί του. Σε περίπτωση ερημοδικίας κάποιου διαδίκου, το δικαστήριο ορίζει χρόνο επιδόσεως αντιγράφου των πρακτικών στον απολειπόμενο διάδικο. Η επικοινωνία του δικαστή με το τέκνο γίνεται ιδιαιτέρως και δεν επιτρέπεται να είναι παρόν σ' αυτήν άλλο πρόσωπο, εκτός αν ο δικαστής κρίνει διαφορετικά. Για το περιεχόμενο της συνομιλίας δεν συντάσσεται έκθεση."

4. Τα οριζόμενα στη δεύτερη παράγραφο του άρθρου 1646 του Αστικού Κώδικα και στην τρίτη παράγραφο του άρθρου 796 του Κώδικα Πολιτικής Δικονομίας ισχύουν και στις περιπτώσεις της τρίτης παραγράφου του άρθρου 1533, του τρίτου εδαφίου του άρθρου 1664 και του άρθρου 1674 του Αστικού Κώδικα, καθώς και στην περίπτωση του πρώτου εδαφίου της δεύτερης παραγράφου του άρθρου 681Γ του Κώδικα Πολιτικής Δικονομίας. Στις περιπτώσεις αυτές, καθώς και όπου αλλού ο νόμος απαιτεί την υποβολή στο δικαστήριο και την υποχρεωτική συνεκτίμηση από αυτό έκθεσης της κοινωνικής υπηρεσίας, αν η έκθεση αυτή δεν υποβληθεί εμπρόθεσμα, το δικαστήριο δικάζει χωρίς έκθεση. Τα οριζόμενα στη δεύτερη παράγραφο του άρθρου 796 του Κώδικα Πολιτικής Δικονομίας έχουν εφαρμογή εκτός από τις περιπτώσεις της επιτροπείας ανηλίκου και όπου αλλού, στο ως άνω σχέδιο νόμου που κυρώθηκε ως Κώδικας με το ν. 2447/1996, προβλέπεται αυτεπάγγελτη δράση του δικαστηρίου.

'Αρθρο 20

Τροποποίηση διατάξεων Ποινικού Κώδικα, Ποινικής και 

Διοικητικής Δικονομίας

1. Στην παράγραφο 3 των άρθρων 74 και 99 του Ποινικού Κώδικα προστίθεται δεύτερο εδάφιο, το οποίο έχει ως εξής:

"Ο Υπουργός Δικαιοσύνης δεν δεσμεύεται από το χρονικό περιορισμό του προηγούμενου εδαφίου σε περίπτωση αλλοδαπού ο οποίος έχει τελέσει γάμο με 'Ελληνα υπήκοο, για όσο χρονικό διάστημα διαρκεί ο γάμος, καθώς και σε περίπτωση παλιννοστούντος ελληνικής καταγωγής."

2. α. Ανεκτέλεστες εν όλω ή εν μέρει ποινές φυλάκισης που έχουν επιβληθεί για παράβαση του άρθρου 79 του ν. 5960/1933 (ΦΕΚ 401 Α'), όπως ισχύει μετά την αντικατάστασή του με το άρθρο 1 του ν.δ/τος 1325/1972 (ΦΕΚ 239 Α') και την προσθήκη της παραγράφου 5 με το άρθρο 4 του ν. 2408/1996 (ΦΕΚ 104 Α'), με δικαστικές αποφάσεις οι οποίες κατέστησαν αμετάκλητες μέχρι την ισχύ του παρόντος και δεν έχουν μετατραπεί σε χρηματικές, μετατρέπονται σε χρηματικές ποινές προς 400 έως 1.000 δρχ. την ημέρα ύστερα από αίτηση του καταδικασθέντος που υποβάλλεται αυτοπροσώπως ή με πληρεξούσιο στον αρμόδιο για την εκτέλεση των ποινών εισαγγελέα μέσα σε αποκλειστική προθεσμία έξι μηνών από τη δημοσίευση του παρόντος νόμου. Η μετατροπή αποκλείεται αν η ποινή φυλάκισης έχει περιληφθεί σε συνολική ποινή κάθειρξης που εξακολουθεί να ισχύει. Εφόσον στους ανωτέρω καταδικασθέντες έχει επιβληθεί και χρηματική ποινή, αυτή βεβαιώνεται αρμοδίως κατά τις κείμενες διατάξεις.

β. Για τη μετατροπή της ποινής αποφασίζει αμετακλήτως το δικαστήριο που εξέδωσε την καταδικαστική απόφαση ύστερα από κλήτευση του αιτούντος, σύμφωνα με τα άρθρα 155 έως 161 και 166 του Κώδικα Ποινικής Δικονομίας. Μπορεί όμως ο αιτών να παραιτηθεί από την κλήτευση, καθώς επίσης και να εκπροσωπηθεί με συνήγορο, εφόσον προβεί σε σχετική δήλωση στην αίτησή του ή σε μεταγενέστερο έγγραφο προς τον εισαγγελέα ή το δικαστήριο.

γ. Μετά την υποβολή της αίτησης που προβλέπεται στο πρώτο εδάφιο δεν επιτρέπεται η άσκηση οποιουδήποτε τακτικού ή έκτακτου ένδικου μέσου κατά της απόφασης που επέβαλε την ποινή ή η άσκηση αίτησης ακυρώσεως της διαδικασίας ή της αποφάσεως και εφόσον ασκηθεί, κηρύσσεται απαράδεκτο σύμφωνα με το άρθρο 476 παράγραφος 1 του Κώδικα Ποινικής Δικονομίας.

3. Στο τέλος του εδαφίου 3 της παραγράφου 2 του άρθρου 432 του Κώδικα Ποινικής Δικονομίας, προστίθεται περίοδος, η οποία έχει ως εξής:

"Στις περιπτώσεις κατά τις οποίες είχε επιβληθεί για κακούργημα ποινή φυλακίσεως και ο κατηγορούμενος εμφανίζεται αυθορμήτως αναστέλλεται η εκτέλεση της επιβληθείσας ποινής η οποία επιβλήθηκε για κακούργημα λόγω συνδρομής ελαφρυντικής περιστάσεως ή για άλλους λόγους μειώσεως της ποινής μέχρι εκδόσεως αποφάσεως επί της νέας συζητήσεως."

4. Στην παράγραφο 3 του άρθρου 473 του Κώδικα Ποινικής Δικονομίας προστίθεται περίοδος, που έχει ως εξής:

"Η καταχώριση της καθαρογραμμένης απόφασης στο ειδικό βιβλίο απαιτείται μόνο για την έναρξη της προθεσμίας άσκησης αναίρεσης και τυχόν μη καταχώριση δεν εμποδίζει τη παραγραφή της ποινής."

5. Το ποσό του προστίμου άνω του οποίου έχει δικαίωμα να ασκήσει έφεση εκείνος που καταδικάστηκε και ο εισαγγελέας ή ο δημόσιος κατήγορος, σύμφωνα με τις διατάξεις του εδαφίου α' της παραγράφου 1 του άρθρου 489 του Κώδικα Ποινικής Δικονομίας, αυξάνεται από ογδόντα χιλιάδες δραχμές σε εκατόν είκοσι χιλιάδες δραχμές.

6. Στο τέλος της παραγράφου 13 του άρθρου 2 του ν. 2479/1997 (ΦΕΚ 67 Α') προστίθεται το εξής:

"Αρμόδιο για την εκδίκαση της ανωτέρω κακουργηματικής πράξεως είναι το Τριμελές Εφετείο."

7α. Στο άρθρο 65 του π.δ. 341/1978 (ΦΕΚ 71 Α') προστίθεται νέα παράγραφος 2 και οι ήδη παράγραφοι 2, 3 και 4 αριθμούνται ως 3, 4 και 5:

"2. Ανακοπή μπορεί να ασκηθεί και αν από λόγους ανώτερης βίας εμποδίστηκε η νομιμοποίηση του πληρεξουσίου."

β. Η παράγραφος 4 του άρθρου 65 του π.δ/τος 341/1978 αντικαθίσταται ως εξής:

"4. Κατά τα λοιπά εφαρμόζονται οι διατάξεις των άρθρων 162 παράγραφοι 2 και 4, 163 παράγραφοι 1, 3 και 4 και 164 του Κώδικα Φορολογικής Δικονομίας."

γ. Η προβλεπόμενη από την παράγραφο 2 του άρθρου 65 του π.δ/τος 341/1978 ανακοπή δύναται, συντρεχουσών των σε αυτήν διατυπουμένων νομίμων προϋποθέσεων, να υποβληθεί εντός προθεσμίας τριών μηνών, από της ισχύος του παρόντος, για αποφάσεις οι οποίες απέρριψαν την προσφυγή ή το ένδικο μέσο ως απαράδεκτο για μη νομιμοποίηση του πληρεξουσίου δικηγόρου και δημοσιεύθηκαν μετά την 1η

Σελίδα 724 

Ιανουαρίου 1996.

'Αρθρο 21

Τροποποίηση των διατάξεων του

Οργανισμού Δικαστηρίων

1. Στο πρώτο εδάφιο της παραγράφου 2 του άρθρου 16 του Κώδικα Οργανισμού Δικαστηρίων και Κατάστασης Δικαστικών Λειτουργών (ν. 1756/1988, ΦΕΚ 35 Α'), όπως το άρθρο τούτο αντικαταστάθηκε με το άρθρο 3 του ν. 2172/1993 (ΦΕΚ 207 Α'), την παράγραφο 1 του άρθρου 6 του ν. 2298/1995 (ΦΕΚ 62 Α') και την παράγραφο 3 του άρθρου 3 του ν. 2479/1997 (ΦΕΚ 67 Α'), οι λέξεις "δευτέρου Σαββάτου" αντικαθίστανται με τις λέξεις "προτελευταίου Σαββάτου".

2. Το εδάφιο β' της παραγράφου 1 του άρθρου 26 του ν. 1756/1988 (ΦΕΚ 35 Α'), όπως το άρθρο τούτο αντικαταστάθηκε με την παράγραφο 4 του άρθρου 6 του ν. 1868/1989 (ΦΕΚ 230 Α') και συμπληρώθηκε με την παράγραφο 1 του άρθρου 6 του ν. 2408/1996 (ΦΕΚ 104 Α'), αντικαθίσταται ως εξής:

"Στα δικαστήρια πλημμελειοδικών Αθηνών, Θεσσαλονίκης και Πειραιά, ως ανακριτές ορίζονται Πρωτοδίκες με οκταετή τουλάχιστον υπηρεσία, στην οποία συνυπολογίζεται και η υπηρεσία τους ως Παρέδρων στο Πρωτοδικείο και σε περίπτωση που δεν υπηρετούν Πρωτοδίκες με την πιο πάνω υπηρεσία ή αυτοί που υπηρετούν δεν επαρκούν, ορίζονται ως ανακριτές οι κατά το διορισμό αρχαιότεροι."

3. To δεύτερο εδάφιο της παραγράφου 1 του άρθρου 30 του ν. 184/1975 (ΦΕΚ 210 Α') αντικαθίσταται ως εξής:

"Οι ως άνω επιθεωρήσεις ενεργούνται εντός του πρώτου τετραμήνου από της λήξεως εκάστου έτους."

4. Σε δικαστικούς λειτουργούς από το βαθμό του Προέδρου Πρωτοδικών ή Εισαγγελέα Πρωτοδικών και άνω ανατίθεται ο έλεγχος της νομιμότητας των καταχωρήσεων στο εθνικό τμήμα του συστήματος πληροφοριών της Σύμβασης Εφαρμογής Σένγκεν. Η ανάθεση γίνεται κατ' αποκλειστική απασχόληση, ύστερα από απόφαση του Ανώτατου Δικαστικού Συμβουλίου Πολιτικής και Ποινικής Δικαιοσύνης. Οι κατά τα ως άνω επιλεγόμενοι δικαστικοί λειτουργοί πρέπει να γνωρίζουν επαρκώς την αγγλική γλώσσα."

5α. Στην τρίτη περίοδο του εδαφίου α' της παραγράφου 7 του άρθρου 5 του ν. 2408/1996, όπως αντικαταστάθηκε με την παράγραφο 15 του άρθρου 3 του ν. 2479/1997, μετά τον αριθμό 17 προστίθεται "και 19".

β. Η τελευταία περίοδος του εδαφίου β' της παραγράφου 7 του άρθρου 5 του ν. 2408/1996 αντικαθίσταται ως εξής:

"Στους σκοπούς του ΤΑ.Χ.ΔΙ.Κ. εντάσσονται επίσης η ανάληψη του κεφαλαίου της εταιρίας, καθώς και οι αυξήσεις αυτού, η χρηματοδότηση και η επιχορήγησή της και κάθε άλλη δαπάνη για την ίδρυση και λειτουργία της εταιρίας. Τόσο η χρηματοδότηση όσο και η επιχορήγηση είναι άτοκες και χωρίς παροχή εγγυήσεως εκ μέρους της εταιρίας και χωρίς υποχρέωση επιστροφής των αντίστοιχων χρηματικών ποσών και πραγματοποιούνται από το ΤΑ.Χ.ΔΙ.Κ. με βάση προϋπολογισμό συγκεκριμένου έργου ή έργων, τον οποίο εγκρίνει το Δ.Σ. της εταιρίας.

Ο προϋπολογισμός αυτός συνοδεύεται και από πρόγραμμα χρηματορροών, που περιλαμβάνει το ποσό της προκαταβολής και τις τμηματικές πληρωμές μέχρι και την εξόφληση του έργου ή των έργων. Σε κάθε περίπτωση τα νόμιμα παραστατικά (τιμολόγια κ.λπ.) εκδίδονται από την εταιρία προς το ΤΑ.Χ.ΔΙ.Κ.".

γ. Η τελευταία περίοδος του εδαφίου γ' της παραγράφου 7 του άρθρου 5 του ν. 2408/1996 αντικαθίσταται ως εξής:

"Οι πόροι της εταιρίας προέρχονται από τη χρηματοδότηση και την επιχορήγηση του ΤΑ.Χ.ΔΙ.Κ., τον Κρατικό Προϋπολογισμό (τακτικό και δημοσίων επενδύσεων), προγράμματα της Ευρωπαϊκής 'Ενωσης ή διεθνών οργανισμών, από την επιχειρηματική δραστηριότητά της, καθώς και από κάθε άλλη πηγή."

δ. Στο τέλος της παραγράφου 7 του άρθρου 5 του ν. 2408/1996, όπως τροποποιήθηκε και συμπληρώθηκε με την παράγραφο 15 του άρθρου 3 του ν. 2479/1997, προστίθεται το ακόλουθο εδάφιο ια':

"(ια) Για τα έργα που ανατίθενται στην εταιρία, ανήκει σε αυτήν αποκλειστικά:

(αα) Η μέριμνα για την απόκτηση γηπέδων, ο έλεγχος και η έγκριση της καταλληλότητας αυτών, καθώς και η προώθηση των διαδικασιών στις αρμόδιες υπηρεσίες για το χαρακτηρισμό αυτών ως καταλλήλων για την ανέγερση των αντίστοιχων κτιρίων.

(ββ) Η γνωμοδότηση προς τον Υπουργό Δικαιοσύνης για τον καθορισμό της προτεραιότητας των έργων.

(γγ) Ο προσδιορισμός των γενικών χαρακτηριστικών των έργων σε συνεργασία με την αντίστοιχη γενική διεύθυνση και η σύνταξη των διοικητικών (λειτουργικών) προγραμμάτων για το καθένα από αυτά.

(δδ) Η διαχείριση των πιστώσεων που διατίθενται για την εκτέλεση των έργων.

(εε) Το έργο του Τεχνικού Συμβούλου του ΤΑ.Χ.ΔΙ.Κ.".

'Αρθρο 22

Συμπλήρωση και τροποποίηση διατάξεων τουν. 2236/1994 και άλλων διατάξεων

1. α. Το εδάφιο ββ' της παραγράφου 2 του άρθρου 2 του ν. 2236/1994 (ΦΕΚ 146 Α') αντικαθίσταται ως εξής:

"ββ. 'Εχουν συμπληρώσει το εικοστό όγδοο (28ο) και δεν έχουν υπερβεί το τριακοστό πέμπτο (35ο) έτος της ηλικίας τους την 31η Δεκεμβρίου του έτους, κατά το οποίο προκηρύσσεται ο διαγωνισμός."

β. Για τον τέταρτο εισαγωγικό διαγωνισμό που προκηρύχθηκε με την απόφαση 67871/1997 του Υπουργού Δικαιοσύνης, κατώτατο όριο ηλικίας παραμένει το εικοστό πέμπτο (25ο) έτος και ανώτερο ορίζεται το τριακοστό πέμπτο (35ο).

2. Στο τέλος του εδαφίου β' της παραγράφου 7 του άρθρου 2 του ν. 2236/1994 προστίθεται η εξής φράση:

"Με απόφαση του Υπουργού Δικαιοσύνης, που εκδίδεται μέσα σε είκοσι ημέρες από τη δημοσίευση του κατά το προηγούμενο εδάφιο πίνακα οριστικών αποτελεσμάτων, ο αριθμός των εγγραφομένων υπεραρίθμων κατανέμεται στα τμήματα που προβλέπονται στο εδάφιο γ' της παραγράφου 1 του άρθρου 3."

3. α. Το εδάφιο α' της παραγράφου 1 του άρθρου 3 του ν. 2236/1994, όπως αντικαταστάθηκε με την περίπτωση η' της παραγράφου 3 του άρθρου 6 του ν. 2408/1996, αντικαθίσταται ως εξής:

"α. Η εκπαίδευση στη Σχολή διαρκεί είκοσι τέσσερις (24) μήνες".

β. Το εδάφιο γ' της παραγράφου 1 του άρθρου 3 του ν. 2236/1994, όπως αντικαταστάθηκε με την περίπτωση ι' της παραγράφου 3 του άρθρου 6 του ν. 2408/1996, αντικαθίσταται ως εξής:

"γ. Η πρώτη φάση εκπαίδευσης διαρκεί δεκαέξι (16) μήνες από την 1η Μα|ου έως την 31η Αυγούστου του επόμενου έτους. Η δεύτερη φάση διαρκεί επτά (7) μήνες από την 1η Οκτωβρίου έως την 30ή Απριλίου. Κατά το μήνα Σεπτέμβριο διεξάγονται οι εξετάσεις που προβλέπονται στην παράγραφο 2.

Κατά τη δεύτερη φάση οι εκπαιδευόμενοι κατανέμονται σε πέντε (5) τμήματα: αα) υποψήφιων εισηγητών του Συμβουλίου της Επικρατείας, ββ) υποψήφιων εισηγητών του Ελεγκτικού Συνεδρίου, γγ) υποψήφιων Παρέδρων Πρωτοδικείου των τακτικών διοικητικών δικαστηρίων, δδ) υποψήφιων Παρέδρων Πρωτοδικείου και εε) υποψήφιων Παρέδρων Εισαγγελίας. Στα τρία πρώτα από τα Τμήματα αυτά εντάσσονται, σύμφωνα με όσα ορίζονται στην παράγραφο 2, οι εκπαιδευόμενοι που κατά την πρώτη φάση ανήκουν στην κατεύθυνση της διοικητικής δικαιοσύνης. Στο τέταρτο και πέμπτο τμήμα εντάσσονται όσοι κατά την πρώτη φάση ανήκουν στην κατεύθυνση πολιτικής και ποινικής δικαιοσύνης."

γ. Τα προηγούμενα εδάφια της παραγράφου αυτής δεν ισχύουν για τους εκπαιδευόμενους του τρίτου εισαγωγικού διαγωνισμού.

4. Στο τέλος του εδαφίου δ' της παραγράφου 3 του άρθρου 3 του ν. 2236/1994, όπως ισχύει μετά την τροποποίηση με την περίπτωση ιγ' της παραγράφου 3 του άρθρου 6 του ν. 

Σελίδα 725 

2408/1996, προστίθενται τα εξής:

"Οι εκπαιδευόμενοι που έχουν την ιδιότητα του δικαστικού λειτουργού ή του δικαστικού υπαλλήλου αποσπώνται στη Σχολή προκειμένου μεν για δικαστικούς λειτουργούς με προεδρικό διάταγμα, που εκδίδεται με πρόταση του Υπουργού Δικαιοσύνης, ύστερα από απόφαση του Ανωτάτου Δικαστικού Συμβουλίου, προκειμένου δε περί δικαστικών υπαλλήλων με απόφαση του Υπουργού Δικαιοσύνης ύστερα από σύμφωνη γνώμη του οικείου Δικαστικού Συμβουλίου. Τα σχετικά ερωτήματα του Υπουργού Δικαιοσύνης στις παραπάνω περιπτώσεις αποστέλλονται μέσα σε πέντε (5) ημέρες από την περιέλευση στο Υπουργείο Δικαιοσύνης του πίνακα οριστικών αποτελεσμάτων του εισαγωγικού διαγωνισμού. Οι εκπαιδευόμενοι που έχουν την ιδιότητα του δικαστικού λειτουργού ή του δικαστικού υπαλλήλου λαμβάνουν τις αποδοχές που προβλέπονται στο εδάφιο α' της παραγράφου 3 του άρθρου 3 του ν. 2236/1994, όπως τροποποιήθηκε με την περίπτωση ιη' της παραγράφου 3 του άρθρου 6 του ν. 2408/1996. Η κατά τα ανωτέρω αναστολή της δικηγορικής ιδιότητας και απόσπαση αρχίζουν από την ημερομηνία έναρξης της εκπαίδευσης στη Σχολή και λήγουν την ημερομηνία διορισμού των εκπαιδευομένων ως δικαστικών λειτουργών ή κατά την προγενέστερη διακοπή της εκπαίδευσής τους στη Σχολή."

5. Στην παράγραφο 2 του άρθρου 4 του ν. 2236/1994 προστίθεται εδάφιο, που έχει ως εξής:

"Δεν υποχρεούνται να επιστρέψουν τις αποδοχές που εισέπραξαν κατά τη διάρκεια της εκπαίδευσης στη Σχολή όσοι εγγράφονται εκ νέου στη Σχολή λόγω αλλαγής κατεύθυνσης, είτε πριν την αποφοίτησή τους είτε μετά την αποφοίτησή τους και την παραίτηση από τη θέση του δικαστικού λειτουργού στην οποία διορίστηκαν. Το προηγούμενο εδάφιο ισχύει για τους εκπαιδευόμενους της 1ης και 2ης σειράς της Σχολής. Οι εγγραφόμενοι εκ νέου στη Σχολή λόγω αλλαγής κατεύθυνσης δεν δικαιούνται των αποδοχών που προβλέπονται στο εδάφιο α' της παραγράφου 3 του άρθρου 3 του ν. 2236/1994, όπως τροποποιήθηκε με την περίπτωση ιη' της παραγράφου 3 του άρθρου 6 του ν. 2408/1996."

6.α. Στην παράγραφο 1 του άρθρου 4 του ν. 2236/1994, όπως τροποποιήθηκε με την περίπτωση κγ' της παραγράφου 3 του άρθρου 6 του ν. 2408/1996, προστίθεται η εξής φράση:

"Ο διορισμός των εκπαιδευόμενων σε θέσεις δικαστικών λειτουργών γίνεται αναδρομικώς από τη λήξη της εκπαίδευσης στη Σχολή, χωρίς δικαίωμα λήψης αναδρομικών αποδοχών."

β. Ο διορισμός των εκπαιδευόμενων της 1ης και της 2ης σειράς σε θέση δικαστικών λειτουργών θεωρείται ότι ανατρέχει στην ημερομηνία λήξης της εκπαίδευσης στη Σχολή, χωρίς δικαίωμα λήψης αναδρομικών αποδοχών.

7. Η παράγραφος 20α του άρθρου 23 του ν. 2331/1995 (ΦΕΚ 173 Α'), όπως τροποποιήθηκε με την περίπτωση κστ' της παραγράφου 3 του άρθρου 6 του ν. 2408/1996, αντικαθίσταται ως εξής:

"20α. Στο τέλος του εδαφίου δ' της παραγράφου 3 του άρθρου 5 του ν. 2236/1994 προστίθεται το ακόλουθο εδάφιο:

"Δικαστικοί υπάλληλοι επιτρέπεται να αποσπώνται στην Εθνική Σχολή Δικαστών για χρονικό διάστημα δύο (2) ετών, το οποίο μπορεί να παρατείνεται για δύο (2) ακόμη έτη. Οι υπάλληλοι αυτοί λαμβάνουν τον από το άρθρο 24 παράγραφος 4 του ν. 2145/1993 (ΦΕΚ 88 Α'), σε συνδυασμό προς την απόφαση του Υπουργού Δικαιοσύνης αριθμ. 51375/28.6.1993 (ΦΕΚ 528 Β') προβλεπόμενο πόρο."

8. Η φράση του εδαφίου γ' της παραγράφου 13 του άρθρου 5 του ν. 2408/1996 "το προσωπικό που υπηρετεί κατά τη δημοσίευση του νόμου αυτού στις γραμματείες των δικαστηρίων και εισαγγελιών" αντικαθίσταται με τη φράση "το προσωπικό που υπηρετεί κατά τη δημοσίευση του νόμου αυτού στα δικαστήρια της χώρας". Στον πέμπτο και έκτο στίχο του ίδιου εδαφίου οι λέξεις "η απόσπαση" διαγράφονται, οι δε λέξεις "του άρθρου 58" στο έβδομο στίχο αντικαθίστανται, από τότε που ίσχυσε ο νόμος αυτός, με τις λέξεις "του άρθρου 56".

9. Στο άρθρο 12 του ν. 2318/1995 "Κώδικας Δικαστικών Επιμελητών" (ΦΕK 126 A') προστίθεται τελευταίο εδάφιο ως εξής:

"Σε περίπτωση κατά την οποία προ της ενάρξεως του κύκλου των επιμορφωτικών διαδικασιών (σεμιναρίων) επιτυχών στο διαγωνισμό απωλέσει το δικαίωμα διορισμού ή δηλώσει ότι δεν επιθυμεί τούτο, καλείται ο επόμενος κατά σειρά βαθμολογίας υποψήφιος, ο οποίος έχει συγκεντρώσει μέσο όρο βαθμολογίας τουλάχιστον πέντε κατά τα υπό του άρθρου 10 ειδικότερα οριζόμενα. Οι διατάξεις του εδαφίου τούτου έχουν εφαρμογή από 1ης Ιανουαρίου 1997."

10. α. Στο άρθρο 42 του ν. 2318/1995 "Κώδικας Δικαστικών Επιμελητών" (ΦΕΚ 126 Α') μετά το πρώτο εδάφιο τίθεται εδάφιο ως εξής:

"Οι αιτήσεις μεταθέσεων υποβάλλονται στο Υπουργείο Δικαιοσύνης κατά το μήνα Σεπτέμβριο εκάστου έτους. Επί των αιτήσεων μεταθέσεων αποφασίζουν τα Διοικητικά Συμβούλια των οικείων Συλλόγων Δικαστικών Επιμελητών το αργότερο μέχρι τέλους Νοεμβρίου του ίδιου έτους, ύστερα από ερώτημα του Υπουργού Δικαιοσύνης."

β. Στην παράγραφο 4 του άρθρου 77 του ν. 2318/1995 "Κώδικας Δικαστικών Επιμελητών" προστίθεται εδάφιο ως εξής:

"Μετά παρέλευση τριάντα (30) ημερών από της δημοσιεύσεως στην Εφημερίδα της Κυβερνήσεως της αποφάσεως αποδοχής της παραιτήσεώς του ο Δικαστικός Επιμελητής θεωρείται ότι απέβαλε την ιδιότητα και εάν δεν επεδόθη σε αυτόν το σχετικό έγγραφο."

11. Στο άρθρο 47 του ν. 2318/1995 (ΦΕΚ 126 Α') προστίθεται παράγραφος 4, η οποία έχει ως εξής:

"4. Προκειμένου περί δικαστικού επιμελητή ο οποίος έχει παραιτηθεί πριν από την ημερομηνία δημοσίευσης του παρόντος στην Εφημερίδα της Κυβερνήσεως, η κατά την προηγούμενη παράγραφο τριετία άρχεται από την ημερομηνία αυτή."

12. Οι εγγεγραμμένοι στον πίνακα βαθμολογίας υποψήφιων συμβολαιογράφων διαγωνισμού έτους 1997, που έχουν ισοβαθμίσει με τον τελευταίο επιτυχόντα, διορίζονται συμβολαιογράφοι στην περιφέρεια του ειρηνοδικείου για τη θέση του οποίου διαγωνίστηκαν ως υπεράριθμοι και καταλαμβάνουν κατά προτεραιότητα και κατά σειρά του ως άνω πίνακα κατ' έτος μέχρι δύο (2) κενές ή κενούμενες θέσεις, μέχρις απορροφήσεώς τους αρχής γινομένης από το έτος 1998. Οι κατά τα ανωτέρω διοριζόμενοι καταλαμβάνουν τις πρώτες κατά χρόνο κενώσεώς τους θέσεις, επιφυλασσομένων των διατάξεων της παραγράφου 4 του άρθρου 122 του ν. 670/1977 (ΦΕΚ 25 Α'), όπως τροποποιήθηκε με τις διατάξεις της παραγράφου 5 του άρθρου 2 του ν.1653/1986. Οι ενδιαφερόμενοι διορίζονται μετά από σχετική αίτηση που υποβάλλεται μέσα σε ανατρεπτική προθεσμία δύο (2) μηνών από τη δημοσίευση του παρόντος.

13. Οι εκάστοτε ισχύουσες διατάξεις περί συμβολαιογράφων για τις κανονικές και αναρρωτικές άδειες, τις άδειες κυήσεως και λοχείας και το πειθαρχικό δίκαιο έχουν ανάλογη εφαρμογή και για τους άμισθους υποθηκοφύλακες. Ειδικά προκειμένου περί επιβολής της πειθαρχικής ποινής της οριστικής παύσης στους άμισθους υποθηκοφύλακες αρμόδιο Συμβούλιο είναι το οικείο πειθαρχικό Συμβούλιο Εφετών.

14. Το εδάφιο στ' της παραγράφου 1 του άρθρου 1 του ν.δ/τος 135/1974 (ΦΕΚ 320 Α') αντικαθίσταται ως εξής:

"στ. Από τον Προϊστάμενο της Γενικής Διευθύνσεως του Υπουργείου Δικαιοσύνης στην οποία ανήκει η άσκηση της εποπτείας του Ινστιτούτου".

15. Η περίπτωση β' του άρθρου 53 του ν.1851/1989 (ΦΕΚ 122 Α') αντικαθίσταται ως εξής:

"β. Δεν προκύπτει από τον ατομικό φάκελό του, ότι εκκρεμεί κατά του καταδίκου ποινική δίωξη για αξιόποινη πράξη σε βαθμό κακουργήματος η οποία τελέστηκε είτε πριν είτε μετά τον εγκλεισμό του στο κατάστημα κράτησης".

16. Στην παράγραφο 1 του άρθρου 31 του ν. 2145/1993 (ΦΕΚ 88 Α') προστίθεται εδάφιο θ', που έχει ως εξής:

"θ. Η διεξαγωγή όλων των δικαστικών πράξεων που προβλέπονται στις διμερείς συμβάσεις δικαστικής αρωγής επί αστικών και εμπορικών υποθέσεων οι οποίες περιλαμβάνουν διατάξεις περί αναγνωρίσεως και εκτελέσεως αλλοδαπών πολιτικών αποφάσεων".

Σελίδα 726 

 

'Αρθρο 23

1. Στην παράγραφο 16 του άρθρου 5 του ν.2408/1996 προστίθεται εδάφιο ως ακολούθως:

"Η εφαρμογή των διατάξεων της παραγράφου αυτής επεκτείνεται και στους υπηρετήσαντες κατά την τελευταία διετία προ της δημοσιεύσεως του νόμου αυτού, ως άμισθοι επιμελητές ανηλίκων σε υπηρεσίες επιμελητών ανηλίκων πρωτοδικείων παραμμεθόριων περιοχών."

2. Στο τέλος της παραγράφου 2 του άρθρου 99 του ν. 1851/1989 (ΦΕΚ 122 Α'), όπως αντικαταστάθηκε με την παράγραφο 16 του άρθρου 10 του ν. 2298/1993 (ΦΕΚ 62 Α') και την παράγραφο 7 του άρθρου 3 του ν. 2408/1996, προστίθεται εδάφιο, το οποίο έχει ως εξής:

"Η ωριαία αποζημίωση των διδασκόντων στα ως άνω εκπαιδευτικά και επιμορφωτικά προγράμματα που υλοποιεί το Υπουργείο Δικαιοσύνης καθορίζεται με κοινή απόφαση των Υπουργών Δικαιοσύνης και Οικονομικών."

3. Το Κεντρικό Επιστημονικό Συμβούλιο Φυλακών (Κ.Ε.Σ.Φ.), που ιδρύθηκε με το άρθρο 7 του ν. 2298/1995 (ΦΕΚ 62 Α') και τροποποιήθηκε με το εδάφιο α' της παραγράφου 1 του άρθρου 5 του ν. 2408/1996 (ΦΕΚ 104 Α'), ορίζεται ενδεκαμελές, αυξανομένου του αριθμού των νομικών που μετέχουν σ'αυτό από τρεις σε πέντε.

4. Μέχρι την κατάρτιση του Οργανισμού των Εμμίσθων Υποθηκοφυλακείων και των Κτηματολογικών Γραφείων Ρόδου και Κω-Λέρου, με κοινή απόφαση των Υπουργών Εσωτερικών, Δημόσιας Διοίκησης και Αποκέντρωσης και Δικαιοσύνης ορίζεται η αντιστοιχία των οργανικών μονάδων των ανωτέρω Υπηρεσιών προς τις προβλεπόμενες από τις διατάξεις του ν. 1586/1986 (ΦΕΚ 37 Α') και ν. 2190/1994 (ΦΕΚ 28 Α') οργανικές μονάδες. Με την ίδια απόφαση ορίζονται τα προσόντα για την κατάληψη θέσεων προϊσταμένων όλων των οργανικών μονάδων και κάθε άλλη απαραίτητη λεπτομέρεια για την εφαρμογή της διάταξης αυτής. Μετά την έκδοση της κοινής απόφασης παύει να ισχύει από την περίπτωση α' της παραγράφου 7 του άρθρου 10 του ν. 2331/1995 (ΦΕΚ 173 Α') η φράση "για τους οποίους δεν θα ισχύει το τελευταίο εδάφιο της πρώτης περιόδου της παραγράφου 2 του άρθρου 37 του ν. 2190/1994 ως προς την κατάληψη θέσεων Διευθυντών".

'Αρθρο 24

Δικαστικοί υπάλληλοι και επιμελητές, μέχρι ποσοστού δύο στα εκατό (2%) επί του συνόλου των υπηρετούντων, δύνανται να διατίθενται για τη γραμματειακή υποστήριξη του έργου των Βουλευτών και των Ελλήνων Βουλευτών του Ευρωπαϊκού Κοινοβουλίου με απόφαση του Υπουργού Δικαιοσύνης, ύστερα από απόφαση του οικείου δικαστικού (υπηρεσιακού) συμβουλίου.

'Αρθρο 25

Καταργούμενες διατάξεις

Από την έναρξη της ισχύος του παρόντος καταργούνται, κατά το μέρος που αναφέρονται στους δικαστικούς λειτουργούς το κύριο προσωπικό του Νομικού Συμβουλίου του Κράτους και τους ιατροδικαστές, οι διατάξεις:

α. Του ν.1587/1986 (ΦΕΚ 37 Α').

β. Του άρθρου 5 του ν. 891/1979 (ΦΕΚ 83 Α').

γ. Του άρθρου 29 του ν.1505/1984 (ΦΕΚ 194 Α').

δ. Της παρ.1α του άρθρου 23 του ν.1868/1989 (ΦΕΚ 230 Α').

ε. Των παρ.1, 2, 3, 4, 5, 6 και 7 του άρθρου 14 του ν.1968/1991 (ΦΕΚ 150 Α').

στ. Της παρ.3 του άρθρου 6 του ν. 2207/1994 (ΦΕΚ 65 Α').

ζ. Της παρ.1 του άρθρου 3 του ν. 2198/1994 (ΦΕΚ 43 Α').

η. Κάθε άλλη γενική ή ειδική, που είναι αντίθετη με τις διατάξεις του παρόντος ή που ρυθμίζει διαφορετικά τα θέματα που ρυθμίζονται από το νόμο αυτόν.

'Αρθρο 26

'Εναρξη ισχύος

1. Η ισχύς των διατάξεων των άρθρων 1-15 πλην της παραγράφου 3 του άρθρου 7 του νόμου αυτού αρχίζει από 1.1.1997. Με απόφαση του Υπουργού Οικονομικών καθορίζεται ο αριθμός των δόσεων και ο χρόνος της καταβολής των τυχόν διαφορών αναδρομικώς.

2. Η ισχύς των λοιπών άρθρων του νόμου αυτού αρχίζει από της δημοσιεύσεώς του στην Εφημερίδα της Κυβερνήσεως, εκτός αν ορίζεται διαφορετικά στις επί μέρους διατάξεις.

ΠΡΟΕΔΡΟΣ (Απόστολος Κακλαμάνης): Παρακαλώ το Τμήμα να εξουσιοδοτήσει το Προεδρείο για την υπ'ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΟΣ (Απόστολος Κακλαμάνης): Παρεσχέθη η ζητηθείσα εξουσιοδότηση.

Εισερχόμαστε στη συζήτηση του νομοσχεδίου του Υπουργείου Οικονομικών: "Κώδικας διοικητικών και ποινικών κυρώσεων στη φορολογική νομοθεσία και άλλες διατάξεις".

Το Κομμουνιστικό Κόμμα Ελλάδος ορίζει ως ειδικό αγορητή για τη συζήτηση του νομοσχεδίου αυτού τον κύριο Νικόλαο Γκατζή.

Το Δημοκρατικό Κοινωνικό Κίνημα ορίζει ως ειδικό αγορητή τον κ. Γεώργιο Ρόκο.

Ο Συνασπισμός της Αριστεράς και της Προόδου ορίζει ως ειδικό αγορητή τον κ. Σπύρο Δανέλλη.

Κύριοι συνάδελφοι, για τη συζήτηση του νομοσχεδίου αυτού έχει αποφασισθεί να διατεθούν τρεις συνεδριάσεις. Η σημερινή συνεδρίαση θα διατεθεί για την αρχή του νομοσχεδίου και θα διαρκέσει όσο θα χρειαστεί για να ολοκληρωθεί η συζήτηση επί της αρχής και η αυριανή και η μεθαυριανή συνεδρίαση θα διατεθούν για τη συζήτηση των άρθρων και των τροπολογιών συναδέλφων και τυχόν τροπολογιών του Υπουργού.

Κύριε Υπουργέ, έχετε άλλες τροπολογίες;

ΓΕΩΡΓΙΟΣ ΔΡΥΣ (Υφυπουργός Οικονομικών): Μάλιστα, κύριε Πρόεδρε. Θα κατατεθούν τώρα.

ΠΡΟΕΔΡΟΣ (Απόστολος Κακλαμάνης): Μια στιγμή παρακαλώ. Πόσες τροπολογίες είναι αυτές, κύριε Υπουργέ;

ΓΕΩΡΓΙΟΣ ΔΡΥΣ (Υφυπουργός Οικονομικών): Νομίζω ότι είναι έξι νέες τροπολογίες.

ΠΡΟΕΔΡΟΣ (Απόστολος Κακλαμάνης): 'Εξι που θα καταθέσετε;

ΓΕΩΡΓΙΟΣ ΔΡΥΣ (Υφυπουργός Οικονομικών): Μάλιστα.

ΠΡΟΕΔΡΟΣ (Απόστολος Κακλαμάνης): Γιατί, κύριε Υπουργέ; Είναι τόσες μέρες και καλό θα ήταν να είχαν κατατεθεί. Εν πάση περιπτώσει, δικαίωμά σας είναι. Οι τροπολογίες αυτές θα κατατεθούν σήμερα;

ΓΕΩΡΓΙΟΣ ΔΡΥΣ (Υφυπουργός Οικονομικών):'Εχουν ήδη κατατεθεί στο νομικό γραφείο του Πρωθυπουργού και τώρα ενημερώθηκα ότι θα κατατεθούν στη Βουλή.

ΠΡΟΕΔΡΟΣ (Απόστολος Κακλαμάνης): Καλώς. Επιφυλάσσομαι, κύριοι συνάδελφοι, να δω τι είναι αυτές οι τροπολογίες, προκειμένου να κάνω σχετική πρόταση στο Σώμα. Αυτές που είναι ήδη κατατεθειμένες και θα συζητηθούν μετά το πέρας της συζήτησης των άρθρων του νομοσχεδίου, είναι επτά τροπολογίες συναδέλφων Βουλευτών, οι οποίες είναι εμπρόθεσμες και δύο τροπολογίες του Υπουργείου Οικονομικών, που η μία αφορά τα αυτοκίνητα των εργαζομένων στο εξωτερικό και η άλλη αφορά τη διαχείριση ναρκωτικών ουσιών από το Γενικό Χημείο του Κράτους.

ΑΝΑΣΤΑΣΙΟΣ ΚΑΡΑΜΑΡΙΟΣ: Οκτώ τροπολογίες έχουμε.

ΠΡΟΕΔΡΟΣ (Απόστολος Κακλαμάνης): Δεν είναι πρωτάκουστο για σας, κύριε συνάδελφε, που είσθε δεκαπέντε χρόνια εδώ μέσα. Μη φτάνουμε στην άλλη άκρη. Εγώ ο ίδιος είπα στον Υπουργό γιατί δεν είχαν κατατεθεί. Μην έχουμε τόσο επιλεκτική, γιατί δεν θέλω να πω ασθενή, μνήμη. Είναι προτιμότερο να πω επιλεκτική. 

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνα-

Σελίδα 727 

σπισμού της Αριστεράς και της Προόδου): Κύριε Πρόεδρε, παρακαλώ το λόγο.

ΠΡΟΕΔΡΟΣ (Απόστολος Κακλαμάνης): Ο Πρόεδρος του Συνασπισμού της Αριστεράς και της Προόδου έχει το λόγο.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Κύριε Πρόεδρε, πριν δώσετε το λόγο για τη συζήτηση επί της αρχής του συγκεκριμένου νομοσχεδίου, επιτρέψτε μου να επισημάνω ορισμένες ανορθόδοξες πλευρές πολιτικής λειτουργίας της Κυβέρνησης, σε σχέση με την ευθύνη που έχει για τη νομοθετική της πρωτοβουλία.

'Ηδη επισημάνατε κι εσείς αυτό το ενοχλητικό, να κατατίθενται την τελευταία στιγμή έξι ή οκτώ τροπολογίες, προκειμένου να συζητηθούν σε αυτό το Τμήμα.

Εγώ θα ήθελα να αναφερθώ σε δύο άλλα ανορθόδοξα στοιχεία. Ενώ αρχίζει σήμερα η συζήτηση επί της αρχής γι' αυτό που αδόκιμα αποκαλείται ως "Kώδικας διοικητικών και ποινικών κυρώσεων στη φορολογική νομοθεσία και άλλες διατάξεις", βλέπουν το φως της δημοσιότητας σε όλες τις εφημερίδες σήμερα πληροφορίες, οι οποίες προέρχονται από το κυβερνητικό επιτελείο και οι οποίες ομιλούν για άλλο σχέδιο, το οποίο ετοιμάζει το Υπουργείο Οικονομικών, προκειμένου να τροποποιήσει το ήδη υπό συζήτηση σημερινό νομοσχέδιο, με "αυστηρότερες διατάξεις και αυστηρότερες κυρώσεις".

Δεύτερον, υπάρχει το ανορθόδοξο φαινόμενο κατά τη διάρκεια του δευτέρου εξαμήνου της δημοσιονομικής χρήσεως, που είναι και το πιο δύσκολο από πλευράς εφαρμογής του προϋπολογισμού, να δημοσιεύεται η πληροφορία ότι με απόφαση της Κυβερνήσεως καταργείται η θέση του ειδικού γραμματέα του Γενικού Λογιστηρίου και να διοχετεύονται στη δημοσιότητα πληροφορίες, οι οποίες...

ΠΡΟΕΔΡΟΣ (Απόστολος Κακλαμάνης): Κύριε Πρόεδρε, σας ζητώ συγνώμη.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Να τελειώσω παρακαλώ, κύριε Πρόεδρε;

ΠΡΟΕΔΡΟΣ (Απόστολος Κακλαμάνης): Ναι, αλλά έτσι, όμως, ξέρετε τι κάνουμε; Υπάρχουν δύο εισηγητές.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Επιτρέψτε μου να τελειώσω και αξιολογήστε το σύνολο των παρατηρήσεών μου.

Τρίτη παρατήρηση. Στο σημερινό υπό συζήτηση νομοσχέδιο κατατίθεται τροπολογία του Υπουργού Εθνικής Οικονομίας του κ. Παπαντωνίου, με την οποία η προθεσμία εφαρμογής του ν. 2414 για τον οργανωτικό και διοικητικό εκσυγχρονισμό των ΔΕΚΟ, παρατείνεται για μία διετία, για το 1999.

ΓΕΩΡΓΙΟΣ ΔΡΥΣ (Υφυπουργός Οικονομικών): Το έχουμε συζητήσει στην επιτροπή.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Το ξέρω, κύριε Υπουργέ.

ΠΡΟΕΔΡΟΣ (Απόστολος Κακλαμάνης): Κύριε Πρόεδρε, παρακαλώ, αν έχετε άλλη διαδικαστική παρατήρηση, διότι εδώ κάνετε μία τοποθέτηση κριτικής προς την πολιτική, την οποία εφαρμόζει η Κυβέρνηση. Αυτά μπορείτε να τα πείτε στη συζήτηση επί της αρχής του νομοσχεδίου.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Κύριε Πρόεδρε, η Κυβέρνηση να αποσαφηνίσει πριν από τη συζήτηση επί της αρχής: 

Πρώτον, έχει ετοιμάσει άλλο σχέδιο, με το οποίο τροποποιεί το υπό συζήτηση νομοσχέδιο;

Δεύτερον, αληθεύει η πληροφορία ότι με κυβερνητική απόφαση καταργείται η θέση του ειδικού γραμματέα του Γενικού Λογιστηρίου;

Και τρίτον, εάν και κατά πόσον επιμένει στην αναστολή εφαρμογής του ν. 2414, περί εκσυγχρονισμού των ΔΕΚΟ, για την εκλογική χρονιά του 1999, που σημαίνει ότι παραπέμπει το θέμα στις καλένδες, ενώ πρόκειται να παρθούν μεγάλες αποφάσεις για τις συμβάσεις, οι οποίες έχουν σχέση με προμήθειες και έργα των αντίστοιχων ΔΕΚΟ. Να αποσαφηνιστεί το πλαίσιο, μέσα στο οποίο θα γίνει η συζήτηση.

ΠΡΟΕΔΡΟΣ (Απόστολος Κακλαμάνης): Κύριε Πρόεδρε, κύριοι συνάδελφοι, έχω να πω τούτο. Ο Κανονισμός είναι γνωστός σε όλους μας και δεν πρέπει να καταστρατηγείται. Στο στάδιο αυτό της συζητήσεως νομίζω οι μεν Πρόεδροι των Κοινοβουλευτικών Ομάδων και οι κοινοβουλευτικοί τους εκπρόσωποι μπορούν να θέσουν θέματα διαδικασίας, οι δε συνάδελφοι με την προσυπογραφή ενός ακόμη εξ αυτών, μπορούν επίσης κατ' αυτό το στάδιο να θέσουν θέματα διαδικασίας, σε ό,τι αφορά, δηλαδή, την εφαρμογή του Κανονισμού.

Θέματα ουσίας, θέματα που διευκολύνουν ή αν θέλετε, επιβάλλουν πολιτικά τη συμμετοχή και άλλων σε μια συζήτηση, η οποία δεν είναι διαδικαστική, αλλά ουσιαστική, νομίζω ότι ανεπιτρέπτως τίθενται. Διπλά δε ανεπιτρέπτως, εάν κανείς επικαλείται μη επιτρεπτές ενέργειες της άλλης πλευράς, προκειμένου να λάβει αφορμή εξ' αυτών των μη επιτρεπτών κατ' αυτών ενεργειών, για να ανοίξει μια μη επιτρεπτή συζήτηση.

Εγώ θα παρακαλέσω τον κύριο Υπουργό να μην απαντήσει. Αλλά στην πορεία της συζητήσεως, που ασφαλώς στην αρχή της συζητήσεως θα μπουν διάφορα θέματα που αφορούν την οικονομική πολιτική της Kυβερνήσεως, το νομοθετικό της έργο μέχρι τώρα, εκκρεμότητες που έχει, που πρέπει να αντιμετωπίσει ή που κακώς φέρεται ότι πρόκειται να αντιμετωπίσει κλπ., τότε να απαντήσει. Διότι, σε αντίθετη περίπτωση, οι μεν εισηγητές, που κατά τον Κανονισμό έχουν προετοιμαστεί για να ενημερώσουν το Τμήμα επί του νομοσχεδίου το οποίο θα συζητηθεί, θα έρθουν να μιλήσουν μετά το πέρας μιας εκτός ημερησίας διατάξεως συζήτησης, στην οποία είναι φυσικό να ακολουθήσουν -ήδη βλέπω τους κυρίους Κολοζώφ, Τσοβόλα, Μεϊμαράκη και τον Υπουργό- όλοι σε μια συζήτηση, η οποία είναι εκτός του Κανονισμού.

Η παράκλησή μου είναι -και παρακαλώ να τη σεβαστείτε όλοι- να προχωρήσουμε κανονικότατα στη συζήτηση του νομοσχεδίου και εκεί και οι αρχηγοί και οι εκπρόσωποι και οποιοιδήποτε άλλοι ομιλούντες μπορείτε να θέσετε οποιαδήποτε ζητήματα κρίνετε, που βεβαίως ο Κανονισμός επιτρέπει να τεθούν στα πλαίσια της συζητήσεως του νομοσχεδίου.

ΟΡΕΣΤΗΣ ΚΟΛΟΖΩΦ: Κύριε Πρόεδρε, είναι διαδικαστικό το θέμα που θέλω να θέσω. Δεν συμφωνώ μ' αυτά που είπε ο κ. Κωνσταντόπουλος.

ΠΡΟΕΔΡΟΣ (Απόστολος Κακλαμάνης): Αν είναι διαδικαστικό το θέμα, ορίστε έχετε το λόγο.

ΟΡΕΣΤΗΣ ΚΟΛΟΖΩΦ: Δεν είναι καλό να εμφανίζονται έτσι οι τροπολογίες την τελευταία στιγμή. Αυτό είναι ζήτημα της Κυβέρνησης, δείχνει τον τρόπο με τον οποίο εργάζεται. 'Ομως, εμείς στην Διάσκεψη των Προέδρων, όταν αποφασίσαμε τις τρεις μέρες διάρκεια, είχαμε υπόψη μας τη συζήτηση στην επιτροπή και το υλικό που είχαμε υπόψη μας.

ΠΡΟΕΔΡΟΣ (Απόστολος Κακλαμάνης): Πολύ σωστά.

ΟΡΕΣΤΗΣ ΚΟΛΟΖΩΦ: Πολύ φοβάμαι ότι μπορεί να προκύψει -δεν ξέρω τι είναι αυτές οι τροπολογίες- θέμα τέτοιο, που να αναγκαστούμε να συμπιέσουμε πάρα πολύ το χρόνο για τη συζήτηση του ίδιου του νομοσχεδίου, για να βγει ...

ΠΡΟΕΔΡΟΣ (Απόστολος Κακλαμάνης): Κύριε Κολοζώφ, αφήστε το αυτό, αν θέλετε, σε μένα. Εγώ είπα ήδη ότι θα δω τις τροπολογίες. Ο ίδιος είπα -παρότι είναι δικαίωμα του Υπουργού να καταθέσει όποτε θέλει τις τροπολογίες- ότι έπρεπε να είχαν κατατεθεί για να διευκολυνθούμε.

ΟΡΕΣΤΗΣ ΚΟΛΟΖΩΦ: Να δούμε το χρόνο. 

ΠΡΟΕΔΡΟΣ (Απόστολος Κακλαμάνης): Ακριβώς αυτό που είπατε το είπα ήδη εγώ. Επιφυλάσσομαι να δω τις τροπολογίες και να προτείνω σχετικώς στο Τμήμα.

Ο κ. Γεώργιος Αδαμόπουλος Εισηγητής της Πλειοψηφίας έχει το λόγο.

ΓΕΩΡΓΙΟΣ ΑΔΑΜΟΠΟΥΛΟΣ: Κύριε Πρόεδρε, κυρίες και κύριοι συνάδελφοι, ο Κώδικας διοικητικών και ποινικών κυρώσεων είναι ένα νομοθέτημα που έρχεται στην ελληνική Βουλή για πρώτη φορά, για να υπάρχει ένας ενιαίος τρόπος 

Σελίδα 728 

εφαρμογής για ποινές διάσπαρτες και μπορώ να πω ότι αποτελεί και αποτελούσε ένα πάγιο αίτημα των φορολογικών αρχών, των φορολογουμένων, αλλά και του κάθε ερευνητή και του κάθε ενασχολούμενου με το Φορολογικό Δίκαιο. Κατά συνέπεια, αυτό καθ' εαυτό το νομοθέτημα δεν μπορεί να συνδυαστεί με οποιοδήποτε άλλο νομοθέτημα και δεν μπορεί να γίνεται λόγος ότι μπορεί και να τροποποιηθεί, μια και γράφει ο Τύπος ό,τι μπορεί και ό,τι θέλει.

Από την άλλη μεριά, μου δίδεται η ευκαιρία να πω ότι για το νόμο 2414, που επικαλέστηκε ο Πρόεδρος του Συνασπισμού, είχε έρθει η τροπολογία στην επιτροπή για ένα έτος από τον Υπουργό Εθνικής Οικονομίας και υπήρξε αίτημα από τις πτέρυγες της Βουλής, από την Αντιπολίτευση, να γίνουν δύο τα χρόνια, έτσι ώστε να μπορέσει να ολοκληρωθεί η διαδικασία εντός της διετίας, γιατί θεωρήθηκε ότι ο χρόνος του ενός έτους είναι πάρα πολύ μικρός.

Κύριοι συνάδελφοι, οι διατάξεις που αναφέρονται σ' αυτές τις κυρώσεις ήταν διάσπαρτες σε πλήθος νομοθετημάτων και αφορούσαν συνήθως συγκεκριμένες φορολογίες με αποτέλεσμα να έχουμε διαφορετική αντιμετώπιση για τα ίδια αδικήματα, όταν αυτά πραγματοποιούνταν σε διαφορετικές φορολογίες. Επίσης οι διατάξεις αυτές επειδή δεν ήταν συγκεντρωμένες και δεν ήταν γνωστές επικάλυπταν η μια την άλλη και πολλές φορές επέβαλλαν σωρευτικά πλήθος ποινών για την ίδια παράβαση, με αποτέλεσμα σε πολλές περιπτώσεις αυτές οι ποινές να είναι υπερβολικές,υπέρογκες και με συνέπεια να μη φέρνουν τα αποτελέσματα για τα οποία είχαν θεσπισθεί. Ενα είναι το κλασικό παράδειγμα: Το πενταπλάσιο πρόστιμο στο φόρο προστιθεμένης αξίας.

Η πολυνομία, το μοντέλο της νομοθεσίας, αλλά και οι υπερβολές στην επιβολή τους, επέβαλαν την ανάγκη μιας δημιουργίας ενός ενιαίου νομοθετικού πλαισίου, όπως είναι το σημερινό, που θα αφορά όλες τις νομικές και ποινικές κυρώσεις οι οποίες πλέον θα εφαρμόζονται ενιαία σε όλες τις φορολογίες κατά τρόπο απλούστερο, αντικειμενικότερο και δικαιότερο.

Ο κώδικας αυτός περιλαμβάνει τέσσερα μέρη. Το πρώτο μέρος περιλαμβάνει τους πρόσθετους φόρους, τα πρόστιμα και τις ειδικές κυρώσεις. Το δεύτερο μέρος περιλαμβάνει τις ποινικές κυρώσεις. Το τρίτο μέρος περιλαμβάνει τις κυρώσεις για την είσπραξη δημοσίων εσόδων και το τέταρτο μέρος είναι οι μεταβατικές διατάξεις του νομοσχεδίου που αναφέρεται και σε ρυθμίσεις εκκρεμών φορολογικών υποθέσεων.

Το πρώτο μέρος που αφορά τους πρόσθετους φόρους -αναφέρομαι στα άρθρα 1 εως 3- αυτοί οι φόροι επιβάλλονται σε τρεις περιπτώσεις. Πρώτον, στην εκπρόθεσμη υποβολή δήλωσης. Δεύτερον, στην ανακριβή δήλωση και τρίτον στη μη υποβολή δήλωσης.

(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΠΑΝΑΓΙΩΤΗΣ Ν. ΚΡΗΤΙΚΟΣ).

Μέχρι σήμερα επιβάλλεται για την εκπρόθεσμη δήλωση ποσοστό προσαύξησης κατά μήνα 2,5% χωρίς περιορισμό. Για τις άλλες δυο περιπτώσεις επιβάλλεται, ανεξάρτητα το χρόνο που έχει διαρρεύσει για την προθεσμία υποβολής, πρόστιμο ανάλογο με το ύψος του οφειλόμενου φόρου. 

Με τον προτεινόμενο νόμο, καταβάλλονται πρόσθετοι φόροι ηπιότεροι, αλλά δικαιότεροι και προσαρμοσμένοι στις σύγχρονες οικονομικές συνθήκες. Ετσι επιβάλλονται πρόσθετοι φόροι για κάθε μήνα καθυστέρησης 1,5% για την εκπρόθεσμη δήλωση, 3% για την υποβολή ανακριβούς δήλωσης και 3,5% για τη μη υποβολή δήλωσης. Οι πρόσθετοι φόροι που επιβάλλονται για τον παρακρατούμενο φόρο προστιθέμενης αξίας, είναι 2,5%, 4,5% και 5% αντίστοιχα. Εδώ ο νομοθέτης ακριβώς βάζει μεγαλύτερα ποσοστά γιατί οι φόροι αυτοί είναι παρακρατούμενοι.

Θεσπίζεται ανώτατο όριο πάνω από το οποίο δεν μπορούν να επιβληθούν πρόσθετοι φόροι. Το όριο αυτό είναι 200% για την υποβολή εκπρόθεσμης δήλωσης και 300% για την υποβολή ανακριβούς δήλωσης ή τη μη υποβολή δήλωσης.

Με την κλιμάκωση των συντελεστών των πρόσθετων φόρων, δημιουργείται κίνητρο στο φορολογούμενο να δηλώσει εκπρόθεσμη δήλωση για τα εισοδήματα που τυχόν παρέλειψε να δηλώσει εμπρόθεσμα. Οι πρόσθετοι φόροι για τη μη ανακριβή και τη μη υποβολή δήλωσης,με το συμβιβασμό, μειώνονται στα 2/3, ενώ με όλες τις παλιές ρυθμίσεις που υπήρχαν μειώνονταν στο 1/3. Μιλάω για όλες τις φορολογίες στο παρελθόν.

Ερχομαι στο δεύτερο κεφάλαιο που αναφέρεται στα πρόστιμα και είναι τα άρθρα 5 έως 9, όπου καθιερώνεται η αρχή ότι τα πρόστιμα επιβάλλονται μόνο στην περίπτωση που δεν επιβάλλεται πρόσθετος φόρος. Επίσης για πρώτη φορά θεσπίζεται αντικειμενικός τρόπος επιβολής προστίμων για τις παραβάσεις του κώδικα βιβλίων και στοιχείων, ώστε οι φορολογούμενοι να γνωρίζουν εκ των προτέρων -είναι πολύ σοβαρό αυτό- το ακριβές ύψος του προστίμου για κάθε συγκεκριμένη παράβαση του κώδικα βιβλίων και στοιχείων. Νομίζω, ότι είναι μια καινοτομία, μια ρύθμιση με την οποία θα γνωρίζουν πραγματικά οι πάντες εκ των προτέρων ποιο θα είναι το ακριβές πρόστιμο για την οποιαδήποτε παραβαση που θα κάνουν.

Ειδικότερα για τις παραβάσεις του Κώδικα Βιβλίων και Στοιχείων θεσπίζεται για πρώτη φορά πλαφόν το δεκαπλάσιο του προβλεπόμενου, ανάλογα με την κατηγορία του επιβληθέντος προστίμου, πέρα από το οποίο δεν μπορεί να φθάσει το συνολικό ύψος του επιβλητέου προστίμου κάθε φορά που διενεργείται έλεγχος.

Επιβάλλεται πρόστιμο δέκα εκατομμυρίων (10.000.000) για όσους απέκτησαν και χρησιμοποιούν πλέον του ενός αριθμό φορολογικού μητρώου και πέντε εκατομμύρια (5.000.000) σε αυτούς που αναγράφουν στα φορολογικά τους στοιχεία αριθμό φορολογικού μητρώου ο οποίος είτε ανήκει σε άλλο πρόσωπο, είτε δεν τους έχει χορηγηθεί.

Δίνεται για πρώτη φορά αναλυτικότερος, θα έλεγα, πληρέστερος ορισμός του πλαστού και εικονικού φορολογικού στοιχείου και θεσπίζεται η αρχή -και είναι πολύ σημαντικό αυτό- ότι ο λήπτης πλαστού στοιχείου για τη συναλλαγή, που πραγματικά έλαβε χώρα, θεωρείται καλής πίστης, θεωρείται καλόπιστος, με όλες τις συνέπειες που έχει ο καλής πίστης θεωρούμενος από το δίκαιο. Τα πρόστιμα αυτά, με το συμβιβασμό, μειώνονται στο 1/3 των προστίμων αυτών. Είναι το άλλο κομμάτι του πρώτου μέρους πάλι, που αφορά διοικητικές κυρώσεις, κύριοι συνάδελφοι, και είναι τα άρθρα 10 έως 16.

Με το σχέδιο νόμου, βελτιώνονται και συμπληρώνονται οι διοικητικές κυρώσεις που ισχύουν, όπως οι κυρώσεις γι'αυτούς που δεν δηλώνουν εισόδημα από ακίνητα, από γεωργικές επιχειρήσεις ή δεν καταβάλλουν τέλη κυκλοφορίας αυτοκινήτου κλπ. Είναι μια διάταξη που πραγματικά, από το παρελθόν και από την εμπειρία, έχει συναχθεί ότι έπρεπε να μπει. 

Μπαίνει αυτή η διάταξη, διότι ακριβώς πολλοί έπαιρναν χρήματα είτε από ακίνητα, είχαν εισοδήματα είτε από επιδοτήσεις και, όμως, δεν δήλωναν το εισόδημα αυτό. Και εδώ ακριβώς μπαίνει μια ασφαλιστική δικλείδα -και σωστά- από το Υπουργείο Οικονομικών.

Ακόμη, γίνονται δικαιότερες οι κυρώσεις για την αναστολή λειτουργίας επαγγελματικών εγκαταστάσεων, καθώς επίσης και οι κυρώσεις που επιβάλλονται για τη μεταφορά αγαθών με διάφορα μεταφορικά μέσα, χωρίς να έχουν εκδοθεί τα στοιχεία, που προβλέπονται από τον Κώδικα Βιβλίων και Στοιχείων. 

Παραδείγματος χάριν, μειώνεται ο χρόνος αφαίρεσης των πινακίδων και των αδειών κυκλοφορίας των μεταφορικών μέσων και αντιμετωπίζονται ευνοϊκότερα οι παραβάτες οδηγοί, οι οποίοι είναι υπάλληλοι του αποστολέα ή του παραλήπτη. Είναι κάποιες εκλογικευμένες -θα έλεγα- ποινές, οι οποίες στο κάτω-κάτω της γραφής μέχρι τώρα με την αυστηρότητά τους δεν είχαν το αναμενόμενο αποτέλεσμα.

Πέραν αυτού -νομίζω ότι υπάρχει και μία τροπολογία, κύριε Υπουργέ-γι'αυτούς οι οποίοι για δεύτερη φορά διαπράττουν το ίδιο αδίκημα, υπάρχει άλλη αντιμετώπιση, όπως προβλέπεται μέσα στην τροπολογία, η οποία έχει κατατεθεί και θα το συζητήσουμε την ώρα εκείνη.

Επίσης, κύριοι συνάδελφοι, επιβάλλονται κυρώσεις μη χο-

Σελίδα 729 

ρήγησης βεβαιώσεων και πιστοποιητικών για συμβολαιογραφικές πράξεις μεταβίβασης περιουσιακών στοιχείων, αναστολή του απόρρητου των καταθέσεων κλπ., όταν ο φορολογούμενος δεν έχει αποδώσει στο δημόσιο πάνω από πενήντα εκατομμύρια (50.000.000) φόρο προστιθέμενης αξίας για όλους τους παρακρατούμενους φόρους. 

Σήμερα επιβάλλονται οι ίδιες κυρώσεις, όπου η παράβαση αναφέρεται σε απόδοση φορολογητέου ύψους πάνω από τριακόσια εκατομμύρια (300.000.000), δηλαδή, εδώ έχουμε μία καινούρια ρύθμιση, που από τριακόσια εκατομμύρια (300.000.000), γίνεται αυστηρότερη η διάταξη, πάμε στα πενήντα εκατομμύρια (50.000.000). Επιβάλλονται οι ίδιες κυρώσεις για πρώτη φορά και σ'αυτούς στους οποίους επιβλήθηκαν πρόστιμα για απόκτηση άνω του ενός αριθμών φορολογικού μητρώου, όπως προηγούμενα ανέφερα.

Ας πάμε στο δεύτερο μέρος, κύριοι συνάδελφοι, που αφορά τις ποινικές κυρώσεις. Είναι τα άρθρα 17 έως 21. Στη φορολογία εισοδήματος, αδίκημα φοροδιαφυγής διαπράττει όποιος δεν δηλώνει ή δηλώνει ανακριβώς τα εισοδήματά του. Αν ο φόρος, την πληρωμή του οποίου αποφεύγει, υπερβαίνει τα πέντε εκατομμύρια (5.000.000), επιβάλλεται ποινή φυλάκισης τουλάχιστον ενός έτους, ενώ αν υπερβαίνει τα πενήντα εκατομμύρια (50.000.000), επιβάλλεται ποινή κάθειρξης μέχρι δέκα ετών.

Πιστεύω ότι είναι μία καινούρια ρύθμιση. Οι διατάξεις είναι πολύ πιο αυστηρές. Αυτήν τη διάταξη, θα μπορούσε κανείς να την ονομάσει δρακόντεια, όμως, η πολιτική βούληση της Κυβερνήσεως και του νομοθέτη, είναι να καταδείξει ότι ιδιαίτερα στους παρακρατούμενους φόρους, ιδιαίτερα στο φόρο προστιθέμενης αξίας, δεν μπορεί πραγματικά να μην υπάρχει τέτοια αντιμετώπιση, να μην υπάρχουν τέτοιες ποινές. Μάλιστα, θέλει να καταδείξει ότι το αδίκημα της φοροδιαφυγής είναι ένα αδίκημα πάρα πολύ σοβαρό, από τα σοβαρότερα των οικονομικών αδικημάτων.

Γι'αυτό ακριβώς προχωρεί και λέει ότι για το φόρο προστιθέμενης αξίας επιβάλλονται οι ίδιες ποινές αντίστοιχα, εφ'όσον το προς απόδοση ποσό υπερβαίνει το ένα εκατομμύριο (1.000.000) στη μία περίπτωση και τα είκοσι πέντε εκατομμύρια (25.000.000) αντίστοιχα. Δηλαδή, ενώ έχουμε στην πρώτη περίπτωση πέντε εκατομμύρια (5.000.000) και πενήντα (50.000.000), εδώ στις ίδιες ποινές για το φόρο προστιθέμενης αξίας έχουμε ένα εκατομμύριο (1.000.000) και είκοσι πέντε (25.000.000), επειδή ακριβώς ο Φ.Π.Α. είναι παρακρατούμενος φόρος. Εδώ πρόκειται περί φοροκλοπής, γιατί τον έχει εισπράξει από τον πολίτη και τον παρακρατεί και δεν τον αποδίδει στο δημόσιο.

Καθορίζονται ακόμη, κύριοι συνάδελφοι, οι ποινές που επιβάλλονται σε περιπτώσεις έκδοσης ύλης πλαστών ή φορολογικών στοιχείων, καθώς και σε περιπτώσεις νόθευσης αυτών, ανεξάρτητα από το αν υφίσταται διαφυγή ή όχι του φόρου.

Αυτό ακριβώς είναι μία νέα καινοτομία, ακριβώς για να φανεί η πολιτική βούληση της Κυβέρνησης, του Υπουργείου Οικονομικών για τις περιπτώσεις εκείνες που εκδίδονται τα πλαστά, τα νοθευμένα ή τα εικονικά τιμολόγια. Οι ποινές αυτές είναι τουλάχιστον τρεις μήνες φυλάκιση και όταν το ποσό υπερβαίνει τα ογδόντα εκατομμύρια (80.000.000) επιβάλλεται ως παρεπόμενη ποινή πλέον για το κλείσιμο του καταστήματος το χρονικό διάστημα του ενός μηνός.

Στον Κώδικα αυτό των διοικητικών και ποινικών κυρώσεων, κύριοι συνάδελφοι, καθορίζονται τα πρόσωπα, συγκεκριμένα πια, για να μην υπάρχουν συγχύσεις, που θεωρούνται αυτουργοί και συνεργοί των αδικημάτων φοροδιαφυγής, κατά τρόπο σαφή και ενιαίο για όλες τις μορφές των αδικημάτων αυτών. Γιατί γνωρίζουμε τα ελληνικά τερτίπια, τους δρόμους διαφυγής που μεταχειριζόμαστε κάθε φορά με οποιαδήποτε ιδιότητα.

'Ετσι, λοιπόν, συγκεκριμένα πρόεδροι διοικητικού συμβουλίου, διαχειριστές και άλλα πρόσωπα που κατονομάζει το νομοσχέδιο είναι αυτά που είναι υπεύθυνα και επιβάλλονται σ' αυτά οι ίδιες ποινές. Για τα πρόσωπα, όμως, αυτά τίθεται ως προϋπόθεση για την καταδίκη τους η γνώση της διάπραξης του αδικήματος, να τελούν, δηλαδή, εν γνώσει της διαπράξεως αυτού τους αδικήματος, γιατί ακριβώς για τέτοιες ποινές απαιτείται να υπάρχει δόλος από τους κανόνες του Ποινικού Δικαίου.

Οι ποινές αυτές είναι αυστηρότερες από αυτές που ισχύουν σήμερα και ακριβώς καταδεικνύουν τη βούληση της Κυβέρνησης να γίνει κοινή συνείδηση ότι η φοροκλοπή ή η φοροδιαφυγή είναι αδικήματα, τα οποία πλέον θα αντιμετωπίζονται με σκληρότερο τρόπο από την πολιτεία. 

Πάμε στο τρίτο μέρος που είναι οι κυρώσεις για την είσπραξη των δημοσίων εσόδων.

Γνωρίζουμε όλοι την αγωνία που έχει ο κάθε Υπουργός των Οικονομικών για την είσπραξη των δημοσίων εσόδων, που στο κάτω-κάτω της γραφής δεν είναι προσωπική του υπόθεση, αλλά είναι προσωπική υπόθεση, θα έλεγα, όλων των πολιτών. Γι' αυτό ακριβώς, η καλλιέργεια μίας φορολογικής συνείδησης είναι πάρα πολύ σημαντικό πράγμα για όλους μας, γιατί όσο πιο πολλά έσοδα έχουμε, τόσο θα μπορούμε πολύ πιο άνετα να κάνουμε και την κοινωνική μας πολιτική και την αμυντική μας πολιτική και όλα.

Με τις διατάξεις του νομοσχεδίου, κύριοι συνάδελφοι, καθορίζεται για πρώτη φορά ανώτατο όριο 300% προσαυξήσεων εκπρόθεσμης καταβολής ληξιπρόθεσμων οφειλών προς το δημόσιο -μπαίνει, δηλαδή, ένα πλαφόν προς τα πάνω- επικείμενες διατάξεις προς προσωποκράτηση, όπως ισχύουν για χρέος προς το δημόσιο και για χρέη προς τρίτους πλην των ιδιωτών. Ορίζεται ότι δεν θα εκτελούνται οι αποφάσεις για προσωποκράτηση στην περίπτωση που το χρέος ρυθμιστεί. Καθιερώνεται ποινική ευθύνη για μη καταβολή χρεών προς τρίτους πλην ιδιωτών και περιορίζεται από 100% σε 50% το ποσό της προσαύξησης που επιβάλλεται σε περίπτωση ακάλυπτης επιταγής με την οποία πληρώνονται χρέη προς το δημόσιο, εφόσον το ποσό αυτό πληρωθεί μέσα σε πέντε μέρες μετά την επιστροφή του από την Τράπεζα της Ελλάδος.

Και πάμε στα τελευταία άρθρα, τα άρθρα 24, 25 και 26 με τις μεταβατικές διατάξεις. Είναι το τέταρτο και τελευταίο μέρος, κύριοι συνάδελφοι, του νομοσχεδίου με τίτλο "Κώδικας διοικητικών και ποινικών κυρώσεων στη φορολογική νομοθεσία και άλλες διατάξεις".

Στις μεταβατικές διατάξεις, κύριοι συνάδελφοι, ορίζεται για πρώτη φορά ότι δεν συντελείται διοικητικός ή δικαστικός συμβιβασμός, αν κατά την υπογραφή των πράξεων αυτών δεν καταβληθεί το 20% του οφειλόμενου κύριου και πρόσθετου φόρου ή προστίμου, όπως νωρίτερα περιγράψαμε. Είναι μία κοινή διάταξη που μπαίνει σαν ασφαλιστική δικλείδα της καταβολής του 20%.

Καθορίζεται ακόμα ότι τα ανώτατα όρια των πρόσθετων φόρων 200% ή 300%, όπως προηγούμενα ανέφερα, εφαρμόζονται από την ισχύ του νόμου για όλες τις υποθέσεις, ανεξάρτητα από το χρόνο γένεσης της φορολογικής υποχρέωσης. Ακόμα, τα πρόστιμα του κώδικα φορολογικών στοιχείων και φόρου προστιθέμενης αξίας, που έχουν διαπραχθεί μέχρι την έναρξη ισχύος των διατάξεων του παρόντος κώδικα, κρίνονται με τις διατάξεις αυτές, εφόσον είναι επιεικέστερες, με την προϋπόθεση ότι θα καταβληθούν εφάπαξ, πριν από το συμβιβασμό ή σε τέσσερις δόσεις με εγγυητική επιστολή τράπεζας, χωρίς επιφύλαξη.

Είναι μία διάταξη η οποία θα μπορούσε να επιφέρει και κάποιες τριβές, με την έννοια ότι πολλοί θα μπορούσαν να πουν ότι ρυθμίζετε κάποιες εκκρεμείς υποθέσεις, οι οποίες, όμως, εκκρεμείς υποθέσεις πράγματι έτσι είναι, έχουν ουσία, έχουν περιεχόμενο, όμως, η αδυναμία των φορολογικών αρχών πιστεύω ότι είναι γνωστή, είναι δεδομένη και αυτές δεν ξέρω αν αποδώσουν ή πότε πρόκειται να αποδώσουν.

Γι αυτό ακριβώς παίρνει το ρίσκο η Κυβέρνηση θα έλεγα και φέρνει αυτήν τη διάταξη, για να δώσει και ένα τέλος, αφού δημιουργεί ένα νέο θεσμικό πλαίσιο από πλευράς ποινών αυστηρότερες, δηλαδή, ποινές από εδώ και πέρα, δίνοντας αν θέλετε ένα καινούριο μήνυμα, κάνοντας ένα καινούριο ξεκίνημα όσον αφορά την ποινική καταδίκη, τον κολασμό των 

Σελίδα 730 

φοροδιαφυγόντων, αλλά και από την άλλη μεριά να κλείσει όλη αυτή η περιπτωσιολογία, γιατί υπάρχουν πάρα πολλές περιπτώσεις πολλών πλαστών τιμολογίων. Και συγκεκριμένα εδώ υπάρχουν περιπτώσεις όπου έχουν αδικηθεί άτομα και υγιείς επιχειρήσεις. Επιπλέον τα δικαστήρια και οι φορολογικές υπηρεσίες έχουν εγκλωβιστεί χωρίς να μπορούν να προχωρήσουν, αλλά ούτε και να έχουμε το αποτέλεσμα εκείνο που θα ήθελε ο νομοθέτης, με αποτέλεσμα να υπάρχει ένα φαύλος κύκλος.

Πιστεύω, λοιπόν, ότι αυτή η ρύθμιση είναι μια ρύθμιση η οποία θα είναι και η τελευταία και θα δώσει τη δυνατότητα βέβαια από εδώ και πέρα στο Υπουργείο Οικονομικών, αφού απεγκλωβιστει από το σύνολο αυτών των υποθέσεων, με πολύ μεγάλη επιμέλεια και με το ΣΔΟΕ που τώρα δημιούργησε, και με τα κέντρα ελέγχου που πρέπει να λειτουργήσει και που έχουν συσταθεί παλαιότερα, να ελέγχονται σε βάθος οι υποθέσεις έτσι ώστε να υπάρχει πραγματικά ο αντίστοιχος ποινικός και οικονομικός κολασμός.

Τέλος, όλες οι εκκρεμείς ποινικές υποθέσεις εκδικάζονται με βάση τις επιμέρους ρυθμίσεις, που σημαίνει ότι θα έχουμε και μια απεμπλοκή της τακτικής διοικητικής δικαιοσύνης, που πράγματι και εκεί αν δείτε τα πινάκια ένα μεγάλο μέρος αυτών ασχολούνται με θέματα φοροδιαφυγής.

Κύριοι συνάδελφοι, νομίζω ότι το νομοσχέδιο αυτό θα πρέπει να το ψηφίσει η Βουλή και από την άλλη μεριά νομίζω ότι αυτό που αποπειράται να κάνει με την υλοποίηση των διοικητικών και ποινικών κυρώσεων σε όλες τις φορολογίες πλην της τελωνειακής, πραγματικά είναι μια πολύ μεγάλη μεταρρύθμιση, την έχει ανάγκη ο τόπος, την έχουν ανάγκη οι φορολογούμενοι, την έχουν ανάγκη οι ίδιες οι φορολογικές αρχές.Και βεβαίως θα μπορούσε να πει κανείς, γιατί δεν περιελήφθη και η τελωνειακή νομοθεσία, η οποία προσφάτως ενοποιήθηκε με τις άλλες φορολογικές αρχές. Νομίζω ότι ήταν θέμα χρόνου, αλλά και το πολυδαίδαλο θα έλεγα της ίδιας της τελωνειακής νομοθεσίας δεν επέτρεπε σε ένα μικρό χρονικό διάστημα να έχουμε και αυτής την επεξεργασία. Θα ήταν πολύ ευχάριστο να έχει ενταχθεί και η τελωνειακή νομοθεσία. 'Ομως, αποτελεί ένα πολύ μεγάλο σταθμό και ένα πολύ μεγάλο σημαντικό βήμα αυτός ο ενιαίος τρόπος των διοικητικών και ποινικών κυρώσεων για όλες τις φορολογίες που φέρνει το σημερινό Υπουργείο Οικονομικών και ιδιαίτερα ο φίλος μου Υπουργός ο κ. Δρυς. Παρακαλώ δε για την ψήφισή του. Ευχαριστώ.

(Χειροκροτήματα από την πτέρυγα του ΠΑΣΟΚ)

ΠΡΟΕΔΡΕΥΩΝ (Παναγιώτης Ν. Κρητικός): Ο εισηγητής της Νέας Δημοκρατίας κ. Αδάμ Ρεγκούζας έχει το λόγο.

ΑΔΑΜ ΡΕΓΚΟΥΖΑΣ: Κυρίες και κύριοι συνάδελφοι, για μία ακόμα φορά η Κυβέρνηση επιβεβαιώνει την προχειρότητα, την αντιφατικότητα, την κοινωνικά ανάλγητη και τέλος την αναποτελεσματικότητα της πολιτικής της.

Με το παρόν νομοσχέδιο, επικαλούμενη εκσυγχρονιστικές παρεμβάσεις, αλλοιώνει ακόμη και τη χρησιμότητα κάποιων από αυτές τις ρυθμίσεις αφού από την πίσω πόρτα επιχειρεί να νομιμοποιήσει απαράδεκτες και εγκληματικές ενέργειες ασυνεπών και επιζήμιων για την οικονομία και τον τόπο πολιτών. 

Η λογική της θεωρίας η μισή ζημιά κέρδος μέσω χαριστικών ρυθμίσεων, συνεχίζεται. 'Ομως με μια διαφορά αυτήν τη φορά. Με υιοθέτηση από το ίδιο το νομοθετικό Σώμα, δηλαδή τη Βουλή της απαξίωσης του αδικήματος της υπεξαίρεσης του δημοσίου χρήματος. 

Η αγωνία του Υπουργείου Οικονομικών για την καθομολογούμενη πλέον υστέρηση των δημοσίων εσόδων του έτους 1997, αλλά και του προβληματικού σχεδιασμού στη σύνταξη του προϋπολογισμού του έτους 1998, αποτυπώνετα και σε αυτό το νομοσχέδιο.

Η ευκαιριακή πελατειακή εξυπηρέτηση που εκδηλώνεται με πλειοδοσία χαριστικών ρυθμίσεων, πολλές φορές από στελέχη της κυβερνητικής πλειοψηφίας, είναι το κυρίαρχο πνεύμα της λαθεμένης, με επιεικέστερο χαρακτηρισμό, πολιτικής του ΠΑ.ΣΟ.Κ που, όμως, οδηγεί σε χρεoκοπία αρχές και ιδέες, όπως αξία κανόνων δικαίου, ισότητα πολιτών έναντι του δικαίου, διαμόρφωση υγειούς συνείδησης στους πολίτες και τέλος διαιώνισης, όχι μόνο της οικονομικής κρίσης, αλλά κύρια της κοινωνικής και πολιτικής αναξιοπιστίας που μαστίζει το γενικότερο πολιτικό μας σύστημα.

Η συστηματική εκδηλούμενη υποταγή της νομοθετικής εξουσίας μέσω κυβερνητικής ακροβασίας προς τους λίγους οικονομικούς παράγοντες της χώρας εξοργίζει τους πολίτες και εκθέτει τους πολιτικούς και την πολιτική.

Η καλόπιστη κριτική ή η εξειδικευμένη εμπειρία των Βουλευτών όταν εκδηλώνεται ενοχλεί τα κυβερνητικά στελέχη, αλλά εν τούτοις αντιμετωπίζεται με τη στυγνή εφαρμογή των κυβερνητικών πλειοψηφικών αριθμών και της κομματικής πειθαρχίας. 

Η Νέα Δημοκρατία θα συνεχίσει ακούραστα να επισημαίνει την ανάγκη εξυγίανσης του δημόσιου βίου με υιοθέτηση και θεσμοθέτηση μηχανισμών αξιοπιστίας και διαφάνειας στην άσκηση της εξουσίας, πολύ δε περισσότερο στη διαχείριση του δημόσιου χρήματος.

Η άρνηση της Κυβέρνησης να συμπαραταχθεί προς αυτήν την αναγκαιότητα είτε με υπεκφυγές είτε με ανούσιες και προσχηματικές αιτιάσεις υποδηλώνει ενοχές και συνειδητή διαίωνιση της κρίσης. Εάν η Κυβέρνηση επιθυμεί να της αποδοθεί ο τίτλος του προστάτη των ασυνεπών, των παράνομων και απατεώνων πολιτών αυτής της χώρας, ας το πει ξεκάθαρα εδώ στη Βουλή να τελειώνουμε.

ΓΕΩΡΓΙΟΣ ΔΡΥΣ (Υφυπουργός Οικονομικών): Σας ανήκει αυτός ο τίτλος και δεν θα σας τον πάρει κανείς, κύριε Ρεγκούζα.

ΑΔΑΜ ΡΕΓΚΟΥΖΑΣ: Να μη με διακόπτετε, κύριε Υπουργέ, να κρατάτε την ψυχραιμία σας.

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, κύριε Υπουργέ!

ΑΔΑΜ ΡΕΓΚΟΥΖΑΣ: Κρατήστε την ψυχραιμία σας.

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, κύριε Υπουργέ, κάντε μου τη χάρη...

ΓΕΩΡΓΙΟΣ ΔΡΥΣ (Υφυπουργός Οικονομικών): Εμένα παρακαλάτε; Τον ομιλητή.

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ.

ΑΔΑΜ ΡΕΓΚΟΥΖΑΣ: Δεν δικαιούται όμως η Κυβέρνηση να εκθέτει θεσμούς και πρόσωπα.

ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε συνάδελφε...

ΠΡΟΕΔΡΕΥΩΝ (Παναγιώτης Ν. Κρητικός): Κύριε Υπουργέ, ο κύριος συνάδελφος αγορεύει επί του νομοσχεδίου με τον τρόπο που νομίζει εκείνος. Ακούστε τις απόψεις του.

ΓΕΩΡΓΙΟΣ ΔΡΥΣ (Υφυπουργός Οικονομικών): Αγορεύει ή προσβάλλει την Κυβέρνηση; 

ΑΔΑΜ ΡΕΓΚΟΥΖΑΣ: Κάντε υπομονή, κύριε Υφυπουργέ, εγώ δεν σας διέκοψα. Ο δημοκρατικός διάλογος απαιτεί και υπομονή. 

ΓΕΩΡΓΙΟΣ ΔΡΥΣ (Υφυπουργός Οικονομικών): Ο δημοκρατικός διάλογος δεν εμπεριέχει ύβρεις, κύριε Ρεγκούζα.

ΑΔΑΜ ΡΕΓΚΟΥΖΑΣ: Να σημειώσετε, κύριε Υφυπουργέ, τις ύβρεις και να με εγκαλέσετε, όχι να με διακόψετε.

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, κύριε Υπουργέ! Επιτέλους μην παρεμβαίνετε. Πού είδατε τις ύβρεις; Αγόρευση κάνει ο κύριος συνάδελφος. Ασκεί μία κριτική, η οποία σας ενοχλεί βεβαίως, αλλά δικαιούται να την κάνει.

Ορίστε, κύριε Ρεγκούζα συνεχίστε.

ΑΔΑΜ ΡΕΓΚΟΥΖΑΣ: Δεν δικαιούται -επαναλαμβάνω- όμως η Κυβέρνηση να εκθέτει θεσμούς και πρόσωπα, όπως Βουλή και Βουλευτές εμφανίζοντάς τους ως ακούσιους ή εκούσιους συνεργούς μίας επικίνδυνης και εν πολλοίς ύποπτης πολιτικής.

Δεν είναι δυνατόν, κύριοι συνάδελφοι, να συναινέσουμε στην εξυπηρέτηση των ολίγων που με τις ρυθμίσεις του νομοσχεδίου τους χαρίζετε εκατομμύρια δραχμές, έστω και αν μαζί με αυτούς αποδίδετε δίκαιο σε ολίγους μικρούς που ασυνείδητα έπεσαν θύματα αυτών των καρκινομάτων του οικονομικού μας συστήματος.

Σελίδα 731 

 

Δεν υπάρχουν για εμάς, κύριοι συνάδελφοι, μερικώς εικονικά τιμολόγια, γιατί δεν αποδεχόμαστε τη λογική του "ολίγον έγκυος", αμφοτεροβαρή σύμβαση κατά τον Αστικό Κώδικα δεν νοείται με παράλληλη μονομερή άγνοια του περιεχομένου της από τον ένα συμβαλλόμενο. Και οι εμπορικές συναλλαγές είναι τέτοιες συμβάσεις.

Οι συντάξαντες αυτό το νομοσχέδιο συνειδητά κατά την άποψή μου προσπαθούν να μας πείσουν πως επαναλαμβανόμενες εμπορικές πράξεις εκατομμυρίων μπορεί να ενέχουν και στοιχεία άγνοιας ή ακόμη και πλάνης.

Στην επιτροπή που πριν λίγες ημέρες συζητούσαμε το νομοσχέδιο ακούστηκαν "βελτιωτικές" προτάσεις από την πλευρά της πλειοψηφίας που είχαν στόχο την εξαφάνιση της όποιας αντίρρησης ή της δυνατότητας απόδειξης των προϊσταμένων των ΔΟΥ σχετικά με τη γνωμάτευση της εντός εισαγωγικών επαναλαμβάνω μερικής εικονικότητας των στοιχείων, δηλαδή της λήψης των στοιχείων. Και για να γίνει κατανοητό, κύριοι συνάδελφοι, θα σας πω ένα παράδειγμα:

'Οταν παραδείγματος χάρη σε ένα τιμολόγιο αναφέρεται ποσότητα συναλλαγής πενήντα τόνων και δεν υπάρχουν συνοδευτικά στοιχεία σ' αυτήν τη συναλλαγή, μόνο δραχμική αξία, ούτε μεταφορικά μέσα μετακίνησης, αντιλαμβάνεσθε αυτό είναι αυταπόδεικτο για την εικονικότητα της συναλλαγής. Με την πλειοδοσία αυτών των ρυθμίσεων που έγιναν στην επιτροπή από κάποιες πλευρές, λέγεται και θέλουν να εξαφανίσουν ακόμη και αυτήν την αυταπόδεικτη απόδειξη της εικονικότητας μιας συναλλαγής.

Θα πρέπει όμως, κυρίες και κύριοι συνάδελφοι, να γνωρίζουμε εμείς, αλλά και ο ελληνικός λαός να ενημερωθεί, πως με αυτές τις ρυθμίσεις, δεν δίνουμε άφεση αμαρτιών σε ασυνεπείς έστω φορολογούμενους πολίτες. Ουσιαστικά συνεργούμε στο αδίκημα της υπεξαίρεσης του δημοσίου χρήματος. Δηλαδή, δεν χαρίζει το δημόσιο οφειλές προς τον εαυτό του, όπως γινόταν με τις μέχρι τώρα χαριστικές ρυθμίσεις. Τώρα επιστρέφει, δίδει χρήματα του ελληνικού λαού σε καταχραστές. Πολλοί από τους ευνοούμενους έχουν εισπράξει μέσω του Φ.Π.Α. ή θα εισπράξουν και στο μέλλον, χρήματα του δημοσίου που ποτέ το ίδιο δεν εισέπραξε. Αντιλαμβάνεσθε, ότι το έγκλημα είναι διπλό. Πέραν όμως αυτών, οι επιχειρήσεις "Φοίνικες", όπως ονομάζονται σε ευρωπαϊκό επίπεδο, οι επιχειρήσεις μαϊμούδες θα συνεχίσουν τον παράνομο πληθυσμό τους και το κράτος, δηλαδή ο λαός, θα πληρώνει αυτόν τον παράνομο πλουτισμό. Δεν μπορώ να δεχθώ για κυβερνητικά στελέχη στην προκειμένη περίπτωση, ότι βρίσκονται σε ηθελημένη πλάνη. Ωστόσο όμως, πρέπει έμπρακτα να αποδείξουν τις ειλικρινείς τους προθέσεις ή την μέχρι αυτήν τη στιγμή φυσική και αδογμάτιστη πλάνη τους.

Είμαι βέβαιος ότι όλοι επιθυμούμε την εξυγίανση του οικονομικού μας συστήματος πρώτος μας στόχος θα πρέπει να είναι η πάταξη της φοροδιαφυγής και φοροαποφυγής με τις ρυθμίσεις αυτές όμως, κάνουμε το αντίθετο. Οι συνθήκες υγιούς ανταγωνισμού δεν διαμορφώνονται με τέτοιου είδους ρυθμίσεις. Λυπάμαι βέβαια για το λάθος κάποιων και από τους εκπροσώπους των φορέων των παραγωγικών τάξεων που κοντόφθαλμα πλειοδότησαν σ'αυτές τις ρυθμίσεις την επιτροπή. Ελπίζω να μην εκφράζουν τη μεγάλη πλειοψηφία του υγιούς επιχειρηματικού κόσμου.

'Ενα άλλο μέρος του νομοσχεδίου, κύριοι συνάδελφοι, είναι τα πρόστιμα. Είμαι σε θέση να γνωρίζω τις επισημάνσεις και υποδείξεις των Αμερικανών ειδικών που η Κυβέρνηση χρησιμοποίησε και καλώς έκανε. Το αλλαλούμ όμως αυτών των προστίμων ανά κατηγορία στη φορολογία, έπρεπε να τελειώσει. Αυτό για τρεις λόγους. Για εκλογίκευση και εννοιοποίησή τους, για αντικειμενικοποίησή τους και τρίτον για τη δυνατότητα αυτόματης διαχείρισής τους. 'Ολα αυτά, εν πολλοίς, επιτυγχάνονται με τις ρυθμίσεις του νομοσχεδίου. Δηλαδή το μόνο θετικό μέρος του νομοσχεδίου είναι ακριβώς αυτό. 'Όμως, είναι υπερβολή και φαρισαϊσμός να ισχυρίζεται η Κυβέρνηση ότι κωδικοποίησε τη φορολογική νομοθεσία ή εκσυγχρόνισε το φορολογικό σύστημα όπως αδοκίμως αναφέρεται στην ονοματολογία του παρόντος νομοσχεδίου. Την πληροφορούμε, ότι βρίσκεται πολύ μακριά. Μακάρι να πορευόταν προς αυτήν την κατεύθυνση. Εμείς πρώτοι θα επικροτούσαμε. 'Όμως και στις ρυθμίσεις αυτές δεν αποφεύχθηκαν τα ολισθήματα, κύριοι συνάδελφοι.

Στην παράγραφο 9 του άρθρου 5 και στη φιλοσοφία της "εκλογίκευσης" θεσμοθετείται ανώτατο όριο, πλαφόν όπως λέμε, συνολικού προστίμου το δεκαπλάσιο του προστίμου της κατηγορίας όπως γίνεται με το νομοσχέδιο στην ανάλυση ή σε περίπτωση υποτροπής το τριακονταπλάσιο. Αυτό σημαίνει ότι αν μια επιχείρηση μέσα στη διαχειριστική περίοδο πραγματοποιήσει πέντε χιλιάδες φορολογικές παραβάσεις -και υπάρχουν τέτοιες περιπτώσεις και πολύ περισσότερες παραβάσεις- και τηρεί βιβλία β' κατηγορίας, θα καταλογισθεί πρόστιμο με βάση τα διαλαμβανόμενα στο νομοσχέδιο διακόσιες χιλιάδες (200.000) δραχμές περίπου επί δέκα, όπως είναι το δεκαπλάσιο, δύο εκατομμύρια (2.000.000) δραχμές.

Με το ισχύον σήμερα σύστημα των επιμέρους προστίμων για κάθε παράβαση στην καλύτερη των περιπτώσεων θα της επεβάλλετο δύο χιλιάδες επί πενήντα χιλιάδες η κάθε μια κατά μέσο, εκατό εκατομμύρια (100.000.000) δραχμές, μια διαφορά που προκύπτει χαρίζοντας εννενήντα οκτώ εκατομμύρια (98.000.000) δραχμές. Σας είπα ένα πολύ μικρό παράδειγμα. Το ευνοϊκότερο αυτό καθεστώς ασφαλώς, ισχύει και για τα παλιά βεβαιωμένα ή όχι πρόστιμα.

Πληροφορίες λένε ότι στην κατηγορία αυτή είναι κυρίως επιχειρήσεις τεχνικές, κέντρα διασκέδασης, διαφημίσεων, μεγάλου λιανικού εμπορίου κλπ.

Ενδεικτικά, μία απ'αυτές λέγεται ότι έχει καταλογισμό της τάξης των δύο δισεκατομμυρίων δραχμών περίπου. Με τη ρύθμιση που γίνεται, θα πληρώσει μόλις τρία εκατομμύρια δραχμές. Αντιλαμβάνεσθε ότι η διάταξη αυτή δεν είναι αθώα. 'Ομως, αυτή η ρύθμιση θα ισχύει στο διηνεκές και θα αποτελεί πλέον κίνητρο φοροδιαφυγής για μεγάλους φοροφυγάδες.

Και ερωτώ: Χτυπάμε έτσι τη φοροδιαφυγή ή την ενθαρρύνουμε; Η εκλογίκευση των προστίμων στοχεύει στην αποεκλογίκευση της συχνότητας των φορολογικών παραβάσεων ή όχι;

Η δική μας πρόταση είναι: 'Οχι στο ανώτατο πλαφόν των φορολογικών προστίμων.

Η προχειρότητα και ο τακτικισμός όμως της Κυβέρνησης δεν έχουν όρια. Με τη μορφή τροπολογίας -και έγινε η σχετική συζήτηση και σήμερα- ήρθαν στην επιτροπή πέντε τροπολογίες.

Η μία από αυτές προβλέπει την πρόσληψη τετρακοσίων υπαλλήλων ΠΕ κατηγορίας στο Υπουργείο Οικονομικών με τη διαδικασία του άρθρου 19 του ν. 2190/94. Και βέβαια οι θέσεις αυτές θα κατανεμηθούν -αναφέρεται στην τροπολογία, στο ενσωματωμένο πλέον άρθρο- μεταξύ των κλάδων εφοριακών, τελωνειακών και δημοσιονομικών.

Αν το δει κανείς από πρώτη άποψη, πράγματι το Υπουργείο Οικονομικών έχει έλλειψη θέσεων. Και αν το δει κανείς επιδερμικά, δεν βλέπει τίποτε το ιδιαίτερο. 'Ομως, με μια προσεχτικότερη προσέγγιση, εύκολα κανείς διαπιστώνει ότι:

Πρώτον, παρακάμπττεται ο γραπτός διαγωνισμός.

Δεύτερον, με απόφαση Υπουργών κατανέμονται κατά κλάδο θέσεις και αποδοχές.

Τρίτον, διαφαίνεται ότι ο ρόλος αυτών των ανθρώπων θα είναι επιτελικός. Δηλαδή, θα είναι σε θέσεις κλειδιά που θα έχουν σχέση με μεγάλους φορολογικούς ελέγχους κλπ.

Δηλαδή, πρόκειται για υποκειμενικές, ρουσφετολογικές προσλήψεις πραιτωριανών, που θα ελέγχουν το σύστημα για λογαριασμό ενδεχόμενα του ΠΑΣΟΚ και όταν ακόμη αυτό, το ΠΑΣΟΚ θα βρίσκεται εκτός εξουσίας.

Οι ανεύθυνες μάλιστα πληροφορίες υπό μορφή ψιθύρου,τις οποίες πραγματικά δεν αποδέχομαι, λένε ότι πρόκειται για θέσεις που θα τις καταλάβουν ελεύθεροι επαγγελματίες ορκωτοί λογιστές. Λέγεται μάλιστα ότι έχουν γίνει και προεγγραφές. Φθάνουν δε στο σημείο, αυτές τις προσλήψεις, να τις συνδέουν και με φαινόμενα διαφθοράς του τύπου εξαγορά θέσεων. Επαναλαμβάνω ότι δεν αποδέχομαι αυτές τις αιτιάσεις. Ωστόσο ο κύριος Υπουργός είναι ανάγκη να

Σελίδα 732 

δώσει κάποιες εξηγήσεις.

'Ομως, τελικά πότε λέει την αλήθεια η Κυβέρνηση στον ελληνικό λαό; 'Οταν μόλις χθες διακηρύσσει τη διεξαγωγή πανελληνίων διαγωνισμών για τις προσλήψεις στο δημόσιο τομέα ή τώρα με την επιλογή;

Ο έτερος αιφνιδιασμός, κυρίες και κύριοι συνάδελφοι, από την Κυβέρνηση έρχεται πάλι μέσα από την τροπολογία που κατατέθηκε με την παράταση της προθεσμίας μέχρι 25-6-1999 της μετατροπής των δημοσίων επιχειρήσεων σε ανώνυμες εταιρείες και της προσαρμογής των καταστατικών τους στις διατάξεις του νόμου αυτού με κοινές υπουργικές αποφάσεις. Μια παράταση που, όπως επισημάνθηκε σ' αυτήν την Αίθουσα και κατά την έναρξη της συζήτησης, δημιουργεί εύλογα ερωτηματικά αφ' ενός και καταγράφει από την άλλη την πελαγοδρόμηση της πολιτικής της σημερινής Κυβέρνησης, αλλά και την ανικανότητα άσκησης αποτελεσματικής και διαφανούς διαχείρισης στο δημόσιο βίο.

Εκτιμώ, κυρίες και κύριοι συνάδελφοι, πως η σημερινή Κυβέρνηση υποκρίνεται. Παραμένει αγκυλωμένη στη λογική των πελατειακών σχέσεων και της ενίσχυσης της επιρροής του ΠΑΣΟΚ στον κρατικοδιαιτισμό και την μετριοκρατία.

'Ομως, θα πρέπει να αντιληφθούμε όλοι μας εδώ μέσα, πως ο φανατισμός, η αδιαλλαξία και γενικά ο μονοσήμαντος κομματισμός δεν πείθει πλέον τις πλατειές λαϊκές μάζες. Και τούτο γιατί κουράστηκαν από τα καθημερινά και ολοένα οξυνόμενα προβλήματα που αντιμετωπίζουν.

Επόμενα, λοιπόν, η πολιτική αυτού του είδους δεν αποδίδει. Αντίθετα, πυροδοτεί νέες στρεβλώσεις στο πολιτικό μας σύστημα και ασφαλώς δεν οδηγεί στο δρόμο της εξόδου από τη σημερινή κρίση που έχει ανάγκη ο τόπος.

Λυπούμαστε ειλικρινά που για μία ακόμη φορά η Κυβέρνηση μας οδηγεί στην καταψήφιση μιας ακόμη νομοθετικής της πρωτοβουλίας.

Ευχαριστώ πολύ.

(Χειροκροτήματα από την πτέρυγα της Νέας Δημοκρατίας)

ΠΡΟΕΔΡΕΥΩΝ (Παναγιώτης Ν. Κρητικός): Ο ειδικός αγορητής του Κομμουνιστικού Κόμματος Ελλάδας, κ. Νικόλαος Γκατζής, έχει το λόγο.

ΝΙΚΟΛΑΟΣ ΓΚΑΤΖΗΣ: Κύριε Πρόεδρε, κύριοι Βουλευτές, συνοπτικά θα λέγαμε ότι και αυτό το νομοσχέδιο είναι ενταγμένο μέσα στα πλαίσια της αντίληψης και της πολιτικής πρακτικής της γενικότερης οικονομικής αντιλαϊκής πολιτικής που ακολουθεί η Κυβέρνηση στην κατεύθυνση των προγραμμάτων σύγκλισης.

Συγκεκριμένα με το συζητούμενο νομοσχέδιο, κατά την άποψή μας, δεν θίγεται το υφιστάμενο φορολογικό σύστημα. Διαιωνίζεται και επεκτείνεται η άδικη κατανομή του εισοδήματος σε βάρος των εργαζομένων. Παραμένει το πρόβλημα της μεγάλης φοροδιαφυγής και φοροκλοπής, όπως και η νόμιμη φοροαπαλλαγή.

Τα μονοπώλια και το μεγάλο κεφάλαιο θα συνεχίσουν τη φοροδιαφυγή και φοροκλοπή από τα παράθυρα που υπάρχουν και σ' αυτόν το νόμο. Παρά τους ισχυρισμούς της Κυβέρνησης για κωδικοποίηση των νομοθετημάτων στο δαιδαλώδες σύστημα των κυρώσεων, αυτό δεν επιτυγχάνεται. Είναι ηπιότερο προς τα μεγάλα εισοδήματα ενώ παραμένουν ως υποζύγια του προϋπολογισμού οι εργαζόμενοι. Μετατίθεται η ευθύνη στους εργαζόμενους λογιστές για τα φορολογικά αδικήματα. Παραμένει το υπάρχον άδικο, αντιαναπτυξιακό και αντιλαϊκό φορολογικό σύστημα, το οποίο συνεχίζει να προκαλεί το περί δικαίου αίσθημα του λαού.

Για να λειτουργήσει σωστά ένας παρόμοιος νόμος χρειάζεται πρώτα η αλλαγή -να μην πω η ριζική αλλαγή του φορολογικού συστήματος, αλλά η αλλαγή- με τη θέσπιση ενός δίκαιου και δημοκρατικού συστήματος πιο απλού στη λειτουργία του, πιο αποτελεσματικού στη σύλληψη της φορολογικής ύλης. Η αίσθηση της αδικίας οδηγεί αυτούς που την υφίστανται και ιδιαίτερα τους μικρούς και μεσαίους εργαζόμενους, σε μέτρα αυτοάμυνας. Αυτό θα εξαληφθεί εάν εξαληφθούν και οι αιτίες που την προκαλούν. Με το νομοσχέδιο αυτή η ουσία δεν αγγίζεται και το φοφολογικό μας σύστημα συνεχίζει να παραμένει ένα από τα πιο σκληρά και αντιλαϊκά φορολογικά συστήματα απ'όλες τις χώρες της Ευρωπαϊκής 'Ενωσης.

Αναφέρεται στην αρχή της εισηγητικής έκθεσης ότι με το προτεινόμενο νομοσχέδιο για πρώτη φορά καθιερώνεται ένας ενιαίος κώδικας διοικητικών και ποινικών κυρώσεων για όλες τις φορολογίες εκτός της τελωνειακής. Μια τέτοια προσπάθεια θα τη θεωρούσαμε και τη θεωρούμε θετική. Αν όμως αυτός ήταν και είναι ο στόχος του νομοσχεδίου, τότε δεν τον πέτυχε, γιατί μόνο κωδικοποίηση δεν γίνεται. Και εδώ έχουμε ως παράδειγμα το άρθρο 25 που παραπέμπει σε διάφορες διατάξεις νόμων, ενώ θα έπρεπε να αναγράφονται στο παρόν νομοσχέδιο.

'Εχουμε για μία ακόμη φορά τροποποιήσεις επί τροποποιήσεων προηγούμενων σχετικών νόμων και μάλιστα επί το ηπιότερο προς τα μεγάλα εισοδήματα.

Κωδικοποίηση σημαίνει ότι καταργώ ό,τι υπάρχει και φτιάχνω κάτι νέο. Και θα συμφωνήσουμε με την εκτίμηση και την έκθεση που παρουσίασε η Διεύθυνση Επιστημονικών Μελετών-Τμήμα Νομοτεχνικής Επεξεργασίας Σχεδίων και Προτάσεων της Βουλής, που αναφέρεται στη συγκεκριμένη ορολογία. Δεν θα το διαβάσω όλο, θα διαβάσω όμως την ουσία. Λέει το εξής: "'Οπως προκύπτει από τη μελέτη του προς εξέταση σχεδίου νόμου, ο τίτλος "Κώδικας" δεν ανταποκρίνεται στο ακριβές περιεχόμενό του. Δεν πρόκειται κατά νομική ακριβολογία για ένα πλήρες και αυτόνομο σύστημα κανόνων που διέπει ένα συγκεκριμένο αντικείμενο της έννομης τάξης, αλλά μάλλον για μία προσπάθεια καταγραφής, ενοποίησης και απλούστευσης των διάσπαρτων διατάξεων για τις διοικητικές και ποινικές κυρώσεις στη φορολογική νομοθεσία και τη θέση ορισμένων συστημάτων αρχών. Από καθαρά νομική, συνεπώς, σκοπιά θα ήταν ίσως ορθότερο εάν η λέξη "Κώδικας" είχε απαλειφθεί -το λέει στην τελευταία φράση- από τον τίτλο του νομοσχεδίου". Εδώ συμφωνούμε και έχουμε ακριβώς την ίδια εκτίμηση. 'Εχουμε διατυπώσει την άποψή μας ότι δεν είναι κώδικας και κατά τη συζήτηση που έγινε στην επιτροπή.

Κύριοι Βουλευτές, δεν είμαστε αντίθετοι με το να εφαρμόζονται κυρώσεις οικονομικές, διοικητικές, ποινικές σε όσες με τον ένα ή με τον άλλο τρόπο φοροδιαφεύγουν ή παρακρατούν λεφτά του δημοσίου.

Το νομοσχέδιο όμως δεν είναι προς αυτήν την κατεύθυνση. Τέτοια προβλήματα δεν λύνονται αποσπασματικά, δεν λύνονται ξεκομμένα από τη φορολογική και εισοδηματική πολιτική μιας κυβέρνησης μιας χώρας κλπ. Μάρτυρας του βαθιού ταξικού χαρακτήρα της φορολογικής πολιτικής της κυβέρνησης και όλων των υπολοίπων κυβερνήσεων κατά την τελευταία δεκαπενταετία είναι η αυταπόδεικτη φορολογική επιβάρυνση των μισθωτών και συνταξιούχων, που ήταν και είναι πολύ μεγαλύτερη όχι μόνο από τον πληθωρισμό, αλλά και από τη φορολόγηση και αυτών ακόμη των εμποροβιομηχάνων και εφοπλιστών. Και φέτος τα στοιχεία λένε πως θα συνεχίσουν οι μισθωτοί, οι συνταξιούχοι, οι μικρομεσαίοι επαγγελματοβιοτέχνες και αγρότες να είναι τα υποζύγια του προϋπολογισμού.

Κύριοι Bουλευτές, συζητάμε ένα νομοσχέδιο για κυρώσεις διοικητικές και ποινικές σε μία χρονική περίοδο, που ο χαρακτήρας της γενικότερης φορολογικής πολιτικής της Κυβέρνησης αποκαλύπτεται και από τα στοιχεία της Εθνικής Στατιστικής Υπηρεσίας και του Υπουργείου Οικονομικών, τα οποία φανερώνουν ότι όλο και περισσότερο έντονα χρησιμοποιείται το άδικο και βαθιά αντιλαϊκό φορολογικό σύστημα, ως το εργαλείο ανακατανομής του εθνικού εισοδήματος και του μόχθου των εργαζομένων προς όφελος της άρχουσας τάξης.

Αυτή η πολιτική της φορολογικής αφαίμαξης των εργαζομένων, μαζί με τις άλλες μορφές ξεζουμίσματός τους, καθιερώθηκε πια ως θέμα αρχής για όλες τις κυβερνήσεις του δικομματισμού, ανεξάρτητα από τα πρόσωπα, που κάθε φορά τις συνθέτουν.

Σύμφωνα με τα επίσημα στοιχεία, που είδαν το φως της δημοσιότητος, της ΕΣΗΕΑ, για την περίοδο '93-'96 και με βάση τα μέχρι τώρα στοιχεία του Υπουργείου Οικονομικών για την εκκαθάριση των φετινών φορολογικών δηλώσεων, το μέσο κατά κεφαλή εισόδημα των μισθωτών παρουσίασε συνολική 

Σελίδα 733 

αύξηση 43,76%.

Την ίδια όμως χρονική περίοδο ο μέσος κατά κεφαλήν φόρος αυξήθηκε κατά 145,4%, δηλαδή η φορολογική επιβάρυνση των μισθωτών μόνο για το φόρο εισοδήματος τριπλασιάστηκε, υπερτριπλασιάστηκε.

Από τα ίδια στοιχεία φαίνεται καθαρά ότι οι εργαζόμενοι βρίσκονται αντιμέτωποι με έναν ακόμη μηχανισμό κλοπής, με μία από τις περισσότερο αποκλειστικές πλευρές των πολιτικών της λιτότητας, που εφαρμόστηκαν από το 1985 και μετά, με συνέπεια τη μεταφορά του μόχθου και του ιδρώτα των εργαζομένων και των λαϊκών στρωμάτων γενικότερα προς τα τμήματα της άρχουσας τάξης.

Η φορολογική πολιτική των Κυβερνήσεων του Μάαστριχτ ως μηχανισμός αναδιανομής εισοδημάτων, η εμμονή της Κυβέρνησης στον αντιλαϊκό κατήφορο και η προσήλωση στη μονόπλευση σε βάρος των εργαζομένων λιτότητα, συνέβαλαν αποφασιστικά στην κατεύθυνση αυτή, ώστε οι εργαζόμενοι να είναι τα πραγματικά υποζύγια των εσόδων του προϋπολογισμού του κράτους.

Προκύπτει από τα στοιχεία το εξωφρενικό, ότι για κάθε δραχμή αύξησης του εισοδήματός τους, οι μισθωτοί καταβάλλουν τρεις δραχμές φόρο. Το ίδιο περίπου παρουσιάζεται λιγότερο έντονο και με το συνολικό εισόδημα των συνταξιούχων. Στα χρόνια '93-'97 το εισόδημά τους αυξήθηκε κατά 25,14% και ο μέσος φόρος αυξήθηκε κατά 50,6%. Το εισόδημα κύρια στους ΕΔΕ λόγω των αντικειμενικών κριτηρίων φορολόγησής τους αυξήθηκε κατά 110% και ο φόρος κατά 201,4% και στους ελεύθερους επαγγελματίες το εισόδημα κατά 60% και ο φόρος κατά 135,7%.

Η στοιχειώδης λογική λέει ότι όσο αυξάνεται σε γενικές γραμμές το ονομαστικό εισόδημα μιας κοινωνικής ομάδας, σε ανάλογο περίπου ποσοστό θα έπρεπε ν' αυξάνεται και το ποσοστό του φόρου που εισπράττει το κράτος ώστε το πραγματικό διαθέσιμο εισόδημα να παραμένει σταθερό.

Η ανάγκη, όμως, ελέω Μάαστριχτ, αύξησης των φορολογικών εσόδων ώθησε τις Κυβερνήσεις και της Νέας Δημοκρατίας και του ΠΑΣΟΚ να κατακλέψουν τα λαϊκά στρώματα με μεθόδους που και με δικά τους κριτήρια κινούνται στα όρια της νομιμότητας και της παρανομίας. Εδώ η φοροκλοπή συντελείται και μέσω της μη τιμαριθμοποίησης της φορολογικής κλίμακας, μία νόμιμη δηλαδή διαδικασία.

Κύριοι Βουλευτές, δεν θα κουραστούμε να επαναλαμβάνουμε ότι το φορολογικό σύστημα είναι ταξικό, άδικο και αντιαναπτυξιακό. Δεν θα κουραστούμε να λέμε ότι θα πρέπει να φορολογείται κάθε πηγή εισοδήματος με παράλληλη ελάφρυνση και ανακούφιση των μισθωτών, των συνταξιούχων και των μικρομεσαίων επιχειρήσεων και αγροτών -αν θέλουμε να δούμε μία ανάπτυξη της χώρας- και τη φορολόγηση των μεγάλων εισοδημάτων και του μεγάλου κεφαλαίου.

Τα μέτρα που έχουμε προτείνει κατ' επανάληψη δεν είναι μέτρα ριζικής αλλαγής του φορολογικού συστήματος. Ξέρουμε ότι αυτό δεν μπορεί να το κάνει μια κυβέρνηση που έχει δόγμα της τη νεοφιλελεύθερη οικονομική πολιτική, όπως κάνει η Κυβέρνηση του ΠΑΣΟΚ. Η ριζική αλλαγή του φορολογικού συστήματος μπορεί να γίνει μόνο από μια προοδευτική αντιμααστριχτική πολιτική, η οποία θα ανακούφιζε ουσιαστικά τα ευρύτερα λαϊκά στρώματα και με άλλα μέτρα κοινωνικής φιλολαϊκής πολιτικής, μιας πολιτικής που θα έχει στο κέντρο τον εργαζόμενο 'Ελληνα πολίτη και τις σύγχρονες ανάγκες του.

Τα μέτρα που εμείς έχουμε προτείνει και απέρριψε η Κυβέρνηση, κύριε Υπουργέ, μπορείτε να τα εφαρμόσετε ακόμα και εσείς που υπηρετείτε πιστά τους μεγαλοέχοντες και μεγαλοκατέχοντες γιατί βοά η αδικία εις βάρος της συντριπτικής πλειοψηφίας του λαού μας από την έκρηξη της φτώχειας από τη μια και του πλούτου από την άλλη.

Με το νομοσχέδιο που σας καταθέσαμε προτείναμε μέτρα που κατ' επανάληψη δημαγωγικά έχετε αποδεχθεί τα περισσότερα, όπως την τιμαριθμοποίηση της φορολογικής κλίμακας που λέτε ότι θα την εφαρμόσετε, την αύξηση του αφορολόγητου ποσού, που και αυτήν υποσχεθήκατε ότι θα την εφαρμόσετε στη ΓΣΕΕ και εδώ μέσα από το Βήμα της Βουλής, την κατάργηση των αντικειμενικών κριτηρίων που είπατε ότι θα τα καταργήσετε όταν συμπληρωθεί το σύστημα ΤΑΧIS.

Εκείνο στο οποίο δεν συμφωνείτε, και το καταλαβαίνουμε γιατί είναι καθαρά και βαθιά ταξικό θέμα, είναι η κλιμάκωση αύξησης των συντελεστών φορολόγησης των μεγάλων εισοδημάτων που εμείς προτείναμε να φθάνει και μέχρι το 60%. Εφαρμόστε όμως τουλάχιστον αυτά που εσείς στα λόγια συμφωνείτε. Εφαρμόστε μια φορολογική πολιτική με την έννοια, την ουσία και την κατεύθυνση του Συντάγματος της χώρας. Πιάστε τους φοροφυγάδες και τους φοροκλέπτες ή και παράλληλα συντάξτε ένα νόμο ή ένα κώδικα ποινικών και διοικητικών κυρώσεων για όσους θέλουν πραγματικά να εξαπατήσουν το δημόσιο.

Για κάτι τέτοιο όμως, στερείσθε πολιτικής βούλησης, ενώ είσθε και δεσμευμένοι με τους κανόνες του Μάαστριχτ με τα προγράμματα σύγκλισης για ακόμα σκληρότατη πολιτική λιτότητας, φτώχειας, ανεργίας και εξαθλίωσης των εργαζομένων. 'Οπου νάναι θα σκάσουν σαν βόμβα για όλους τους εργαζόμενους και για τους άνεργους τα δήθεν συμφωνηθέντα αποτελέσματα του περίφημου κοινωνικού διαλόγου. Τότε θα πέσει το πέπλο των δήθεν μέτρων καταπολέμησης της ανεργίας που το 1997 κατά τον ΟΑΣΑ θα ξεπεράσει τους πεντακόσιες χιλιάδες ανέργους. Θα αποδειχθεί τότε τι είδους κοινωνικό διάλογο κάνατε με τους σφετεριστές του εργατικού κινήματος. Να είσθε όμως βέβαιοι ότι αυτή η πολιτική δεν πρόκειται να περάσει. Να είσθε βέβαιοι ότι οι λαοί δεν γυρίζουν πίσω και ότι ο ελληνικός λαός θα παλέψει για να ανατρέψει αυτήν την πολιτική και τους πολιτικούς που την εφαρμόζουν ή και την στηρίζουν.

Κύριοι Βουλευτές, θεωρούμε ότι οι τροποποιήσεις που φέρνει η Κυβέρνηση στα άρθρα των προηγούμενων νόμων για διοικητικές ποινικές και οικονομικές κυρώσεις, όσων παραβαίνουν τη φορολογική νομοθεσία ευνοούν τις μεγάλες επιχειρήσεις και τους εισοδηματίες. Η φοροδιαφυγή, κύριοι της Κυβέρνησης είναι επώνυμη. Δεν θέλετε να τη συλλάβετε. 'Υστερα από αίτημά μας μας ενημερώσατε για το πόσα χρήματα είναι τα βεβαιωμένα ανείσπρακτα χρέη από τον ιδιωτικό τομέα. Πλησιάζουν περίπου τα διακόσια δισεκατομμύρια. Αλήθεια πώς θα τα εισπράξετε αυτά; Τι μέτρα θα πάρετε;

Ακόμη, αιωρείται εδώ και καιρό ένα ερώτημα. Πού και πώς έχει καταλήξει η προσφυγή Ρέντζιου για τα οφειλόμενα τέλη από τα καύσιμα που η εφημερίδα το BHMA τα ανεβάζει έως τα πεντακόσια δισεκατομμύρια; Ανακοινώνετε λίστες οφειλετών βεβαιωμένων χρεών προς το δημόσιο πάνω από πέντε εκατομμύρια. 'Ηδη κατά τον Τύπο έχουν φθάσει στα χίλια πεντακόσια φυσικά ή νομικά πρόσωπα. Κατά τους υπολογισμούς του Υπουργείου θα φθάσουν τις πέντε χιλιάδες. Τι μέτρα θα πάρετε; Θα ισχύσουν πάλι οι λεγόμενες ρυθμίσεις των χρεών; Τι εισπράξατε, κύριοι της Κυβέρνησης απ' αυτές τις ρυθμίσεις; Θέλουμε να γνωρίζουμε από τα διακόσια δισεκατομμύρια της "MOTOR OIL" και της "ΠΕΤΡΟΛΑ" πόσα έχετε εισπράξει; Εισπράξατε το 10% ή πλήρωσαν μια δόση και από κει και πέρα έχουν εξαφανιστεί από τα ταμεία του κράτους για να μην πληρώσουν τις υποχρεώσεις τους;

Με το νομοσχέδιο βάζετε ποσοστό 25% ως όριο διαφοράς στην ανακρίβεια μεταξύ της αξίας που δηλώθηκε και αυτής που προσδιορίστηκε στις μεταβιβάσεις ακινήτων και στο φόρο της μεγάλης ακίνητης περιουσίας ή στις κληρονομικές μερίδες ή κληροδοσίες, όταν ξέρετε παράλληλα ότι υπάρχει μέση τιμή νομού και η τιμή ζώνης που είναι τόσο για τον τάδε νομό, τόσο για το β' νομό, τόσο για το γ' νομό κλπ. Και τι γίνεται με αυτήν την υπόθεση; Εκεί τουλάχιστον που δεν υπάρχει αντικειμενικός προσδιορισμός, το καταλαβαίνω να υπάρχει μία τέτοια προσέγγιση, αλλά εκεί που έχει καθοριστεί η μέση τιμή μονάδος σε κάθε νομό, που υπάρχουν οι αντικειμενικές αξίες, είναι επιτρεπτό να γίνεται αποδεκτή μια διαφορά 25%, όταν πρόκειται μάλιστα για εκατομμύρια και όταν πρόκειται αυτό το 25% να μην προσεγγίζει τη μερίδα ουσιαστικά του εισοδήματος από τη μεγάλη περιουσία για να πιαστεί με το νέο νόμο που 

Σελίδα 734 

λέμε για την ακίνητη περιουσία;

Από την άλλη μεριά, βάζετε όριο τριακόσιες χιλιάδες δραχμές (300.000) εισοδήματος για τους αγρότες και ότι αν δεν το δηλώσουν θα φάνε ανάλογα πρόστιμα που προβλέπει η νομοθεσία και ας είναι το αφορολόγητο σήμερα ένα εκατομμύριο (1.000.000). Γιατί δεν το ανεβάζετε και αυτό μέχρι ένα εκατομμύριο (1.000.000) και υποχρεώνετε τους αγρότες να υποβάλουν φορολογικές δηλώσεις και με τριακόσιες χιλιάδες (300.000) καθαρό εισόδημα, όταν ξέρετε ότι ο αγρότης, η πλειοψηφία των αγροτών, δεν έχει καμιά προσέγγιση με τέτοια φορολογικά στοιχεία, όταν ξέρετε ότι θα επιβαρύνει ακόμα περισσότερο τα εισοδήματά του όταν υποχρεωθεί να το κάνει και θα πληρώσει τριάντα χιλιάδες δραχμές (30.000), σαράντα χιλιάδες δραχμές (40.000) ετησίως για να του κάνει κάποιος μία σύνταξη φορολογικής δήλωσης; Πάτε, κατά την άποψή μας, να βγάλετε ξίγκι από τις μύγες και αφήνετε τα πραγματικά ξίγκια, να μην τα χαρακτηρίσω.

Κύριοι Βουλευτές, με το νομοσχέδιο, ενώ δεν μπαίνει πρόστιμο σε διαφορά 25%, που μπορεί να αντιπροσωπεύει εκατοντάδες εκατομμύρια, όπως σήμερα, μπαίνουν όμως, αν παραβούν ή αν δεν δηλώσουν δέκα χιλιάδες (10.000), είκοσι χιλιάδες (20.000) και βρεθεί κατά την εκτίμηση ανακρίβεια σε έναν ταλαίπωρο μισθωτό ή έναν μικρομεσαίο ή στους συνεταιρισμούς, στους οποίους για πρώτη φορά καθιερώνετε τη συλλογική ευθύνη. 'Ολη δηλαδή η διοίκηση του συνεταιρισμού είναι υπόλογη ποινικά απέναντι στο νόμο, ενώ μέχρι σήμερα όλη αυτή η διαδικασία περνούσε μόνο μέσω του Προέδρου.

Μειώνετε τους πρόσθετους φόρους. Δημιουργείτε νέα παράθυρα φοροδιαφυγής για τους ημετέρους, όπως μέσα από το άρθρο 1, παράγραφος 8. Θεωρείτε συνυπεύθυνους τους εργαζόμενους λογιστές, ενώ πραγματικά ξέρετε ότι ο οποιοσδήποτε εργαζόμενος, ιδιαίτερα σ' αυτήν την περίπτωση σήμερα των ισχνών αγελάδων, ως προς την εργασία, είναι εξαρτώμενος και πολύ εύκολα εκβιάζεται.

ΓΙΩΡΓΟΣ ΑΔΑΜΟΠΟΥΛΟΣ: Μα, κύριε Γκατζή...

ΝΙΚΟΛΑΟΣ ΓΚΑΤΖΗΣ: Ναι, αν έχετε ένα λογιστή εσείς, κύριε συνάδελφε, και του πείτε, συντάξτε αυτήν ακριβώς τη φορολογική δήλωση που σας δίνω, θα σας πει, όχι. Το καταλαβαίνω. Ζείτε μέσα στην αγορά.

Μειώνετε τα πρόστιμα στην κορυφή, ενώ τα αυξάνετε στη βάση. Και αναζητείτε το β' αριθμό φορολογικού μητρώου με σοβαρά πρόστιμα -συμφωνούμε σε όσους συστηματικά το κάνουν. Αλλά, τι γίνεται τέλος πάντων με το πειραματικό σύστημα της μηχανοργάνωσης στις εκατόν τριάντα τρεις (133) Δ.Ο.Υ Τι κάνει, εν πάση περιπτώσει, το Κ.Ε.Π.Υ.Ο. το οποίο είναι υπεύθυνο όταν εκδίδει ένα δεύτερο αριθμό φορολογικού μητρώου; Γίνεται περισσότερο δαιδαλώδες το σύστημα με τους νέους τρόπους υπολογισμού που εισάγονται, όπως οι λεγόμενοι συντελεστές βαρύτητας. 'Οπως, επίσης, την έννοια εικονικών νομοθετικών στοιχείων ή μερικώς εικονικά. Και θα έλεγα εδώ ότι ταιριάζει η παροιμία που λέει ο λαός μας "Ολίγον έγκυος".

Εισάγετε την αντιπαροχή του τζίρου στα τυχερά παιχνίδια. Δίνετε οικειοθελώς διαφυγή σύλληψης και κυρώσεως στις εκμισθώσεις ακινήτων, που αφού τον καλείτε να συμπληρώσει ό,τι απέκρυψε, τον έχετε αποκαλύψει δηλαδή και θα φορολογηθεί επιπλέον με το 50%, εφόσον, όμως, μέσα σε τρεις μήνες του ζητηθεί από την εφορία το απαιτούμενο πιστοποιητικό.

Εάν δεν του ζητηθεί, δεν θα απολογηθεί.

Το νομοσχέδιο πέρα απ' αυτά έχει και θετικά. 'Ομως, αυτά είναι στάχτη στα μάτια. Πρέπει να εφαρμόσετε ένα δικαιότερο φορολογικό σύστημα. Εισάγεται τουλάχιστον και την τιμαριθμοποίηση των φορολογικών συντελεστών που ζητάει το μαζικό λαϊκό κίνημα. Καταργείστε ό,τι ισχύει στο πολυδαίδαλο σύστημα των διοικητικών και ποινικών κυρώσεων στη φορολογική νομοθεσία και φτιάξτε κάτι καινούριο. Πάρτε ακόμα ορισμένες αντικειμενικές αρχές για την επιβολή των προσαυξήσεων, όπως π.χ. η σύγκριση των ωφέλειας των επιχειρήσεων από τη μη καταβολή φόρων ή για λόγους ανωτέρας βίας. Προπαντός σταματήστε τις περιβόητες ρυθμίσεις που χαρίζουν δισεκατομμύρια από τα λεφτά του κράτους, λεφτά του λαού, χωρίς ουσιαστικά να εισπράττονται.

Θα θέλαμε και μια παρατήρηση να κάνουμε για το Γενικό Λογιστήριο του Κράτους. Λέτε πως δεν έχει γνώμη τι θα αποφέρει αυτό το νομοσχέδιο. Συνήθως δεν έχει γνώμη για εκείνα τα νομοσχέδια ή τις τροπολογίες που έρχονται και που είναι χαριστικές προς το μεγάλο κεφάλαιο. Επίσης δεν έχει γνώμη για το τι θα χάσει το δημόσιο από τις τροπολογίες που έρχονται και που έχουν ενσωματωθεί στο νομοσχέδιο για τα καύσιμα, όπως επίσης δεν έχει γνώμη για άλλες τροπολογίες που συχνά έρχονται εδώ.

Επειδή δεν με παίρνει ο χρόνος να αναφερθώ στις τροπολογίες, θα το κάνω αυτό στη συζήτηση των άρθρων. Δεν είναι ανάγκη να πω ότι καταψηφίζουμε το νομοσχέδιο επί της αρχής. 

ΠΡΟΕΔΡΕΥΩΝ (Παναγιώτης Ν. Κρητικός): Ο ειδικός αγορητής του Συνασπισμού της Αριστεράς και της Προόδου κ. Σπύρος Δανέλλης έχει το λόγο.

ΣΠΥΡΙΔΩΝ ΔΑΝΕΛΛΗΣ: Κύριε Πρόεδρε και κύριοι συναδελφοι, η Βουλή σήμερα συζητά το τέταρτο σχέδιο νόμου με φορολογικές διατάξεις το οποίο φέρνει η Κυβέρνηση μετά τις τελευταίες εκλογές. 

Θυμίζω ότι τα προηγούμενα ήταν, ο Τελωνειακός Κώδικας που έγινε νόμος με αριθμό 2443 στις 3.12.1996, το νομοσχέδιο που αφορά τις φοροαπαλλαγές και που έγινε νόμος με αριθμό 2459 στις 18.2.1997 και το νομοσχέδιο για το επάγγελμα του λογιστή και του φοροτέχνη που έγινε νόμος με αριθμό 2515 στις 25.7.1997. 

Η ανορθόδοξη αυτή κατάσταση αποτελεί σημαντικό κατά τη γνώμη μας πολιτικό πρόβλημα από μόνη της. Ας μην εξορκίζουμε το πολυδαίδαλο φορολογικό σύστημα, την πολυνομία, την αναποτελεσματικότητα των μηχανισμών σαν κάποια μεταφυσικά φαινόμενα. Υπάρχουν ευθύνες και υπεύθυνοι. Τονίζουμε αυτό γιατί δείχνει με τον πιο κατηγορηματικό τρόπο την προχειρότητα και την απουσία προγραμματισμού που διακρίνει τους υπευθύνους όπου στην πρώτη σελίδα της εισηγητικής έκθεσης αναφέρονται ακριβώς στην πολυπλοκότητα και στο πολυδαίδαλο νομοθετικό πλαίσιο των διοικητικών και ποινικών κυρώσεων σαν κάτι το μεταφυσικό σαν ένα δημιούργημα κάποιων άλλων κυβερνήσεων άλλων εποχών.

Η σταθερότητα του φορολογικού συστήματος είναι βασική προϋπόθεση για την αποτελεσματικότητά του, αλλά και για όλη την οικονομική ζωή μιας χώρας. Ο σεβασμός στους περίφημους κανόνες του παιχνιδιού είναι συνθήκη αναγκαία για την οικονομική ανάπτυξη μιας χώρας. 

Η λογική αρχή και σκέψη για την ύπαρξη σε ενιαίο κώδικα της φορολογίας δεν δικαιολογεί την ύπαρξη και λογική αυτού του νομοσχεδίου. Είναι σίγουρο ότι στα πρόστιμα και τις κυρώσεις θα μπει μια σειρά με τον κώδικα αυτό, αλλά δεν ξέρουμε τι θα γίνει με όλους εκείνους τους νόμους από τους οποίους θα αφαιρεθούν άρθρα για να ενσωματωθούν στον κώδικα αυτό. Τι θα γίνει με τους νόμους που αφορούν τη φορολογία του εισοδήματος, το φόρο προστιθέμενης αξίας, το φόρο κύκλου εργασιών, τη φορολογία τίτλων χαρτοσήμου, το φόρο τηλεοπτικών διαφημίσεων, τη φορολογία μεταβίβασης ακινήτων, τη φορολογία κληρονομιών, το φόρο μεγάλης ακίνητης περιουσίας ή τον κώδικα βιβλίων και στοιχείων; 

Νομίζουμε ότι το άρθρο 25 του παρόντος νομοσχεδίου είναι αποκαλυπτικό. Δεν αναφέρει ποια άρθρα νόμων καταργούνται και πραγματικά είναι ένα ερώτημα αν το Υπουργείο έχει πλήρη εικόνα. 'Ομως με γενικόλογη αναφορά καταργεί διατάξεις. Στο ίδιο δε άρθρο διατηρούνται διατάξεις πληθώρας νόμων που σχετίζονται, επιτείνοντας πλήρως τη σύγχυση σε εφοριακούς, λογιστές, φορολογουμένους που βεβαίως αύριο θα κληθούν να εφαρμόσουν το νόμο.

'Εχει μελετήσει το Υπουργείο και, αν ναι, ας παρουσιάσει στη Βουλή το πρόγραμμα ενημέρωσης, ανάλυσης και εφαρμογής του νομοσχεδίου αυτού. 'Ενα πρόγραμμα που να περιλαμβάνει ειδικά σεμινάρια, κατάλογο εκπαιδευτών, χώρους και ώρες εκπαίδευσης, περιεχόμενο και πρόγραμμα εκπαίδευ-

Σελίδα 735 

σης. Γιατί από την επομένη της ψήφισης, για πολλά άρθρα και πολλές περιπτώσεις φοροδιαφυγής, θα αρχίσει η ισχύς του νόμου που θα επιφέρει στον ήδη προβληματικό φοροεισπρακτικό μηχανισμό σύγχυση και θα επιδεινώσει την ήδη χαμηλή αποτελεσματικότητα. 

Γιατί κατά τη γνώμη μας, κύριοι συνάδελφοι, εκεί ακριβώς είναι και το βασικό πρόβλημα. Είναι στη λειτουργία, δηλαδή, του μηχανισμού του Υπουργείου Οικονομικών και όχι στο υπάρχον θεσμικό πλαίσιο. Δεν χρειάζονται κυρίως νέοι νόμοι, αλλά προσωπικό που θα τους εφαρμόσει αποτελεσματικά. Δεν χρειάζονται κυρίως νόμοι που διευκολύνουν μεγάλες υποθέσεις φοροδιαφυγής να πέσουν στα μαλακά με νέες πιό ευνοϊκές διατάξεις και ρυθμίσεις. 

Με την ευκαιρία, αλήθεια τι γίνεται με τις μεγάλες υποθέσεις φοροδιαφυγής που απασχόλησαν την κοινή γνώμη τα τελευταία χρόνια; Παραδείγματος χάριν, τι γίνεται με την περίφημη υπόθεση της AQUA SPORT, στην οποία είχαν εμπλακεί τότε επώνυμοι, οι οποίοι παραμένουν στην ανωνυμία; 'Εχει ολοκληρωθεί ο έλεγχος ή η υπόθεση θα οδηγηθεί στην παραγραφή; Γιατί δεν ενημερώνει το Υπουργείο τη Βουλή τακτικά και αναλυτικά για το τι συμβαίνει με την μηχανοργάνωση του Υπουργείου, το ΤΑΧΙS, τα Τελωνεία, το Θησαυροφυλάκιο κλπ. τα προγράμματα ESCORT και ΕΡΜΗΣ, την πορεία των φορολογικών βεβαιώσεων και εισπράξεων, ανά αντικείμενο ΔΟΥ, κατηγορία βιβλίων κλπ., ή την πορεία των ελέγχων ανά υπηρεσία, ανά κατηγορία βιβλίων, ώστε να έχουμε την πλήρη πραγματική εικόνα;

Αντί το Υπουργείο Οικονομικών να καταναλώνεται σε αυτοδιαφήμιση για τις οικονομικές του επιτυχίες κατά καιρούς, πρέπει να αποδείξει, κύριε Υπουργέ, με την κατάθεση συγκεκριμένων στοιχείων την πορεία εκτέλεσης του προϋπολογισμού του 1997 και το σχεδιασμό των μεγεθών του προϋπολογισμού του 1998. Και για να προλάβω ενστάσεις από πλευράς Κυβέρνησης ότι για όλα αυτά υπήρξε ενημέρωση στην επιτροπή, διευκρινίζω ότι στην επιτροπή ο Συνασπισμός κατέθεσε συγκεκριμένα ερωτήματα, που αποδεικνύουν την πρόθεσή μας να στηρίξουμε κάθε βήμα, έστω και δειλό, της Κυβέρνησης, για ένα δίκαιο και αποτελεσματικό φορολογικό σύστημα.

Συγκεκριμένα, στην επιτροπή ζητήσαμε πρώτον, τα πλήρη πρακτικά και το πόρισμα της επιτροπής που προετοίμασε το νομοσχέδιο αυτό. Τα περιμένουμε ακόμα. 

Δεύτερον, στοιχεία για τα χρέη προς το δημόσιο. Απαντήσατε ότι το Υπουργείο δεν έχει πλήρη εικόνα και ότι "θα". Δηλαδή, ζητάτε την ψήφο μας, κύριε Υπουργέ, για να ρυθμίσουμε τα χρέη των οποίων ούτε εσείς έχετε αναλυτική εικόνα; Εκτός αν θεωρείτε ότι είναι ικανοποιητική, αναλυτική η εικόνα των στοιχείων που δώσατε και αφορούν τον Νοέμβριο του 1995.

Τρίτον, ζητήσαμε να αποσαφηνιστεί ποιές διατάξεις, ποίων νόμων καταργεί αυτό το νομοσχέδιο, δηλαδή, τη διευκρίνηση του άρθρου 25. Ακόμα περιμένουμε. 

Τέταρτον, ζητήσαμε την κατάθεση στοιχείων για μεγάλες υποθέσεις φοροδιαφυγής πάνω από ένα ή δύο δισεκατομμύρια, οι οποίες θα ωφεληθούν προφανώς με το νομοσχέδιο αυτό. Δηλαδή, θέλαμε και θέλουμε στοιχεία για το τι θα πλήρωναν με το ισχύον σύστημα και τι με όσα προβλέπονται από το παρόν νομοσχέδιο. Περιμένουμε ακόμα τα στοιχεία αυτά. 

Κύριοι συνάδελφοι, ο Συνασπισμός καταψηφίζει το νομοσχέδιο αυτό και η θέση μας αυτή δεν διαμορφώθηκε επειδή το Υπουργείο Οικονομικών αρνείται να απαντήσει στα στοιχεία τα οποία ζητήσαμε ή επειδή δεν έκανε δεκτές τις προτάσεις μας στην επιτροπή. Ο Συνασπισμός καταψηφίζει το νομοσχέδιο, επειδή θεωρούμε ότι επιδεινώνει το πολυδαίδαλο θεσμικό πλαίσιο του φορολογικού συστήματος, επειδή ωφελεί μεγαλοοφειλέτες και μεγαλοφοροφυγάδες, επειδή διατηρεί τις αδικίες του σημερινού συστήματος και μάλιστα με ιδιαίτερη εμμονή -παραδείγματος χάριν, ας δούμε πώς αντιμετωπίζει το θέμα της φορολογίας των αγροτών- επειδή τελικά απέχει πολύ από τη ριζική μεταρρύθμιση του φορολογικού συστήματος που η Αριστερά πάντα ζητά.

Κλείνοντας, θέλω να κάνω μία γενική παρατήρηση -γιατί βεβαίως αύριο και μεθαύριο θα αναφερθούμε ειδικότερα στην κατ' άρθρο συζήτηση και στις διάφορες επιμέρους αναφορές του νομοσχεδίου- που είναι, αν όντως ζητούμε ένα δίκαιο και αποτελεσματικό φορολογικό σύστημα. Νομίζουμε πως θα πρέπει να υπάρξουν, επιτέλους στη χώρα μας εκείνες οι διατάξεις, οι οποίες θα κατοχυρώνουν τα δικαιώματα των συνεπών και έντιμων φορολογουμένων. Ζητούμε κίνητρα για τους φορολογούμενους εκείνους, φυσικά ή νομικά πρόσωπα, που έχουν αποδείξει διαχρονικά ότι λειτουργούν με συνέπεια και με φορολογικό ήθος, για το οποίο επιτέλους πρέπει να επιβραβεύονται.

Ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Ο ειδικός αγορητής του Δημοκρατικού Κοινωνικού Κινήματος, κ. Γεώργιος Ρόκος, έχει το λόγο.

ΓΕΩΡΓΙΟΣ ΡΟΚΟΣ: Κυρίες και κύριοι συνάδελφοι, η Κυβέρνηση για μία ακόμη φορά δείχνει να στερείται πολιτικής φιλοσοφίας και πρακτικής και παραμένει πιστή στην αντίληψη πως η φορολογική πολιτική της χώρας περνάει κατ' ανάγκη και κατ' αρχή από το πλαίσιο των διοικητικών ή ποινικών κυρώσεων, που με το σημερινό σχέδιο νόμου κωδικοποιεί. Μένει έτσι μακριά από τις πραγματικές ανάγκες, που συναντά κανείς στην ελληνική κοινωνία, είτε αυτός είναι συνταξιούχος είτε είναι μισθωτός είτε μικρός και μεσαίος επαγγελματίας και βιοτέχνης, ανάγκες που δημιουργούνται από ένα άδικο φορολογικό σύστημα, που τα τελευταία κυρίως χρόνια κάνει το φτωχό φτωχότερο και τον πλούσιο πλουσιότερο.

Αντί να ασχολείται με την κατάργηση του μοναδικού συντελεστή του 35% για τις ομόρρυθμες και ετερόρρυθμες εταιρείες -που εφάρμοσε η Νέα Δημοκρατία το 1992 οδηγώντας τις μικρομεσαίες μεταποιητικές επιχειρήσεις στη διάλυσή τους και δημιουργία μικρότερων ατομικών επιχειρήσεων με τελική κατάληξη το κλείσιμό τους- αντί να προχωρήσει στην κατάργηση των αντικειμενικών κριτηρίων που ανεπιτυχώς εφαρμόζονται από το 1994 -αφού είναι μέτρα μόνο εισπρακτικού χαρακτήρα, άδικο για τους αδύνατους, που οδηγούν στον αφανισμό χιλιάδες μικρούς επαγγελματίες σε μία αγορά, που έτσι και αλλιώς φθίνει από την πολιτική λιτότητας που εφαρμόζεται απ' όλους τα τελευταία επτάμισι-οκτώ χρόνια- αντί να επαναφέρετε την αυτόματη τιμαριθμική προσαρμογή στα κλιμάκια για τα αφορολόγητα ποσά -που είχε καθιερώσει ο σημερινός Πρόεδρός μας και Υπουργός των Οικονομικών τότε και κατάργησε η Νέα Δημοκρατία το 1990 και παραμένουν από τότε καθηλωμένα- έρχεστε σήμερα μαγειρεύοντας, κωδικοποιώντας, ρυθμίζοντας ποινές και μόνο, χωρίς σχέδιο, παίζοντας για μία ακόμα φορά με τον καημό των μικρών και δεν έχετε το θάρρος να αντιμετωπίσετε τους μεγάλους.

Κύριοι του Υπουργείου Οικονομικών το έλλειμμα της αξιοπιστίας του κράτους, η αδυναμία του κράτους να εισπράξει τα βεβαιωμένα χρέη στο δημόσιο, μεγαλώνει με γεωμετρική, δυστυχώς, πρόοδο. Από διακόσια είκοσι δισεκατομμύρια (220.000.000.000) δραχμές το 1988, το 1995 ανέβηκαν στα επτακόσια πέντε δισεκατομμύρια (705.000.000.000) δραχμές και στα δύο τελευταία χρόνια υπερτριπλασιάστηκαν και φαίνεται πως φθάνουν στο ένα τρισεκατομμύριο εξακόσια δισεκατομμύρια (1.600.000.000.000) δραχμές. Διερωτάσθε τι συμβαίνει; Ποιος φταίει; Οι φορολογούμενοι πολίτες ή εσείς; Για εμάς, εσείς. Γιατί; Γιατί, κύριοι, δεν καταλαβαίνετε πως ουκ αν λάβεις εκ του μη έχοντος. Και όσες φορές και αν ρυθμίσετε, προσαρμόσετε τις φορολογικές σας τακτικές, κωδικοποιώντας ή μη, ποινικοποιώντας ή μη, χωρίς δίκαιη κατανομή των βαρών, χωρίς αντικειμενική και αποτελεσματική πολιτική ανάπτυξης για τους πολίτες θα αποτυγχάνετε.

Η γεωργία, βασικός τομέας της οικονομίας της χώρας μας, διώκεται μέσα από την τυφλή σας υπακοή στις ευρωπαϊκές ντιρεκτίβες. Οι μικρομεσαίες μεταποιητικές επιχειρήσεις εγκατελείπονται και κλείνουν μέσα από μία εξέλιξη παγκοσμιοποίησης της οικονομίας και της αγοράς.

Οι υποτιθέμενες βιομηχανίες από παραγωγικές μετατράπηκαν σε εισαγωγικές και εμπορικές. Την τουριστική προοπτική 

Σελίδα 736 

της χώρας μας την κάνατε τζόγο, με τα δέκα, δώδεκα, δεκατέσσερα καζίνο που φτιάξατε σαν Υπουργείο Τουρισμού επί Λιβανού και συνεχίζετε σαν Υπουργείο Ανάπτυξης σήμερα. Σε αυτήν την πορεία της χώρας οποιαδήποτε εισπρακτική πολιτική δεν έχει αποτέλεσμα.

Κύριοι της Κυβέρνησης είστε πολιτικά πρόσωπα που βουλεύονται, συσκέπτονται, συνεργάζονται και σχεδιάζουν την οικονομική πολιτική της χώρας; Με ποιους το κάνετε; Πού το κάνετε; Στη λειτουργία του κόμματος όπου κυριαρχεί η νομή και η αναδιανομή της εξουσίας; Στην Κοινοβουλευτική Ομάδα, όπου η λογική του ψηφίζουμε κατά πλειοψηφία στη Βουλή, νομοθετούμε χωρίς πολιτική επεξεργασία στο φόβο μην τυχόν και θιγεί η ενότητα; 

Απορρίπτετε το διάλογο, κάθε φορά που προκύπτει ανάγκη και απαιτείτε από τις κοινωνικές ομάδες ένα διάλογο για να βοηθηθείτε, τουλάχιστον εσείς, να καταλάβετε τι γίνεται γύρω σας, για να μην είσθε κάθε φορά που νομοθετείτε σκληροί απέναντί τους. 'Ετσι, είστε ουσιαστικά απόντες σε ένα σχεδιασμό ανάπτυξης της οικονομίας και της χώρας μας. Σας μένει έτσι ο ρόλος των διαχειριστών των δεδομένων που δυστυχώς σήμερα, μέσα σε μια παγκοσμιοποιημένη οικονομία και αγορά, μας βρίσκει σε μειονεκτική θέση.

Είστε, λέει, εκσυγχρονιστές, τεχνοκράτες, αλλά και σοσιαλιστές. Πώς εννοείτε, δηλαδή, τον εκσυγχρονισμό σε μια οικονομία με ένα φορολογικό σύστημα απηρχαιωμένο, μη καν οργανωμένο; Ποια είναι η τεχνοκρατική σας δομή και σχέση με τους φορείς της γνώσης, της επιστήμης, του πανεπιστημίου, όταν και αυτοί δεν χρησιμοποιούνται σαν όργανα της πολιτείας εντεταγμένα σε ένα στραγητικό σχεδιασμό ανάπτυξης, συμπληρωματικό της πολιτικής σας φιλοσοφίας, αλλά σαν δεκανίκια του μικροκομματικού σας ελλείμματος, σε διοικητικούς μηχανισμούς του πολιτειακού κράτους που και εσείς εδραιώνετε; 'Ετσι, κάθε φορά, τους αλλάζετε με βάση τις προσωπικές σας σχέσεις και μέσα από τις επιτροπές, το ζήσαμε, αλλάζετε ακόμα και σήμερα αυτούς που χθες εσείς οι ίδιοι είχατε επιλέξει.

Ποια η χρησιμοποίηση των διαφόρων οργανισμών και ινστιτούτων σε μια άλλη πορεία ανάπτυξης; Παραδείγματος χάριν, για τη γεωργία το ΕΘΙΑΓΕ, Εθνικό Ινστιτούτο Γεωργικής 'Ερευνας και Εκμετάλλευσης, του δίνετε, λέει, επτακόσια πενήντα εκατομμύρια (750.000.000) δραχμές για να δώσει δομή, να στηρίξει μια προοπτική. Και έτσι τους οδηγείται στα ξένα μονοπώλια σποροπαραγωγικών μονάδων της Ολλανδίας και της Αμερικής. Το ΙΓΜΕ, Ινστιτούτο Γεωλογικής Μεταλλευτικής 'Ερευνας, που θα έπαιζε και αυτό το ρόλο του στην εξεύρεση των παραγωγικών πλούτων της χώρας, το χρησιμοποιείτε κάθε φορά για να βγάζετε αποφάσεις κατά βούληση. Το ίδιο κάνετε και στην Ολυμπιάδα, δυστυχώς, με το εργοστάσιο χρυσού. Το βάζετε -και εξαθλιώνεται πολιτικά και επιστημονικά- να αλλάζει κάθε τόσο αποφάσεις.

Είστε διαχειριστές του αδιέξοδου που κάθε μέρα μεγαλώνει με τις επιλογές σας. Σ' αυτήν την πορεία, καμία ρύθμιση, καμία ποινική αξιολόγηση δεν βοηθάει, παρά μια άλλη πολιτική φιλοσοφία που στηρίζεται όχι στους πολλούς αλλά στους ολίγους ισχυρούς που σας στηρίζουν στο ιστορικό παράδοξο της πολιτικής της χώρας μας. Οι βιομήχανοι της χώρας να στηρίζουν τους σοσιαλιστές του ΠΑ.ΣΟ.Κ.

Νομοσχέδια σκοπιμότητας, ξεκομμένα από μια φιλοσοφία ανάπτυξης και πραγματικού εκσυγχρονισμού της χώρας μας, δεν ψηφίζει το ΔΗ.Κ.ΚΙ. Μέσα από την παρουσία και εδώ μέσα και έξω στην κοινωνία, θα αντιγράψουμε τα κοινωνικά απωθημένα που πραγματικά δίνουν προοπτική ανάπτυξης και εκσυγχρονισμού αυτής της οικονομίας.

Λαοί σαν τους δικούς μας, μεσόγειοι πολίτες, καθαροί και έξυπνοι άνθρωποι, μπορούν να δράσουν, να αναπτύξουν την οικονομία μας μέσα από μια πολιτική και κοινωνική συναίνεση. Την τορπιλίζετε καθημερινά με τις δικές σας επιλογές και τακτικές βάζοντας κάθε μέρα απέναντι τις κοινωνικές ομάδες στους διαχειριστές της πολιτικής. Το ζήσαμε αυτό τον τελευταίο χρόνο.

'Ετσι μας οδηγείτε και μας, όσο και αν δεν το θέλουμε, να είμαστε σκληρή αντιπολιτευτική ομάδα, με καθημερινή δράση και εδώ μέσα και έξω. Και θα το συνεχίσουμε.

Ευχαριστώ πολύ.

ΠΡΟΕΔΡΕΥΩΝ (Παναγιώτης Ν. Κρητικός): Θέλετε τώρα το λόγο, κύριε Πρόεδρε;

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Ναι, κύριε Πρόεδρε.

ΠΡΟΕΔΡΕΥΩΝ (Παναγιώτης Ν. Κρητικός): Ορίστε.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Τώρα, κύριε Πρόεδρε, άλλωστε ο κ. Δρυς δεν είναι εδώ ...

ΠΡΟΕΔΡΕΥΩΝ (Παναγιώτης Ν. Κρητικός): Ακριβώς επειδή θα έρθει σε λίγο.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Είναι εδώ ο κ. Χριστοδουλάκης. Υπάρχει ενότητα στην κυβερνητική ευθύνη και στις κυβερνητικές επιλογές. 

ΠΡΟΕΔΡΕΥΩΝ (Παναγιώτης Ν. Κρητικός): Είναι μία η κυβερνητική ευθύνη, αλλά θα μιλήσει ο κ. Δρυς, ο οποίος θα επανέλθει από την επιτροπή σε λίγο. Αν θέλετε, μπορείτε να μιλήσετε λίγο αργότερα.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Δεν θα επανέλθω εγώ, κύριε Πρόεδρε, γιατί πιστεύω ότι είναι αποκαλυπτικά ορισμένα γεγονότα έτσι όπως διαδραματίζονται και δεν μπορούν να τα περιγράψουν ή να τα αποφύγουν οι οποιοιδήποτε κυβερνητικοί ακροβατισμοί.

Κύριοι συνάδελφοι, επιβάλλεται να αναφερθώ στο πολιτικό πλαίσιο, που περιβάλλει τη σημερινή συζήτηση του νομοσχεδίου του Υπουργείου Οικονομικών από την πλευρά των πραγματικών γεγονότων που έχουν προκύψει.

Η Κυβέρνηση, σε όλους τους τόνους, είχε εξαγγείλει την πιστή εφαρμογή του προϋπολογισμού. Σήμερα, βλέπουν το φως της δημοσιότητας πληροφορίες, οι οποίες προέρχονται από το κυβερνητικό επιτελείο, ότι ο προϋπολογισμός εμφανίζει από πλευράς εσόδων, απόκλιση περίπου πεντακοσίων δισεκατομμυρίων (500.000.000.000) έναντι των προϋπολογισθέντων, και ως προς τις δαπάπες αύξηση κατά διακόσια δισεκατομμύρια (200.000.000.000) έναντι αυτών του προϋπολογίσθησαν.

Σήμερα, επίσης, βλέπει το φως της δημοσιότητας η πληροφορία ότι ο Υπουργός Εθνικής Οικονομίας και Οικονομικών κ. Παπαντωνίου, υπογράφει την κατάργηση της θέσης του Ειδικού Γραμματέα του Γενικού Λογιστηρίου του Κράτους. Με άλλη διατύπωση, η ίδια πληροφορία λέει ότι ο Ειδικός Γραμματέας του Γενικού Λογιστηρίου, ο κ. Δρίτσας, οδηγείται σε παραίτηση λόγω διαφωνιών στο οικονομικό επιτελείο και κυρίως, λόγω του γεγονότος, ότι δεν συναινεί να εξαφανιστεί με λογιστικές επινοήσεις η μαύρη τρύπα που προκύπτει.

Σήμερα, επίσης, περιλαμβάνεται στις τροπολογίες του Υπουργού Εθνικής Οικονομίας η πρόταση παράτασης της προθεσμίας εφαρμογής του ν. 2414/1996 για το λειτουργικό και διοικητικό εκσυγχρονισμό των δημοσίων επιχειρήσεων και οργανισμών.

Αυτός ο νόμος πανηγυρίστηκε από την πλευρά της Κυβερνήσεως, είναι ο νόμος ο οποίος θα εξασφάλιζε λειτουργικό εκσυγχρονισμό, βιωσιμότητα, επενδυτικά προγράμματα ανταγωνιστικότητας, προκειμένου να υπάρξουν οι δημόσιοι οργανισμοί και οι επιχειρήσεις στα πλαίσια της ολοκληρωμένης Ευρώπης όπως έλεγε η εισηγητική έκθεση και κυρίως θα εξασφάλιζε διαφάνεια και έλεγχο στον τρόπο διαχείρισης του δημοσίου χρήματος υπέρ του δημοσίου συμφέροντος.

Αυτός ο νόμος, τον οποίο πανηγύρισε η Κυβέρνηση και στη συζήτηση για την αναθεώρηση του Συντάγματος, δια των διαδοχικών παρατάσεων ακυρώνεται, δεν εφαρμόζεται. Αυτός ο νόμος αφορά δημόσιους οργανισμούς και επιχειρήσεις, που έχουν σήμερα μπροστά τους την ευθύνη να πάρουν αποφάσεις για συμβάσεις προμηθειών έργων και προγραμμάτων της τάξεως των τρισεκατομμυρίων.

Δεν εφαρμόζεται αυτός ο νόμος, επίσης, για επιχειρήσεις και οργανισμούς, που στο μεταξύ πλήρωσαν εκατοντάδες

Σελίδα 737 

εκατομμυρίων, για να εξασφαλίσουν μελέτες προσαρμογής ή μελέτες αξιολόγησης, προκειμένου να εφαρμόσουν το νέο νόμο.

Δηλαδή και τους δικούς σας νόμους, κύριοι της Κυβέρνησης, και δεν μπορείτε και δεν θέλετε να τους εφαρμόσετε. Πρέπει να ξέρει η Εθνική Αντιπροσωπεία ότι παρατείνεται η εφαρμογή αυτού του νόμου για τον Ιούνιο του 1999. Καλώς εχόντων των πραγμάτων, τότε θα βρισκόμαστε στο τελευταίο στάδιο των Ευρωεκλογών και μετά στην προεκλογική περίοδο. Δηλαδή, δεν πρόκειται να εφαρμοστεί αυτός ο νόμος.

(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ.)

Και έρχεται σήμερα η τροπολογία, με μια αόριστη και γενική επίκληση δυσχερειών που εμφανίστηκαν σε ορισμένες ΔΕΚΟ, κατά τη διαδικασία προσαρμογής του καταστατικού τους στις ρυθμίσεις που απαιτεί ο καινούριος νόμος. Πρόκειται περί προχειρότητας, αλλά ταυτόχρονα και περί πολιτικής υστεροβουλίας, όταν έτσι προτείνονται και έτσι προωθούνται οι συγκεκριμένες επιλογές από πλευράς Κυβέρνησης.

Το σοβαρότερο, όμως, που θα ήθελα να επισημάνω, είναι ότι πρέπει επιτέλους η Κυβέρνηση να σταματήσει αυτήν τη γνωστή πρακτική των διαρροών, στα μέσα μαζικής ενημέρωσης, τα οποία όταν θέλουμε τα κατακεραυνώνουμε, αλλά όταν μας εξυπηρετούν, τα χρησιμοποιούμε. Με τις διαρροές διαμορφώνεται σήμερα ένα κλίμα νοσηρό από πλευράς οικονομικής πολιτικής, το οποίο επηρεάζει και την αγορά...

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Πού το είδατε;

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Πού το είδα;

Κύριε Χριστοδουλάκη, δείτε τα σημερινά δημοσιεύματα. Εκτός αν ήρθατε αυτήν τη στιγμή να καλύψετε τον κ. Δρυ και δεν τα έχετε δει. Τα σημερινά δημοσιεύματα μιλούν για επικείμενη παραίτηση ή κατάργηση της θέσεως του Ειδικού Γραμματέα του Γενικού Λογιστηρίου. Ισχύει αυτό ή όχι;

ΓΙΩΡΓΟΣ ΑΔΑΜΟΠΟΥΛΟΣ: Και τι έγινε; Πριν από πέντε χρόνια δεν υπήρχε καν η θέση.

ΠΡΟΕΔΡΕΥΩΝ (Λουκάς Αποστολίδης): Σας παρακαλώ, κύριε Αδαμόπουλε.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Ισχύει, ναι ή όχι; Και από κει και πέρα, θα το αξιολογήσουμε όλοι, κύριε συνάδελφε, αν στο δεύτερο εξάμηνο της δημοσιονομικής χρήσεως είναι θετικό στοιχείο για το οικονομικό κλίμα η κατάργηση της θέσεως ή η παραίτηση,διότι δεν συμφωνεί το κυβερνητικό επιτελείο στον τρόπο με τον οποίο θα καλύψει την τρύπα, η οποία δημιουργήθηκε και στο φετινό προϋπολογισμό.

Εγώ ρωτώ να πληροφορηθούμε ως Εθνική Αντιπροσωπεία: Καταργείται η θέση; Παραιτείταί ο κύριος Ειδικός Γραμματέας; Υπάρχει θέμα διαφωνίας ως προς την κάλυψη αυτών των αποκλίσεων του προϋπολογισμού; Είναι πολύ συγκεκριμένο και σαφές το ερώτημα.

Δεύτερον, το οποίο θα ήθελα επίσης να απαντηθεί από πλευράς Κυβέρνησης. Βλέπει το φως της δημοσιότητας σήμερα πάλι η φημολογία περί νομοσχεδίου, το οποίο ετοιμάζει ο κ. Δρυς, που θα διαμορφώνει άλλες ρυθμίσεις από πλευράς ποινολογίου, με "αυστηρότερες διατάξεις" για τις παραβάσεις της φορολογικής νομοθεσίας.

Ισχύει αυτή η πληροφορία; Αποδίδεται στον κ. Δρυ συγκεκριμένα, με πλήρες και εκτεταμένο ρεπορτάζ πρόθεση για έκτακτο σχέδιο μέτρων που προωθεί το Υπουργείο Οικονομικών. Αν, λοιπόν, είναι στο συρτάρι ένα νομοσχέδιο που ετοιμάζεται και σήμερα ψηφίζουμε ένα νομοσχέδιο που δεν πρόκειται να εφαρμοστεί, να μας το πει η Κυβέρνηση επισήμως και υπευθύνως.

Τρίτο σαφές ερώτημα, το οποίο θα ήθελα να υποβάλω, είναι σε σχέση με την τροπολογία για την παράταση της προθεσμίας προσαρμογής των ΔΕΚΟ στο ν. 2414. Μέχρι, τότε, που θα ισχύει η διετής παράταση, όλες οι αποφάσεις που σχετίζονται με έργα, προμήθειες, συμβάσεις και προγράμματα θα ληφθούν από την υπάρχουσα διοικητική και λειτουργική οργάνωση των ΔΕΚΟ, χωρίς ειδικές ανεξάρτητες διοικητικές αρχές ελέγχου και διαφάνειας;

Αυτά τα τρία συγκεκριμένα ερωτήματα προς γνώση όλων, για να ξέρουμε σε ποιο πλαίσιο αναφέρονται οι συγκεκριμένες ρυθμίσεις.

Ως προς το νομοσχέδιο το οποίο συζητείται, η επί της αρχής συζήτηση καλύφθηκε με τις τοποθετήσεις που έκανε από πλευράς Συνασπισμού ο συνάδελφος κ. Δανέλλης. Θα ήθελα να επισημάνω και εγώ ορισμένες σκέψεις.

Είναι δεδομένο ότι αυτό το νομοσχέδιο δεν προωθεί πολιτικές αλλαγές, θεσμικές αλλαγές, για τον περιορισμό της φοροδιαφυγής και την πάταξη της φοροκλοπής. Προωθεί νομοτεχνικές πρακτικές, για να ρυθμίζονται οι ευθύνες όσων διαπράττουν τα αδικήματα της φοροκλοπής και της φοροδιαφυγής.

Δεύτερη παρατήρηση. Οι ρυθμίσεις αυτές είναι άδικες και προκλητικές. Παρά το ότι έχουν ορισμένες γενικές θετικές κατευθύνσεις, είναι άδικες και προκλητικές, γιατί καθιερώνουν την αρχή της ισότητας στην παρανομία και της εύνοιας προς τον παραβάτη της φορολογικής νομοθεσίας, που κερδοσκοπεί αθέμιτα με το δημόσιο χρήμα.

Να αναφέρω χαρακτηριστικά παραδείγματα, τα οποία τα γνωρίζουν οι του Υπουργείου των Οικονομικών. Οσες χαριστικές ρυθμίσεις δεν έγιναν με την τελωνειακή νομοθεσία και όσοι δεν υπήχθησαν τότε σε χαριστικές ρυθμίσεις, από αυτούς που έχουν διαπράξει φοροκλοπή και φοροδιαφυγή σήμερα καλύπτονται από τις αντίστοιχες ρυθμίσεις του νομοσχεδίου, το οποίο συζητάμε.

'Αλλο παράδειγμα; Οι τεχνικές εταιρίες, οι οποίες χρησιμοποίησαν πλαστά και εικονικά τιμολόγια και παρακρατούσαν το ΦΠΑ, χρησιμοποιώντας αυτήν την παρακράτηση, για να προσφέρουν μεγάλες εκπτώσεις και να παίρνουν έργα, σήμερα με τις σχετικές ρυθμίσεις ευνοούνται.

Θα ήθελα ακόμη να επισημάνω ότι το σχετικό νομοσχέδιο λέει ότι επιχειρεί την εκλογίκευση διατάξεων για τις κυρώσεις και δεν τολμά ουσιαστικές επιλογές φορολογικής δικαιοσύνης και κινήτρων, υπέρ εκείνων, οι οποίοι είναι συνεπείς πολίτες. 'Ετσι παραμένει άθικτο όλο το πλαίσιο, το οποίο παράγει, τα νοσηρά φαινόμενα της φοροκλοπής και της φοροδιαφυγής.

Κάτω από τον τίτλο: "Ικανοποίησις του κοινού περί δικαίου αισθήματος, με την απλοποίηση των διατάξεων περί κυρώσεων και ποινών", δημιουργείται και απροσδιοριστία δικαίου και ασάφεια συγκεκριμένων νομοθετικών ρυθμίσεων, αλλά κυρίως στην πράξη ενισχύεται η πολυπλοκότητα και η πολυνομία. Χαρακτηριστικό παράδειγμα του τι θα γίνει στην πράξη, αποτελεί η υιοθέτηση -και επισημάνθηκε νομίζω στην επιτροπή από κάποιον εκ των συναδέλφων- της έννοιας: Μερικώς εικονικά τιμολόγια". Γίνεται ρύθμιση για μερικώς εικονικά τιμολόγια.

Εμείς, λοιπόν, με βάση αυτές τις παρατηρήσεις, λέμε όχι σ' αυτό το νομοσχέδιο, για τις αντιφάσεις, τις ανακολουθίες και τις υστεροβουλίες που έχει.

Πρώτον, οφελεί μεγαλοοφειλέτες, που συστηματικά φοροκλέπτουν και φοροδιαφεύγουν. 

Δεύτερον, διατηρεί αδικίες, όλες τις αδικίες του σημερινού συστήματος ποινών και κυρώσεων, σε βάρος των ασθενεστέρων, λόγου χάρη των αγροτών.

Τρίτον, επιδεινώνει το πολυδαίδαλο πλαίσιο των φορολογικών νόμων, που δεν μπορεί να εφαρμοστεί στην πράξη, με αποτέλεσμα να δημιουργούνται αυτές οι μεγάλες αδυναμίες είσπραξης των εσόδων.

Τέταρτον, καθιερώνει την αρχή υπέρ της φοροδιαφυγής και της φοροκλοπής, δημιουργώντας την πεποίθηση ότι με μεταγενέστερη χαριστική ρύθμιση θα ωφεληθεί έτσι κι αλλιώς ο ασυνεπής και δόλιος πολίτης σε αντίθεση με τον συνεπή και υπεύθυνο, που δεν βλέπει την καθιέρωση αντίστοιχων κινήτρων για τη φορολογική του συνέπεια.

Τέλος, καλύπτει την πολιτική ευθύνη του Υπουργείου των Οικονομικών για τη μη είσπραξη βεβαιωμένων απαιτήσεων του δημοσίου, εκατοντάδων δισεκατομμυρίων. Θα παρακαλούσα ο

Σελίδα 738 

κύριος Υπουργός των Οικονομικών να πει στην Εθνική Αντιπροσωπεία πόσες και ποιες είναι οι μεγάλες υποθέσεις πάνω από ένα δισεκατομμύριο, φοροκλοπής ή φοροδιαφυγής, πόσα θα πλήρωναν με το υπάρχον πλαίσιο ποινών και κυρώσεων οι υπόχρεοι και πόσα θα πληρώσουν εν τέλει, εάν καθιερωθεί η χαριστική ρύθμιση, την οποία περιλαμβάνει το συγκεκριμένο νομοσχέδιο.

Επί των συγκεκριμένων αυτών ερωτημάτων και επί της ουσίας, θα παρακαλούσα τον κύριο Υπουργό να δώσει απαντήσεις, γιατί όλα τα άλλα δεν είναι τίποτε άλλο, παρά μία γενική αναφορά σε τεχνικά θέματα, που αποφεύγουν την ουσία της πραγματικής φορολογικής μεταρρύθμισης, που ούτε και τώρα την τολμά η παρούσα Κυβέρνηση.

ΠΡΟΕΔΡΕΥΩΝ (Λουκάς Αποστολίδης): Ο Πρόεδρος του Δημοκρατικού Κοινωνικού Κινήματος κ. Τσοβόλας έχει το λόγο.

ΕΥΑΓΓΕΛΟΣ ΜΕΙΜΑΡΑΚΗΣ: Δεν θα μιλήσει ο κύριος Υπουργός;

ΠΡΟΕΔΡΕΥΩΝ (Λουκάς Αποστολίδης): Αμέσως μετά τον κ. Τσοβόλα θα μιλήσει ο κύριος Υπουργός.

Ορίστε, κύριε Τσοβόλα, έχετε το λόγο.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριοι συνάδελφοι, το συζητούμενο νομοσχέδιο φέρει τον τίτλο της κωδικοποίησης των διοικητικών, αλλά και ποινικών κυρώσεων, στις παραβάσεις τις φορολογικές, αλλά εκτιμώ ως Πρόεδρος του ΔΗ.Κ.ΚΙ. ότι ουσιαστικά η Κυβέρνηση θέλει με έμμεσο τρόπο, συγκεκαλυμένο τρόπο, μέσα από τις ρυθμίσεις του άρθρου 24 του νομοσχεδίου, να κάνει νέα πολλοστή, μέσα σε μικρό χρονικό διάστημα, παρά τις περί του αντιθέτου διαβεβαιώσεις του ελληνικού λαού, ρύθμιση και κλείσιμο των εκκρεμών φορολογικών υποθέσεων, που αφορούν δουλειά, έλεγχο που τον διατυμπάνιζε η Kυβέρνηση επί τρία χρόνια και με τον προηγούμενο Yπουργό Oικονομικών, ότι προχωρεί θετικά προς την κατεύθυνση της πάταξης δήθεν της φοροδιαφυγής. Eκκρεμών υποθέσεων που αφορούν πολύ μεγάλα χρέη, πολύ μεγάλων οικονομικών συγκροτημάτων, μεταξύ των οποίων και τηλεοπτικών και εκδοτικών συγκροτημάτων. Στις ρυθμίσεις τις ευνοϊκές που εισάγονται με τα πρώτα άρθρα του νομοσχεδίου, που μειώνονται τα πρόστιμα, οι προσαυξήσεις, κλπ, κλπ, τελικά θα κλείσουν τις υποθέσεις όσοι μέχρι τη δημοσίευση του νόμου αυτού, έχουν λάβει καταλογιστικές πράξεις, ακόμη και αυτοί που οι υποθέσεις τους έχουν πάει στα διοικητικά, στα φορολογικά δικαστήρια και έχουν βγει δικαστικές αποφάσεις με τις οποίες έχουν επιβεβαιωθεί εν όλω ή εν μέρει τα φύλλα ελέγχου που κοινοποιήθηκαν από τις αρμόδιες ΔΟΥ όλης της χώρας.

Κατά συνέπεια, γράψατε Χ σε ό,τι έγινε από την πλευρά των αρμοδίων υπηρεσιών, Σώμα Αθανάτων, φορολογικούς ελέγχους τα τελευταία χρόνια και αυτό γίνεται παρότι την ίδια στιγμή η Κυβέρνηση με το φορολογικό νομοσχέδιο που είχε φέρει στις αρχές του έτους, για να ικανοποιήσει τις ανάγκες του Προϋπολογισμού, επέβαλε νέα φορολογία, αλλά και αύξησε τις υπάρχουσες φορολογικές επιβαρύνσεις για τα μεσαία και χαμηλά εισοδηματικά στρώματα και κυρίως για τους μισθωτούς, τους συνταξιούχους, τους μικρούς και τους μεσαίους επίσης εμπόρους, βιοτέχνες και επαγγελματίες. Αυτή είναι η αλήθεια, όπως προκύπτει από το άρθρο 24, παρότι, επαναλαμβάνω, είχε βεβαιώσει ρητά και κατηγορηματικά η ηγεσία του Υπουργείου Οικονομικών τον ελληνικό λαό και τη Βουλή ότι δεν πρόκειται να κάνει ρύθμιση εκκρεμών υποθέσεων, γιατί κάθε χρόνο, όπως ξέρουμε, τα τελευταία επτά χρόνια γίνονται μια και δύο φορές τέτοιες ρυθμίσεις.

Επομένως, σπάμε και έναν κανόνα που πρέπει να τηρείται υπέρ του ειλικρινούς και συνεπούς φορολογουμένου κατά σύστημα πλέον. Γιατί δεν γίνεται ενόψει μιας ουσιαστικής φορολογικής ρύθμισης ή μιας αναμόρφωσης του φορολογικού συστήματος, μια τέτοια ρύθμιση, που θα μπορούσε εν μέρει να δικαιολογηθεί, εδώ βλέπουμε κάθε χρόνο να γίνονται μία και δύο φορές ρυθμίσεις για κλείσιμο εκκρεμών υποθέσεων. Γιατί τότε ο ειλικρινής φορολογούμενος να πληρώσεις τις υποχρεώσεις του. Αυτό σαν μια ουσιαστική γενική παρατήρηση.

Δεύτερον, σημαντική κατά την άποψή μας, είναι και η τροπολογία που περιελήφθηκε στο Πρακτικό της Διαρκούς Κοινοβουλευτικής Επιτροπής στο άρθρο 31, που αφορά την αναστολή της εφαρμογής του ν. 2414 περί εκσυγχρονισμού των ΔΕΚΟ, για δύο χρόνια.

Κύριε Υπουργέ, παρότι δεν είναι της αρμοδιότητάς σας, έρχεται, όμως, αυτό το νομοσχέδιο και ο Υπουργός Οικονομικών και Εθνικής Οικονομίας είναι ο ίδιος και θέλουμε απάντηση, γιατί είναι τεράστιο ηθικό και πολιτικό ζήτημα, που έχει άμεση σχέση με τα συμφέροντα του ελληνικού δημοσίου και τα χρήματα του ελληνικού λαού.

Με την αναστολή του ν. 2414 αναστέλλονται και οι διακομματικές επιτροπές, που συγκροτούνταν με βάση τον προαναφερθέντα νόμο σχετικά με τις προγραμματικές συμβάσεις, που έχουν σαν στόχο να δοθούν προμήθειες του δημόσιου τομέα απευθείας σε ελληνικές επιχειρήσεις; Γιατί αν συμβαίνει αυτό -και έτσι θα συμβαίνει, διότι με βάση αυτόν το νόμο, το υπουργικό συμβούλιο έπαιρνε την απόφαση και συνιστούσε διακομματικές επιτροπές- αλλάζει το θέμα. Και εδώ θα έρθει η μεγάλη προμήθεια των αεροσκαφών της Ολυμπιακής Αεροπορίας. Με βάση αυτόν το νόμο το υπουργικό συμβούλιο αποφάσιζε, επαναλαμβάνω, κατά περίπτωση τη σύσταση διακομματικής επιτροπής για τις μεγάλες προμήθειες. Αυτό αναστέλλεται;

Δεύτερον, επίσης με βάση αυτόν το νόμο λειτουργούσε η διαρκής επιτροπή πλέον της Βουλής που γνωμοδοτούσε με βάση την πρόταση του αρμόδιου Υπουργού και μετά από αξιολόγηση για τους διοικητές και τους διευθύνοντες συμβούλους των δημοσίων επιχειρήσεων και οργανισμών. Αναστέλλεται, λοιπόν, επί δυο χρόνια και αυτή;

Εάν μας πείτε ότι αναστέλλεται -και αναστέλλεται, αφού λέτε γενικά και όλες οι διατάξεις- τότε φαίνεται ότι έπιασαν οι δημόσιες αντιπαραθέσεις εκδοτών, μεγαλοεπιχειρηματιών, οι οποίοι επεδίωκαν να ασκήσουν πίεση στην Κυβέρνηση, για να ωφεληθούν σε βάρος του ιδρώτα και του μόχθου του ελληνικού λαού, σε βάρος του δημόσιου χρήματος.

Και ερωτώ ευθέως. Μ' αυτήν τη διάταξη πλέον, προμήθειες υλικών του δημόσιου τομέα, που μπορούν με βάση την απόφαση και της Ενωμένης Ευρώπης να ανατεθούν με προγραμματικές συμβάσεις μέχρι το τέλος του έτους σε ελληνικές επιχειρήσεις, θα γίνουν από τον Υπουργό και από τις διοικήσεις των ΔΕΚΟ; Εάν η απάντηση είναι ναι -και έτσι είναι- τότε στη δευτερολογία μου αφού ακούσω την απάντηση από σας, θα κάνω πολύ σκληρό χαρακτηρισμό στην Κυβέρνηση και δεύτερον, αυτό το άλλο που ανέφερα.

Πέρα απ' αυτό -εμείς ζητάμε να αποσυρθεί αυτή η διάταξη- με την αναστολή επί δυο χρόνια του νόμου αποκαλύπτεται πλέον πόσο δίκαιο είχε το ΔΗ.Κ.ΚΙ. από την πρώτη στιγμή που ήρθε εδώ στη Βουλή, που έλεγε ότι με το πρόσχημα του εκσυχρονισμού τη Κυβέρνηση προχωρεί στον αναχρονισμό και στην οπισθοδρόμηση για πολλές δεκαετίες, της πολιτικής σ' αυτόν τον τόπο. Περιμένω απάντηση, γιατί είναι ουσιαστικότατο αυτό το ζήτημα.

Σε κάθε περίπτωση εμείς ζητάμε να αποσυρθεί αυτή η διάταξη, γιατί πέρα από την καθυστέρηση του όποιου εκσυγχρονισμού στην οργάνωση και λειτουργία των επιχειρήσεων, θα οδηγήσει σ' αυτές τις απαράδεκτες διαδικασίες ανάθεσης δημοσίων έργων, αλλά και προμηθειών μεγάλου ύψους από τις μεγάλες επιχειρήσεις, γιατί σ' αυτά τα δυο χρόνια θα ανατεθούν οι μεγάλες προμήθειες, Ολυμπιακή, Διϋλιστήρια και μια σειρά άλλες επιχειρήσεις. Ο ΟΣΕ θα εκτελέσει ένα τρισεκατομμύριο διακόσια δισεκατομμύρια δραχμές έργα. 'Αρα, μέσα απ' αυτήν την αναστολή θα αναθέσετε, η Κυβέρνηση δηλαδή, προμήθειες χωρίς διαφανείς διαδικασίες, χωρίς έστω τις εγγυήσεις τις υποτυπώδεις που παρείχαν οι διακομματικές επιτροπές, αλλά και η διαρκής κοινοβουλευτκή επιτροπή για τις ΔΕΚΟ, για να αποδείξει για μια ακόμα φορά ότι τελικά σ' αυτόν τον τόπο, στις οικονομικές και πολιτικές επιλογές άλλοι είναι τα αφεντικά.

Θα χαρώ πράγματι, να δω την Κυβέρνηση να αποσύρει αυτήν τη διάταξη, να δω επίσης την Κυβέρνηση να δίνει απάντηση σ' αυτά τα καίρια ζητήματα, σε σχέση με αυτήν τη

Σελίδα 739 

διάταξη που ήρθε με τροπολογία και μπήκε στα Πρακτικά της διαρκούς επιτροπής. Και αυτά τα λέω, γιατί στην επιτροπή δεν δόθηκε ο χρόνος για συζήτηση τροπολογιών και επιφυλαχθήκαμε όλα τα κόμματα να γίνει συζήτηση στη Βουλή.

Φεύγω απ' αυτό το θέμα και έρχομαι στην εκτέλεση του προϋπολογισμού. Και εδώ, πάλι δικαιώνεται ο υποφαινόμενος, σε σχέση με αυτά που είπα κατά τη συζήτηση του προϋπολογισμού του 1997 και για την εκτέλεση του προϋπολογισμού του 1996, αλλά και για την εκτέλεση του προϋπολογισμού του 1997. Πάρτε τα Πρακτικά, να δείτε τι εκτίμηση είχα κάνει: 'Οτι η Κυβέρνηση, στην έκθεση του Προϋπολογισμού του 1997 για το έτος 1996, για να ωραιοποιήσει την κατάσταση, για να εμφανίσει ανακριβώς ότι περιόρισε τα ελλείμματα του 1996, είχε σκόπιμα υπερεκτιμήσει τα έσοδα και υποεκτιμήσει τις δαπάνες του προϋπολογισμού του 1996. Τελικά, όπως είχα προβλέψει, τα οριστικά στοιχεία της εκτέλεσης του προϋπολογισμού του 1996 με επιβεβαίωσαν. Το καθαρό έλλειμμα του Γενικού Προϋπολογισμού του Κράτους του 1996 ανήλθε στο 9,7% του ΑΕΠ έναντι 8,3% που είχε προβλέψει ο προϋπολογισμός του 1996. Υπέρβαση τετρακοσίων δισεκατομμυρίων (400.000.000.000). Στην πραγματικότητα τετρακοσίων πενήντα πέντε δισεκατομμυρίων (455.000.000.000). Γιατί τα πενήντα πέντε δισεκατομμύρια (55.000.000.000) τα έκοψε από τις δαπάνες του προγράμματος δημοσίων επενδύσεων.'Αρα είναι στην πραγματικότητα έλλειμμα. 'Αρα, τετρακόσια πενήντα πέντε δισεκατομμύρια (455.000.000.000) υπέρβαση του ελλείμματος, σε σχέση με τις προβλέψεις στον προϋπολογισμό του 1996.

Αυτά είναι απολογιστικά στοιχεία και μην επιχειρήσει ο Υπουργός να τα αμφισβητήσει, γιατί θα του φέρω χαρτιά επίσημα, οριστικά του 1996.

Για το 1997, είχα προβλέψει -και το είχε αρνηθεί, εγώ πιστεύω όχι σκόπιμα ο κύριος Υφυπουργός, αλλά γιατί εν μέρει έχει την ευθύνη, έχει τα έσοδα, οι δαπάνες είναι στον άλλον Υφυπουργό- στη διαρκή επιτροπή, όταν συζητιόταν αυτό το νομοσχέδιο, ότι το 1997 θα υπάρξει υπέρβαση του ελλείμματος, σε σχέση με αυτό που προβλέπει πλασματικός προϋπολογισμός, που ψήφισε η πλειοψηφία της Βουλής, τουλάχιστον πεντακοσίων πενήντα δισεκατομμυρίων (550.000.000.000) δραχμών. Και το προσδιόρισα: Τετρακόσια δισεκατομμύρια (400.000.000.000) θα είναι υστέρηση εσόδων και εκατόν πενήντα δισεκατομμύρια (150.000.000.000) τουλάχιστον, θα είναι υπέρβαση δαπανών, σε σχέση με αυτά που προβλέπει ο πλασματικός προϋπολογισμός.

Πριν αλέκτωρ λαλήσει, παρακολουθούμε όλοι, διαβάζουμε χθες, σήμερα, νούμερα και μεγαλύτερα από τις προβλέψεις που είχα κάνει. Γιατί ήθελα και θέλω να είμαι συντηρητικός σε αυτές τις προβλέψεις. 

Και αυτό στηρίζεται στο εξής αδιαμφισβήτητο γεγονός: Γιατί το επτάμηνο του 1997, όπως δόθηκε στη δημοσιότητα, έχουμε ρυθμό αύξησης των εσόδων 11, 5%, έναντι πρόβλεψης του προϋπολογισμού για το χρόνο, 18%. 'Αρα, έχουμε υστέρηση κατά 6,5%. Αυτό σημαίνει, για όποιον ξέρει να κάνει ανάλυση των μεγεθών, ότι θα έχουμε υστέρηση εσόδων οριστικών, όχι αυτών που θα μας φέρουν με τα προσωρινά στοιχεία στην έκθεση του προϋπολογισμού του 1998,τουλάχιστον τετρακόσια δισεκατομμύρια (400.000.000.000).

Και αντί η Κυβέρνηση, αντί η ηγεσία του Υπουργείου Εθνικής Οικονομίας και Οικονομικών να πάει να κάνει ελέγχους και να εισπράξει από εκείνους που έχουν και κατέχουν και όχι από εκείνους που δεν έχουν και δεν κατέχουν, πάει με το άρθρο 24 του νομοσχεδίου, όπως ανέφερα πριν, να κάνει κλείσιμο εκκρεμών υποθέσεων με χάρισμα, με διαγραφή πολλών δισεκατομμυρίων, αχρηστεύοντας την εργασία που έκαναν επί τρία, τέσσερα, πέντε, έξι, επτά και δέκα χρόνια οι φοροτεχνικές υπηρεσίες. Γιατί δεν τις καταργούμε μετά, να μην πληρώνει το ελληνικό δημόσιο; 

'Αρα, δεν αποτελεί λύση αυτή η δημοσιονομική πολιτική, όπως έχουμε επισημάνει κατ'επανάληψη, που είναι τμήμα της συνολικής οικονομικής πολιτικής. Η συνολική οικονομική πολιτική στοχεύει μόνο στη σύγκλιση των ονομαστικών οικονομικών δεικτών, αδιαφορώντας για το πού πάει το σύνολο της οικονομίας και παράλληλα το εισόδημα του συνόλου του ελληνικού λαού, που συρρικνώνεται τα τελευταία χρόνια. Γιατί αυτή η οικονομική πολιτική, όπως έχουμε επισημάνει κατ'επανάληψη και εγώ αλλά και οι Βουλευτές του ΔΗ.Κ.ΚΙ., οδηγεί κάθε χρόνο και περισσότερο σε αποδιοργάνωση την ελληνική οικονομία, σε συρρίκνωση την παραγωγική βάση της χώρας. Οδήγησε σε κλείσιμο δεκάδων χιλιάδων κάθε χρόνο μικρών και μεσαίων επιχειρήσεων και αυτό έχει ως αποτέλεσμα τη μείωση του δηλούμενου εισοδήματος, αλλά και τη μείωση του αριθμού εκείνων που μπορούν να πληρώσουν. Και τι γίνεται, κυρίες και κύριοι συνάδελφοι;

Αυξάνει τις φορολογικές επιβαρύνσεις η Κυβέρνηση, όπως φαίνεται καθαρά, για το '98. Η έκθεση Σπράου δεν δόθηκε τυχαία. Απορώ ειλικρινά με την τακτική που ακολουθεί η Κυβέρνηση. Ακολουθεί την τακτική των διαρροών. Ακολουθεί επίσης την τακτική του να αναθέτει σε διάφορους συμβούλους, που είναι οι στενοί συνεργάτες των Υπουργών των Οικονομικών Υπουργείων, τα δίνει στη δημοσιότητα για να προετοιμάζει την κοινή γνώμη και να εμφανίζει ότι αυτά είναι μονόδρομος, είναι αναγκαίοι όροι, για να συνεχίσει την πολιτική της εξαθλίωσης της πλειοψηφίας του ελληνικού λαού, που οδηγεί παράλληλα στην αποδιοργάνωση της ελληνικής οικονομίας και στη συρρίκνωση της παραγωγικής βάσης. Με τις αυξήσεις τι επιτυγχάνει; Να βεβαιώνονται μεγάλα ποσά στις δημόσιες οικονομικές υπηρεσίες, αλλά να εισπράττονται μηδαμινά ποσά γιατί "ουκ αν λάβοις παρά του μη έχοντος". Αυτό το ευαγγελικό ρητό έχει απόλυτη εφαρμογή στην οικονομία, όχι μόνο την ελληνική, αλλά και σε άλλες. Διότι αν δεν βελτιώσεις την παραγωγική βάση της χώρας, αν δεν βελτιώσεις το βιοτικό επίπεδο του λαού, αν δεν στηρίξεις τη μικρή και τη μεσαία αγροτική και αστική επιχείρηση, πώς θα μπορέσει να σου δηλώσει κέρδη και πώς θα μπορέσει επίσης να σου πληρώσει τα βεβαιωμένα χρέη από την αύξηση των φόρων ή των φορολογικών επιβαρύνσεων; Είναι βασικός κανόνας.'Αλλωστε η φοροδιαφυγή, σύμφωνα με τη διεθνή θεωρία και πρακτική, αυξάνει όσα μέτρα διοικητικά ή ποινικά και αν πάρεις, αυξάνει όσο μία οικονομία βρίσκεται σε ύφεση, όσο εξαθλιώνεται ένας λαός. Και ασφαλώς, αυξάνει ακόμη περισσότερο, όταν η ύφεση συνδυάζεται και με αύξηση των φορολογικών επιβαρύνσεων ή των φορολογικών συντελεστών.

Εμείς καταψηφίζουμε, όπως είπε και ο εισηγητής μας, το νομοσχέδιο, γιατί πραγματικά, ενώ έχει κάποιες θετικές διατάξεις -που θα τις επισημάνουμε στη συζήτηση των άρθρων- τελικά χαρίζει με το άρθρο 24 πολλά δισεκατομμύρια άδικα. Επίσης, φέρνει ψευδεπίγραφα κώδικα για ποινές, ενώ δεν έπρεπε να διαχωρίζονται οι ποινές που είναι ουσιαστικού δικαίου από τις άλλες ουσιαστικές φορολογικές διατάξεις. Μέσα απ'αυτό θέλει να περάσει τη ρύθμιση του άρθρου 24.

Περιμένω -και κλείνω- από τον κύριο Υφυπουργό, την απάντηση στα βασικά αυτά ερωτήματα. Και σε σχέση με την εκτέλεση του Προϋπολογισμού, να του πω επίσης ότι δεν αντιμετωπίζεται η κανονική εκτέλεση του Προϋπολογισμού, ούτε με παραιτήσεις, ούτε με κατάργηση θέσεων ειδικών γραμματέων, αν σκέφτεται να κάνει κάτι τέτοιο.

Και πολύ περισσότερο συμβαίνει με τον κ. Δρίτσα, με τον οποίο δεν έχω καμία επαφή.Τον είχα χρόνια στο Γενικό Λογιστήριο. Πρόκειται για έναν αξιόλογο και πεπειραμένο τεχνικό. Εκτός αν ο στόχος είναι άλλος, είναι το να μην αντιμετωπίσουμε τα πράγματα στη σωστή βάση και να βρίσκουμε δικαιολογίες, για να φορτώνετε σε άλλους τις ευθύνες, που δεν έχουν, και έτσι να απεκδύονται των αποκλειστικών ευθυνών, εκείνοι που τις έχουν.

Ευχαριστώ.

ΠΡΟΕΔΡΕΥΩΝ (Λουκάς Αποστολίδης): Ο κύριος Υφυπουργός έχει το λόγο.

ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, κύριοι συναδελφοι, δεν θα κάνω χρήση ολόκληρου του χρόνου ομιλίας μου. Θα απαντήσω σε μερικά θέματα που έθεσαν ο Πρόεδρος του Συνασπισμού και ο Πρόεδρος του ΔΗ.Κ.ΚΙ.

Σελίδα 740 

 

'Ετσι για άλλη μία φορά παρατήρησα ότι από ελλιπή ενημέρωση εγένετο προσπάθεια να στρεβλωθεί ένας όρος, που δεν είναι καινούριος, κύριε Πρόεδρε του Συνασπισμού, ο όρος του μερικώς εικονικού τιμολογίου.

Η έννοια του μερικώς εικονικού στοιχείου δεν είναι νέα οροθέτηση που κάναμε στο συγκεκριμένο νομοσχέδιο. Παρόμοια διάταξη υφίστατο και στο άρθρο 31 παρ. ιζ' του ν.1591/1986. Απλά στη διάταξη του τελευταίου εδαφίου της παρ.4 του άρθρου 19 του νομοσχεδίου διευκρινίζεται ότι μερικώς εικονικά θεωρούνται τα στοιχεία εκείνα στα οποία αναφέρεται αξία μεγαλύτερη της πραγματικής. Για παράδειγμα έγινε συναλλαγή ενός εκατομμυρίου (1.000.000) δραχμών και το φορολογικό στοιχείο αξίας, δηλαδή το τιμολόγιο που εκδόθηκε, αναφέρει δύο εκατομμύρια (2.000.000) δραχμές. Δηλαδή είναι ένα μερικώς εικονικό, είναι ένα υπερτιμολογημένο φορολογικό στοιχείο.

Κύριε Πρόεδρε του ΔΗΚΚΙ, δεν είναι αρμοδιότητα του Υπουργείου Οικονομικών, οι ρυθμίσεις που αναφέρονται στο άρθρο 31 του νομοσχεδίου. 'Ομως, θέλω να σας διαβεβαιώσω ότι όλες οι διαδικασίες, οι οποίες κατοχυρώνουν και ενδυναμώνουν τη διαφάνεια, όχι μόνο θα τηρηθούν, αλλά θα υπάρξει περαιτέρω ισχυροποίησή τους.

Θα ήθελα να σας διαβάσω την παράγραφο 1 του άρθρου 2 του ν. 2414 που τροποποιείται στο άρθρο 31 του παρόντος νομοσχεδίου, καθόσον δεν αναφέρεται στα θέματα που εσείς θίξατε, κάνοντας μάλιστα αυστηρή κριτική προς την Κυβέρνηση.

"Με προεδρικά διατάγματα που εκδίδονται μέσα σε έξι (6) μήνες από τη δημοσίευση του παρόντος, με πρόταση των Υπουργών Εθνικής Οικονομίας, Οικονομικών και του εποπτεύοντος Υπουργού, μετά από γνώμη του Διοικητικού Συμβουλίου" -της ΔΕΚΟ εννοείται-"δύνανται να μετατρέπονται σε Ανώνυμες Εταιρείες οι δημόσιες επιχειρήσεις που δεν έχουν τη μορφή αυτή και να καταρτίζονται τα Καταστατικά τους σύμφωνα με τις διατάξεις του παρόντος νόμου και του ν.2190/1920, ".

Με όμοια προεδρικά διατάγματα δύνανται για ορισμένες δημόσιες επιχειρήσεις να παραταθεί η προθεσμία των ανωτέρω εδαφίων για ένα επιπλέον εξάμηνο. Ομοίως με κοινές αποφάσεις των Υπουργών Εθνικής Οικονομίας, Οικονομικών και του εποπτεύοντος Υπουργού που εκδίδονται εντός της ως άνω προθεσμίας, προσαρμόζονται στις διατάξεις του παρόντος νόμου τα καταστατικά των δημοσίων επιχειρήσεων που έχουν την μορφή της ανώνυμης εταιρείας ή εγκρίνουν την προσαρμογή τους.

ΣΤΡΑΤΗΣ ΚΟΡΑΚΑΣ: Μέχρι πότε πρέπει να έχουν εφαρμοστεί;

ΓΕΩΡΓΙΟΣ ΔΡΥΣ (Υφυπουργός Οικονομικών): 'Εξι μήνες από την ψήφιση αυτού του νόμου. Αυτό λέει αυτή η διάταξη.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Μου επιτρέπετε, κύριε Υπουργέ;

ΓΕΩΡΓΙΟΣ ΔΡΥΣ (Υφυπουργός Οικονομικών): Βεβαίως, κύριε Πρόεδρε.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Με προεδρικό διάταγμα υπάρχει μία πρώτη παράταση μέχρι τις 26 Μαϊου 1997. 

ΓΕΩΡΓΙΟΣ ΔΡΥΣ (Υφυπουργός Οικονομικών): Ενός χρόνου.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): 'Οχι, μία πρώτη παράταση μέχρι 26 Μαϊου 1997. Υπάρχει μία δεύτερη παράταση μέχρι 31 Δεκεμβρίου 1997. Διαρκούσης αυτής της δεύτερης παράτασης έρχεται η πρόταση νομοθετικής ρύθμισης για διετή αναστολή εφαρμογής του νόμου.

Στο μεταξύ αρνείται η Κυβέρνηση τη συγκρότηση ανεξάρτητης αρχής διαφάνειας και ελέγχου. Η Επιτροπή Θεσμών και Διαφάνειας του Κοινοβουλίου δεν μπορεί να ασκήσει έλεγχο. Καθιερώνονται οι διαδικασίες των προγραμματικών συμβάσεων και εκκρεμούν συμβάσεις προμηθειών έργων και προγραμμάτων της τάξεως τρισεκατομμυρίων, που θα αποφασιστούν με το προϋπάρχον καθεστώς, δηλαδή, με το Διοικητικό Συμβούλιο που έχει διοριστεί και λειτουργεί μέχρι σήμερα, με τη γνώση, την ενημέρωση ή την έγκριση του αρμοδίου Υπουργού χωρίς τη δυνατότητα κανενός κοινωνικού και πολιτικού ελέγχου μέσα ή έξω από τη Βουλή.

Αυτό η δική σας Κυβέρνηση το εθεώρησε ως επιζήμιο για την εθνική οικονομία και όταν ψήφισε το ν.2414 είπε ότι η προϋπόθεση για να μπορέσουν οι οργανισμοί και οι επιχειρήσεις να επιβιώσουν και να είναι ανταγωνιστικές στα πλαίσια της Ενωμένης Ευρώπης, είναι η εφαρμογή...

ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Κωνσταντόπουλε, νομίζω ότι τώρα κάνετε αγόρευση και δεν κάνετε καμία παρατήρηση.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Εξηγείστε για ποιο λόγο δεν εφαρμόζετε το νόμο σας.

ΓΕΩΡΓΙΟΣ ΔΡΥΣ (Υφυπουργός Οικονομικών): Σας έδωσα τη δυνατότητα να μου κάνετε μία διακοπή, αλλά δεν βλέπω να κάνετε κάποια καινούρια τοποθέτηση σε ένα θέμα στο οποίο δεν αναφερθήκατε στην ομιλία σας.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Μα, δεν απαντάτε.

ΓΕΩΡΓΙΟΣ ΔΡΥΣ (Υφυπουργός Οικονομικών): Προς τον κ. Τσοβόλα κυρίως απευθύνομαι, που έθεσε το θέμα.

Μέχρι σήμερα έπρεπε να έχουν προσαρμοστεί οι ΔΕΚΟ προς τις διατάξεις του ν.2414. 'Ομως, αυτό το πράγμα δεν έχει γίνει για όλες τις ΔΕΚΟ. Σας αναφέρω ότι οι ΔΕΚΟ οι οποίες υπάγονται στο Υπουργείο Οικονομικών -το τονίζω αυτό- έχουν προσαρμοστεί όλες στο ν.2414 και λειτουργούν πλέον τα διοικητικά τους συμβούλια σύμφωνα με τις διατάξεις αυτού του νόμου.

Ειδικά η ΕΑΒ είναι η πρώτη η οποία προσαρμόστηκε. Μετά έχουμε την ΚΕΔ. Σήμερα μάλιστα είχαμε την ακρόαση του νέου Προέδρου της Κτηματικής Εταιρείας του δημοσίου, του κ. Ν. Γιακουμέλου.

Επίσης, έχει τελειώσει η διαδικασία επιλογής της νέας διοίκησης σύμφωνα με το ν.2414 στα Καταστήματα Αφορολογήτων Ειδών. Μέχρι σήμερα η προσαρμογή αυτή δεν έχει επιτευχθεί για το σύνολο των ΔΕΚΟ. Γι' αυτόν το λόγο, αλλά και για να ενταχθούν στο ν. 2414 και άλλες ΔΕΚΟ, η Κυβέρνηση έκρινε σκόπιμο να παραταθεί ο χρόνος προσαρμογής κατά δύο ακόμη έτη.

'Οσον αφορά τα άλλα τα οποία είπατε, ότι δηλαδή περιορίζεται η διαφάνεια, ότι υπάρχουν σκοπιμότητες όσον αφορά την ανάθεση των προγραμματικών συμβάσεων, νομίζω ότι είναι εκτός πραγματικότητας.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Η Ολυμπιακή και η ΔΕΗ πώς θα αποφασίσουν;

ΠΡΟΕΔΡΕΥΩΝ (Λουκάς Αποστολίδης): Σας παρακαλώ, κύριε Πρόεδρε. 

ΓΕΩΡΓΙΟΣ ΔΡΥΣ (Υφυπουργός Οικονομικών): Απήντησα σε δύο σημαντικά ερωτήματα που έθεσε ο κ. Τσοβόλας, κατά πόσο δηλαδή αναστέλλονται οι διαδικασίες ανάθεσης προγραμματικών συμβάσεων και αν αναστέλλεται η διαδικασία διορισμού διοικητών και διευθυνόντων συμβούλων. Θα πιέσουμε το Δ.Σ. των υπολοίπων ΔΕΚΟ για να γίνει ταχύτατα η προσαρμογή των καταστατικών τους στις διατάξεις του ν.2414. Μακριά από εμάς οι αναφορές του κ. Τσοβόλα. Θέλω να σας διαβεβαιώσω γι' αυτό.

Το δεύτερο θέμα που έθεσε ο κ. Τσοβόλας είναι αυτό της εκτέλεσης του κρατικού προϋπολογισμού. Παρά το ότι απήντησα σε ειδική συνεδρίαση της Επιτροπής Οικονομικών Υποθέσεων για την εκτέλεση του προϋπολογισμού, παρά το ότι απήντησα στην διαρκή επιτροπή της Βουλής, ετέθη και πάλι θέμα εκτέλεσης του προϋπολογισμού.

Οι προϋπολογισμοί των ετών 1994, 1995 και 1996, εκετελέστηκαν με τη μεγαλύτερη δυνατή ευστοχία σε σχέση με αυτά που είχαν προγραμματιστεί. Εκτελέστηκαν με ακρίβεια της τάξεως του 97% ακόμη και 98%. Η απόκλιση ήταν της

Σελίδα 741 

τάξης του 2% με 3%. Εκτιμώ ότι και ο προϋπολογισμός του 1997 θα εκτελεστεί με την ίδια ή και μεγαλύτερη ακρίβεια. Το προσεχές πεντάμηνο θα εντατικοποιήσουμε τις προσπάθειές μας στους τομείς των εσόδων και των δαπανών, ώστε να επιτύχουμε τους στόχους του προϋπολογισμού.

Πρέπει να σας πω ότι ο προϋπολογισμός προβλέπει έσοδα για το 1997-εννοώ ο τακτικός προϋπολογισμός- οκτώ τρισεκατομμύρια επτακόσια δέκα πέντε δισεκατομμύρια (8.715.000.000.000) δραχμές. Εξ αυτών, εννιακόσια έντεκα δισεκατομμύρια (911.000.000.000) δραχμές είναι τα μη φορολογικά έσοδα και τα υπόλοιπα επτά τρισεκατομμύρια οκτακόσια δισεκατομμύρια (7.800.000.000.000) δραχμές είναι τα φορολογικά έξοδα. Είναι ακριβές -και αυτό πρέπει να το ξέρει το Κοινοβούλιο και το είπα την προηγούμενη φορά-ότι όσον αφορά τα φορολογικά έσοδα, η πορεία τους είναι πολύ κοντά στο στόχο που έχει ο προϋπολογισμός, 14,6%. Σήμερα στο επτάμηνο είναι 12,34%. Σύνολο, φορολογικά και μη φορολογικά, είναι 11,52%.

Ξέρετε πολύ καλά, κύριε Πρόεδρε, ότι δεν υπάρχει μηνιαίος στόχος στον προϋπολογισμό. 'Οταν μιλάμε για υστέριση, προφανώς μιλάμε κάθε φορά σε σχέση με τον τεθέντα στόχο, που είναι σε ετήσια βάση. Εδώ οφείλω να σας πω ότι έχουμε έσοδα σημαντικά, τα οποία δεν έχουν εισρεύσει στον προϋπολογισμό, όπως η εκκαθάριση των φορολογικών δηλώσεων. Φέτος είχαμε προβλήματα με την εκκαθάριση των δηλώσεων. Μέχρι σήμερα έχουν εκκαθαριστεί δύο εκατομμύρια εννιακόσιες τριάντα χιλιάδες δηλώσεις σε σύνολο τεσσάρων εκατομμυρίων διακοσίων τριάντα χιλιάδων δηλώσεων εισοδήματος. Επομένως, έχουμε ένα πολύ μεγάλο μέρος φορολογικών δηλώσεων, που δεν έχουν εκκαθαριστεί. Τα έσοδα που θα προκύψουν, θα πάνε στον προϋπολογισμό, τους επόμενους μήνες.

'Εχουμε επίσης το φόρο από τη μεγάλη ακίνητη περιουσία. Μέχρι σήμερα έχουμε εισπράξει ένα μέρος μόνο, περίπου πέντε δισεκατομμύρια (5.000.000.000) δραχμές, έναντι δώδεκα δισεκατομμυρίων (12.000.000.000) δραχμών βεβαιωθέντων από τα νομικά πρόσωπα. Μέχρι τέλους του χρόνου θα έχει εισπραχθεί το σύνολο του φόρου και από τα φυσικά πρόσωπα.

Ακόμα δεν έχουμε εισπράξει τα τέλη από τα ηλεκτρονικά τεχνικά παιχνίδια. Ακόμα δεν έχουμε εισπράξει τα έσοδα από τα πρόστιμα για τα τα πλαστά και εικονικά τιμολόγια του έτους 1994.

Υπάρχει μια σειρά σημαντικών εσόδων, τα οποία δεν έχουν εισρεύσει στον προϋπολογισμό. Υπάρχει, όμως και ένας συνεχώς βελτιούμενος ρυθμός εσόδων από τον Απρίλιο μέχρι και τον Ιούλιο.

Γι' αυτόν το λόγο, μου κάνυν εντύπωση τα νούμερα τα οποία αναφέρατε. Λέτε εδώ -μιλάω για το 1997- ότι θα υπάρξει υστέρηση της τάξεως πεντακοσίων πενήντα δισεκατομμυρίων δραχμών (550.000.000.000), τετρακόσια δισεκατομμύρια (400.000.000.000) από τα έσοδα και εκατόν πενήντα δισεκατομμύρια (150.000.000.000) από τις δαπάνες. Θέλω δε να σας πω ότι και εσείς αναφέρατε, ότι στο εφτάμηνο έχουμε ρυθμό αύξησης των εσόδων 11,5%. Βεβαίως, ακριβώς αυτό είναι. Γιατί εμείς δώσαμε στη δημοσιότητα τα στοιχεία αυτά. Δεν έχουμε, όμως, πρόβλεψη 18%, κύριε Πρόεδρε.

Τονίζω άλλη μια φορά, ότι η πρόβλεψη του τακτικού προϋπολογισμού είναι 15,6%, φορολογικά και μη φορολογικά έσοδα. Μάλιστα δε, τα φορολογικά έσοδα προβλέπεται να αυξηθούν με ρυθμό 14,6% και τα μη φορολογικά έσοδα προβλέπεται να αυξηθούν με ρυθμό 24,5%. Αυτά τα δύο μαζί, δίνουν το 15,6%.

Κύριε Τσοβόλα, δέχομαι τη διακοπή σας, για να ενημερωθεί το Κοινοβούλιο.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Υφυπουργέ, 15,6% προέβλεπε ο προϋπολογισμός που ψήφισε η Βουλή. Αλλά το 15,6% το υπολογίζατε με βάση τις εκτιμήσεις για την εξέλιξη των εσόδων του 1996. 'Οπως, όμως, οριστικοποιήθηκαν τα στοιχεία, η αύξηση πρέπει να είναι όχι 15,6%, αλλά 18%. Μην επιμένετε, γιατί αυτά είναι τα στοιχεία που υπάρχουν στο Γενικό Λογιστήριο. Δηλαδή, οι υπολογισμοί του 18% είναι με βάση τα οριστικοποιημένα πλέον στοιχεία της βάσης των εσόδων του 1996. Ενώ ο Υπουργός των Οικονομικών έκανε υπερεκτίμηση των εσόδων του 1996, που δεν βγήκαν έτσι όπως τα είχε υπερεκτιμήσει. 'Αρα μην επιμένετε, είναι 18%. 'Αλλο αν αναφέρει 15,6%. Γιατί, όπως ξέρετε, η εκτίμηση για τον προηγούμενο χρόνο γίνεται με βάση τα στοιχεία του εννιάμηνου, αφού ο προϋπολογισμός κατατίθεται μέχρι τέλος Νοεμβρίου και λαμβάνει υπόψη του το εννιάμηνο. Είναι ο γνωστός τρόπος. Υπερεκτιμούνται τα έσοδα, υποεκτιμούνται οι δαπάνες και βγαίνει διαφορετικά τελικά, όταν έρθει ο Φεβρουάριος, που κλείνουν τα έσοδα και οι δαπάνες, τα οριστικά στοιχεία. Μην επιμένετε.

'Οσον αφορά το 1996, δεν πήρα εγώ αυθαίρετα στοιχεία. Γι' αυτό σας είπα μην επιμένετε. 'Οτι έπεσε έξω τετρακόσια πενήντα δισεκατομμύρια (450.000.000.000), φαίνεται από την έκθεση του Διοικητή της Τραπέζης Ελλάδας, σελίδα 158. Δέστε το, μην επιμένετε. Δεν χρησιμοποιώ ποτέ λαθεμένα στοιχεία.

ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, να πω για άλλη μια φορά και να τελειώσω με αυτό, ότι ο προϋπολογισμός θα εκτελεστεί όπως ακριβώς προβλέπεται. Ελπίζω ότι στο πεντάμηνο θα υπάρξει περαιτέρω βελτίωση του ρυθμού των εσόδων και βεβαίως θα μας κρίνετε και πάλι σε σχέση πάντοτε με την ετήσια, κύριε Τσοβόλα, εκτέλεση του προϋπολογισμού.

Θέλω δε, να θυμίσω σε όσους βλέπουν ότι η αστοχία του προϋπολογισμού ήταν μεγάλη τα έτη 1994, 1995 και 1996, ότι στους προηγούμενους προϋπολογισμούς, η ευστοχία ήταν της τάξεως του 80%, 85% ή και 90%. 'Εναντι, λοιπόν, αυτών των ρυθμών επιτεύξεως των στόχων του προϋπολογισμού εις τα προ του 1994 έτη, νομίζω ότι πολύ καλά κάνετε και είστε αυστηροί. Θέλετε να έχουμε επίτευξη των στόχων του προϋπολογισμού της τάξεως του 99% ή του 100%. Με τα μέτρα τα οποία λαμβάνει η Κυβέρνηση, ευελπιστούμε ότι είναι δυνατόν το 1997 να έχουμε τη μικρότερη αστοχία όλων των προηγούμενων ετών, όσον αφορά την εκτέλεση του προϋπολογισμού.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Κύριε Πρόεδρε, αν μου επιτρέπετε.

ΕΥΑΓΓΕΛΟΣ ΜΕΪΜΑΡΑΚΗΣ: Κύριε Πρόεδρε, σας παρακαλώ το λόγο.

ΠΡΟΕΔΡΕΥΩΝ (Λουκάς Αποστολίδης): Κύριε Μεϊμαράκη, ελάτε στο Βήμα.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Κύριε Πρόεδρε, δεν θα καθυστερήσω. Δύο συγκεκριμένα ερωτήματα επί των οποίων χρειάζεται απάντηση.

ΠΡΟΕΔΡΕΥΩΝ (Λουκάς Αποστολίδης): Κύριε Πρόεδρε, από τη στιγμή που έχω ήδη δώσει το λόγο, θα σας παρακαλούσα, τελειώνοντας ο κ. Μεϊμαράκης, να σας δώσω το λόγο να κάνετε τα ερωτήματα.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Θα διευκολυνθεί και ο κ. Μεϊμαράκης.

ΠΡΟΕΔΡΕΥΩΝ (Λουκάς Αποστολίδης): Εάν δεν διαφωνεί ο κύριος Υφυπουργός. Σας παρακαλώ, όμως, να θέσετε γρήγορα τα ερωτήματα.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Θέλω να ρωτήσω δύο πράγματα: Πρώτον, τι κρύβεται πίσω απ'αυτήν την ειδησεογραφία περί καταργήσεως της θέσεως του Ειδικού Γραμματέα του Γενικού Λογιστηρίου;

ΓΙΩΡΓΟΣ ΑΔΑΜΟΠΟΥΛΟΣ: Τα έχουμε ακούσει αυτά.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Ας τα ακούσουμε μια φορά παραπάνω, κύριε συνάδελφε. Μην ενοχλείστε, κύριε Αδαμόπουλε.

ΕΥΑΓΓΕΛΟΣ ΜΕΪΜΑΡΑΚΗΣ: Αυτά είναι και τα ερωτήματα τα δικά μου, κύριε Κωνσταντόπουλε.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνα-

Σελίδα 742 

σπισμού της Αριστεράς και της Προόδου): Λέω τι κρύβεται πίσω απ'αυτό το γεγονός. Υπάρχει πράγματι πολιτική επιλογή; Υπάρχουν προβλήματα που σχετίζονται με τον Ειδικό Γραμματέα; Υπάρχουν προβλήματα που σχετίζονται με την εκτέλεση του προϋπολογισμού; 'Ενα ερώτημα.

Και δεύτερον, εάν, όπως είδε το φως της δημοσιότητας σήμερα, ο κ. Δρυς προετοιμάζει νέο νομοσχέδιο νέων κυρώσεων και ποινών.

ΠΡΟΕΔΡΕΥΩΝ (Λουκάς Αποστολίδης): Αυτά νομίζω, κύριε Πρόεδρε, είναι ερωτήματα που τα θέσατε στην αρχή της διαδικασίας επανειλημμένα. Ο κύριος Υπουργός πήρε το λόγο.

Ο κ. Μεϊμαράκης έχει το λόγο.

ΕΥΑΓΓΕΛΟΣ ΜΕΪΜΑΡΑΚΗΣ: Κύριε Πρόεδρε, κατ'αρχήν θα ήθελα να επισημάνω ότι τα ίδια ερωτήματα έχουμε και εμείς και θα έλεγα ότι σαφέστατα η Κυβέρνηση ανορθόδοξα πάντοτε νομοθετεί ή παίρνει τη νομοθετική πρωτοβουλία. Δυστυχώς, όμως, σήμερα, ανορθόδοξα μιλήσαμε και από πλευράς Αντιπολίτευσης. Ξεκινώντας από τον Πρόεδρο τον κ. Κωνσταντόπουλο, χωρίς να θέλω να διαφωνήσω ή να πω ο,τιδήποτε άλλο, επειδή ο κύριος Υπουργός έλειπε, πήρε το λόγο, ακολούθησε ο κ.Τσοβόλας και νομίζω ότι ανορθόδοξα τελικά και εδώ μιλήσαμε.

Εν πάση περιπτώσει, γεγονός είναι ότι τα ερωτήματα τα οποία ήδη ετέθησαν μας απασχολούν και απάντηση δεν δώσατε, κύριε Υπουργέ. Είναι συγκεκριμένα αυτά. 'Ερχεται σήμερα για συζήτηση ένα νομοσχέδιο, το οποίο θα μου επιτρέψετε να σας πω ότι δεν είναι και το μεγάλο πρόβλημα της οικονομίας μας πια, το αν θα ρυθμίσουμε ορισμένα τέτοια πράγματα, διότι έρχεται να συζητηθεί σε ένα οικονομικό περιβάλλον που κυριαρχεί σήμερα, το οποίο δημιουργεί μια πλήρη αβεβαιότητα, μια μεγάλη σύγχυση στην αγορά και δείχνει ότι η Κυβέρνηση πέφτει έξω στις εκτιμήσεις της και στις προβλέψεις της. Δείχνει ότι ο προϋπολογισμός δεν θα εκτελεστεί. Δείχνει η κατάργηση της θέσης ή η αποπομπή του κ. Δρίτσα ότι στεγανοποιεί ουσιαστικά και παίρνει η ίδια την απόλυτη ευθύνη, βγάζοντας από τη μέση την ιεραρχία, βγάζοντας από τη μέση όλη τη δημοσιοϋπαλληλική εκείνη ιεραρχία, η οποία έχει αυτήν την ευθύνη σύνταξης, κατάρτισης, παρακολούθησης και εκτέλεσης του προϋπολογισμού και από κει και πέρα καταλαβαίνετε ότι το πρόβλημα δημιουργείται. Δημιουργείται, διότι δημοσιεύτηκε προ καιρού και επιστολή του κ. Παπαδόπουλου, που επεσήμανε ορισμένα τέτοια θέματα.

ΓΕΩΡΓΙΟΣ ΔΡΥΣ (Υφυπουργός Οικονομικών): Ποια επιστολή;

ΕΥΑΓΓΕΛΟΣ ΜΕΪΜΑΡΑΚΗΣ: Δημιουργείται, διότι σε αρκετές εφημερίδες του δικού σας χώρου δημοσιεύεται ότι ο κ.Δρίτσας διαφώνησε ως προς την εγγραφή δανείου στα έσοδα με σκοπό η Κυβέρνηση να κλείσει τη μαύρη τρύπα.

Αυτά όλα απαιτούν απάντηση σήμερα. Να μας πείτε: Καταργείται ο κ.Δρίτσας; Για ποιο λόγο; Πράγματι διεφώνησε; Και εν πάση περιπτώσει εμείς έχουμε την πολιτική ευθύνη να απαντήσουμε μέσα στο ελληνικό Κοινοβούλιο και να ενημερώσουμε τον ελληνικό λαό. Δεν την έχει ο κ.Δρίτσας, που είναι ο άνθρωπος της ιεραρχίας, για να μας δώσει την πολιτική απάντηση. Εμείς την πολιτική απάντηση την περιμένουμε από την Κυβέρνηση. Η Κυβέρνηση υποχρεούται σήμερα με βάση μάλιστα αυτήν τη συζήτηση να δώσει αυτή την απάντηση.

Δεν μπορείτε να μην δώσετε την απάντηση, κύριε Υπουργέ. Δεν μπορείτε να ανεβαίνετε στο Βήμα και να μας μιλάτε περί άλλων θεμάτων και περί ανέμων και υδάτων, όταν η αγορά σήμερα ειδικά και αύριο ταλανίζεται και δημιουργείται τέτοια σύγχυση και αβεβαιότητα. Δείτε τους τίτλους, δείτε τα πρωτοσέλιδα, δείτε τα άρθρα, δείτε όλα αυτά τα οποία σήμερα παρουσιάζονται στις εφημερίδες. Για να μη σας πω κιόλας ότι όσα μας είπατε, ότι περιμένετε να εισπράξετε από τα τυχερά παιχνίδια που θα μπουν, από τα έσοδα τα άλλα που έχετε, αναφέρονται αυτολεξεί σε άρθρα και σε εκτιμήσεις συγκεκριμένων εφημερίδων στις οικονομικές τους στήλες.

Κατά συνέπεια, σε μας δημιουργείται η υποψία και όχι άδικα, ότι οι διαρροές αυτές προέρχονται από τους κυβερνητικούς κύκλους, οι οποίοι θέλουν να προετοιμάσουν την κοινή γνώμη, να δουν τις αντιδράσεις και να μας προετοιμάσουν σιγά-σιγά για λήψη νέων μέτρων.

Μας είπατε προ μηνός σ'αυτή την Αίθουσα ότι εσείς δεν σκοπεύετε να πάρετε νέα μέτρα. Μας είπατε ότι ο πληθωρισμός θα πέσει και άλλο και τα σχέδιά σας είναι αυτά και αυτά. Σήμερα, όμως βλέπουμε, ότι είναι εντελώς διαφορετικά. Επικαλείσθε σαν άλλοθι την αύξηση του δολλαρίου. Μα, δεν είναι μόνο αυτή και δεν μπορείτε να την επικαλείσθε συνεχώς. Εδώ πέρα σας έχουν ξεφύγει τα πάντα. Δεν το καταλαβαίνετε δηλαδή ότι πλέον ο ελληνικός λαός ανησυχεί;

Ποια τάξη σήμερα, νομίζετε ότι έχει βεβαιότητα πως μπορούμε να πάμε καλά και να προγραμματίσει για το αύριο; Οι αγρότες, οι οποίοι βάσει του νομοσχεδίου, θα τελούν και αυτοί σε σύγχυση για το τι θα γίνει με τις ρυθμίσεις, που πάτε να κάνετε; Οι μικρομεσαίοι, που είναι η ραχοκοκκαλιά της οικονομίας μας και διώκονται ουσιαστικά όλοι εκείνοι οι ειλικρινείς, οι οποίοι πλήρωσαν και σήμερα έρχεσθε εσείς να ρυθμίσετε για τους ανειλικρινείς, για τους φοροφυγάδες, για τους φοροκλέφτες, για όλους εκείνους, που έχουν παρακρατήσει το ΦΠΑ; Ποιοι άλλοι μπορεί να εξυπηρετούνται, κυρίες και κύριοι συνάδελφοι, απ' αυτές τις ρυθμίσεις; Ποιοι άλλοι μπορούν σήμερα να αισθάνονται ασφαλείς, για να προγραμματίσουν το αύριο, πέρα από εκείνους που είναι οι γνωστοί εργολάβοι των μεγάλων δημοσίων έργων και όλοι εκείνοι, οι οποίοι θεωρούνται νονοί της οικονομίας; Και γιατί εξανίστασθε, όταν ο δικός μας εισηγητής σας είπε ότι τελικά είσθε η Κυβέρνηση, η οποία, αντί να κάνει βουτιά στη θάλασσα, κάνει βουτιά στη διαφθορά; Δεν το βλέπετε αυτό, κύριε Υφυπουργέ; Δεν βλέπετε σήμερα ότι όπου και να πάτε, υπάρχει αυτή η μεγάλη διαφθορά και όλοι ζητούν τη διαφάνεια; Γιατί τη ζητούν; Και κουβεντιάζουμε θέματα πολύ σοβαρότερα απ' αυτές τις ρυθμίσεις, που φέρνετε εσείς.

Γνωρίζετε σήμερα ότι εφημερίδα δικιά σας -να προσθέσω σ' αυτά που είπε ο κ. Κωνσταντόπουλος- ομιλεί για αύξηση παρακράτησης του φόρου περίπου 10%; Ξέρετε τι αναστάτωση έχει δημιουργηθεί; Σας λέω ότι μας επισκέφθηκαν ήδη αρκετοί μισθωτοί, οι οποίοι μας είπαν ότι θα αυξηθεί η παρακράτησή τους και ότι αυτά διαρρέουν μέσα από το Υπουργείο Οικονομικών. Θα το κάνετε αυτό, κύριε Υφυπουργέ; Πώς θα το κάνετε; Θα κάνετε έναν καταναγκαστικό δανεισμό, ας το πούμε έτσι, με αρνητικό επιτόκιο και μάλιστα από ποιον; Από τους μισθωτούς, οι οποίοι είναι ειλικρινείς κατά τεκμήριο και από τους συνταξιούχους;

'Ολα αυτά περιμένουν μία απάντηση σήμερα. Είμαι σίγουρος ότι οι συντάκτες των οικονομικών εφημερίδων και στις οικονομικές στήλες περιμένουν από σας να διαβεβαιώσετε ότι δεν θα γίνει αυτό ή ότι ναι, θα γίνει εκείνο. Μην αφήσετε να ξεφύγει μέρα και να τελεί σε σύγχυση η αγορά και αύριο. Θα έχετε προβλήματα. Θα γνωρίζετε, κύριε Υφυπουργέ, ότι στην οικονομία τα πάντα είναι και ψυχολογικά, είναι το κλίμα, το οποίο δημιουργείται. Ε, λοιπόν, υπάρχει κλίμα. Αυτό το επισημαίνουμε.

ΓΕΩΡΓΙΟΣ ΔΡΥΣ (Υφυπουργός Οικονομικών): Το κλίμα το δημιουργείτε εσείς με τις τοποθετήσεις σας.

ΕΥΑΓΓΕΛΟΣ ΜΕΪΜΑΡΑΚΗΣ: Ποιοι εμείς; Δείτε σήμερα τα "ΝΕΑ", την "ΕΞΟΥΣΙΑ", την "ΕΛΕΥΘΕΡΟΤΥΠΙΑ", όλες τις εφημερίδες, κύριε Υφυπουργέ. Μήπως δεν είδατε τα πρωτοσέλιδα, που κρέμονται στα περίπτερα; Εμείς τα δημιουργούμε; Εμείς, αντιθέτως, προ μηνός και από τη συζήτηση του προϋπολογισμού, είχαμε επισημάνει τις υπερεκτιμήσεις, που είχατε κάνει. Επ' ευκαιρία, να πω και κάτι που δεν το έχω σημειώσει. Είπατε εδώ ότι εκτελέστηκαν καλά οι προϋπολογισμοί, απαντώντας στον Πρόεδρο κ. Τσοβόλα. Ε, λοιπόν, δεν εκτελέστηκαν. Λέτε ότι εκτελούνται οι προϋπολογισμοί, βάσει των εκτιμήσεων που κάνετε. 'Οταν όμως μας έρχονται οι απολογισμοί των συγκεκριμένων προϋπολογισμών 1994, 1995, 1996, φαίνεται ότι δεν εκτελέστηκαν.

ΓΕΩΡΓΙΟΣ ΔΡΥΣ (Υφυπουργός Οικονομικών): Δεν το καταλάβατε.

ΕΥΑΓΓΕΛΟΣ ΜΕΪΜΑΡΑΚΗΣ: Και μην επαίρεσθε τόσο γι' αυτά, γιατί είναι γεγονός ότι δεν έχουν εκτελεστεί.

Σελίδα 743 

 

'Οσον αφορά τώρα τα χρέη προς το Δημόσιο, έχετε πάρει χαμπάρι, κύριε Υφυπουργέ, ότι έχει ξεφύγει, έχει γίνει αχαλίνωτη η κατάσταση; Να σας θυμίσω ότι το 1980 ήταν σαράντα πέντε δισεκατομμύρια (45.000.000.000) δραχμές, τα χρέη προς το Δημόσιο, το 1995, σύμφωνα με τα δικά σας στοιχεία, ήταν επτακόσια πέντε δισεκατομμύρια (705.000.000.000) δραχμές και σήμερα ξεπερνάνε το ένα τρισεκατομμύριο εξακόσια δισεκατομμύρια (1.600.000.000.000) δραχμές; Μα, τι γίνεται; Φταίνε αυτοί που δεν πληρώνουν ή φταίτε εσείς, που δεν εισπράττετε; Και αν δεν πληρώνουν, γιατί δεν πληρώνουν; Και ερχόσαστε μέσα σε ένα νομοσχέδιο να ρυθμίσετε ένα τόσο μεγάλο θέμα, το οποίο ετέθη από όλες τις πλευρές κι εγώ θέλω άλλη μία φορά να το επισημάνω, το θέμα των ΔΕΚΟ, κύριε Υφυπουργέ. Γιατί το πάτε μέχρι το 1999, που ουσιαστικά είναι εκλογικό έτος; Καλώς εχόντων των πραγμάτων, οι εθνικές εκλογές τότε θα γίνονται και τότε θα είναι προεκλογική περίοδος. Τι θα κάνετε τότε; Θα μας πείτε ότι τώρα δεν μπορούμε, επειδή είναι οι εκλογές και το αναβάλλουμε; Και ετέθησαν συγκεκριμένα ερωτήματα. Υπάρχει ασάφεια ως προς αυτήν τη ρύθμιση. Εγώ θέλω να κάνω πιο σαφές αυτό που ελέχθη ήδη και να σας ρωτήσω ευθέως ποιες ΔΕΚΟ δεν έχουν προσαρμοστεί και γιατί. Διότι, κατά τύχη, κύριοι συνάδελφοι, όλες εκείνες οι ΔΕΚΟ που δεν έχουν προσαρμοστεί, είναι αυτές που έχουν προγραμματικές συμβάσεις, προμήθειες ύψους τρισεκατομμυρίων δραχμών. Τι σύμπτωση είναι αυτή, κύριε Υφυπουργέ; Να μας τις πείτε λοιπόν -είναι η Ολυμπιακή, η ΔΕΗ, η μία, η άλλη- μία-μία τις ΔΕΚΟ, για να ξέρει ο ελληνικός λαός ποιες ΔΕΚΟ δεν έχουν προσαρμοστεί. 

ΓΕΩΡΓΙΟΣ ΔΡΥΣ (Υφυπουργός Οικονομικών): Μου επιτρέπετε μία διακοπή, κύριε Πρόεδρε;

ΠΡΟΕΔΡΕΥΩΝ (Λουκάς Αποστολίδης): Κύριε Υφυπουργέ, αν σας το επιτρέπει ο κ. Μεϊμαράκης.

ΕΥΑΓΓΕΛΟΣ ΜΕΪΜΑΡΑΚΗΣ: 'Ενα λεπτό να σας πω και μου απαντάτε συνολικά.

Ταυτόχρονα, θέλω να σας πω ότι πομπωδώς εξαγγείλατε αυτόν το νόμο στην ψήφιση του προϋπολογισμού και μας είπατε ότι μέσω αυτού του νόμου θα ελεγχθούν οι προϋπολογισμοί των ΔΕΚΟ, οι οποίοι δημιουργούν τρομερά ελλείμματα, αφανή ελλείμματα, τα οποία τελικά φαίνονται στο τέλος του χρόνου.

(Στο σημείο αυτό την Προεδρική 'Εδρα καταλαμβάνει ο Δ' Αντιπρόεδρος της Βουλής κ. ΝΙΚΟΛΑΟΣ ΚΑΤΣΑΡΟΣ)

Γνωρίζετε ότι σήμερα οι προϋπολογισμοί των ΔΕΚΟ έχουν ξεφύγει εντελώς; Τους ελέγχετε; Η μη προσαρμογή τους, ο μη εκσυγχρονισμός τους και αυτή η παράταση την οποία δίνετε βλέπετε ότι θα τους κάνει αχαλίνωτους πια και οι προϋπολογισμοί θα ξεφύγουν εντελώς; Αν θέλετε στοιχεία έχω να σας δώσω, αλλά δεν χρειάζεται να φάω τώρα αυτόν τον χρόνο. Αλλά σας ρωτάω, κύριε Υπουργέ: Τι θα κάνετε με τους προϋπολογισμούς των ΔΕΚΟ; Και επιτέλους θα μπει καμιά ποινική κύρωση στον κάθε κύριο διοικητή, ο οποίος δεν εκτελεί προϋπολογισμό και ο οποίος κάνει ό,τι θέλει και όπως το θέλει;

Εσείς έχετε την πολιτική ευθύνη, κύριε Υπουργέ. Η Κυβέρνηση έχει την πολιτική ευθύνη. Ο πολίτης εμάς διώκει ουσιαστικά, γιατί δεν τον ενδιαφέρει αν ο κύριος διοικητής ενεργεί σωστά ή όχι και αν ο κύριος διοικητής κάνει καλά τον προϋπολογισμό ή όχι και τον εκτελεί. Εμείς απολογούμεθα. Εμείς λέμε γιατί η Ολυμπιακή έχει τόσα χρέη ή όχι και όχι ο κάθε κύριος διοικητής και το κάθε διοικητικό συμβούλιο, το οποίο παίρνει όλο το φιλέτο από κει και φεύγει και βγαίνουμε εμείς στον ελληνικό λαό και του λέμε "μα, τι να κάνουμε δεν μπορούμε να παρέμβουμε διότι έχουμε μια υψηλή εποπτεία, έχουμε μια υψηλή πολιτική ευθύνη, ουσιαστικά είναι αυτοδιοίκηση, είναι αυτοδιαχείριση" και πάει λεγοντας.

Ε, όχι, κύριε Υπουργέ, κάπου πρέπει να τελειώσει αυτό το παραμύθι με αυτούς τους κυρίους, γιατί δεν προσάρμοσαν πλέον τα καταστατικά τους και γιατί δεν εκσυγχρονίστηκαν, αλλά παρέβησαν το νόμο. Εδώ έχουμε παράβαση του νόμου με όλους αυτούς τους κυρίους διοικητάδες. Το καταλάβατε αυτό, κύριοι συνάδελφοι; Το κράτος ελέγχει τη γενική συνέλευση της οποιασδήποτε τέτοιας ΔΕΚΟ. Νομοθετεί το κράτος ότι μέχρι το 1997 θα πρέπει να προσαρμόσει το καταστατικό του. Το γράφει στα πεπαλαιωμένα του παπούτσια το διοικητικό συμβούλιο και ο πρόεδρος και ξανάρχεται η Κυβέρνηση και του δίνει χάρη και του λέει ότι θα πάει μέχρι το 1999. 'Αρα, εμείς να μην υποψιαστούμε ότι όλα αυτά γίνονται, αν όχι με την ανοχή, αλλά και με συνέργεια της Κυβέρνησης; Γι' αυτό ελέγχεσθε, κύριε Υπουργέ. Και δεν ελέγχεσθε εσείς βεβαίως. Ελέγχεται όλη η Κυβέρνηση και κυρίως το Υπουργείο Εθνικής Οικονομίας, το οποίο θα περιμέναμε να είναι εδώ, να μας δώσει κάποιες απαντήσεις.

Η Νέα Δημοκρατία απέσυρε τους εκπροσώπους της από τις διακομματικές επιτροπές. Εμείς σε τέτοιου είδους ευθύνη δεν μπαίνουμε, κύριε Υπουργέ, και δεν σας δίνουμε άλλοθι διακομματικό. Ας το σκεφθούν καλά και τα υπόλοιπα κόμματα της Αντιπολίτευσης μετά από τη σημερινή τροπολογία η οποία κατατίθεται. Ποιος ο ρόλος της διακομματικής επιτροπής όταν θα κάνουν ανεξέλεγκτα πλέον αυτοί ό,τι θέλουν; Και όταν εμείς θα ρωτάμε πάντα τον Υπουργό, η Κυβέρνηση θα απαντάει "μα, το διοικητικό συμβούλιο έχει την ευθύνη και αποφάσισε". Μα, δεν γίνεται έτσι πλέον.

Εμείς κάναμε συγκεκριμένη πρόταση, η οποία δεν διαφέρει πολύ από των άλλων κομμάτων, για τη δημιουργία ανεξάρτητης διοικητικής αρχής, η οποία θα διασφαλίσει πλήρως τη διαφάνεια σ' αυτές τις προμήθειες και στις προγραμματικές συμβάσεις. Η Κυβέρνηση δεν θέλει. Δεν είναι πλέον ότι δεν μπορεί. 'Επεσε το προσωπείο, κύριε Υπουργέ. Δεν θέλει η Κυβέρνηση και δεν θέλει διότι θέλει να συμπράττει και να συμμετέχει καθ' οιονδήποτε τρόπο, χωρίς προς τα έξω να φαίνεται, σε αυτού του είδους τις προγραμματικές συμβάσεις. Αυτό γίνεται σε όλα τα μεγάλα έργα.

Αναφέρθηκε χαρακτηριστικά η προμήθεια της Ολυμπιακής. Πείτε μας τι ρόλο έχει η διακομματική επιτροπή. Πείτε μας τι θα κάνετε αύριο εσείς, όταν δείτε ότι αυτές οι προμήθειες και οι συμβάσεις δεν πάνε όπως θέλετε να πάνε.

Βλέπω, κύριε Υπουργέ, ότι δυστυχώς δεν έχετε πολιτική. 'Ενα αλαλούμ υπάρχει. Και υπάρχει αυτό το αλαλούμ, το οποίο είναι διάχυτο σήμερα στην ελληνική αγορά. Είναι διάχυτο στον 'Ελληνα πολίτη ανεξαρτήτως του τι επάγγελμα ασκεί. Φαίνεται από παντού ότι η Κυβέρνηση εντέλει δεν έχει πρόθεση να εξυγιάνει αυτό το νοσηρό κλίμα το οποίο υπάρχει, αλλά αντιθέτως το συντηρεί.

'Ερχομαι σε ένα πολύ σοβαρό θέμα, κύριε Πρόεδρε, και παρακαλώ και τη δική σας προσοχή. Επί του νομοσχεδίου, το οποίο αναφέρεται: "Κώδικας διοικητικών και ποινικών κυρώσεων στην φορολογική νομοθεσία και άλλες διατάξεις", είναι δεδομένο, κυρίες και κύριοι συνάδελφοι, ότι το Υπουργείο προσπαθώντας να περάσει άλλες διατάξεις που υποκρύπτονται εδώ μέσα ή με τις τροπολογίες που θα έρθουν, θέλει να μας πει ότι κάνει ένα κώδικα και ότι κωδικοποιεί.

Κύριε Πρόεδρε, ο κώδικας έχει συγκεκριμένη διαδικασία ψήφισης και απαιτώ να πάρει θέση το Προεδρείο. Θα πάμε με την διαδικασία ψήφισης κώδικα; Εάν ναι, τότε δεν μπορούμε να κάνουμε τροποποιήσεις στα άρθρα, αλλά ή δεχόμαστε όπως είναι το νομοσχέδιο ή το απορρίπτουμε. Εάν όχι απαιτώ να αφαιρεθεί η λέξη "κώδικας".

Δεν σας δίνουμε αυτό το δικαίωμα, κύριοι της Κυβέρνησης, να λέτε ότι κωδικοποιήσατε αυτές τις διατάξεις, ενώ ουσιαστικά κάνετε ακόμη περισσότερο δαιδαλώδες το σύστημα, ενώ το κάνετε πιο κοινωνικά άδικο, ενώ ρυθμίζετε όλων εκείνων των φοροκλεπτών και φοροφυγάδων τις υποχρεώσεις και ενώ κυνηγάτε τους ειλικρινείς και τους μικρούς.

Παρακαλώ, κύριε Πρόεδρε, το Προεδρείο να πάρει θέση επί του συγκεκριμένου. Βάσει του Κανονισμού, του άρθρου 111, υπάρχει ειδική διαδικασία ψήφισης κωδίκων. Απαιτείται σύσταση Επιτροπής για τον Κώδικα. 'Αλλως, να αφαιρεθεί η λέξη από τον τίτλο του νομοσχεδίου.

Σ' αυτό δε, έχω ως βοηθητικό, αν θέλετε, επιχείρημα την έκθεση του Επιστημονικού Συμβουλίου, την οποία κι αυτήν την γράφετε στα πεπαλαιωμένα σας. Τότε, γιατί κάθε 

Σελίδα 744 

νομοσχέδιο το στέλνουμε εκεί πέρα; Για να απαντά κι εμείς να κάνουμε ό,τι θέλουμε; Το Επιστημονικό Συμβούλιο σας το λέει καθαρά. Δεν είναι η δική μου θέση τώρα λόγω του χρόνου να το αναλύσω όλο. Αλλά, εμείς ζητάμε κάτι τέτοιο.

Δεύτερον, είναι δεδομένο ότι τα έσοδά σας δεν πάνε καλά. Και γι' αυτό ακριβώς καταργείτε και τον κ. Δρίτσα. Δεν μας το βγάζετε αυτό από το μυαλό. Αλλά στο άγχος αυτό των εσόδων, στο άγχος να μαζέψετε έσοδα, φέρατε προχθές την τροπολογία για τις επιταγές. Να πληρώνει κάποιος και να φεύγει. Και αυτό ήταν μέσα στο άγχος των εσόδων.

Σήμερα έρχεστε εδώ, μας λέτε για μερικώς εικονικά τιμολόγια, μας λέτε για όλες αυτές τις συναλλαγές. Γιατί; Για να μαζέψετε πάλι χρήματα. Διότι, εδώ τώρα τι ρυθμίζετε; Υπάρχει κάποιος που έχει εισπράξει το Φ.Π.Α., που έχει κάνει υπεξαίρεση από το Δημόσιο δηλαδή, όπως γίνεται, δεν έχει αποδώσει όλα αυτά που πρέπει να αποδώσει και εκκρεμεί η υπόθεσή του στα δικαστήρια ή υπάρχει το φύλλο ελέγχου και δεν έχει κάνει ακόμη την προσφυγή. Εσείς έρχεστε εδώ και ρυθμίζετε.

Τι ρυθμίζετε, κύριε Υπουργέ; Μπορείτε να μας δώσετε ένα χαρακτηριστικό παράδειγμα για να καταλάβουμε, δηλαδή, τι ακριβώς θα πληρώσει κάποιος που χρωστά δέκα εκατομμύρια (10.000.000), εκατό εκατομμύρια (100.000.000), ένα δισεκατομμύριο (1.000.000.000) με αυτήν τη νέα ρύθμιση, την οποία κάνετε;

Οι ρυθμίσεις αυτές που κάνετε, σαφέστατα είναι αυθαίρετες και έχουν ισοπεδωτικό χαρακτήρα, διότι εμείς, κύριε Υπουργέ, δεχόμαστε ότι πράγματι μπορεί να υπήρξαν συναλλαγές με κάποιον καλόπιστο άνθρωπο, πράγματι μπορεί να πήρε ένα εικονικό τιμολόγιο ή μερικώς εικονικό τιμολόγιο. Αυτός βεβαίως και δεν πρέπει σαν λήπτης να τιμωρηθεί. Κατ' αρχήν, όμως, υπάρχουν οι εξαιρέσεις, κατ' αρχήν υπάρχουν οι ελάχιστοι.

Γι' αυτό ακριβώς ζητάμε να βάλετε κάποιες προϋποθέσεις εφαρμογής αυτού. Δεν μπορεί κάποιος που συναλλάσσεται κατ' εξακολούθηση με κάποιον άλλον, να μην ξέρει ότι παίρνει εικονικά τιμολόγια. Βεβαίως, για έναν πολίτη ο οποίος κτίζει ένα σπίτι και τα τιμολόγια ίσως και να μη τα θέλει, γιατί δεν θα τα δικαιολογήσει πουθενά, μπορώ να δεχθώ πράγματι ότι συνηλάγη καλόπιστα και ότι πήρε μερικώς εικονικό τιμολόγιο. Μια φορά, όμως, έκτισε το σπίτι και τα τιμολόγια δεν τα ήθελε.

Είναι διαφορετικό να συναλλάσσεται ένας επιτηδευματίας ο οποίος είναι μέσα στην αγορά, ο οποίος γνωρίζει τι γίνεται, ο οποίος ξέρει με ποιον συναλλάσσεται, ο οποίος συναλλάσσεται δέκα χρόνια με κάποιον. Μπορεί για δέκα χρόνια να παίρνει εικονικά τιμολόγια; Και τι κάνετε τώρα εσείς; Εξισώνετε αυτόν τον καλόπιστο απλό πολίτη με εκείνον ο οποίος κατ' εξακολούθηση, για χρόνια πολλά, συνειδητά, εξαπατούσε το ελληνικό Δημόσιο και υπεξαιρούσε και χρήματα και τον φέρνετε στην ίδια μοίρα;

Ποιο διαπαιδαγωγικό χαρακτήρα έχει αυτό το φορολογικό νομοσχέδιο; Τι διαπαιδαγώγηση κάνει προς τα έξω; Να σας πω τι κάνει; Λέει "Κύριοι, μην ανησυχείτε, μην πληρώνετε τίποτα. Θα έρθουμε κάποια μέρα, θα τα ρυθμίσουμε όλα". Γι' αυτό και βλέπετε ότι τα χρέη συνεχώς αυξάνονται. Γιατί; Γιατί όλοι πάντα περιμένουν μια ρύθμιση. 

Τελείωσαν πια οι χαζοί της ελληνικής κοινωνίας, γιατί έτσι τους λέτε και σεις μέσα στο Υπουργείο. Είσαι σωστός, ειλικρινής; Πληρώνεις τους φόρους σου; Αυτός είναι ο χαζός της ελληνικής κοινωνίας. Μια τέτοια διαπαιδαγώγηση είναι δυνατόν να υπάρχει από το συγκεκριμένο Υπουργείο; Δηλαδή τι τους λέμε τώρα; "Μην πληρώσετε" τους λέμε πάλι. Λέμε "Μην πληρώσετε το ΦΠΑ τον οποίο έχετε πάρει, μην ανησυχείτε, θα έρθουμε εμείς και θα σας το ρυθμίσουμε".

Επειδή ελέχθη ότι η Νέα Δημοκρατία έκανε κάποιες ρυθμίσεις, εγώ μπορώ να το δεχθώ. Και τι έγινε; Λάθος ήταν. Αυτά θα επαναλάβετε; Εμείς κριθήκαμε και χάσαμε, αν θέλετε, γι' αυτά τα λάθη. Αν ήξερε ο ελληνικός λαός ότι εσείς θα 'ρθείτε να κάνετε αυτά που κάνατε, τότε δεν θα είχε κανένα λόγο να σας εκλέξει.

Αν εσείς, κύριε Υπουργέ, λέγατε στον ελληνικό λαό ότι εμείς θα βάλουμε φόρους, ότι εμείς θα κάνουμε αποκρατικοποιήσεις, ότι εμείς θα κάνουμε φορομπηχτική πολιτική και θα σφίξουμε τους πάντες και τα πάντα, να είστε σίγουρος ότι θα ήταν διαφορετικό το αποτέλεσμα.

Και να είστε σίγουρος, διότι την πολιτική αυτή, την οποία εμείς ακολουθήσαμε και εσείς πολεμήσατε λυσσωδώς,σήμερα κατ' επίφαση θέλετε να εφαρμόσετε, γιατί δεν μπορείτε να την εφαρμόσετε. 'Εχετε μια κομματική νομενκλατούρα τέτοια, απλωμένη σε όλο το δημόσιο, η οποία σας κρατάει και είστε όμηροι όλης αυτής της κομματικής νομενκλατούρας και δεν μπορείτε να αποδώσετε και να προχωρήσετε στα μέτρα και στα βήματα που θέλετε.

Είναι γεγονός, κύριε Υπουργέ, ότι η διαπαιδαγώγηση την οποία δίνετε λέει: "Είσαι φοροκλέφτης; Είσαι σωστός και καλός. Είσαι ειλικρινής; Είσαι ο χαζός της ελληνικής κοινωνίας". 

Εμείς σε όλα αυτά δεν μπορούμε, ούτε να σας παρακολουθήσουμε πλέον. Και δεν μπορούμε να σας παρακολουθήσουμε, γιατί σας επαναλαμβάνω ότι έχετε δημιουργήσει πλέον το οικονομικό πλαίσιο εκείνο που δεν μπορεί να οικοδομηθεί τίποτε πάνω σ'αυτό. Κάνετε συνεχόμενες αλχημείες, τις οποίες παρουσιάζετε, αλλάζετε τα στοιχεία με νόμο. Επιτρεπτό, αλλά τα αλλάζετε. Σας έχουμε καταγγείλει κατ' επανάληψη σε όλα αυτά και εσείς κωφεύετε.

Αν πράγματι κάνετε μια βόλτα, κύριε Υπουργέ, στην αγορά, θα δείτε ότι αυτά που σας λέμε -και μάλιστα σας τα λέμε με πάθος- δεν αντικατοπτρίζουν το μεγάλο πάθος της αγοράς. Βρίσκεται σε πλήρη σύγχυση, δεν γνωρίζει τι έχει να αντιμετωπίσει αύριο και εν πάση περιπτώσει, εσείς αρπάξτε σήμερα την ευκαιρία που σας δίνεται από τη συζήτηση αυτού του νομοσχεδίου, να ξεκαθαρίσετε ήδη από σήμερα, τι θα κάνετε με τα θέματα τα οποία ήδη ετέθησαν- διότι και αύριο σας λέω ότι θα είναι πρωτοσέλιδα -και με τι κατεύθυνση θα προχωρήσει η ελληνική Κυβέρνηση πάνω σ'αυτά τα θέματα.

Αλλιώς, κύριε Υπουργέ, μην περιμένετε τίποτε. Δεν είστε αυτήν τη στιγμή ικανοί, ούτε να διαμορφώσετε κλίμα εμπιστοσύνης με αυτά τα νομοσχέδια που φέρνετε, αλλά ούτε να ανταπεξέλθετε στις μεγάλες ευθύνες που έχει σήμερα η Κυβέρνηση, για να μπορέσει να ξεπεράσει το οικονομικό αδιέξοδο.

Εμείς καταψηφίζουμε το συγκεκριμένο νομοσχέδιο.

(Χειροκροτήματα από την πτέρυγα της Νέας Δημοκρατίας)

ΠΡΟΕΔΡΕΥΩΝ (Νικόλαος Κατσαρός): Επειδή ο κ. Μεϊμαράκης απευθύνθηκε προς το Προεδρείο και ζήτησε κατά κάποιο τρόπο να πάρει θέση ως προς το θέμα το οποίο έθεσε, ήθελα να τον πληροφορήσω -πράγμα το οποίο ξέρει άλλωστε- ότι το θέμα που έθιξε αντιμετωπίζεται από το Επιστημονικό Συμβούλιο της Βουλής.

Στη δεύτερη σελίδα της Εισήγησής του, στη δεύτερη παράγραφο, δέχεται ότι ο τίτλος με τη λέξη "κώδικας" που περιλαμβάνεται στο νομοσχέδιο, δεν ανταποκρίνεται στο ακριβές περιεχόμενό του.

Και συνεχίζει: "Δεν πρόκειται κατά νομική ακριβολογία για ένα πλήρες και αυτόνομο σύστημα κανόνων που διέπει ένα συγκεκριμένο αντικείμενο της έννομης τάξης, αλλά μάλλον για μια προσπάθεια καταγραφής, ενοποίησης και απλούστευσης των διάσπαρτων διατάξεων για τις διοικητικές και ποινικές κυρώσεις στη φορολογική νομοθεσία και τη θέση ορισμένων συστηματικών αρχών".

Στη συνέχεια λέει, ότι οι φορολογικοί νόμοι δεν μπορούν να ψηφιστούν κατά τη διαδικασία των κωδίκων, διότι υπάρχει ρητή απαγόρευση του άρθρου 96 παράγραφος 7 του Συντάγματος, που εξαιρεί τους φορολογικούς νόμους.

Επομένως, το Προεδρείο διατυπώνει τη σκέψη ότι θα ήταν καλύτερα να απαλειφθεί η λέξη "κώδικας". 

Η άποψη του Προεδρεύοντος που πιστεύω ότι πρέπει να συμπίπτει και με την άποψη του Προεδρείου της Βουλής, είναι ότι θα μπορούσε κάλλιστα, αντί της λέξεως "κώδικας", να υπάρχει η λέξη "κωδικοποίηση", αλλά και κάποια άλλη λέξη που να αναφέρεται και στις καινούριες διατάξεις που τώρα ψηφίζονται. Πιστεύω ότι τότε θα απεδίδετο περισσότερο το ακριβές περιεχόμενο όλων των διατάξεων. Αλλά εν πάση

Σελίδα 745 

περιπτώσει, αποδέχεται το Προεδρείο ακριβώς τη γνώμη της Επιστημονικής Επιτροπής, με την οποία και συντάσσεται.

Απλώς μια προσωπική σκέψη εξέφερα ως προς την κάποια αλλαγή, για να αποδίδει περισσότερο την ακρίβεια του περιεχομένου του νομοσχεδίου.

ΕΥΑΓΓΕΛΟΣ ΜΕΪΜΑΡΑΚΗΣ: Κύριε Πρόεδρε, μου επιτρέπετε;

ΠΡΟΕΔΡΕΥΩΝ (Νικόλαος Κατσαρός): Γι'αυτό το θέμα μόνο, κύριε Μεϊμαράκη.

ΕΥΑΓΓΕΛΟΣ ΜΕΪΜΑΡΑΚΗΣ: Χωρίς να θέλω να υποβαθμίσω ή να υποτιμήσω εσάς που προεδρεύετε αυτήν τη στιγμή, καλό είναι το Προεδρείο να το συζητήσει και να καταλήξει. Γιατί ουσιαστικά, βρίσκουμε ένα τρόπο για να μπορούμε να ξεφεύγουμε από τις διατάξεις του Κανονισμού.

Ακόμη και η λέξη κωδικοποίηση που κάπως μπορεί να βοηθήσει το θέμα, δεν είναι η πραγματική έννοια του νομοσχεδίου. Kωδικοποίηση σημαίνει σημάζεμα όλων των φορολογικών διατάξεων.

ΠΡΟΕΔΡΕΥΩΝ (Νικόλαος Κατσαρός): Ναι, διότι εδώ έχουμε και νέες διατάξεις.

ΕΥΑΓΓΕΛΟΣ ΜΕΪΜΑΡΑΚΗΣ: 'Οσον αφορά τον κώδικα, κύριε Πρόεδρε, φοβάμαι ότι εισάγουμε καινά δαιμόνια πλέον, γιατί; Διότι θα μπορούμε από εδώ και πέρα, δημιουργώντας τώρα εδώ νομολογία, να κάνουμε χρήση στον Κώδικα Οδικής Κυκλοφορίας αύριο που θα έρθει, να αλλάξουμε κάποια άρθρα ή να τα τροποποιήσουμε και να πούμε ναι, είναι κώδικας, συζητείται με αυτήν τη διαδικασία, όμως υπάρχει και ένα "αλλά".

ΠΡΟΕΔΡΕΥΩΝ (Νικόλαος Κατσαρός): Κύριε Μεϊμαράκη, ξέρετε πολύ καλά ότι ή τροποποίηση ή η κατάργηση μερικών διατάξεων οποιουδήποτε Κώδικα μπορούν να αποτελέσουν αντικείμενο ενός απλού νομοσχεδίου.

ΕΥΑΓΓΕΛΟΣ ΜΕΪΜΑΡΑΚΗΣ: Είναι ειδική διαδικασία. 

ΠΡΟΕΔΡΕΥΩΝ (Νικόλαος Κατσαρός): Και με την απλή διαδικασία γίνεται.

ΕΥΑΓΓΕΛΟΣ ΜΕΪΜΑΡΑΚΗΣ: Κύριε Πρόεδρε, ο Κανονισμός...

ΠΡΟΕΔΡΕΥΩΝ (Νικόλαος Κατσαρός): Βεβαίως και αυτό έχει γίνει πάρα πολλές φορές. Προ των διακοπών τροποποιήθηκαν διατάξεις του Κώδικα Ποινικής Δικονομίας και της Πολιτικής Δικονομίας με την συνήθη διαδικασία.

ΕΥΑΓΓΕΛΟΣ ΜΕΪΜΑΡΑΚΗΣ: Κύριε Πρόεδρε, δεν θέλω να επιμείνω, αλλά θέλω να σας τονίσω ότι από το 1974 μέχρι σήμερα, τέτοιο νομοσχέδιο, με τέτοια επωνυμία, αλλαγή άρθρων κλπ., δεν υπάρχει. 

ΠΡΟΕΔΡΕΥΩΝ (Νικόλαος Κατσαρός): Ο κ. Γεωργακόπουλος έχει το λόγο.

ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, το λόγο παρακαλώ.

ΠΡΟΕΔΡΕΥΩΝ (Νικόλαος Κατσαρός): Κύριε Γεωργακόπουλε, συγγνώμη.

Ορίστε, κύριε Υπουργέ, έχετε το λόγο.

ΓΕΩΡΓΙΟΣ ΔΡΥΣ (Υφυπουργός Οικονομικών): Να ζητήσω συγγνώμη από τον κ. Γεωργακόπουλο.

'Εχουν τεθεί δύο θέματα, στα οποία δεν απήντησα στη σύντομη παρέμβασή μου. Το πρώτο είναι τα δημοσιεύματα του Τύπου σχετικά με την προετοιμασία νέου φορολογικού ποινολογίου. Δεν υπάρχει στον προγραμματισμό του Υπουργείου Οικονομικών καμία απολύτως τέτοια πρόθεση. Επομένως, θέλω να διαβεβαιώσω το Κοινοβούλιο και βεβαίως τον Πρόεδρο του Συνασπισμού ότι οι πληροφορίες του Τύπου είναι αυθαίρετες και ανυπόστατες.

Δεύτερον, ετέθη θέμα με τον ειδικό γραμματέα τον κ. Δρίτσα. Θέλω να κάνω την εξής δήλωση. Η Κυβέρνηση τίμησε και τιμά τον κ. Δρίτσα, τον οποίο επέλεξε μάλιστα επικεφαλής μιας πολιτικής θέσης. 'Ομως, η πολιτική του Υπουργείου Οικονομικών σήμερα είναι, αυτές τις θέσεις να τις στελεχώσει με ικανά στελέχη, τα οποία παράγει η Δημόσια Διοίκηση. Δεν είναι η πρώτη φορά που προβαίνουμε στη λήψη ενός τέτοιου μέτρου. 'Ηδη, έχουμε καταργήσει τη θέση και όχι το πρόσωπο στην ειδική γραμματεία του ΚΕΠΥΟ και τοποθετήσαμε γενικό διευθυντή προερχόμενο από την ιεραρχία του ίδιου του Κέντρου Πληροφορικής του Υπουργείου Οικονομικών.

'Εχουμε ήδη καταργήσει την ειδική γραμματεία του Γενικού Χημείου του Κράτους και έχει προκηρυχθεί η πλήρωση της από στελέχη του Γενικού Χημείου του Κράτους. Ακριβώς αυτήν την πολιτική εφαρμόζουμε και στην περίπτωση του κ. Δρίτσα. Δεν καταργήσαμε, όπως ελέχθη, ή δεν αποπέμψαμε τον κ. Δρίτσα. Απλούστατα η Κυβέρνηση αποφάσισε να καταργήσει αυτήν την πολιτική θέση και θέλουμε να προϊσταται της θέσης αυτής ένα στέλεχος προερχόμενο από το ίδιο το Γενικό Λογιστήριο του Κράτους.

Ταυτόχρονα δε, θέλω να συμφωνήσουμε όλοι ότι η διάρθρωση και η στελέχωση του πολιτικού επιτελείου του Υπουργείου Οικονομικών πρέπει να αποτελεί επιλογή της Κυβέρνησης. Δεν νομίζω να αμφισβητείτε το δικαίωμα αυτό, να επιλέγουμε εμείς τη στελέχωση του πολιτικού μας επιτελείου.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Το μήνα Αύγουστο.

ΠΡΟΕΔΡΕΥΩΝ (Νικόλαος Κατσαρός): Ορίστε, κύριε Γεωργακόπουλε, έχετε το λόγο.

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριοι συνάδελφοι, το νομοσχέδιο που εισάγεται σήμερα προς ψήφιση έχει δύο όψεις. 'Εχει μία θετική όψη και μία αρνητική. Η θετική όψη του νομοσχεδίου είναι η προσπάθεια που γίνεται για να κωδικοποιηθούν ορισμένες διατάξεις, που αφορούν στις ποινές στη φορολογία.

Εδώ θα κάνω μία παρένθεση, κύριε Υπουργέ. Θα σας ζητήσω να αλλάξετε τον τίτλο και αντί για "Κώδικας" να τιτλοφορήσετε: "Ρυθμίσεις διοικητικών και ποινικών κυρώσεων στη φορολογική νομοθεσία και άλλες διατάξεις". Πρόκειται περί ρυθμίσεων και δεν πρόκειται περί κωδικοποίησης. 'Αλλωστε σε μία κωδικοποίηση δεν μπορεί να περιλαμβάνονται άλλες διατάξεις.

'Οταν είναι κώδικας είναι κώδικας και τίποτε πέραν αυτού. Και απορώ πώς τα ικανότατα στελέχη του Υπουργείου Οικονομικών δεν πρόσεξαν αυτόν το τίτλο. Εξάλλου η εμπεριστατωμένη ανάλυση, που έχει κάνει το επιστημονικό συμβούλιο της Βουλής, επιβάλλει να το αλλάξετε και δεν είναι ούτε μειωτικό ούτε θίγει κανέναν το να πούμε ότι δεν πρόκειται περί κώδικος, αλλά περί ρυθμίσεων που αφορούν στις διοικητικές και ποινικές κυρώσεις στη φορολογική νομοθεσία και άλλες διατάξεις, γιατί πράγματι συμπεριλαμβάνονται και άλλες διατάξεις.

'Ομως, έχει θετικές διατάξεις το νομοσχέδιο, κύριοι συνάδελφοι, γιατί εδώ ακούστηκαν μόνο οι αρνητικές. Δεν μπορεί κανείς να ισχυριστεί ότι δεν είναι θετική η διάταξη για τις ποινές στον Κώδικα Βιβλίων και Στοιχείων. Εκεί πράγματι ήταν τόσο πολύ ανοικτό το θέμα ώστε ο κάθε 'Εφορος για την ίδια περίπτωση, σε διαφορετικούς φορολογούμενους μπορούσε να βάζει διαφορετικές ποινές. Πόσο μάλλον αν είχαμε διαφορετικούς διευθυντές των εφοριών και μάλιστα με λίγο διαφοροποιημένο το αντικείμενο. Τώρα πλέον πραγματικά εδώ μπαίνει μία σειρά, μία τάξη. Είχε δημιουργηθεί η επιτροπή για την κωδικοποίηση των φορολογικών ποινών υπό τον κ. Κιούση, ικανό νομικό του Νομικού Συμβουλίου του Κράτους. Στην πορεία όμως, άλλαξε και ήλθε αυτό το νομοσχέδιο. Γιατί η εντολή την οποία είχαμε δώσει στον κ. Κιούση, που προήδρευε αυτής της Επιτροπής, ήταν να συγκεντρωθούν όλες οι ποινές, γιατί μπορεί να έχουμε ποινές για το ίδιο θέμα σε διαφορετικούς νόμους και αλλιώς να το ρυθμίζει ο ένας νόμος και αλλιώς να το ρυθμίζει ο άλλος. Υπάρχουν και τέτοιες περιπτώσεις. Παρατηρείται πολλές φορές η μία ποινή να επικαλύπτει την άλλη ή η μία ποινή να είναι διαφορετική από την άλλη. Επομένως, έπρεπε να γίνει ένα ξεκαθάρισμα και γίνεται με το σημερινό νομοσχέδιο.

Βεβαίως, το νομοσχέδιο συμπεριλαμβάνει και πολλές διατάξεις, οι οποίες ξεκαθαρίζουν ορισμένα θέματα, όπως π.χ. τα πρόστιμα των τελών κυκλοφορίας, που πραγματικά εδώ γίνονται ευνοϊκότερα. Σε πολλές περιπτώσεις εισάγει μία ευνοϊκή μεταχείριση για τα πρόστιμα. Θα ρωτήσετε: αυτό είναι θετικό ή αρνητικό; Αυτό έχει θετική και αρνητική όψη. Γιατί, ναι μεν όταν είναι τα πρόστιμα μέτρια ή μικρά μπορεί αυτός

Σελίδα 746 

στον οποίο επιβάλλεται το πρόστιμο να το πληρώσει. Αν είναι μεγάλο μπορεί να μην μπορεί να το πληρώσει, με αποτέλεσμα να αυξηθεί το δημόσιο χρέος, όπως είπε ο κ. Μεϊμαράκης. Αυτό όμως δεν μπορούμε να το εκτιμήσουμε ως απόλυτα θετικό, γιατί πρέπει να δούμε ποιους αποτρέπουν τα μεγάλα πρόστιμα να κάνουν την παράβαση. Πρέπει να εκτιμήσουμε ότι όταν υπάρχουν μεγάλα πρόστιμα, κάποιοι, προκειμένου να αποφύγουν αυτά τα πρόστιμα, δεν καταφεύγουν στη φοροδιαφυγή. Είναι επομένως ένα θέμα το οποίο έχει, όπως σας είπα, αρνητικές ή θετικές όψεις.

Για το σημείο, το οποίο αναφέρεται στις γεωργικές επιχειρήσεις και στα γεωργικά εισοδήματα, δεν αναφέρθηκε κανείς εδώ. Πράγματι πρέπει να μπουν αυτές οι διατάξεις, για να υποχρεώσουν κάποιους, που έχουν εισοδήματα, να κάνουν δήλωση. Το πρόβλημα, κύριε Υπουργέ, -και αυτό έχει την αρχή στο ν. 2065/92 - δεν ελέγχεται. Διότι δεν μπορεί να βρεθεί τρόπος ελέγχου, έτσι ώστε αν κάποιος είχε εισοδήματα και υποχρεούτο από το νόμο, δεν έκανε φορολογική δήλωση. 'Ελεγε ο ν.2065/92 ότι όταν ένας π.χ. πάρει δάνειο πάνω από δύο εκατομμύρια (2.000.000) υποχρεούται σε φορολογική δήλωση. Οι τράπεζες όμως δεν έδωσαν τα στοιχεία αυτά ποτέ στην εφορία για να δουν ποιος είχε πάρει δάνειο πάνω από δύο εκατομμύρια (2.000.000) για να τον αναζητήσουν και να τον υποχρεώσουν σε φορολογική δήλωση. Οι δε έφοροι δεν αναζήτησαν ποτέ αυτά τα στοιχεία, για να ζητήσουν πραγματικά από τους υπόχρεους να υποβάλουν φορολογική δήλωση. Το ίδιο θα συμβεί και με αυτή τη διάταξη. Δυστυχώς, το λέω, γιατί ο μηχανισμός δεν είναι εκείνος ο οποίος θα έπρεπε να είναι για να μπορεί να λειτουργεί όπως πρέπει. Δηλαδή θα έπρεπε, αν εφαρμόζονταν οι διατάξεις, αν πέρναγε η περίοδος των φορολογικών δηλώσεων, να έχει μπροστά του έναν κατάλογο και να γνωρίζει αυτούς οι οποίοι πληρούν αυτές τις προϋποθέσεις δηλ. αυτούς οι οποίοι υπέβαλαν φορολογική δήλωση και αυτούς οι οποίοι ενώ υποχρεούντο, δεν υπέβαλαν δήλωση. 'Ετσι ώστε να τους καλεί να υποβάλουν φορολογική δήλωση. Δυστυχώς, όπως είπα, δεν υπάρχει τέτοια προϋπόθεση.

Μείωση των ποινών.

Μειώνετε τις ποινές για τα αυτοκίνητα. Η ποινή αυτή είχε μπει πρόσφατα, κύριε Υπουργέ. Η ποινή αυτή έλεγε για έξι μήνες και ένα μήνα. Το κάνετε τρεις μήνες και δεκαπέντε ημέρες. Γιατί τη μειώνετε; 'Οταν θέλουμε να αποτρέψουμε τη φοροδιαφυγή, δεν μειώνουμε τις ποινές.

Ξέραμε, ότι η στέρηση του διπλώματος και η στέρηση της άδειας κυκλοφορίας του αυτοκινήτου ήταν ένα διοικητικό μέτρο, το οποίο είχε αποτέλεσμα. Γιατί, ουσιαστικά, έφερνε σε πάρα πολύ δύσκολη θέση τους φοροφυγάδες. Τώρα, έρχεσθε και μειώνετε αυτήν την ποινή. Δεν ξέρω, αν αυτό θα έχει θετικό αποτέλεσμα. Πιστεύω,ότι δεν θα έχει.

Θα έρθω σε μια άλλη διάταξη, που λέτε ότι, για το κλείσιμο των καταστημάτων, των υποκαταστημάτων ή των οποιωνδήποτε βιοτεχνιών, θα πρέπει να υπάρχει δικαστική απόφαση. Γιατί;

'Ηταν ένα διοικητικό μέτρο. Μετείχαν δικαστικοί στην επιτροπή, η οποία έπαιρνε αυτήν την απόφαση. Και ήταν ένα μέτρο αποτρεπτικό της φοροδιαφυγής. 

Και έρχεσθε, τώρα και καταργείτε και αυτό το αποτρεπτικό μέτρο της φοροδιαφυγής.

Μήπως, εκεί στο Υπουργείο των Οικονομικών, οι σύμβουλοί σας στο μεν έναν Υπουργό εισηγούνται αυτά, στο δε άλλον Υπουργό εισηγούνται ακριβώς τα αντίθετα; Γιατί έρχομαι να πιστέψω ότι κάτι τέτοιο συμβαίνει.

Δεν είναι δυνατόν, πριν από τρία χρόνια, εμείς οι ίδιοι, ως Κυβέρνηση, να νομοθετούμε αυτές τις διατάξεις, να τις εφαρμόζουμε και σήμερα να τις αναιρείτε και να λέτε...

ΓΕΩΡΓΙΟΣ ΔΡΥΣ (Yφυπουργός Οικονομικών): Μου επιτρέπετε μια διακοπή;

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Βεβαίως, κύριε Υπουργέ.

ΓΕΩΡΓΙΟΣ ΔΡΥΣ (Yφυπουργός Οικονομικών): Ευχαριστώ πολύ για την κατανόηση.

Κύριοι συνάδελφοι, είναι ένα εύλογο ερώτημα. Θέλω να σας πω ακριβώς τι συμβαίνει και νομίζω ότι το γνωρίζετε, κύριε Γεωργακόπουλε, από τη θητεία σας στο Υπουργείο των Οικονομικών.

Σήμερα, όταν διαπιστωθεί μία παράβαση του Κώδικα Βιβλίων και Στοιχείων, επιβάλλεται μία ποινή στον παραβάτη από μια επιτροπή στην οποία πράγματι προϊσταται δικαστικός. 'Οταν πάμε να εκτελέσουμε την ποινή, προβάλλονται σοβαρά εμπόδια. Το συγκεκριμένο κατάστημα, ο συγκεκριμένος επαγγελματίας, ασκεί ασφαλιστικά μέτρα και τα δικαστήρια, κύριε Γεωργακόπουλε, δυστυχώς, το τονίζω -και είναι ένα θέμα, το οποίο το Υπουργείο των Οικονομικών θα συζητήσει με τον Υπουργό Δικαιοσύνης κ. Γιαννόπουλο- δυστυχώς, δίνουν πάντοτε αναστολή εκτελέσεως στο συγκεκριμένο επαγγελματία.

ΑΝΑΣΤΑΣΙΟΣ ΚΑΡΑΜΑΡΙΟΣ: Κύριε Υπουργέ, δεν επιτρέπεται...

ΓΕΩΡΓΙΟΣ ΔΡΥΣ (Yφυπουργός Οικονομικών): 'Aποψή μου είναι.

ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Κύριε Υπουργέ, δεν μπορείτε να προσβάλετε τη δικαιοσύνη.

ΠΡΟΕΔΡΕΥΩΝ (Νικόλαος Κατσαρός): Παρακαλώ, κύριοι συνάδελφοι.

Τελειώνετε παρακαλώ, κύριε Υπουργέ.

ΓΕΩΡΓΙΟΣ ΔΡΥΣ (Yφυπουργός Οικονομικών): Κύριε Ζαφειρόπουλε, δεν είσθε ο προστάτης της δικαιοσύνης εσείς.

ΑΝΑΣΤΑΣΙΟΣ ΚΑΡΑΜΑΡΙΟΣ: Είναι προσβολή για τη δικαιοσύνη.

ΓΕΩΡΓΙΟΣ ΔΡΥΣ (Yφυπουργός Οικονομικών): Ούτε εσείς, κύριε Καραμάριε και κανένας μόνος του δεν μπορεί να είναι ο προστάτης της δικαιοσύνης.

Αν το επίρρημα "δυστυχώς" δεν είναι το αρμόζον...

ΠΡΟΕΔΡΕΥΩΝ (Νικόλαος Κατσαρός): Κύριε Υπουργέ, παρακαλώ μην απαντάτε στις διακοπές.

ΓΕΩΡΓΙΟΣ ΔΡΥΣ (Yφυπουργός Οικονομικών): Συγγνώμη, κύριε Πρόεδρε.

ΠΡΟΕΔΡΕΥΩΝ (Νικόλαος Κατσαρός): Πρώτα απ' όλα, κύριε Υπουργέ, πήρατε το λόγο, χωρίς να ζητήσετε την άδεια του Προεδρείου.

ΓΕΩΡΓΙΟΣ ΔΡΥΣ (Yφυπουργός Οικονομικών):'Οχι, τη ζήτησα, κύριε Πρόεδρε.

ΠΡΟΕΔΡΕΥΩΝ (Νικόλαος Κατσαρός): 'Οχι. Ζητήσατε από τον κ. Γεωργακόπουλο.

ΓΕΩΡΓΙΟΣ ΔΡΥΣ (Yφυπουργός Οικονομικών): Συγγνώμη γι'αυτό. 'Ομως, επανέρχεσθε σε ένα θέμα...

ΠΡΟΕΔΡΕΥΩΝ (Νικόλαος Κατσαρός): Δεύτερον, κατά τον Κανονισμό, δεν πρέπει, διακόπτοντας τον κ. Γεωργακόπουλο, να υπερβείτε το ένα λεπτό.

ΓΕΩΡΓΙΟΣ ΔΡΥΣ (Yφυπουργός Οικονομικών): Πολύ καλά. Να ολοκληρώσω, κύριε Πρόεδρε.

Το επίρρημα "δυστυχώς" το ανακαλώ. Δεν θέλω να κάνω κριτική στις αποφάσεις της δικαιοσύνης. Πάντως, τα δικαστήρια δίνουν αναστολές εκτελέσεων με μεγάλη ευκολία. Γι' αυτό έπρεπε να βρούμε έναν τρόπο με τον οποίο να εκτελούνται οι διοικητικές ποινές.

ΠΡΟΕΔΡΕΥΩΝ (Νικόλαος Κατσαρός): Τελειώσατε, κύριε Υπουργέ.

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Θα μπορούσαμε, κύριε Υπουργέ, αν πράγματι έτσι είναι -και το γνωρίζω ότι έτσι πράγματι είναι- να βελτιώσουμε τις διατάξεις κατά τέτοιον τρόπο, ώστε να μπορέσουν οι διοικητικές ποινές να εκτελούνται και να μην έρχονται στη δύσκολη θέση τα δικαστήρια να δίνουν αναστολή εκτέλεσης. Και όχι να καταργούμε αυτήν τη δυνατότητα, την οποία είχε η διοίκηση. Και γνωρίζετε πως, όταν κάποια περίοδο κλείσαμε κάποιες μεγάλες επιχειρήσεις, αυτό πραγματικά είχε μεγάλο αντίκτυπο στην κοινή γνώμη.

Ας προχωρήσω, όμως. Δεν είναι μόνον αυτό το θέμα, το οποίο σήμερα συζητούμε εδώ. Σε ένα σημείο του νομοσχεδίου αναφέρεστε στις εγγυήσεις προς τους ιδιώτες. Οι εγγυήσεις του δημοσίου για δάνεια προς τους ιδιώτες έχουν καταργηθεί. Δεν νομίζω, ότι πρέπει να συμπεριληφθούν στο νομοσχέδιο 

Σελίδα 747 

αυτό.

Θα έρθω, τώρα, σε δύο επίμαχα άρθρα, για τα οποία ακούσθηκαν πάρα πολλά, για τα μερικώς εικονικά, τα πλαστά τιμολόγια, τα εικονικά τιμολόγια. Είναι το άρθρο 19, κύριε Υπουργέ.

'Οταν ένα τιμολόγιο, έστω και αν είχε εισαχθεί με το ν. 1591/1986, αντί να γράφει ένα εκατομμύριο (1.000.000) που είναι η πραγματική του αξία, γράφει δύο εκατομμύρια (2.000.000), είναι εικονικό 100%. Και γνωρίζετε, ότι στο στέλεχος μένει το ένα εκατομμύριο (1.000.000), στο δε άλλο πηγαίνουν τα δύο εκατομμύρια (2.000.000). 'Ετσι ο ένας παίρνει μεγάλη επιστροφή του ΦΠΑ, γιατί κάνει το συμψηφισμό και από την άλλη το δημόσιο έχει απώλειες πραγματικών εσόδων από αυτήν τη διαδικασία.

Τώρα όσον αφορά στην ευθύνη αυτών που λαμβάνουν πλαστά τιμολόγια. Εδώ θα πρέπει να πούμε, ότι οι λήπτες είναι εκείνοι που δημιουργούν τους εκδότες. Δεν υπάρχουν από μόνοι τους οι εκδότες. Οι εκδότες των πλαστών τιμολογίων δημιουργούνται από τους ίδιους τους λήπτες. Θα δείτε ότι είναι ή τίποτα γεροντάκια από γηροκομεία ή ανύπαρκτα πρόσωπα ή ζητιάνοι. Η περίπτωση του Καραμανλή στην Κηφισιά είναι γνωστή με τα τρία δισεκατομμύρια δραχμές (3.000.000.000) που είχε πουλήσει σε λάδια, δηλαδή ένας ζητιάνος. Είναι δηλαδή περιπτώσεις, που εάν το δημόσιο εισέπρατε κάποια χρήματα, θα εισέπρατε από τους λήπτες των πλαστών τιμολογίων, γιατί αυτοί έχουν αντικείμενο και την οικονομική βάση να πληρώσουν, μάλιστα χωρίς να βάζουμε κάποια προϋπόθεση να μην απαλλάσσονται των ευθυνών και κυρώσεων, αυτοί που κατ' εξακολούθησιν και καθ' έξιν λαμβάνουν πλαστά τιμολόγια.

Γνωρίζω ότι στο Υπουργείο έχετε συντάξει τον κατάλογο των παραβατών των ληπτών και των εκδοτών αυτών των τιμολογίων. Βλέπετε λοιπόν εκεί π.χ. Γεωργακόπουλος, Γεωργακόπουλος, Γεωργακόπουλος... 'Οταν λοιπόν είναι κατ' εξακολούθηση λήπτης πλαστού τιμολογίου, δεν πρόκειται για μια μεμονωμένη περίπτωση ενός μικρού τιμολογίου που παρεισέφρυσε μέσα στα χιλιάδες τιμολόγια που μπορεί μια επιχείρηση να λαμβάνει. Επομένως θα πρέπει να μπει κάποιος φραγμός. Θα μπορούσαμε δε να βρούμε έναν τρόπο, έτσι ώστε εάν από πραγματική άγνοια του λήπτη υπέπεσε ένα πλαστό τιμολόγιο, να έχει μια μικρή ποινή.

Θα έρθω τώρα στο άρθρο 24. Η παράγραφος 4 του άρθρου 24 θα πρέπει να διαγραφεί, γιατί εσείς ο ίδιος πριν από μερικούς μήνες είχατε απορρίψει σχετική διάταξη η οποία ήρθε προς ψήφιση εδώ, υπό μορφή τροπολογίας, την οποία υπέγραψαν πολλοί συνάδελφοι. Δεν έχει δε γίνει ποτέ μέχρι τώρα ρύθμιση όταν έχει πια ολοκληρωθεί ο έλεγχος σε φορολογικές υποθέσεις.

Αυτήν τη στιγμή λοιπόν ερχόμαστε εδώ και τι λέμε; Διαφημιστικές εταιρείες, εκδοτικές εταιρείες, εταιρείες λιανικού εμπορίου και μια σειρά από άλλες εταιρείες, οι οποίες ήταν λήπτες πλαστών και εικονικών τιμολογίων με ένα 20% μπορούν να βγουν καθαρές. Μάλιστα όχι με ένα 20%. Με ένα 20% αφού έχουν γίνει μειωμένα τα πρόστιμα χωρίς να υπάρχει το πλαφόν γιατί θα πάνε με όλες τις διατάξεις του παρόντος νόμου. Δηλαδή δεν θα είναι χωρίς οροφή όπως είναι τώρα. Θα μπούνε πρώτα στην οροφή και μετά θα έρθουν και στο 20%.

Επαναλαμβάνω, ότι εσείς ο ίδιος αυτήν τη διάταξη την είχατε απορρίψει πριν από μερικούς μήνες και δεν ξέρω γιατί την επαναφέρατε. Εάν νομίζετε ότι με αυτόν τον τρόπο θα εισπράξετε μερικά χρήματα, καλύτερα να μην τα εισπράξετε ποτέ. Και θα σας εξηγήσω αμέσως γιατί ισχυρίζομαι αυτό.

Ποιο είναι το μήνυμα, που στέλνουμε στους εφοριακούς; Κάνετε εσείς ελέγχους, βρείτε τα πλαστά τιμολόγια, καταλογίστε τα πρόστιμα, που προβλέπει ο νόμος -και εδώ υπάρχουν πάρα πολλοί εφοριακοί που κάνουν σωστά τη δουλειά τους- αλλά εμείς θα έρθουμε όλα αυτά να τα ρυθμίσουμε με έναν ευνοϊκότατο τρόπο και όλα θα είναι μέλι-γάλα. Επιπλέον, πώς θα πάμε αύριο στο βιοτέχνη της Νέας Ιωνίας, στο μικροκαταστηματάρχη της Καλλιθέας να τον ελέγξουμε ή πώς θα πούμε αύριο, ότι θα αυξήσουμε την παρακράτηση του φόρου μισθωτών υπηρεσιών όταν θα έχουμε κάνει τέτοιες ρυθμίσεις οι οποίες αφορούν σε εκατοντάδες δισεκατομμύρια;

Πρέπει να τα απαλείψετε. Πιστεύω ότι διέλαθε της προσοχής σας, γιατί εσείς ο ίδιος είχατε πράγματι απορρίψει αυτήν τη διάταξη, όταν με τροπολογία είκοσι εννέα (29) συνάδελφοι τότε προσπάθησαν να περάσουν αυτήν τη ρύθμιση. Δεν είναι δυνατόν, όταν έχει ολοκληρωθεί ο έλεγχος. Tότε γιατί έγινε ο έλεγχος;

Κάποιοι απ' αυτούς τους κυρίους ήρθαν στο Υπουργείο και είπαν "με τα πρόστιμα που έχουμε, θα κλείσετε το σπίτι μας" και η απάντηση ήταν "έπρεπε να σκεφθείτε, κύριοι, το σπίτι σας, όταν παίρνατε τα πλαστά και εικονικά τιμολόγια και όταν την έκπτωση που είχατε από το Φ.Π.Α. τη δίνατε ως έκπτωση στο δημόσιο, για να πάρετε την εργολαβία". Τι θα πείτε στους άλλους εργολάβους, που είχαν πάρει μέρος στο διαγωνισμό αυτό και ήταν έντιμοι και έδωσαν πραγματική έκπτωση τότε; Θα τους πείτε "εσείς είσθε τα κορόϊδα, που δεν είχατε σκεφτεί να πάρετε πλαστά τιμολόγια, να δώσετε μεγάλη έκπτωση, για να πάρετε αυτές τις εργολαβίες, γιατί βρέθηκαν αυτοί οι έξυπνοι, που εμείς τώρα τους τα ρυθμίσαμε". Και μη μου πείτε ότι αν πάνε στα δικαστήρια, το δικαστήριο θα εκδικάσει με τις ευνοϊκότερες διατάξεις. Δεν είναι ποινικές οι διατάξεις εδώ. Πρόκειται περί διοικητικών προστίμων. Το σημαντικότερο είναι, ότι μέσα στην ίδια παράγραφο, εσείς ο ίδιος λέτε, ότι αν δεν πάνε να συμβιβαστούν σε εξήντα (60) μέρες, τότε θα ισχύσουν οι διατάξεις, που ίσχυαν όταν έγινε η παράβαση. 'Αρα, δεν δέχεσθε αυτό της ευνοϊκότερης ρύθμισης, την οποία πιθανότατα λέτε ότι θα κάνουν τα δικαστήρια. Γιατί δεν θα την κάνουν τα δικαστήρια. Τα δικαστήρια θα εκδικάσουν σύμφωνα με τη νομοθεσία, που ίσχυε τότε, που έγινε αυτή η παράβαση. Και είναι πολλές αυτές οι περιπτώσεις, είναι πολλές αυτές οι παραβάσεις, οι οποίες έχουν γίνει.

Επίσης, έχετε βγάλει το ΣΔΟΕ, το οποίο τέσσερις (4) μήνες τώρα από τον Απρίλιο έχει βγει έξω και κάνει κάποια δουλειά. 'Ολες αυτές τις περιπτώσεις, που έχει συλλάβει μέχρι τώρα το ΣΔΟΕ, τις πηγαίνετε σ' αυτήν τη διάταξη, γιατί λέτε "από τη δημοσίευση του νόμου". 'Ολες αυτές οι περιπτώσεις ρυθμίζονται με αυτήν τη διάταξη. Επομένως, γιατί να τρέχουν; Δεν πρέπει να περάσει αυτή η διάταξη. Σας λέω και είμαι βέβαιος, ότι όποιος σας την εισηγήθηκε ή δεν την είχε μελετήσει σωστά ή άλλους στόχους ήθελε να εξυπηρετήσει. Δεν είναι δικοί σας στόχοι, δεν είναι στόχοι της Κυβέρνησης. Γιατί διαφορετικά θα πρέπει οπωσδήποτε να δούμε, εάν πράγματι θέλουμε να χτυπήσουμε τη φοροδιαφυγή. Γιατί η φοροδιαφυγή δεν χτυπιέται με το να ισχυριζόμαστε ότι "σήμερα χτυπάμε τη φοροδιαφυγή" και από την άλλη μεριά να ψηφίζουμε διατάξεις, που να απαλλάσσουμε εκείνους, οι οποίοι φοροδιαφεύγουν.

Σε λίγο, κύριε Υπουργέ, εάν περάσει αυτή η διάταξη, οι ειλικρινείς φορολογούμενοι θα πρέπει να κυκλοφορούν με μία πινακίδα, που να γράφει "βλαξ 'Ελλην ειλικρινής φορολογούμενος". Μόνο έτσι θα μπορέσει να περάσει μια τέτοια διάταξη. Δεν διανοούμαι ότι μπορεί να περάσει μία τόσο κραυγαλέα περίπτωση.

Δυο λόγια ακόμα και τελειώνω. Τροποποιείτε και μερικές διατάξεις νόμων, που ψηφίσαμε πρόσφατα, όπως για τα αυτοκίνητα και για τον ειδικό φόρο κατανάλωσης. Κάνατε μία προσπάθεια να συγκρατηθεί ο πληθωρισμός. Είναι σεβαστό, ότι πρέπει ο πληθωρισμός να μειωθεί, γιατί με τη μείωσή του έχουμε την αποκλιμάκωση των επιτοκίων κι αυτό έχει θετικές επιπτώσεις στην οικονομία.

Βεβαίως, κύριοι συνάδελφοι, αδικήσατε την Κυβέρνηση, όταν είπατε ότι δεν έχει επιπτώσεις η αύξηση του δολαρίου. 'Εχει επιπτώσεις η αύξηση του δολλαρίου και μάλιστα μεγάλες. 'Οταν το 30% του δημοσίου χρέους είναι σε ξένο νόμισμα και κύρια είναι σε δολάρια ή γιεν και το δολάριο αυξάνεται μέσα σε δύο (2) μήνες κατά 15% με 18%, τότε οπωσδήποτε έχει τεράστιες επιπτώσεις. Δεν μπορεί κανένας να το αγνοήσει, γιατί αυτόματα αυξάνονται οι τιμές των καυσίμων. Οι τιμές των καυσίμων έχουν επίπτωση στον πληθωρισμό, όπως και η 

Σελίδα 748 

του δημοσίου χρέους. Εκείνο δηλαδή, το οποίο είχε κερδίσει η Κυβέρνηση από τη μείωση των επιτοκίων λόγω της μείωσης του πληθωρισμού, ήρθε η αύξηση του δολαρίου να της το πάρει πίσω.

Επομένως, πρόκειται για εξωγενή παράγοντα που δεν μπορούσε να προβλεφθεί. Δεν μπορεί λοιπόν κανείς να ισχυριστεί ότι γι' αυτό το λόγο φταίει η Κυβέρνηση.

Σε τέτοιες περιπτώσεις, αν πράγματι θέλουμε να είμαστε ειλικρινείς όταν μιλάμε εδώ και να δίνουμε να καταλάβει ο πολίτης για τι πράγματα συζητάμε, η μείωση του ειδικού φόρου κατανάλωσης επιφέρει μία μικρή μείωση των εσόδων. Αυτή η μείωση των εσόδων στο τέλος γίνεται πληθωρισμός και αυξάνεται το έλλειμμα, εφόσον δεν το παίρνουμε από κάπου αλλού. 'Η κάποια στιγμή θα αναγκαστούμε να αυξήσουμε πάλι τον ειδικό φόρο κατανάλωσης, όταν θα έχει περάσει κάπως η όξυνση. Αυτό λειτουργεί σαν τα συγκοινωνούντα δοχεία. Δεν φεύγει τίποτα, απλώς αυξομειώνεται κάτι. 

Είναι δύο συγκοινωνούντα δοχεία αυτή η ιστορία. Πυροσβεστικά λειτουργεί, δεν λειτουργεί ουσιαστικά.

Τελειώνω, κύριε Πρόεδρε, και πιστεύω ότι μέχρι να ψηφιστεί αυτό το άρθρο, θα έχετε πάλι επεξεργαστεί τη διάταξη του άρθρου 24 για να απαλείψετε τη συγκεκριμένη ρύθμιση στην παράγραφο 4.

ΠΡΟΕΔΡΕΥΩΝ (Νικόλαος Κατσαρός): Ο κ.Βλαχόπουλος έχει το λόγο.

ΣΤΡΑΤΗΣ ΚΟΡΑΚΑΣ: Κύριε Πρόεδρε, έχω ζητήσει από ώρα το λόγο.

ΠΡΟΕΔΡΕΥΩΝ (Νικόλαος Κατσαρός): Κύριε Κόρακα, δεν αρκεί να τον ζητήσετε, αλλά πρέπει η πρόθεσή σας να γίνει γνωστή στο Προεδρείο.

ΣΤΡΑΤΗΣ ΚΟΡΑΚΑΣ: Σήκωνα επί μία ώρα το χέρι μου.

ΠΡΟΕΔΡΕΥΩΝ (Νικόλαος Κατσαρός): Φαίνεται ότι δεν σας προσέξαμε.

'Εχετε αντίρρηση να προηγηθεί ο κ.Βλαχόπουλος;

ΣΤΡΑΤΗΣ ΚΟΡΑΚΑΣ:'Οχι. Απλώς το σημειώνω. Φαίνεται πως έχετε μία τάση προς τα δεξιά.

ΠΡΟΕΔΡΕΥΩΝ (Νικόλαος Κατσαρός): Σας είπα και παλιότερα ότι έχω μία αδυναμία προς τη δεξιά. Τί να κάνω; Βλέπω περισσότερο προς τα εκεί. Δεν φταίω εγώ αν εσείς είσθε αριστερά!!!

ΣΤΡΑΤΗΣ ΚΟΡΑΚΑΣ: Ρίξτε μια ματιά και προς τα εδώ.

ΠΡΟΕΔΡΕΥΩΝ (Νικόλαος Κατσαρός): Ορίστε, κύριε Βλαχόπουλε, έχετε το λόγο.

ΗΛΙΑΣ ΒΛΑΧΟΠΟΥΛΟΣ: Θα ήθελα να ευχαριστήσω τον κ. Κόρακα, διότι κατανόησε ότι μετά από τέσσερις ώρες που είμαστε στην Αίθουσα, είμαι ο πρώτος Βουλευτής που παίρνει το λόγο.

Φυσικά άλλα θα ήθελα να πω πριν από λίγο. Το κλίμα είναι διαμορφωμένο μετά από τις τόσες τοποθετήσεις Αρχηγών κομμάτων, κοινοβουλευτικών εκπροσώπων κ.ο.κ.

Θα ήθελα όμως να σημειώσω το πάθος με το οποίο ο κ. Μεϊμαράκης -το δέχθηκε και ο ίδιος- μίλησε προς τον κύριο Υπουργό και να προβληματιστώ γύρω από τη σύγχυση που δημιουργείται στην αγορά, όπως είπε, από τα αυθαίρετα δημοσιεύματα. Γιατί πιστεύω, ότι μάλλον το πάθος του κοινοβουλευτικού εκπροσώπου της Νέας Δημοκρατίας γύρω απ'αυτό το θέμα δημιουργεί σύγχυση στην αγορά και όχι τα αυθαίρετα δημοσιεύματα κάποιων εφημερίδων.

Χρειάζεται ίσως ένας περιορισμός του πάθους και φυσικά περισσότερη υπευθυνότητα, όταν μιλούμε για τη σύγχυση στην αγορά.

'Ακουσα τις τοποθετήσεις όλων όσων μίλησαν μέχρι σήμερα και θα έλεγα ότι οι ομιλίες των ειδικών αγορητών, των εισηγητών της Αντιπολίτευσης, των κοινοβουλευτικών εκπροσώπων και των Αρχηγών κομμάτων -τόσοι πολλοί μίλησαν- ήταν τοποθετήσεις που αναφέρθηκαν σε όλη σχεδόν την οικονομική πολιτική της Κυβέρνησης. Με μία κριτική φυσικά διάθεση αναφέρθηκαν στον προϋπολογισμό, στο αν ο προϋπολογισμός θα επιτύχει τους στόχους του. Αναφέρθηκαν στην ιεραρχία του Υπουργείου Οικονομικών, σε φοροαπαλλαγές κ.ο.κ.

Εγώ θα ήθελα να κάνω μία άλλη προσέγγιση σε σχέση με το νομοσχέδιο που μπορεί να έχει τη λογική μιας συνολικής τοποθέτησης γενικά για την μέχρι τώρα πορεία της Κυβέρνησης, αλλά φυσικά όχι με το ίδιο πάθος άλλων συναδέλφων.

Ταξιδεύοντας αυτές τις ημέρες στην εθνική οδό Αθηνών-Θεσσαλονίκης πραγματικά προβληματίστηκα πάρα πολύ, γιατί είδα να εκτελείται ένα έργο με πολλές δυσκολίες, με πολλά προβλήματα και φυσικά με πολλά θύματα από τα δυστυχήματα που έγιναν. Ο προβληματισμός ήταν ο εξής: 'Ενα τέτοιο έργο θα έπρεπε να γίνει μετά από τριάντα χρόνια; Διότι, όπως γνωρίζουμε όλοι, αυτός ο δρόμος ξεκίνησε να λειτουργεί με τη νέα χάραξη -τότε ήταν μοντέρνος- περίπου πριν τριάντα χρόνια, όταν κυκλοφορούσαν -δεν είμαστε τόσο μικροί- μερικά Ι.Χ., τα λεωφορεία των ΚΤΕΛ και δεν ξέρω αν υπήρχαν μερικά φορτηγά για τις μεταφορές. Τριάντα χρόνια μετά και ένας δρόμος που έγινε πριν από τριάντα χρόνια είναι σχεδόν ακόμη ίδιος.

Τώρα θα μου πείτε γιατί ξεκινώ έτσι την εισήγησή μου. Την εισήγηση την ξεκινώ έτσι για να πω ότι όλες οι κυβερνήσεις που πέρασαν αυτά τα τριάντα χρόνια πιστεύω ότι ήθελαν να κάνουν τέτοια έργα, τα οποία ακριβώς είναι υποδομές που βοηθούν και την ανάπτυξη και την πρόοδο και την ποιότητα ζωής. Μάλλον δεν μπόρεσαν και δεν μπόρεσαν, γιατί δεν υπήρχαν πόροι. Και διερωτώμαι: Τελικά περιμέναμε το Πρώτο και το Δεύτερο Πακέτο Ντελόρ και το τρίτο Πακέτο Σαντέρ για να κάνουμε έργα;

Νομίζω ότι όλες οι κυβερνήσεις που πέρασαν έχουν τις ευθύνες τους. Αυτό σημαίνει -για να καταλήξω και για να δικαιολογήσω αυτή την εισαγωγή- ότι χρειάζονται πόροι. Και χρειάζονται πόροι δικοί μας, οι οποίοι να προκύπτουν από τη δική μας ανάπτυξη, από τη δική μας οικονομία, από το δικό μας νοικοκύρεμα. Χρειάζονται πόροι, οι οποίοι εξασφαλίζονται από την ανάπτυξη, από το γνωστό Α.Ε.Π., από τα φορολογικά έσοδα που σημαίνει φορολογική πολιτική, που σημαίνει μηχανισμοί είσπραξης, που σημαίνει κάποια χρήματα να μπαίνουν στα ταμεία του κράτους. Χρειάζονται πόροι που εξασφαλίζονται από τη μείωση των δαπανών λειτουργίας του κράτους και εφαρμογής της πολιτικής της όποιας κυβέρνησης. Και φυσικά δεν εννοώ μείωση των δαπανών που χρειάζονται για την άσκηση μίας κοινωνικής πολιτικής και μίας αναπτυξιακής πολιτικής, αλλά, όπως καταλαβαίνετε, μιλώ για την περιστολή της σπατάλης, η οποία γίνεται από το κράτος.

Θα έλεγα ότι απαιτείται μία συνδυασμένη πολιτική που θα αναφέρεται σ' αυτούς τους τρεις άξονες, ώστε το τελικό αποτέλεσμα "έσοδα μείον δαπάνες" να είναι ένα σημαντικό ποσό διαθέσιμο για έργα τεχνικών υποδομών, κοινωνικών υποδομών, αναπτυξιακών υποδομών και φυσικά επενδύσεων και άλλων πρωτοβουλιών που μπορεί να πάρει μία Κυβέρνηση.

Δεν θα αναφερθώ στον πρώτο άξονα της αναπτυξιακής πολιτικής που είπα προηγουμένως διότι δεν είναι και θέμα της σημερινής συζήτησης. Ακόμη δεν θα ήθελα να αναφερθώ και στον τρίτο άξονα της μείωσης των δαπανών, αλλά θεωρώ υποχρέωσή μου να υπογραμμίσω ότι η σημερινή Κυβέρνηση με νόμο που ψηφίστηκε πριν από μερικούς μήνες για τον περιορισμό των δαπανών του κράτους διαμόρφωσε εκείνο το θεσμικό πλαίσιο που η γρήγορη και πιστή εφαρμογή των διατάξεων του πιστεύω και ελπίζω να έχει ως αποτέλεσμα τον ουσιαστικό περιορισμό των δαπανών (σπατάλης).

Νομίζω ότι υπάρχουν πολλά περιθώρια για να περιορίσουμε πράγματι τη σπατάλη που γινόταν από παλιά στο δημόσιο και αυτό επιχειρείται από τη σημερινή Κυβέρνηση.

Είναι απαραίτητο, κύριε Υπουργέ, να εφαρμοστούν το συντομότερο δυνατόν, οι διατάξεις που προβλέπουν ελέγχους στις δαπάνες και των Υπουργείων και της Νομαρχιακής Αυτοδιοίκησης και της Τοπικής Αυτοδιοίκησης, διότι και εκεί πολλά έχουμε και μπορούμε να πούμε όλοι οι Βουλευτές, που παρακολουθούμε από κοντά τους νομούς μας. Ιδιαίτερα να προχωρήσει η διαδικασία για την εξυγίανση, τη σύμπτυξη, την κατάργηση -ψηφίσαμε το νόμο- των φορέων, των οργανισμών, των νομικών προσώπων, των ιδρυμάτων, που ο σκοπός δημιουργίας και λειτουργίας τους δεν εξυπηρετείται από τα 

Σελίδα 749 

σημερινά δεδομένα και τις σημερινές ανάγκες.

Νομίζω ότι γίνεται μία δουλειά από όλα τα Υπουργεία, έτσι ώστε να προχωρήσει αυτή η διαδικασία πιο γρήγορα. Είχα ζητήσει και από τον τότε Υφυπουργό που ήταν παρών όταν ψηφιζόταν αυτό το νομοσχέδιο, πως θα έπρεπε να μπει ένα χρονοδιάγραμμα. Νομίζω πως έστω και τώρα μπορεί να μπει. Εγώ επιφυλάσσομαι προς το τέλος του έτους με μία ερώτηση να ενημερωθώ για το πού πήγε αυτή η προσπάθεια του περιορισμού, της κατάργησης, της σύμπτυξης και της εξυγίανσης αυτών των υπηρεσιών.

Σε αυτό το σημείο θα ήθελα να πω ότι δυστυχώς αυτοί οι νόμοι, οι πρωτοβουλίες και τα μέτρα για τον περιορισμό των δαπανών, έγιναν αντικείμενο σκληρής κριτικής από όλα τα κόμματα της Αντιπολίτευσης -τυχαίνει να είμαι παρών σε όλες αυτές τις συνεδριασεις- και φυσικά και από τα Μέσα Μαζικής Ενημέρωσης. Το λιγότερο που έγινε από τα Μέσα Μαζικής Ενημέρωσης είναι ότι αγνοήθηκαν όλοι αυτοί οι νόμοι που ψηφίσαμε ή τα μέτρα που είχαν παρθεί.

Θα έλεγα ότι τα Μέσα Μαζικής Ενημέρωσης κυρίως την τελευταία περίοδο, αλλά μέσα και σ' αυτήν την Αίθουσα τα κόμματα της Αντιπολίτευσης έχουν επικεντρώσει την προσοχή τους, στη "σπατάλη" που γίνεται στους μισθούς των Βουλευτών. Είχα την ατυχία, όταν έγινε αυτή η συζήτηση να μη βρίσκομαι μέσα στην Αίθουσα γιατί προήδρευα σε μια Επιτροπή Εξωτερικών και 'Αμυνας. Διάβασα όμως, τις τοποθετήσεις από τα Πρακτικά, που δυστυχώς έγιναν και από Αρχηγούς κομμάτων. Βέβαια, αυτό το θέμα της αποζημίωσης των Βουλευτών καλό θα είναι να το συζητήσουμε μια άλλη φορά. Κλείνω αυτήν την παρένθεση εδώ.

Στον άξονα των φορολογικών εξόδων η Κυβέρνηση δεν ισχυρίζεται ότι με το συζητούμενο νομοσχέδιο διαμορφώνει ένα συνολικό πλαίσιο φορολογικής πολιτικής, αλλά ότι αυτό το νομοσχέδιο λειτουργεί συμπληρωματικά καθιερώνοντας για πρώτη φορά έναν ενιαίο κώδικα -ο όρος δεν είναι δόκιμος, μάλλον πρέπει να πούμε, ρυθμίσεις- διοικητικών και ποινικών κυρώσεων που αφορούν όλες τις φορολογίες πλην της τελωνειακής.

Είπα ότι λειτουργεί συμπληρωματικά, διότι όπως υπογράμμισε και ο ειδικός αγορητής του Συνασπισμού προσεγγίζοντας το θέμα από άλλη οπτική, η Κυβέρνηση με νομοσχέδια που έγιναν νόμοι, όπως ο Τελωνειακός Κώδικας και οι φοροαπαλλαγές, διαμόρφωσε ένα πλαίσιο άσκησης φορολογικής πολιτικής. Ακριβώς εδώ λέω, ότι αυτό λειτουργεί συμπληρωματικά.

Εδώ θέλω να υπενθυμίσω ότι και τότε έγινε αντικείμενο σκληρής κριτικής, όταν συζητούσαμε επί της αρχής, αλλά όταν συζητούσαμε επί των άρθρων είδα μια άλλη στάση όλων των κομμάτων της Αντιπολίτευσης. Πιστεύω ότι και σ' αυτό το νομοσχέδιο θα παρατηρηθεί το ίδιο φαινόμενο, δηλαδή μια σκληρή κριτική επί της αρχής και στο τέλος, όταν θα μπούμε στα άρθρα τα κόμματα θα δεχθούν πολλές απ' αυτές τις ρυθμίσεις που προβλέπει το νομοσχέδιο.

Θυμίζω λοιπόν, το Φόρο Ακίνητης Περιουσίας που τον δέχθηκαν τα κόμματα και την κατάργηση των απαλλαγών από τα τέλη κυκλοφορίας. Εκεί μπορεί να υπήρχαν κάποιες ενστάσεις, αλλά σαν λογική στα άρθρα έγινε δεκτό απ' όλα τα κόμματα. 'Ομως για να μπορέσουμε να εμπεδώσουμε φορολογική συνείδηση σε όλους τους 'Ελληνες πολίτες χρειάζεται σαφήνεια των νόμων για να μπορεί να είναι αξιόπιστη μια κυβέρνηση. Ακόμη χρειάζεται αποφασιστικότητα, έτσι ώστε αυτά που προβλέπονται από τους νόμους να εφαρμόζονται προς κάθε κατεύθυνση.

Με το παρόν σχέδιο νόμου ενιαιοποιούνται ρυθμίσεις που αφορούν τους πρόσθετους φόρους, προσδιορίζονται τα ποινικά αδικήματα που σχετίζονται με τη φοροδιαφυγή στη φορολογία εισοδήματος, με τη μη απόδοση ΦΠΑ και παρακρατουμένων φόρων ειδικά και με την έκδοση ή αποδοχή πλαστών ή νοθευμένων ή εικονικών φορολογικών στοιχείων. Ορίζονται φυσικά και οι ποινές. Ρυθμίζονται οι προϋποθέσεις διοικητικού ή δικαστικού συμβιβασμού. Τέλος, με τις μεταβατικές διατάξεις ρυθμίζονται οι ήδη εκκρεμείς υποθέσεις, έτσι ώστε να απεμπλακούν οι φορολογούμενοι και η διοίκηση από τα προβλήματα που έχουν δημιουργηθεί μέχρι σήμερα. Φυσικά αυτό δεν σημαίνει ότι θα απαλλαγούν ή ότι θα επιβραβευθούν ή ότι θα χαριστούν κάποια χρέη ή και ποινές που επιβλήθηκαν σε κάποιους που παρακράτησαν ΦΠΑ ή έκαναν άλλες παραβάσεις.

Νομίζω ότι σ' αυτό το άρθρο πρέπει να γίνει ουσιαστική συζήτηση. Πρέπει και ο Υπουργός να είναι ανοικτός, έτσι ώστε να γίνουν ρυθμίσεις για να λυθούν ορισμένα προβλήματα και από την άλλη μεριά να μη λειτουργήσει αρνητικά το νομοσχέδιο όσον αφορά στην εμπέδωση της φορολογικής συνείδησης. Πιστεύω ότι η αντιπολίτευση δεν θα διαφωνήσει σε πολλά από τα άρθρα και ότι θα δείξει καλή θέληση για να ψηφιστούν οι ρυθμίσεις που προβλέπονται.

ΠΡΟΕΔΡΕΥΩΝ (Νικόλαος Κατσαρός): Ο κ. Κόρακας έχει το λόγο.

ΣΤΡΑΤΗΣ ΚΟΡΑΚΑΣ: Για άλλη μια φορά γίνεται συζήτηση στη Βουλή για ένα φορολογικό νομοσχέδιο από τα πολλά που συζητούνται κάθε τόσο. Βεβαίως, άλλη μια φορά είδαμε τα κόμματα του δικομματισμού να μας παρουσιάζουν την ίδια παράσταση.

Το λέμε φυσικά μονότονα, κυρίως όταν πρόκειται για νομοσχέδια, όπου παίζονται οικονομικά συμφέροντα το παιχνίδι είναι γνωστό. Η Νέα Δημοκρατία όταν είναι στην αντιπολίτευση βλέπει όλα τα σωστά, ενώ όταν είναι στην κυβέρνηση τα ξεχνάει, αυτά που είχε δει ως αντιπολίτευση. Το ίδιο κάνει και το ΠΑΣΟΚ. 

'Ετσι από κυβέρνηση σε κυβέρνηση βρισκόμαστε μέχρι σήμερα με ένα φορολογικό σύστημα, του οποίου το βασικό χαρακτηριστικό είναι η αντιλαϊκότητα και η φιλομονοπωλιακή καπιταλιστική ταξικότητα. Φυσικά κάθε φορά που έρχεται ένα φορολογικό νομοσχέδιο, αλλά και γενικότερα το φορολογικό σύστημα, αποβλέπει στην απομύζηση των εισοδημάτων από τους εργαζομένους, από τα λαϊκά στρώματα και στην ανακατανομή αυτών των εισοδημάτων υπέρ του κεφαλαίου. Δεν είναι τυχαίο ότι το 70% των φορολογικών εσόδων, περίπου- γιατι παίζει πάνω κάτω- προέρχεται από έμμεσους φόρους, εκείνους τους φόρους που χαρατσώνουν με τον πιο άγριο τρόπο, κυρίως τα λαϊκά στρώματα. Το έχουμε ξαναπεί εδώ στη Βουλή, για ένα κιλό ζάχαρη θα πληρώσει τον ίδιο φόρο ο συνταξιούχος του ΟΓΑ, ο άνεργος, ο εργαζόμενος που έχει το βασικό μισθό των εκατόν σαράντα χιλιάδων (140.000) δραχμών και τον ίδιο φόρο θα πληρώσει και ο Λάτσης και ο Βαρδινογιάννης. Βέβαια εδώ θα μπορούσε να πει κανείς ότι δεν μπορούμε να βάλουμε διαφορετικούς φόρους και το λέω γιατί κάποτε διερωτήθηκε και ο κ. Παλαιοκρασάς. Πάντως με αυτό θέλω να πω ότι διατηρώντας αυτή τη σχέση, δηλαδή 70% των εσόδων από έμμεσους φόρους και το 30% από φόρους εισοδήματος, κρατάμε αυτή την άνιση μεταχείριση που σε τελευταία ανάλυση είναι και βάρβαρα αντισυνταγματική. Το Σύνταγμα προβλέπει ότι ο καθένας πρέπει να πληρώνει φόρους ανάλογα με τη φοροδοτική του ικανότητα. Ετσι ένα μεγάλο μέρος των εσόδων των λαϊκών στρωμάτων πάει στο δημόσιο κορβανά, ενώ ένα απειροελάχιστο μέρος των εσόδων του μεγάλου κεφαλαίου πάει επίσης στο δημόσιο κορβανά.

Τα λέω αυτά για να μην ξεχνιόμαστε και για να θυμίσουμε επίσης ότι όλα τα φορολογικά νομοσχέδια που έρχονται διατείνονται ότι θα κτυπήσουν τη φοροδιαφυγή και φοροκλοπή, αλλά κάνουν ακριβώς το αντίθετο. 'Ενα κραυγαλέο παράδειγμα είναι αυτό με τα αντικειμενικά κριτήρια τα οποία όχι μόνο διατηρούνται με το παρόν νομοσχέδιο, αλλά ούτε καν γίνεται λόγος και οι φήμες -είδαμε και δημοσιεύματα σήμερα στον Τύπο- λένε ότι με βάση τους κανόνες, τους οποίους καθορίζονται αυτά τα αντικειμενικά κριτήρια, θα αυξηθούν γύρω στο 25%. Είναι η επιβάρυνση αυτή. Θα στείλουν δηλαδή και άλλες χιλιάδες μικρομεσαίων επιχειρήσεων στη χρεωκοπία.

Η Κυβέρνηση κρατάει όλα αυτά, κρατάει τη φοροδιαφυγή, με τα αντικειμενικά κριτήρια και άλλα μέσα, αφού αυτά ενισχύουν ουσιαστικά αυτούς, οι οποίοι εισπράττουν ή κερδίζουν περισσότερα απ' αυτά που προβλέπουν τα αντικειμενικά κριτήρια, γιατί αυτοί θα προσαρμόσουν τα βιβλία τους και τις δηλώσεις τους, τις φορολογικές, με βάση αυτά που προβλέ-

Σελίδα 750 

πουν τα αντικειμενικά κριτήρια και δεν θα δηλώσουν τα επιπλέον έσοδα. Αυτοί που έχουν λιγότερα θα πληρώσουν πολύ περισσότερα απ' αυτά που κέρδισαν.

'Ενα άλλο χαρακτηριστικό παράδειγμα είναι η φοροκλοπή. Δεν ξέρω αν σε άλλη χώρα το όργιο της φοροκλοπής είναι τόσο έντονο όσο είναι εδώ. Χιλιάδες εκατομμύρια δραχμές έχουν εισπραχθεί από τον ελληνικό λαό από τους μεγαλόσχημους που τα τζιράρουν τζάμπα και έρχεται η κάθε κυβέρνηση και κάνει μια ρύθμιση ή ακόμη χειρότερα υπογράφει ο Υπουργός των Οικονομικών μια χαριστική πράξη κάθε χρόνο που χαρίζει τους φόρους, που χρωστάει όποιος χρωστάει εδώ και δέκα χρόνια, με αποτέλεσμα να έχουμε νέες εκατοντάδες δισεκατομμυρίων δραχμών οφειλές, φόρων που πληρώθηκαν από τον ελληνικό λαό, να μην έρχονται στα δημόσια ταμεία, αλλά να μένουν στις τσέπες των κεφαλαιοκρατών.

'Ενα χαρακτηριστικό παράδειγμα αυτής της φοροκλοπής και των ευεργετικών ρυθμίσεων των εκάστοτε κυβερνήσεων και της σημερινής -το ανέφερε ο ειδικός αγορητής μας- είναι αυτή η ιστορία με τα τέλη υπερημερίας που οφείλουν στο δημόσιο ο Λάτσης και ο Βαρδινογιάννης, για τα οποία έχει κάνει προσφυγή ο πρώην επιθεωρητής τελωνείων, ο κ. Χρήστος Ρέτζιος. Και το έχουμε ξαναπεί εδώ πέρα, ότι δυστυχώς δεν έχει την υποστήριξη της Κυβέρνησης σε αυτήν την προσπάθεια που κάνει. Η υπόθεση βρίσκεται στον εισαγγελέα. Η Κυβέρνηση πάντοτε αν θέλει λεφτά μπορεί να προσφύγει εκεί και να αφήσει τις διάφορες δικαιολογίες, ή τα τερτίπια, για το τι λέει το Νομικό Συμβούλιο του Κράτους, να θέσει στο Νομικό Συμβούλιο του Κράτους ευθέως το ερώτημα, αν μπορεί ο Λάτσης ή ο Βαρδινογιάννης ή οποιοσδήποτε άλλος, να φέρνουν καύσιμα έτοιμα εδώ πέρα και να τα εμπορεύονται χωρίς να πληρώσουν φόρους. Αυτή είναι η ιστορία.

Επίσης, έχουμε αυτή τη φορολογική αφαίμαξη, η οποία επιτείνεται, αν θέλετε, με τη μη τιμαριθμοποίηση της φορολογικής κλίμακας. Το χαμηλό αφορολόγητο παραμένει και δεν προσαρμόζεται στον πληθωρισμό.

'Εχω ένα δημοσίευμα πολύ ενημερωτικό του "ΡΙΖΟΣΠΑΣΤΗ" εδώ πέρα, της 10ης Αυγούστου, όπου λέει συγκεκριμένα και πολύ παραστατικά, ότι για το 1996 οι μισθωτοί δήλωναν κατά μέσο όρο εισόδημα, τρία εκατομμύρια διακόσιες ογδόντα μία χιλιάδες δραχμές (3.281.000) και οι βιομήχανοι, έμποροι και βιοτέχνες, τρία εκατομμύρια διακόσιες εξήντα μία χιλιάδες δραχμές (3.261.000) το μήνα. Δηλαδή, οι μισθωτοί είναι πιο πλούσιοι από τους βιομήχανους.

Βεβαίως, πολλά ειπώθηκαν για τον Προϋπολογισμό. Δεν θα αναφερθώ σε αυτά, κύριε Πρόεδρε. Θα αναφέρω μόνο μια συγκεκριμένη δήλωση, που έκανε αυτές τις μέρες ο κ. Παπαντωνίου, ο Υπουργός Οικονομικών και Εθνικής Οικονομίας, όταν είπε ότι το 1998 θα είναι μια σκληρή χρονιά και ο Προϋπολογισμός του επόμενου χρόνου απαιτητικός. Και σημειώνει ο "ΡΙΖΟΣΠΑΣΤΗΣ", "και ο νοών νοείτο". Και εμείς δεν έχουμε να πούμε τίποτε πάρα πάνω, φυσικά. 'Ολα τα λέει αυτή η δήλωση του κ. Παπαντωνίου, του οποίου η προσήλωση στα λαϊκά συμφέροντα είναι γνωστή.

Επίσης, η Κυβέρνηση του ΠΑ.ΣΟ.Κ, ενώ είχε δεσμευθεί εδώ πέρα ως Αντιπολίτευση ότι θα καταργήσει, θα αλλάξει αυτόν το νόμο, τη ρύθμιση που έκανε η Νέα Δημοκρατία με το 35% της φορολογίας για τις προσωπικές εταιρείες, όχι μόνο δεν το κάνει αλλά το διατηρεί και το χαίρεται. Και επιπλέον, έφερε ήδη και πρόσθεσε πάνω σε αυτό το εξοντωτικό για τη μικρομεσαία επιχείρηση μέτρο και τα αντικειμενικά κριτήρια.

Βεβαίως, αν θέλουμε να μιλάμε για το φορολογικό σύστημα, είναι ότι όλες οι κυβερνήσεις υπόσχονται, ότι εντός ολίγου θα έχει ολοκληρωθεί η μηχανοργάνωση. Και εγώ το θυμάμαι -δεν είναι εδώ ο Πρόεδρος του ΔΗ.Κ.ΚΙ, επειδή έγινε και αναφορά σε αυτόν και στην Υπουργεία του- ότι μας διαβεβαίωνε κάθε χρόνο που συζητάγαμε έναν Προϋπολογισμό, ότι τελειώνει η μηχανοργάνωση μέσα σε ένα-δύο χρόνια το πολύ και ήμασταν νέοι και ασπρίσαμε και γεράσαμε και ακόμα να τελειώσει αυτή η μηχανοργάνωση. Και δεν είναι τυχαίο που δεν τελειώνει, κύριε Πρόεδρε. Δεν γίνεται η μηχανοργάνωση, γιατί έτσι η φοροδιαφυγή και η φοροκλοπή θα δυσκολευτούν. Και γι'αυτό οι κυβερνήσεις δεν προχωρούν, ενώ θα μπορούσε το θέμα αυτό να είχε λυθεί. Δεν λέω ότι είναι κάτι πολύ απλό, αλλά θα μπορούσε τόσα χρόνια να έχει λυθεί. Εδώ τόσα και τόσα γίνονται, ιδιαίτερα όταν συμβαίνουν στο μεγάλο κεφάλαιο. Κολάνε όταν πάνε κάπου να δυσκολέψουν αυτά τα συμφέροντα.

Κατά τη γνώμη του Κ.Κ.Ε. -ειπώθηκε ήδη- η χώρα χρειάζεται μια προοδευτική δημοκρατική μεταρρύθμιση του συστήματος. Το κόμμα μας έκανε τέτοια πρόταση, πρόταση νόμου. Την καταθέσαμε, την καταψηφίσατε. Και ήταν μια πρόταση νόμου που δεν έλεγε τίποτα επαναστατικά πράγματα. Δεν ήταν το φορολογικό σύστημα που θα έπρεπε να έχει μια σοσιαλιστική πραγματικά δημοκρατία, αλλά ήταν πράγματα που θα μπορούσατε και εσείς ως Κυβέρνηση που υπηρετείτε το κεφάλαιο, αν βάζατε λίγο νερό στο κρασί σας, στο φιλομονοπωλιακό κρασί σας, να τα δεχθείτε.

Αυτά περί τιμαριθμοποίησης της φορολογικής κλίμακας αύξησης του ελάχιστου αφορολόγητου για τους εργαζόμενους και τους συνταξιούχους και μία σειρά μέτρων που δεν θέλω να τα επαναλάβω, γιατί τα έχουμε πει επανειλημμένα. 

Με το συζητούμενο νομοσχέδιο, κατά τη γνώμη μας, διατηρείται και σκληρύνεται ακόμα περισσότερο ο ταξικός χαρακτήρας του φορολογικού συστήματος. Θα ήθελα να σημειώσω ότι οι βιομήχανοι, με τα σημειώματα που μας έδωσαν, συμφωνούν με αυτές τις ρυθμίσεις και ζητούν κάτι περισσότερο να κάνετε, μειώνοντας ακόμα περισσότερο τα πρόστιμα για τους παραβάτες. Αυτό και μόνο υποδηλώνει ποιές είναι οι προθέσεις και οι διαθέσεις τους και ποιών τις διαθέσεις και τις προθέσεις και τις απαιτήσεις εξυπηρετείτε με τις μειώσεις των προστίμων που κάνετε. 

Θα ήθελα να σημειώσω, επίσης, για το Οικονομικό Επιμελητήριο, την παρατήρηση που κάνει ότι δεν είχε τη δυνατότητα, αυτός ο σύμβουλος του κράτους για τέτοια ζητήματα, την ευχέρεια χρόνου να εξετάσει ολοκληρωμένα σε βάθος αυτό το νομοσχέδιο και να κάνει τις προτάσεις του.

Και βεβαίως, εγώ θα ήθελα να προτείνω άλλη μία φορά, όπως επανειλημμένα το έχουμε πεί, τέτοια νομοσχέδια, πριν κατατεθούν στη Βουλή ή πριν διαμορφωθούν οριστικά από την Κυβέρνηση, να δίνονται σε αυτούς τους συμβούλους του κράτους. 'Οχι ότι πιστεύω ότι η σημερινή διοίκηση του Οικονομικού Επιμελητηρίου μπορεί να σας προτείνει τίποτα επαναστατικά μέτρα, αλλά εν πάση περιπτώσει κάτι θετικό μπορεί να βγεί από αυτήν την ιστορία.

Η εισηγητική έκθεση και ο κύριος Υπουργός και ο εισηγητής της Πλειοψηφίας και ο συνάδελφος ο κ. Βλαχόπουλος ισχυρίζονται ότι με το νομοσχέδιο αυτό γίνεται μία κωδικοποίηση κλπ. Κανείς δεν θα είχε αντίρρηση για ένα νοικοκύρεμα, αν μπορούμε να πούμε έτσι, της νομοθεσίας για τις κυρώσεις ποινικές και διοικητικές, που αφορούν τη φορολογία. Κανείς δεν θα είχε αντίρρηση, γιατί πραγματικά είναι κοινό μυστικό ότι υπάρχει μία διασπορά και μία πολυπλοκότητα, περιπλοκότητα. Εμείς λέμε ότι δεν είναι τυχαίο και αυτό, αλλά εν πάση περιπτώσει θα ήταν πραγματικά πολύ θετικό αν μπορούσαν να συμμαζευτούνν όλα αυτά τα πράγματα σ' ένα κείμενο ενιαίο, ώστε ο αρμόδιος, αλλά και ο κάθε πολίτης έχοντας αυτό το κείμενο στα χέρια του να ξέρει τι χρωστάει, τι δεν χρωστάει, τι πρέπει να κάνει, τι τον περιμένει, εάν δεν κάνει αυτά που πρέπει.

Αυτό, όμως, το πράγμα που μας φέρνετε εδώ ψευδεπίγραφα -έχουν δίκιο οι συνάδελφοι που το έθεσαν- λέγεται "κώδικας". Δεν είναι κώδικας, αφού το ίδιο το νομοσχέδιο έχει άρθρα μέσα που παραπέμπουν σε άλλους νόμους. Εγώ δεν ξέρω κώδικες να παραπέμπουν σε άλλους νόμους. Γι' αυτό πιστεύω ότι είναι απόλυτα δικαιολογημένη η γνώμη που διατυπώνει η Διεύθυνση Επιστημονικών Μελετών της Βουλής, ότι θα πρέπει να ονομαστεί κάπως διαφορετικά. Ξέρω εγώ, πείτε το, ρυθμίσεις σχετικά με τις ποινικές και διοικητικές κυρώσεις για τη φορολογία. Πείτε το διαφορετικά, αλλά ας μην το λέμε κώδικα, γιατί πραγματικά αν είναι κώδικας θα πρέπει να συζητηθεί με τη διαδικασία των κωδίκων. Εμείς δεν συμφω-

Σελίδα 751 

νούμε με αυτές τις συζητήσεις, αλλά το λέω έτσι για να ξέρουμε τι μας γίνεται. 

Δεν γίνεται κάτι τέτοιο. 'Οπως το είπαμε -το είπαν και άλλοι συνάδελφοι- και αυτό θα πρέπει η Κυβέρνηση να το σκεφθεί μέχρι να ολοκληρωθεί η συζήτηση, τουλάχιστον να αλλάξει αυτόν τον τίτλο, αν και για μας δεν είναι το ουσιαστικότερο ζήτημα. 

Αφού, λοιπόν, δεν γίνεται αυτό το συμμάζεμα, γιατί φέρνει η Κυβέρνηση αυτό το νομοσχέδιο; 'Ηδη, το είπαμε, θα το επαναλάβουμε, γιατί πρώτον κάνει μαλακότερη τη μεταχείριση στις μεγάλες και ουσιαστικές παραβάσεις, για παράδειγμα οι ρυθμίσεις στις οποίες αναφέρθηκαν και άλλοι, για τα πλαστά και εικονικά τιμολόγια.

Δεν είναι δυνατόν, κύριε Υπουργέ, τώρα να μας λέτε είναι μερικώς εικονικό, γιατί πραγματικά μας θυμίζετε αυτό που είπε και ο ειδικός αγορητής μας το "ολίγον έγκυος". 'Η είναι εικονικό ή δεν είναι. Πρώτη φορά το ακούω εγώ αυτό το πράγμα, θα είναι εικονικό μόνο ως προς το μέρος που υπερβαίνει την πραγματική συναλλαγή. Μα δεν το καταλαβαίνετε; Δεν θέλουμε να πούμε ότι δεν καταλαβαίνετε τι κάνετε. Ξέρουμε πολύ καλά ότι καταλαβαίνετε. Σκόπιμα, λοιπόν, ξέρετε ότι έτσι με τον τρόπο αυτό ενθαρρύνετε τα εικονικά τιμολόγια και εκεί τελικά θα οδηγηθούμε. 

Θα το επιδιώκει ο ένας, θα το ρισκάρει και θα λέει "αν με πιάσουν, με έπιασαν. Αν δεν με πιάσουν, τη γλίτωσα". Και βεβαίως εδώ προβλέπετε και μαλακότερες κυρώσεις για τους λήπτες του εικονικού. Αφού το δέχεται το εικονικό, είναι ουσιαστικά κλεπταποδόχος.

ΓΕΩΡΓΙΟΣ ΔΡΥΣ (Υφυπουργός Οικονομικών): 'Εχετε κάνει σύγχυση,δεν λέει αυτά το νομοσχέδιο.

ΣΤΡΑΤΗΣ ΚΟΡΑΚΑΣ: Γίνεται ευνοϊκότερη μεταχείριση και για τους λήπτες των εικονικών. Βεβαίως για τους εκδότες των εικονικών γίνεται ευνοϊκότερη, αλλά γίνεται και για τους λήπτες. 

'Ενα δεύτερο είναι ότι μειώνει για τους μεγάλους τα πρόστιμα και φυσικά αφήνει άθικτα σκληρά τα πρόστιμα που αφορούν τους μικρούς.

Επίσης, συμφωνούμε και με την παρατήρηση που έκανε ο κ. Γεωργακόπουλος, σχετικά με την παράγραφο 4 του άρθρου 24, που είναι σκανδαλώδης και θα πρέπει να αφαιρεθεί.

Αφήνει επίσης το νομοσχέδιο όρια για ατέρμονες ρυθμίσεις. Και όλοι φυσικά -σωστά ειπώθηκε- θα επιδιώκουν ατέρμονες ρυθμίσεις, μέχρι που να βαρεθείτε τις ρυθμίσεις και να πείτε παραγράφονται και ησυχάζουμε από εσάς, γιατί ήδη μας έχετε στοιχίσει πάρα πολύ και σε προσωπικό και σε άλλες δαπάνες για τις ρυθμίσεις σας. Οι μόνοι που είναι σχεδόν αδάπανοι, ανέξοδοι, για την καταβολή των φόρων τους, είναι οι μισθωτοί και οι συνταξιούχοι. Αυτοί πραγματικά δεν στοιχίζουν τίποτα στο δημόσιο, είναι τα μόνιμα υποζύγια που πληρώνουν και ούτε φυσικά μπορούν να κάνουν αυτοί ρυθμίσεις. 'Ετσι, με αυτό τον τρόπο -επιτρέψτε μου να σας το πω χοντρά- επιβραβεύετε την κατεργαριά. Και το ποιοι χρωστούν και το ποιοι θα κάνουν τις ρυθμίσεις, φαίνεται, κύριε Υπουργέ, και από τον πίνακα που μας δώσατε, αφού βλέπουμε εδώ ότι οι ομόρρυθμες και οι ετερόρρυθμες εταιρείες χρωστούν μαζί κάτι ψιλά εκεί, πέντε, έξι δισεκατομμύρια (5.000.000.000-6.000.000.000) δραχμές, οι εταιρείες περιορισμένης ευθύνης δεκαπέντε δισεκατομμύρια (15.000.000.000) δραχμές και οι ανώνυμες εταιρείες εκατόν είκοσι δισεκατομμύρια (120.000.000.000) δραχμές. 'Αρα, λοιπόν, γι' αυτούς γίνεται όλη αυτή η ιστορία.

Επίσης, είναι γεγονός ότι οι ρυθμίσεις αυτού του νομοσχεδίου θα επιφέρουν ακόμη μεγαλύτερη σύγχυση. Είπε ήδη ο ειδικός αγορητής μας -και άλλοι το είπαν- ότι εδώ εμφανίζονται οι αγρότες οι μεγάλοι φοροφυγάδες. Προς αυτήν την κατεύθυνση στρέφει η Κυβέρνηση την προσοχή της, αφού τους αναγκάζει με πάνω από τριακόσιες χιλιάδες (300.000) δραχμές εισόδημα, να υποβάλουν δήλωση, ενώ οι υπόλοιποι πολίτες με τέτοιο εισόδημα δεν είναι υποχρεωμένοι να υποβάλουν δήλωση.

Θα ήθελα, επίσης, να κάνω δύο παρατηρήσεις πάνω σε τροπολογίες που φέρατε και έχουν συμπεριληφθεί στο νομοσχέδιο. Η μία είναι αυτή που αφορά τις ΔΕΚΟ. 'Εγινε ήδη συζήτηση. Θα ήθελα να παρατηρήσω την πρεμούρα και του Συνασπισμού και του ΔΗ.Κ.ΚΙ. γι' αυτήν την παράταση που δίνεται, μην τυχόν και δεν εφαρμοσθεί ο ν. 2414. Δεν το κατάλαβα αυτό το πράγμα. Εμείς έχουμε διατυπώσει, από τη στιγμή που κατατέθηκε το νομοσχέδιο και έγινε μετά ο ν. 2414, τη ριζική αντίθεσή μας και έχουμε καταγγείλει ότι αυτό το νομοσχέδιο αποβλέπει ουσιαστικά στην ιδιωτικοποίηση των ΔΕΚΟ, αφού τις μετατρέπει από 100% ιδιοκτησία του δημοσίου που είναι, σε πολυμετοχικές εταιρείες και προβλέπει διαδικασίες ιδιωτικοποίησής τους.

Τώρα, το αν θα παραταθεί για ένα χρόνο ή δύο χρόνια κλπ., δεν μας αφορά ουσιαστικά. Εμείς είμαστε αντίθετοι και σ' αυτήν την τροπολογία, γιατί είμαστε αντίθετοι με τις ρυθμίσεις στο ν.2414. Θεωρούμε αυτές τις ρυθμίσεις ολέθριες για τη χώρα μας, για την εθνική μας οικονομία.

Επίσης, θα ήθελα να πω για τα πετρέλαια, που κάνετε μία ρύθμιση για τα κρουαζιερόπλοια. Θεωρώ πραγματικά σκανδαλώδη αυτή τη ρύθμιση, ιδιαίτερα τη στιγμή που οι παράκτιοι αλιείς, οι μικροψαράδες συνεχίζουν να πληρώνουν ολόκληρη την τιμή με βάση τη ρύθμιση που κάνατε εσείς, κύριε Υφυπουργέ, και να παίρνουν μετά από αρκετούς μήνες πίσω το φόρο που πλήρωσαν κουτσουρεμένο. Παλιά πλήρωναν το τράνζιτ ογδόντα (80) δραχμές, τώρα το πληρώνουν οδγόντα έξι (86) δραχμές, αφού πάρουν πίσω τον ειδικό φόρο κατανάλωσης.

(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ).

Επίσης, με την ευκαιρία να σας πω ότι πριν από λίγες ημέρες ήμουν στη Λήμνο, όπου εκεί οι ψαράδες μας είναι αγανακτισμένοι, γιατί για να πάρουν αφορολόγητο πετρέλαιο πρέπει να πάνε στην Αλεξανδρούπολη, όπου μπορούν να το πάρουν. Στη Λήμνο πρέπει να πληρώσουν ολόκληρη την τιμή. Είναι προφανώς και αυτό μία ειδική μεταχείριση στους ακρίτες ψαράδες μας, οι οποίοι πραγματικά έχουν τη συμπάθεια της Κυβέρνησης, αλλά την έχουν δυστυχώς μόνο στα λόγια.

Εντάξει, οι ιδιώτες, κύριε Υπουργέ, δεν πάνε να κάνουν καταστάσεις για να μπορούν οι ψαράδες να παίρνουν αφορολόγητο πετρέλαιο όπως παίρνουν αλλού. Ας το κάνει αυτό η Δημόσια Επιχείρηση Πετρελαίου. Πραγματικά υπάρχουν προτάσεις και από τις υπηρεσίες σας που αντιμετωπίζουν αυτό το θέμα αποτελεσματικά.

Θα ήθελα, επίσης, να πω ότι για τις φοροαπαλλαγές, κύριε Βλαχόπουλε, δεν συμφωνήσαμε. Να το λέτε, λοιπόν. 'Ολοι συμφωνήσατε εκτός του Κ.Κ.Ε., για να συνεννοούμεθα σ' αυτήν την Αίθουσα. Κατά συνέπεια δεν μπορούμε να το ψηφίσουμε, κύριε Πρόεδρε.

Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Ο κ. Καραμάριος έχει το λόγο.

ΑΝΑΣΤΑΣΙΟΣ ΚΑΡΑΜΑΡΙΟΣ: Κύριε Υπουργέ, παρόλο που προκύπτει ένα θέμα τάξεως, ο εισηγητής σας διαφοροποιείται σε κάποια συγκεκριμένα θέματα και θα μπορούσαμε να ζητήσουμε τη θέση σας -αυτό βέβαια είναι δικό σας πρόβλημα- παρά ταύτα θα μπω στο θέμα.

Κύριοι συνάδελφοι, το υπό ψήφιση νομοσχέδιο προδίδει, κατά τη δική μας γνώμη, τον πανικό της Κυβέρνησης, εξαιτίας της κακής οικονομικής κατάστασης που επικρατεί σήμερα στη χώρα μας και προκειμένου να ανταπεξέλθει στις πολλές υποχρεώσεις της, μια και η απόκλιση του προϋπολογισμού είναι εμφανής και στην προσπάθειά της να εξεύρει χρήματα, εφεύρε το παρόν νομοσχέδιο με την αιτιολογία ότι τάχα η πανσπερμία των διαφόρων κυρώσεων σε βάρος των φοροφυγάδων ή άλλων υπόχρεων πολιτών προς τα δημόσια ταμεία, δεν διευκολύνει την είσπραξή τους.

Η δικαιολογία, όμως, αυτή είναι όχι μόνο ανεδαφική, αλλά δυστυχώς θα περιπλέξει ακόμα περισσότερο το όλο σύστημα επιβολής ποινικών ή άλλων κυρώσεων, αφού με τον τρόπο αυτό δεν απεικονίζεται πράγματι η φορολογική υποχρέωση των πολιτών σε όλους τους συγκεκριμένους τομείς ανάπτυξης 

Σελίδα 752 

και πηγής εισοδήματος, ενώ όπως ίσχυε μέχρι σήμερα ο κάθε φορολογούμενος ήξερε για την κάθε υποχρέωσή του τι έπρεπε να κάνει και τι θα επεβάλλετο εις βάρος του εάν δεν συνεμορφούτο με τις ισχύουσες διατάξεις.

Ποια μπορεί να είναι η αρνητική του πλευρά; Η καθυστέρηση έκδοσης αποφάσεων των διοικητικών δικαστηρίων, που στο σημείο αυτό πολλά και πολλοί ευθύνονται, κύριε Υπουργέ, και όχι αυτό που είπατε, δυστυχώς, ότι πολλές φορές τα διοικητικά πρωτοδικεία ευνοούν τους φορολογούμενους. 'Οταν καθυστερείτε μία έκδοση αποφάσεως επί ενάμιση χρόνο το μόνο που ζημιώνεται είναι το ίδιο το κράτος.

Τι γίνεται, λοιπόν, σήμερα με το υπό συζήτηση νομοσχέδιο; Απλούστατα αυξάνονται όλα τα πρόστιμα, οι πρόσθετοι φόροι και όλα εκείνα τα τέλη που ισχύουν σήμερα.

Το ερώτημα που τίθεται είναι: Τι ενδιαφέρει δηλαδή σήμερα, κύριοι οικονομικοί άρχοντες της Κυβέρνησης; Η συμμόρφωση του πολίτη προς τις πραγματικές του υποχρεώσεις και τις δικές του οικονομικές δυνατότητες, ή η αύξηση εσόδων σε βάρος του εξαιτίας μίας αδιαφορίας, ή λάθους ή και ακόμη εξαιτίας μίας εσκεμμένης ενέργειάς του;

Με το να υποβάλουμε αυξημένα πρόστιμα προσθέτουμε τίποτα περισσότερο στο εθνικό μας εισόδημα, ή αντίθετα καθιστούμε οικονομικά ασθενέστερους τους πάσης φύσεως μικρούς ή μεγάλους επιχειρηματίες μας;

'Οχι, κύριοι. Εκείνο που προέχει σήμερα είναι η οικονομική ανάπτυξη της χώρας. 'Οχι επιβολή "μπαμπούλα" στους πολίτες.

Τι θα επιτύχετε δηλαδή, κύριε Υπουργέ, με το νομοσχέδιο αυτό; Θα εισπράξετε κάποια έσοδα παραπάνω και πότε; Αντίθετα με τον τρόπο αυτό αποδυναμώνετε την οικονομική δραστηριότητα, αποδυναμώνετε τους επιχειρηματίες.

Τι κάματε, λοιπόν, μέχρι σήμερα εσείς για την αύξηση του εθνικού μας εισοδήματος; Τι κάματε για την αύξηση του εθνικού μας εισοδήματος στους τομείς, που οι πολίτες της Ελλάδος απασχολούνται, στους τομείς γεωργία-γεωργοί, τουρισμός και τουριστικές επιχειρήσεις και το όλο κύκλωμα των εργαζομένων σ'αυτό, ναυτιλία και ναυτικό κόσμο, μικρομεσαίους και μικρομεσαίες επιχειρήσεις, βιομηχανία και βιομηχανικές επιχειρήσεις; 

Μήπως με την τροπολογία που καταθέσατε και παρατείνετε την αποκρατικοποίηση, γιατί περί αυτού πρόκειται, των πτωχευσάντων εταιρειών των ΔΕΚΟ, συντελείτε στην καθ'όλα ανάπτυξη της χώρας; Μήπως με την μετατροπή των ποινών όσων κατεδικάσθησαν για ακάλυπτες επιταγές, επιτυγχάνετε τίποτε; 

Δεν σας προβληματίζει το γεγονός των χιλιάδων ακάλυπτων επιταγών και εκείνων που εξέδωσαν τις επιταγές; Δεν σας προβληματίζει ότι η βιομηχανία του τουρισμού μας κλωνίζεται επικίνδυνα; Μήπως σας εφησυχάζει η ομαδική έξοδος των Ελλήνων το μήνα Αύγουστο για τις αναγκαίες διακοπές τους, που οι περισσότεροι πηγαίνουν στα χωριά τους ή στις πόλεις τους;

Δεν σας προβληματίζει ότι καμία νέα μεγάλη επενδυτική μονάδα δεν γίνεται στη χώρα μας; 'Η μήπως νομίζετε ότι με το να φτιάξουμε το νέο αεροδρόμιό μας και το μετρό των Αθηνών λύνεται το πρόβλημα ανάπτυξης της χώρας, όταν είναι γνωστό ότι όλα τα μικρά αεροδρόμια και ελικοδρόμια των μικρών νησιών και άλλων ηπειρωτικών νομών μας είναι ή άχρηστα ή ανεπαρκή, παρότι με το τέλος του εκσυγχρονισμού των αεροδρομίων, το περίφημο "σπατόσημο", έχετε εισπράξει, κύριε Υφυπουργέ, τεράστια ποσά και δεν μας λέτε πού τα έχετε δαπανήσει;

Μη μας πείτε για τις μικρές επεμβάσεις, που έχουν γίνει τελευταία σε κάποια αεροδρόμια, ή γι'αυτά που θα φτιάξετε. Αυτή είναι μια υποχρέωση της Ολυμπιακής Αεροπορίας, που με νόμο αφαιρέσατε, την πρώτη διετία του 1992-1994, δισεκατομμύρια και εκατομμύρια ποσά από τα αεροδρόμια για τη μαύρη τρύπα της Ολυμπιακής και έκτοτε, μέχρι σήμερα, υπάρχουν τεράστια ποσά, τα οποία έχετε δαπανήσει αλλού και όχι για εκεί που έχουν εισπραχθεί. 'Εχετε υποπέσει πράγματι αυτήν τη στιγμή και διαπράξει και ποινικό αδίκημα.

Τι επιδιώκετε, λοιπόν, με το νομοσχέδιό σας; Αύξηση των πόρων, ή εξαναγκασμό των πολιτών να είναι νομοταγείς; Ποιος σας είπε, κύριε Υφυπουργέ, ότι νοματαγείς γίνονται οι 'Ελληνες, όταν αυξάνετε τις ποινές τους; Αν είναι έτσι, τότε εξοντώστε τους. 'Ετσι, θα είστε και εσείς ήσυχοι και η χώρα μας δήθεν θα ευδαιμονεί.

'Εχετε υπολογίσει συγκεκριμένα, για να μας πείτε ειδικότερα σε ποσά, πόσοι είναι οι πρόσθετοι φόροι, σύμφωνα με τις διατάξεις του άρθρου 1 του νομοσχεδίου; Είναι σοβαρά τα πρόστιμα του άρθρου 4, δηλαδή πέντε εκατομμύρια (5.000.000) δραχμές για εκείνον που δήλωσε αναληθές φορολογικό μητρώο; Και αν έγινε από λάθος; 'Εχετε υπολογίσει πόσα είναι τα πέντε εκατομμύρια (5.000.000) δραχμές, κύριε Υφυπουργέ;

'Ετσι, ελαφρά τη καρδία, βάζετε εσείς πρόστιμο πέντε εκατομμύρια (5.000.000) δραχμές, όταν ξέρετε ότι το δεύτερο φορολογικό μητρώο η ίδια η ΔΟΥ είναι εκείνη που το παραχωρεί; Καθιστάτε επίσης συνυπεύθυνους μια σειρά από ανθρώπους, που εμπλέκονται υποχρεωτικά στην υποβολή των δηλώσεων του άρθρου 5 παρ.7.

Επιβάλλετε πρόστιμα σε γεωργούς. 'Ετσι τους ανταποδίδετε τις εναντίον σας περυσινές κινητοποιήσεις τους, αντί να λάβετε γενναία μέτρα υπέρ αυτών ή να φτιάξετε επιτέλους εκείνο το περίφημο μητρώο των αγροτών; Επαναφέρετε και πάλι το θέμα της προσωποκρατήσεως και αντί να το καταργήσετε, το διευρύνετε.

Κυρίες και κύριοι συνάδελφοι, με το παρόν νομοσχέδιο βάζουμε ακόμα μια ταφόπετρα στην προσπάθεια ανάπτυξης της χώρας μας. Με το παρόν νομοσχέδιο, τίποτε δεν θα κερδίσει η πολιτεία, αν υποτεθεί ότι του λοιπού οι πάντες θα συμμορφωθούν με τις επιταγές αυτού του νομοσχεδίου, γιατί εκεί αποβλέπουν οι διατάξεις του. Συνεπώς, σε τι θα βοηθήσουμε το κράτος στην ανάπτυξή του;

Γι αυτόν ακριβώς το λόγο προσωπικά τάσσομαι, όπως και ο εισηγητής μας, κατά της αρχής του νομοσχεδίου, γιατί είναι αντιαναπτυξιακό, αντεργατικό και εξοντωτικό.

Οι οποιεσδήποτε τυχόν ρυθμίσεις του, εισπρακτικής φύσεως, δεν αναιρούν όλα τα παραπάνω. Ευχαριστώ πολύ.

ΠΡΟΕΔΡΕΥΩΝ (Παναγιώτης Σγουρίδης): Ο κ. Τσαφούλιας έχει το λόγο.

ΓΕΩΡΓΙΟΣ ΤΣΑΦΟΥΛΙΑΣ: Μπορεί καθένας να συμφωνήσει με τους προλαλήσαντες συναδέλφους της Αντιπολίτευσης γενικά στην ανάπτυξη που έγινε.

Πράγματι, αυτό το ποινολόγιο είναι μια αποσπασματική αντιμετώπιση του προβλήματος, η οποία δεν λύνει το θέμα. Γεννώνται τα ερωτήματα και δίδονται οι απαντήσεις ότι το κάνατε για να εισπράξετε χρήματα, προκειμένου να κλείσει η απειλούμενη μαύρη τρύπα -καθ' ημάς όχι, κατά τους ομιλητάς ναι- και κατά τις άλλες περιπτώσεις, για να γίνουν αυτά που θα γίνουν. Και θα σας τα πω.

Εκείνο που θέλω να πω είναι ότι πράγματι δεν αντιμετωπίστηκε η ουσία του προβλήματος. 'Εχουμε τις προσωπικές εταιρείες με 35%. Κάναμε αγώνα να καταργηθεί, δεν το καταργήσατε. Να αναπνεύσουν, να κυκλοφορήσουν, να λειτουργήσουν χάρη της εθνικής οικονομίας και για την απόδοση εσόδων στο 'Εθνος.

Τα τεκμήρια λειτουργούν εις βάρος των μικρομεσαίων. Η ΑΤΑ μπορούμε να πούμε στα φορολογικά κλιμάκια και στα αφορολόγητα ποσά. Αφορολόγητο ποσό ένα εκατομμύριο τριακόσιες χιλιάδες (1.300.000) δραχμές φερ' ειπείν. Είναι καθηλωμένο εκεί.

'Ολα αυτά που χτυπάνε τους μικρομεσαίους, χτυπάνε το φτωχό λαό, δεν τα ανατρέψατε, δεν τα τροποποιήσατε, για να δημιουργήσετε προϋποθέσεις λειτουργίας ενός δίκαιου φορολογικού συστήματος, για τη δημιουργία προϋποθέσεων για ανάπτυξη της εθνικής οικονομίας και για να επιζήσουν αυτοί οι φτωχοί, οι μικρομεσαίοι άνρθωποι.

Δεν κάνατε τίποτα από αυτά και μάλιστα παραλείψατε την ουσιαστική αντιμετώπιση του προβλήματος και προχωρήσατε στο ποινολόγιο. Γι αυτό απορεί σήμερα ο πολιτικός κόσμος της χώρας και τα κόμματα, τα οποία σας κατηγορούν, γιατί το κάνετε. 

Το κάνετε για να εισπράξετε. Είναι η άποψη του κ.

Σελίδα 753 

Καραμάριου.

Εγώ, κύριε Υπουργέ, έχω γράψει κάποια πράγματα. 'Ισως να είναι σκληρά. Από ό,τι ακούστηκε εδώ δεν δώσατε απάντηση για τον εκσυγχρονισμό εκείνων εκ των ΔΕΚΟ που δεν έχουν λειτουργήσει, αν θα λειτουργήσουν ως προς την εκτέλεση των προγραμματικών συμβάσεων και των προμηθειών κλπ. βάσει του παλιού καθεστώτος. Αφού αναστέλεται και δεν έχουν εκσυγχρονιστεί θα λειτουργήσουν βάσει του παλιού καθεστώτος.

Πρώτον, εγώ ζητάω από σας να αναφέρετε, ποιες από τις ασυγχρόνιστες ΔΕΚΟ έχουν προγραμματικές συμβάσεις προς εκτέλεση και για ποια ποσά. Πείτε μας μία - μία.

Δεύτερον, ποιοι μεγαλοοφειλέτες και για ποια ποσά καταλαμβάνονται από το άρθρο 24 και καλούνται να προσέλθουν. Βάσει του άρθρου 5, ποια ποσά οφείλουν και ποια ποσά θα πληρώσουν σε πρόστιμα. Αυτό για να πληροφορηθεί ο ελληνικός λαός, γιατί το κάνετε. Γιατί σε μένα δεν καταλείπεται καμία αμφιβολία ότι το κάνετε για τους μεγαλοοφειλέτες και προκειμένου να τους εξυπηρετήσετε. Δώστε τον κατάλογο αυτό. Αν δεν τον δώσετε τον κατάλογο αυτό, τότε οπωσδήποτε είναι βέβαιο ότι το κάνετε γι αυτούς. Χαρίζεστε σε αυτούς. Καθαρίστε τα πιάτα σας.

Τι χρωστάνε οι μεγαλοοφειλέτες και τι θα πληρώσουν, βάσει της ρύθμισης. Ακόμα πείτε μας, τι γίνεται με τις ΔΕΚΟ. Είναι δύο ερωτήματα στα οποία αν δεν δώσετε απάντηση, θα φανεί ότι το κάνετε αυτό, προκειμένου να εξυπηρετήσετε συμφέροντα μεγαλοοφειλετών, οι οποίοι έχουν εξάρτηση από σας.

Το άρθρο 24 παράγραφος 4, το οποίο ο κ. Γεωργακόπουλος ζήτησε να καταργηθεί, δημιουργεί τεράστιο πολιτικό θέμα για την Κυβέρνηση και για το Κόμμα του ΠΑΣΟΚ. Εδώ υπάρχει διάσταση, πολιτικό πρόβλημα. Ο κ. Γεωργακόπουλος εκπροσωπεί το Κόμμα του ΠΑΣΟΚ και σας κάνει παρατήρηση και σας λέει να το καταργήσετε. Δεν πιστεύω να έχετε την τόλμη να μην το καταργήσετε. Νομίζω ότι είναι ήδη καταργημένο. Αλλά εκτίθεστε με τη δήλωση του κ. Γεωργακόπουλου, διότι εξ αυτής προκύπτει ότι προσπαθείτε να εξυπηρετήσετε μεγαλοοφειλέτες, χωρίς να το γνωρίζει το ΠΑΣΟΚ.

Επομένως, τι γίνεται εδώ; Βέβαια, ούτε θεωρώ εκείνο που είπε ο κ. Γεωργακόπουλος ότι είναι σωστό, εκ παραδρομής. Είσαστε Υπουργός των Οικονομικών, διατυπώνετε το άρθρο 24, ποιοι βοηθοί σας και συμβούλοί σας μπορούν να έχουν θέση μεγαλύτερη από τη δική σας θέση; Και δεν σας καταλογίζει πρόθεση, εγώ μπορώ να σας καταλογίσω και πρόθεση, διότι εσείς είσθε ο συντάκτης του κειμένου. Τι λέτε εδώ; Θα ευνοήσετε τους μεγαλοοφειλέτες και λέει ο κ. Γεωργακόπουλος όχι. Σας λέει αθελήτως. Εγώ σας λέω ότι το κάνατε ηθελημένως, διότι υπάρχουν εξαρτημένα συμφέροντα των μεγαλοοφειλετών με την Κυβέρνηση και υπάρχουν και εξαρτημένα συμφέροντα των μεγαλοεργολάβων με τις ΔΕΚΟ. Εκεί πάτε να εξυπηρετήσετε αυτά τα δύο σκέλη. Πρέπει να μας απαντήσετε με καθαρές κουβέντες.

Εφόσον δεχθείτε και την κατάργηση του άρθρου 24 παράγραφος 4, αντιλαμβάνεσθε ότι είσθε δέκα φορές έκθετοι για εκείνο που κάνετε. Διότι και γραμματική και ανάγνωση ξέρετε και ελληνικά ξέρετε και να διατυπώνετε άρθρα σε νόμο ξέρετε. Να πείτε στον κ. Γεωργακόπουλο αν έχει δίκιο ή όχι. Διότι δεν μπορείτε να μου πείτε εκ παραδρομής το κάνω. Είσθε Υπουργός των Οικονομικών. Εκ παραδρομής μια διάταξη, η οποία δημιουργεί σκάνδαλο σε ολόκληρη την Ελλάδα; Οι θέσεις του κοινοβουλευτικού εκπροσώπου του ΠΑΣΟΚ ενάντιά σας, είναι θέσεις δημιουργίας πολιτικού θέματος και προβλήματος. 'Αλλα πάει να εξυπηρετήσει η Κυβέρνηση και άλλα θέλει το ΠΑΣΟΚ. Επομένως, εδώ πρέπει να τα κανονίσετε. 'Η φέρνετε νομοσχέδια, χωρίς να συνεννοηθείτε με το κόμμα σας; Τι γίνεται εδώ; Είναι ένα τεράστιο πολιτικό πρόβλημα και σ' αυτό είσθε υποχρεωμένος να απαντήσετε, διότι αν δεν απαντήσετε, είσθε έκθετος, αλλά και έκθετος θα είσθε, εάν θα το αποδεχτείτε.

ΠΡΟΕΔΡΕΥΩΝ (Παναγιώτης Σγουρίδης): Δεν υπάρχει άλλος εγγεγραμμένος να πρωτολογήσει.

Θέλετε, κύριε Υπουργέ, να πάρετε το λόγο, εκτός εάν θέλουν κάποιοι από τους συναδέλφους να δευτερολογήσουν.

ΝΙΚΟΛΑΟΣ ΓΚΑΤΖΗΣ: Εγώ θα ήθελα, κύριε Πρόεδρε.

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Γκατζή, από τη θέση σας έχετε το λόγο για πέντε (5) λεπτά.

ΝΙΚΟΛΑΟΣ ΓΚΑΤΖΗΣ: Κύριε Πρόεδρε, δεν μου δόθηκε η δυνατότητα στο χρονικό διάστημα που μίλησα να αναφερθώ ιδιαίτερα για τις τροπολογίες, που έχουν έρθει και που έχουν ενσωματωθεί και με το προτεινόμενο νομοσχέδιο. 

Το ένα, κατά την άποψή μας, είναι ότι θα πρέπει ουσιαστικά μέσα τουλάχιστον από την απαλλαγή του φόρου ειδικού τέλους να συμπεριληφθούν οπωσδήποτε -το τόνισε και ο σύντροφός μας συνάδελφος Στρατής Κόρακας- και τα αλιευτικά σκάφη των παράκτιων αλιειών. Δεν μπορεί αυτή η διάταξη να ισχύει γι' αυτούς τους ανθρώπους και να έχουμε άλλες διατάξεις, που εξυπηρετούν ιδιαίτερα κρουαζιερόπλοια και άλλα μεγάλα πλοία. Το ένα είναι αυτό.

Δεύτερον, έχουμε ορισμένα ερωτήματα, σχετικά με τις προσλήψεις των τετρακοσίων (400) υπαλλήλων, που θα γίνουν για τους τελωνειακούς, για την εφορία και υπαλλήλους δημοσιονομικών υπηρεσιών. Σ' αυτήν τη διάταξη προβλέπεται ότι οι προσλήψεις θα γίνουν με το άρθρο 19 του ν. 2190. Και εδώ μπαίνουν ερωτήματα. Γιατί; Γιατί δεν εφαρμόζεται ο ν. 2190 και μόνο το άρθρο 19;

Επίσης, συμφωνούμε να μην παίρνονται αναγκαστικά μέτρα για εισπράξεις χρεών έως τριάντα χιλιάδες (30.000) δραχμές. Εδώ, όμως, μπαίνουν ερωτήματα τι γίνεται με την παραγραφή των μεγάλων χρεών; Τι γίνεται παραδείγματος χάρη με αυτά τα ποσά, που μας αναφέρατε στην επιτροπή, που μας δώσατε τον κατάλογο των χρεωστών, βεβαιωμένων χρεών οφειλετών και που ξεπερνάνε ή κοντεύουν τουλάχιστον. Είναι εκατόν ογδόντα δισεκατομμύρια (180.000.000.000) περίπου. Τι θα γίνει με αυτά τα λεφτά, γιατί εντάξει, τα άλλα είναι από δημόσια υπηρεσία στο δημόσιο, μπορεί να βρει κανένας κάποια λογική συμψηφισμού κλπ., ή αν θέλετε και κοινωνικής πολιτικής. 'Οπως θέλετε μπορείτε να το χαρακτηρίσετε. Εσείς θα διαλέξετε την επιλογή και το χαρακτήρα. Τι θα γίνει, όμως, με αυτές τις επιχειρήσεις και τι θα γίνει με τους νέους χρεώστες, που ο Τύπος έγραψε ότι σήμερα τουλάχιστον είναι χίλιοι πεντακόσιοι (1.500) και προβλέπεται να φτάσουν τους πέντε χιλιάδες (5.000) όσων θα χρωστάνε πάνω από πέντε εκατομμύρια (5.000.000).

Συμφωνούμε με την τροπολογία που γίνεται για την αλλαγή των βιβλίων, χωρίς να ισχύουν τα πρόστιμα κλπ. 'Ομως στάθηκε ο Στρατής Κόρακας, θα σταθώ κι εγώ λίγο στην τροπολογία που έρχεται, για την παράταση του χρόνου του ν. 2414/1996.

Κατ' αρχήν θα ήθελα να εκφράσω την απορία -το είπε και ο κ. Κόρακας -για την ανησυχία που έχει ο Συνασπισμός και το ΔΗΚΚΙ, σχετικά με τη μη εφαρμογή αυτού του νόμου. Καταλαβαίνουμε την ανησυχία της Νέας Δημοκρατίας γιατί ουσιαστικά δεν έφαρμόζεται μια πολιτική που εγκαινίασαν, περνώντας τις ΔΕΚΟ στην ιδιωτικοποίηση, στους ιδιώτες. Δεν καταλαβαίνουμε όμως την ανησυχία που έχουν τα άλλα δυο κόμματα και θα ήθελα πραγματικά να συμμεριστούμε τις ανησυχίες τους, γιατί πιστεύουν ότι σκοπεύει ο ν. 2414 στον εκσυγχρονισμό των ΔΕΚΟ, όταν γίνεται μια συνέχεια της πολιτικής που εγκαινίασε η Νέα Δημοκρατία, που μέσα από τη μετοχοποίηση και το μάνατζμεντ τις οδηγεί ουσιαστικά στους ιδιώτες; Μήπως ξεχνούν ότι οι ΔΕΚΟ τελικά αποτελούν το ψαχνό της ελληνικής εθνικής οικονομίας και των βασικών επιλογών που μπορεί να έχει μια χώρα, διασφάλισης υπηρεσιών και γενικά του κράτους, αλλά και της εθνικής ακόμα ασφάλειας;

Κύριοι Ββουλευτές, εμείς θεωρούμε ότι ο νόμος αυτός είναι οδοστρωτήρας γι' αυτό και τον καταψηφίσαμε. Είναι οδοστρωτήρας για την εθνική οικονομία, για την ανάπτυξη της χώρας και νομίζουμε ότι θα έπρεπε να είχαν εκφράσει τις ανησυχίες τους και τους φόβους γιατί καταστρατηγήθηκε μια πολιτική που ακολουθήθηκε επί χρόνια ανάπτυξης του δημόσιου τομέα μέσω των ΔΕΚΟ και που σήμερα καταστραγητείται.

Επίσης, υπάρχει μια ανησυχία για το πώς θα γίνονται οι αναθέσεις εργων, οι προμήθειες κλπ. Και εκφράζω και εγώ μια απορία αν θα γίνει ανώνυμη εταιρεία, όπως προβλέπει

Σελίδα 754 

ουσιαστικά, μήπως οδηγηθούν στον ιδιωτικό τομέα και προχωρήσουν στο να γίνουν ανώνυμες εταιρείες, τότε θα ελέγχονται από τη Βουλή οι αναθέσεις των έργων, οι προμήθειες και όλα αυτά για τα οποία σωστά ανησυχούν; Γιατί δεν διασφαλίζεται η διαδικασία με την οποία σήμερα η Κυβέρνηση αναθέτει αυτές τις προμήθειες και τα έργα. Γι' αυτό εμείς θα το καταψηφίσουμε, γιατί ουσιαστικά διευκολύνει και τα διαπλεκόμενα συμφέροντα και ουσιαστικά φεύγει από τον έλεγχο μιας παρέμβασης που μπορεί να έχει την προφύλαξη οποιωνδήποτε κινδύνων αναφέρθηκαν σ' αυτήν τη συζήτηση. Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Ο κ. Ρεγκούζας έχει το λόγο.

ΑΔΑΜ ΡΕΓΚΟΥΖΑΣ: Κύριε Πρόεδρε, ήθελα δυο τρεις επισημάνσεις μόνο. Η πρώτη έχει προσωπικό χαρακτήρα και θα ήθελα μια για πάντα να ξεκαθαρίσει. Κατ' αρχήν, επειδή γίνεται πολλές φορές λόγος για την προηγούμενη εργασιακή μου απασχόληση, έχω να δηλώσω ότι το ότι προέρχονται από τον κλάδο των εφοριακών είναι μεγάλη τιμή για μένα. Σε ό,τι αφορά το βίο μου σ'αυτήν την υπηρεσία είναι καταγεγραμμένος και η υπηρεσιακή μου και ποιοτική μου κατάρτιση αποτυπώνεται, αν αφαιρέσουμε τα δυο πρώτα χρόνια της σταδιοδρομίας μου εκεί, με φύλλα ποιότητος με το βαθμό άριστα. Δεν διεκδικώ φυσικά τα εύσημα του Πάπα, ότι γνωρίζω τη φορολογική νομοθεσία, δεν διεκδικώ δηλαδή το τέλειο. Ωστόσο, όμως, έχω τη δυνατοτητα να μπορώ λόγω αυτής της εμπειρίας να υπεισέρχομαι σε διατάξεις φορολογικού περιεχομένου με μεγαλύτερη ευκολία. Σε καμιά περίπτωση δεν θέλησα ποτέ να θίξω κανένα πολιτικό πρόσωπο που είναι στη πολιτική ηγεσία του Υπουργείου Οικονομικών, αυτό όμως δεν σημαίνει ότι δεν πρέπει να κάνω καλόπιστη κριτική, για να βοηθήσω να συνθέσουμε ακριβώς στη διαδικασία του δημοκρατικού διαλόγου που αναπτύσσουμε εδώ στο ναό της δημοκρατίας. Αυτό για να μην αφήνονται κάθε φορά που υπάρχει αδυναμία μιας πειστικής απάντησης υπονοούμενα για την πορεία μου σ' αυτόν το χώρο και για τη γνώση μου ή όχι του αντικειμένου της φορολογικής νομοθεσίας.

Σε ό,τι αφορά τώρα τη συζήτηση. 'Εγινε λόγος ότι ενδέχεται στην κατ' άρθρο συζήτηση να υπάρξουν συμφωνίες σε κάποια σημεία του νομοσχεδίου. Μα και βεβαίως μπορεί να υπάρξουν συμφωνίες. Εμείς δεν είμαστε δογματικό κόμμα και φυσικά δεν δεχόμαστε τις συνολικές απορρίψεις, επειδή έχουμε κάποιες διαφωνίες στο νομοσχέδιο. Είναι νομίζω θετικό της δημοκρατίας να μπαίνουμε στο διάλογο, να συζητάμε και να βελτιώνουμε όπου μπορούμε μερικά πράγματα. Οι συνολικές απορρίψεις φανερώνουν δογματισμούς και αυτές οι τακτικές ήταν τακτικές άλλων στο παρελθόν και όχι δικές μας.

Αναφορικά τώρα με τις προσλήψεις. Δεν πήρα καμιά απάντηση και επιμένω. Τουλάχιστον ας μας πει η Κυβέρνηση, με το άρθρο 19 του ν. 2190 που προβλέπει ειδικά προσόντα, ποια είναι αυτά τα ειδικά προσόντα. Γιατί δεν μας ενημερώνει εδώ στη Βουλή; Και γιατί επελέγει αυτή τη διαδικασία και όχι του πανελλήνιου διαγωνισμού που ανέφερα και στην πρωτολογία μου;

Για τα μερικώς εικονικά, δεν έχω να πω τίποτα. Συμφωνώ απόλυτα με αυτά που είπε ο κ. Γεωργακόπουλος, κοινοβουλευτικός εκπρόσωπος του ΠΑΣΟΚ. Επομένως η απάντηση δόθηκε από εκεί και είναι περιττή από εμένα.

Επίσης, σχετικά με το δεκαπλάσιο των προστίμων, πραγματικά ελπίζω στη συζήτηση των άρθρων να μας δώσει μια πειστική απάντηση ο κύριος Υπουργός, γιατί προσωπικά εγώ θεωρώ πάρα πολύ σημαντική αυτήν τη διάταξη, μια διάταξη που δεν έχει σχέση με χαριστική ρύθμιση στο σήμερα, αλλά που αποτελεί κίνητρο φοροδιαφυγής για το μέλλον. Και σ' αυτό το κίνητρο σε καμιά περίπτωση σαν Ελληνας Βουλευτής δεν το αποδέχομαι.

Αναφορικά με τα καταστατικά του άρθρου 31 για τις ΔΕΚΟ, οι απαντήσεις που δόθηκαν από την Κυβέρνηση ασφαλώς δεν είναι πειστικές και τίθεται εκεί ένα θέμα υψίστης πολιτικής σημασίας για μας που έχει σχέση με τη διαχείριση και τη διαφάνεια του δημοσίου χρήματος. Και νομίζω ότι θα πρέπει η Κυβέρνηση μέχρι την εξάντληση της συζήτησης αυτού του νομοσχεδίου να μας δώσει πιο πειστικές απαντήσεις απ' αυτές που μας έδωσε.

ΠΡΟΕΔΡΕΥΩΝ (Παναγιώτης Σγουρίδης): Ο κ. Ρόκος έχει το λόγο.

ΓΕΩΡΓΙΟΣ ΡΟΚΟΣ: Κύριε Πρόεδρε, αν και ήθελα αυτό που θα πω να το αναφέρω στην κατ' άρθρο συζήτηση, θα το αναφέρω τώρα. Είχα πράγματι διερωτηθεί πώς χαράσσεται η πολιτική της Κυβέρνησης, πώς βουλεύεται, πώς συσκέπτεται, πώς συνεργάζεται, πώς σχεδιάζει κυρίως την οικονομική πολιτική της χώρας. Είχα, δε, διερωτηθεί αν αυτό γίνεται στο κόμμα, αν γίνεται στην Κοινοβουλευτική Ομάδα, αν γίνεται στα όργανά της και αν τελικά αυτό που κατατίθεται κάθε φορά για νομολογία προκύπτει μέσα απ' αυτές τις πολιτικές διαδικασίες.

Σήμερα επιβεβαιώνομαι ότι πράγματι κάτι δεν πάει καλά. Και αυτό πρέπει να μας ανησυχεί. Μέχρι τώρα η αντιπαράθεση και η διαφοροποίηση πολιτικών θέσεων μεταξύ κυβερνητικών παραγόντων και μελών της Κυβέρνησης γινόταν από τα παράθυρα. Σήμερα -και μπορώ να πω ότι αυτό με ξάφνιασε-έγινε μέσα στη Βουλή από τον ίδιο τον κοινοβουλευτικό εκπρόσωπο του ΠΑΣΟΚ, ο οποίος σχεδόν διαφοροποιήθηκε μέγιστα λέγοντας χαρακτηριστικά και διατηρώ τη φράση ότι "άλλα λέγαμε πριν τρία χρόνια και πώς θα πείσουμε σήμερα το λαό που λέμε άλλα". Αυτό είναι υγεία της δημοκρατίας αν το δει κανείς σαν μια πρακτική που θα ακολουθείται από εδώ και πέρα. Μακάρι έτσι να βουλευόμαστε σ' αυτήν την Αίθουσα. 'Ομως, μήπως θα πρέπει, όταν μιλάμε για σοβαρά θέματα, όπως είναι αυτό της οικονομικής πολιτικής της χώρας μας, κάποια βήματα να έχουν προηγηθεί πριν έλθουν εδώ μέσα; Μάλιστα ο κ. Γεωργακόπουλος είναι και μέλος του Προεδρείου της Επιτροπής Οικονομικών Υποθέσεων. Είχε και άλλες ευκαιρίες να διαφοροποιηθεί. Ειλικρινά μας προβληματίζει. Και αναμένω αυτό το διήμερο που θα ακολουθήσει να δω εαν αυτή η τοποθέτηση του κοινοβουλευτικού εκπροσώπου του ΠΑΣΟΚ ωριμάζει μια άλλη πολιτική, μια άλλη πρακτική, την οποία θα γευτούμε εδώ μέσα, για να πούμε ότι τελικά δε νομοθετούμε κατ' εντολή, αλλά μετά από σκέψη και συζήτηση.

ΠΡΟΕΔΡΕΥΩΝ (Παναγιώτης Σγουρίδης): Υπάρχει κανείς εκ των κοινοβουλευτικών εκπροσώπων που θέλει να δευτερολογήσει;

ΕΥΑΓΓΕΛΟΣ ΜΕΪΜΑΡΑΚΗΣ: Μα θα πρέπει να απαντήσει ο Υπουργός. 

ΠΡΟΕΔΡΕΥΩΝ (Παναγιώτης Σγουρίδης): Δεν έχω καμιά αντίρρηση να ακολουθήσουμε την πάγια διαδικασία, να ομιλήσει ο κύριος Υπουργός, να απαντήσετε εσείς και να κλείσει ο κύριος Υπουργός. Αν μιλούσατε εσείς και να ακολουθούσε μετά ο κύριος Υπουργός, θα βελτιώναμε τη διαδικασία ως προς το χρόνο. Ομως αφού το θέλετε έτσι, εγώ δεν έχω αντίρρηση. Θα μιλήσει ο κύριος Υπουργός, θα απαντήσετε εσείς και θα κλείσει στη συνέχεια ο κύριος Υπουργός.

Ορίστε, κύριε Υπουργέ, έχετε το λόγο.

ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, κύριοι συνάδελφοι, με το συζητούμενο νομοσχέδιο θεσπίζεται για πρώτη φορά στην Ελλάδα ένας κώδικας διοικητικών και ποινικών κυρώσεων που αφορά όλες τις φορολογίες, εκτός από την τελωνειακή. Και αυτό, γιατί πριν από λίγο καιρό ψηφίσαμε ένα σύγχρονο Τελωνειακό Κώδικα, ο οποίος ανταποκρίνεται σήμερα στο νέο, αλλά και στο ευρωπαϊκό τελωνειακό περιβάλλον.

Οι διατάξεις που αναφέρονται σ'αυτές τις κυρώσεις ήταν διάφορες. Εξάλλου αυτό αναγνωρίστηκε από πλήθος ομιλητών και στη σημερινή συνεδρίαση. Οι διατάξεις αυτές υπήρχαν σε πλήθος νομοθετημάτων και αφορούσαν κυρίως συγκεκριμένες φορολογίες, με αποτέλεσμα να έχουμε διαφορετική αντιμετώπιση για τα ίδια αδικήματα, όταν αυτά πραγματοποιούνταν σε διαφορετικές φορολογίες.

Επίσης οι διατάξεις αυτές επειδή δεν ήταν συγκεντρωμένες και συνήθως γνωστές, επικάλυπταν η μία την άλλη και πολλές φορές επέβαλαν σωρευτικά πλήθος ποινών για την ίδια παράβαση, με αποτέλεσμα σε πολλές περιπτώσεις οι ποινές 

Σελίδα 755 

αυτές να είναι υπερβολικές, με συνέπεια να μη φέρνουν τα αποτελέσματα για τα οποία είχαν θεσπιστεί, όπως παραδείγματος χάρη το πενταπλάσιο πρόστιμο στο Φ.Π.Α.

Η πολυνομία, το πολυδέδαλο της νομοθεσίας αλλά και οι υπερβολές στην επιβολή τους, επέβαλαν την ανάγκη της δημιουργίας ενός ενιαίου νομοθετικού πλαισίου, που θα αφορά όλες τις διοικητικές και ποινικές κυρώσεις, οι οποίες πλέον θα εφαρμόζονται ενιαία σε όλες τις φορολογίες κατά τρόπο απλούστερο, αντικειμενικότερο και δικαιότερο.

Το σύνολο των διατάξεων αυτών, λοιπόν, περιλαμβάνει τους πρόσθετους φόρους, τα πρόστιμα και τις διοικητικές και ποινικές κυρώσεις. 

Δεν κάνουμε όμως κωδικοποίηση των υφιστάμενων διατάξεων. Γι'αυτό και δεν μπορούμε να ακολουθήσουμε τη διαδικασία που προβλέπει το Σύνταγμα στο άρθρο 76 παράγραφος 6 για την ψήφιση των κωδίκων.

Ολόκληρο αυτό το νομοθέτημα το οποίο έρχεται σήμερα προς συζήτηση στη Βουλή, αποτελεί εμπεριστατωμένη και κοπιώδη εργασία μιας επιτροπής, η οποία συστήθηκε με απόφαση του Υπουργού Οικονομικών στις 30 Μαϊου 1996.

Και βεβαίως, ο τίτλος της απόφασης αυτής ήταν "Περί καταρτίσεως σχεδίου νόμου για το φορολογικό ποινολόγιο". Το λέω αυτό, για να ξέρετε τι ακριβώς είχε προηγηθεί.

Η επιτροπή όμως αυτή, κύριοι συνάδελφοι, έκρινε ότι έπρεπε να νέο τίτλο. Θέλω να πιστεύω, ότι αυτοί που το έκριναν ήταν αρμοδιότεροι, τουλάχιστον ως προς την επιστήμη, από ημάς.

Με την πιο πάνω λοιπόν απόφαση συγκροτήθηκε η επιτροπή με πρόεδρο έναν εκλεκτό στη φορολογική νομοθεσία, τον κ. Παναγιώτη Κιούση, ο οποίος είναι πάρεδρος του Νομικού Συμβουλίου του Κράτους, που υπηρετεί στο Ειδικό Γραφείο Φορολογίας του Υπουργείου Οικονομικών. Αναλυτικότερα, το έργο της επιτροπής, με βάση την πιο πάνω απόφαση του Υπουργείου των Οικονομικών, αναφέρεται στην κατάρτιση -όπως είπα- νέου φορολογικού ποινολογίου. Η επιτροπή αυτή συγκροτήθηκε από εννέα μέλη, τα οποία ήσαν τα εξής: Ο κ. Πολυχρόνης Καραστεργίου, δικαστικός αντιπρόσωπος του Νομικού Συμβουλίου του Κράτους, που υπηρετεί στο Ειδικό Νομικό Γραφείο Φορολογίας του Υπουργείου των Οικονομικών. Ο κ. Γεώργιος Χατζηνικολάου, σύμβουλος του Υφυπουργού Οικονομικών, πρώην γενικός διευθυντής του Υπουργείου των Οικονομικών.

Ο κ. Γεώργιος Μανουσάκης, ο οποίος είναι γενικός διευθυντής σε θέματα φορολογικών ελέγχων. Ο κ. Γιάννης Μητρόπουλος, πρώην γενικός διευθυντής του Υπουργείου Οικονομικών, ο οποίος συνταξιοδοτήθηκε πριν από ένα μήνα από το Υπουργείο. Ο κ. Γεώργιος Μπεκιάρης, γενικός διευθυντής του Υπουργείου Οικονομικών, αρμόδιος για θέματα φορολογίας. Ο κ. Ανδρέας Κοψιάφτης, γενικός διευθυντής του Υπουργείου Οικονομικών, αρμόδιος για θέματα επιθεώρησης. Ο κ. Παναγιώτης Πιλάτης, γενικός διευθυντής του Υπουργείου Οικονομικών. Ο κ. Γεώργιος Παπαδόπουλος, διευθυντής στη Διεύθυνση Δ/16 του Υπουργείου Οικονομικών και ο κ. Δημήτριος Αδαμόπουλος και αυτός διευθυντής στο Υπουργείο Οικονομικών.

Η επιτροπή αυτή κατήρτησε το σχετικό σχέδιο νόμου, το οποίο αφού επεξεργάστηκε η πολιτική ηγεσία του Υπουργείου Οικονομικών, κατέθεσε στη Βουλή για ψήφιση. Δεν κατανοώ πώς εφευρέθηκε, κύριοι συνάδελφοι, στη σημερινή συνεδρίαση όλη αυτή η φιλολογία για τον τίτλο του νομοσχεδίου, όταν ουδέν αναφέρθηκε για τον τίτλο στη διαρκή επιτροπή. Παρόλα αυτά, θα συζητήσω αύριο με τη Νομική Υπηρεσία του Υπουργείου Οικονομικών και αν πράγματι υπάρχει πρόβλημα στη διάσταση που το θέσατε εσείς, θα επιφέρω την αναγκαία διόρθωση στην αυριανή συνεδρίαση.

Κύριε Πρόεδρε, πόσο χρόνο μπορώ να έχω; 

ΠΡΟΕΔΡΕΥΩΝ (Παναγιώτης Σγουρίδης): Μπορείτε, κύριε Υπουργέ, τουλάχιστον άλλα τέσσερα λεπτά.

ΓΕΩΡΓΙΟΣ ΔΡΥΣ (Υφυπουργός Οικονομικών): Θα μου δώσετε ακόμη πέντε λεπτά;

ΠΡΟΕΔΡΕΥΩΝ (Παναγιώτης Σγουρίδης): Ναι.

ΓΕΩΡΓΙΟΣ ΔΡΥΣ (Υφυπουργός Οικονομικών): Ευχαριστώ πολύ.

Κύριοι συνάδελφοι, έρχομαι σε μερικά θέματα που αφορούν την ουσία του νομοσχεδίου και κυρίως στο πρώτο θέμα, τους πρόσθετους φόρους. Οι φόροι αυτοί επιβάλλονται σε τρεις περιπτώσεις: Στην εκπρόθεσμη υποβολή δήλωσης, στην ανειλικρινή δήλωση και στη μη υποβολή δήλωσης. Σήμερα, επιβάλλεται για την εκπρόθεσμη δήλωση ποσοστό προσαύξησης κατά μήνα 2,5% χωρίς περιορισμό, δηλαδή 30% το χρόνο. Για τις άλλες δύο περιπτώσεις επιβάλλεται, ανεξάρτητα από το χρόνο που έχει διαρρεύσει από την προθεσμία υποβολής, πρόστιμο ανάλογο με το ύψος του οφειλόμενου φόρου.

Με το προτεινόμενο νομοσχέδιο επιβάλλονται πρόσθετοι φόροι ηπιότεροι αλλά δικαιότεροι, προσαρμοσμένοι στις σύγχρονες οικονομικές συνθήκες.

Επειδή άκουσα εδώ μερικούς συναδέλφους να μιλάνε για προχειρότητα στη σύνταξη του νομοσχεδίου, θα σας διαβάσω μία παράγραφο από την έκθεση την οποία συνέταξε η επιτροπή. Για τη σύνταξη του συγκεκριμένου νομοσχεδίου λήφθηκε υπόψη της το σουηδικό δίκαιο. Γνωρίζετε καλά, ότι η Σουηδία είναι μία από τις πλέον προηγμένες χώρες, όσον αφορά την εφαρμογή της πλέον δικαίας αλλά και αντικειμενικής φορολογίας. Ακόμη, ήρθε σε επαφή με το αμερικανικό κλιμάκιο IRS και επίσης έλαβε υπόψη της ειδικό σημείωμα που της έστειλε η Βρετανική Πρεσβεία για αντίστοιχα θέματα στη Μεγάλη Βρετανία.

Θέλω, λοιπόν, να σας διαβεβαιώσω, ότι ζητήσαμε τη γνώμη και από άλλες αρμόδιες υπηρεσίες των χωρών της Ευρωπαϊκής 'Ενωσης, έτσι ώστε το φορολογικό ποινολόγιο, το οποίο συζητάμε, να είναι ό,τι πιο τέλειο θα μπορούσε να υπάρξει για τη χώρα μας.

'Ομως, κύριοι συνάδελφοι, με τις ρυθμίσεις τις οποίες επιφέρουμε, προσπαθούμε να δημιουργήσουμε ένα φορολογικό περιβάλλον το οποίο να μπορεί να είναι αντιμετωπίσιμο από την πλευρά των φορολογουμένων πολιτών.

Θέλω να σας διαβεβαιώσω ότι στόχος μας είναι πρώτα η διασφάλιση των δημοσίων εσόδων και συγχρόνως η μη εξόντωση των φορολογουμένων πολιτών.

Πρέπει να γνωρίζετε, κύριοι συνάδελφοι, ότι τα εξοντωτικά πρόστιμα, αλλά και η ελαστικότητα των φορολογικών αρχών, πολλές φορές οδηγούσαν στην εφαρμογή ποινών -από την ίδια φορολογική αρχή- διαφορετικών επί δύο ιδίων φορολογικών παραβάσεων. Είχαμε φορολογική δικαιοσύνη, όταν το ίδιο το σύστημα φορολογικό επέβαλε πρόστιμα από μια δραχμή έως διακόσιες χιλιάδες (200.000) δραχμές για κάθε παράβαση;

Με τις συγκεκριμένες ρυθμίσεις σταματάμε τα παζαρέματα, τα οποία έκαναν οι φορολογικές αρχές με τους φορολογούμενους.

ΑΔΑΜ ΡΕΓΚΟΥΖΑΣ: Σε αυτό συμφωνούμε.

ΓΕΩΡΓΙΟΣ ΔΡΥΣ (Υφυπουργός Οικονομικών): Χαίρομαι, διότι συμφωνούμε, αλλά είπατε προηγουμένως, ότι δημιουργεί παζαρέματα το νομοσχέδιο. Κανένα παζάρεμα δεν δημιουργεί το νομοσχέδιο. Προηγουμένως, όταν υπήρχε φορολογική παράβαση του ΚΒΣ, ο νόμος έδινε το δικαίωμα να επιβληθεί ποινή μέχρι το τριπλάσιο. 'Ηταν, λοιπόν, στη διακριτική ευχέρεια του εφόρου να επιβάλει πρόστιμο σε ένα φορολογούμενο το διπλάσιο και για την ίδια παράβαση σε έναν άλλον το τριπλάσιο.

Ακούστε τώρα μια περίπτωση για να καταλάβουμε επιτέλους και ποιά είναι η ευθύνη μας. Είχαμε την περίπτωση ενός σοβαρού επιχειρηματία, ο οποίος είχε αναλάβει ένα μεγάλο πολυκατάστημα στην Αθήνα. Από την προηγούμενη διοίκηση του καταστήματος είχε υπεξαιρεθεί ένα ποσό ΦΠΑ τριακοσίων τριάντα εκατομμυρίων (330.000.000) δραχμών. Ζήτησε αυτός ο επιχειρηματίας, ο οποίος μάλιστα ήρθε από το εξωτερικό για να επενδύσει στην Ελλάδα, να αναλάβει τη λειτουργία του καταστήματος, αλλά να μην πληρώσει αυτά που του ζητούσαν οι φορολογικές αρχές που με τα πρόστιμα και με τις υπερημερίες έφθαναν επτά φορές επάνω από τα τριακόσια τριάντα εκατομμύρια (330.000.000) δραχμές. Ο επιχειρηματίας ζητούσε να πληρώσει το διπλάσιο, δηλαδή εξακόσια εξήντα

Σελίδα 756 

εκατομμύρια (660.000.000) δραχμές. Προφανώς, ο Υφυπουργός αρνήθηκε, γιατί δεν είχε αυτήν τη δυνατότητα.

Οι φορολογικές αρχές ζητούσαν από αυτόν τον επιχειρηματία να πληρώσει δύο δισεκατομμύρια εκατό εκατομμύρια (2.100.000.000) δραχμές. Εσείς υπεραμύνεσθε αυτού του "δικαίου" φορολογικού συστήματος για λόγους καθαρά αντιπολιτευτικούς. 'Ομως ο επιχειρηματίας δεν τα πλήρωσε. Το κατάστημα έκλεισε και τριακόσιοι ογδόντα εργαζόμενοι είναι στο ταμείο ανεργίας. Αυτό είναι το φορολογικό σύστημα που του δώσατε σήμερα εύσημα. Αυτό είναι που επιθυμείτε να διατηρηθεί και θέλετε να καταψηφίσετε την αρχή του φορολογικού ποινολογίου που σήμερα συζητούμε. Δεν κατάλαβα γιατί, κύριοι συνάδελφοι. Τι προτείνετε; Εμείς φέραμε ένα ολόκληρο φορολογικό ποινολόγιο. Παρακαλώ να μου πείτε τι προτείνετε εσείς.

ΓΕΩΡΓΙΟΣ ΤΣΑΦΟΥΛΙΑΣ: Με το άρθρο 24, τι θα γίνει;

ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Τσαφούλια, είδατε ότι εγώ σας σέβομαι και δεν σας διέκοψα. Παρακαλώ, να περιμένετε.

'Ερχομαι τώρα στο δεύτερο θέμα, στα πλαστά και στα εικονικά τιμολόγια. Σέβομαι απολύτως τους συναδέλφους Βουλευτές, αλλά θέλω να πω, ότι είναι ανάγκη, τουλάχιστον οι ομιλητές να έχουν διαβάσει πλήρως το νομοσχέδιο. 'Οχι να το μελετήσουν, αλλά τουλάχιστον να το διαβάσουν. Το πρώτο λοιπόν θέμα που προσπαθούμε να επιλύσουμε, αποτελεί ένα τεράστιο καρκίνωμα στην αγορά.

Η αγορά, κύριοι συνάδελφοι, θέλει το φορολογικό ποινολόγιο. Εσείς, όμως, δεν έχετε διαβάσει τη συνολική τοποθέτηση των εκπροσώπων του διαρθρωμένου μαζικού κινήματος της αγοράς. Δηλαδή δεν έχετε διαβάσει τι λέει το Εμπορικό Επιμελητήριο ή οι Συνδικαλιστικές Οργανώσεις ή το Οικονομικό Επιμελητήριο, όλη η αγορά, όπως εκφράζεται με τους φορείς της. Δεν τα διαβάσατε αυτά. Και ερχόσαστε σήμερα να μιλάτε για την αγορά χωρίς να έχετε διαβάσει τα επίσημα κείμενα των εκπροσώπων της αγοράς. 'Εχω εδώ τις γραπτές τοποθετήσεις των εκπροσώπων της αγοράς, η οποία επιθυμεί το φορολογικό ποινολόγιο. Είχα την πρόνοια και την ευαισθησία, πριν καταθέσω το φορολογικό ποινολόγιο να το αποστείλω στους εκπροσώπους της αγοράς, για να διατυπώσουν γραπτώς τις απόψεις τους. Οι απόψεις τους είναι γνωστές και ακούστηκαν στην επιτροπή, αλλά δυστυχώς δεν διαβάστηκαν από εσάς. Δεν φταίμε όμως εμείς γι'αυτό.

'Ερχομαι λοιπόν στα πλαστά τιμολόγια. 

ΠΡΟΕΔΡΕΥΩΝ (Παναγιώτης Σγουρίδης): Παρακαλώ μόνο σύντομα, κύριε Υπουργέ. 'Οπως ο Υπουργός δεν έχει δικαίωμα να μειώσει το πρόστιμο έτσι κι εγώ είμαι ανελαστικός από τον Κανονισμό. 

ΓΕΩΡΓΙΟΣ ΔΡΥΣ (Υφυπουργός Οικονομικών): Σε τέσσερα λεπτά θα έχω τελειώσει.

Τα πλαστά τιμολόγια ανεγνώρισαν όλες οι πτέρυγες ότι είναι ένα χρονίζον αλλά μεγάλο πρόβλημα στην αγορά. Αυτό το θέμα δεν απασχόλησε τώρα το Υπουργείο Οικονομικών. Γνωρίζετε επίσης, ότι οι συνδικαλιστικοί εκπρόσωποι έχουν επισκεφτεί όλα τα κόμματα και έχουν ζητήσει την ψήφιση του νομοσχεδίου για να τελειώσει επιτέλους αυτό το θέμα. Μάλιστα συνάδελφοι της Νέας Δημοκρατίας και του ΠΑ.ΣΟ.Κ. έχουν υποβάλει και σχετική τροπολογία για να λυθεί το θέμα των πλαστών και εικονικών τιμολογίων. Δεν κατάλαβα την αντίληψη που εκφράστηκε από τη Νέα Δημοκρατία, ότι κάνουμε χαριστικές ρυθμίσεις. Το νομοσχέδιο δεν ασχολείται με ρυθμίσεις, είναι φορολογικό ποινολόγιο και πρέπει να γίνει κατανοητό.

Κύριοι συνάδελφοι, τα πλαστά τιμολόγια μη φανταστείτε ότι είναι κατασκευάσματα κάποιων αγνώστων. Δυστυχώς και οι υπηρεσίες του Υπουργείου δεν είναι άμοιρες ευθυνών -βλέπω τον κ. Τσαφούλια να συμφωνεί-και όσοι ήσαν στο Υπουργείο γνωρίζουν ότι ορισμένα πλαστά τιμολόγια δεν είναι έξω από τη μήτρα των υπηρεσιών του Υπουργείου. Συνεπώς ποια ευθύνη θα έχει ένας επιχειρηματίας αν πάρει ένα τιμολόγιο το οποίο έχει διατρηθεί κανονικά από κάποια φορολογική υπηρεσία και ενώ έχει πληρώσει κανονικά το ΦΠΑ αποδειχθεί, ότι το τιμολόγιο είναι πλαστό; Υπάρχει εδώ ευθύνη του λήπτη για το πλαστό τιμολόγιο, που έχει εκδοθεί από τη φορολογική αρχή; Πρέπει να απαντήσουμε, όχι με την αλαζονεία ενός κράτους που με τη δύναμή του να επιβάλει τη θέλησή του στους πολίτες, αλλά πρέπει να απαντήσουμε με την υπεύθυνη στάση του κράτους που κατανοεί και επιλύει τα προβλήματα των φορολογούμενων πολιτών.

Συζητώντας λοιπόν με ανθρώπους που βιώνουν καθημερινά τα προβλήματα της φορολογικής νομοθεσίας είπαμε, ότι ο λήπτης πλαστού τιμολογίου δεν έχει ευθύνη όταν έχει πληρώσει κανονικά το ΦΠΑ. Δεν έχει κέρδος ο λήπτης πλαστού τιμολογίου γιατί κατέβαλε το ΦΠΑ.

Επομένως δεν κάνουμε χαριστική ρύθμιση για τους εκδότες των πλαστών τιμολογίων. Αυτοί τιμωρούνται με αυστηρότερες ποινές από αυτές που υπήρχαν μέχρι σήμερα. 'Ολοι λοιπόν αυτοί που ανακαλύπτουν, ότι είμαστε ελαστικότεροι στους φοροφυγάδες, ας μελετήσουν τις φορολογικές διατάξεις του νομοσχεδίου.

'Ερχομαι τώρα στα εικονικά τιμολόγια. Εδώ χρησιμοποιούμε και πάλι τον όρο "μερικώς εικονικό". Σας είπα ότι δεν είναι δική μου αυτή η εφεύρεση και, κύριε Κόρακα, πρέπει να σας πω, ότι δεν είμαι γλωσσοπλάστης για να διεκδικώ τέτοιες δόξες.

Προϋπάρχει από το 1986 στη φορολογική νομοθεσία. Αν τη διαβάσετε, θα το κατανοήσετε. Δεν είναι δικός μου όρος και επομένως δεν έχω εγώ καμιά ευθύνη για αυτό. Απλούστατα, οφείλαμε, αφού υπάρχει στη φορολογική νομοθεσία από το 1986, να δώσουμε ένα σαφή ορισμό τι σημαίνει μερικώς εικονικό τιμολόγιο. 'Η αν συμφωνήσουμε, να καταργήσουμε τον όρο, που ξαναλέω ότι υπάρχει από το 1986. Δεν είναι κάτι το οποίο εγώ το αρνούμαι. Αν η Βουλή κρίνει ότι πρέπει να φύγει από τη φορολογική νομοθεσία ο όρος "μερικώς εικονικό τιμολόγιο" να φύγει. Δεν έχω καμιά αντίρρηση.

Τι κάνουμε, λοιπόν, για τα εικονικά τιμολόγια; Για τα εικονικά τιμολόγια, κύριοι συνάδελφοι, αυτό που κάνουμε είναι να εισάγουμε μία αυστηρότερη μεταχείριση, τόσο των εκδοτών όσο και των ληπτών. Δεν κάνουμε καμία διακριτική μεταχείριση στους λήπτες ή στους εκδότες των εικονικών τιμολογίων. Περιορίζουμε τη δυνατότητα των παζαρεμάτων που είχαν οι φορολογικές αρχές. Και είπαμε όχι πλέον αυτά. Αλλά, με ένα αντικειμενικό σύστημα θα ξέρει ο φορολογούμενος που πήρε το εικονικό τιμολόγιο ποια θα είναι η ποινή την οποία θα υποστεί. Αυτή είναι η διαδικασία που εισάγουμε. Τίποτε άλλο.

ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Δρυ.

ΓΕΩΡΓΙΟΣ ΔΡΥΣ (Υφυπουργός Οικονομικών): Τελειώνω, κύριε Πρόεδρε. Σας παρακαλώ!

'Ομως, κύριοι συνάδελφοι, θέλω να σας διαβεβαιώσω, ότι στο Υπουργείο Οικονομικών κάνουμε ένα σκληρό αγώνα κάτω από δύσκολες συνθήκες ενάντια στη φοροδιαφυγή, ενάντια στη φοροαποφυγή, ενάντια όλων αυτών των φαινομένων, τα οποία τα γνωρίζουν όλοι όσοι πέρασαν από το Υπουργείο Οικονομικών και όσοι υπηρέτησαν τις φορολογικές αρχές. Αλλά σας διαβεβαιώ, ότι ο στόχος μας είναι επιτέλους να εξαλειφθεί αυτό το καρκίνωμα το οποίο υπάρχει πράγματι στην αγορά. Και εμείς θα καταβάλουμε όλες μας τις προσπάθειες προς την κατεύθυνση αυτή.

Είχα σημειώσει να απαντήσω σε μία σειρά άλλα θέματα.

ΓΕΩΡΓΙΟΣ ΤΣΑΦΟΥΛΙΑΣ: Το 24;

ΓΕΩΡΓΙΟΣ ΔΡΥΣ (Υφυπουργός Οικονομικών): Απάντησα.

ΠΡΟΕΔΡΕΥΩΝ (Παναγιώτης Σγουρίδης): Κύριε Υφυπουργέ, δεν έχετε άλλο χρόνο. Τι να κάνουμε;

ΓΕΩΡΓΙΟΣ ΔΡΥΣ (Υφυπουργός Οικονομικών): 'Ομως βλέπετε, ότι ο κύριος Πρόεδρος επιμένει ότι δεν έχω άλλο χρόνο.

ΠΡΟΕΔΡΕΥΩΝ (Παναγιώτης Σγουρίδης): Τι να κάνουμε;

ΓΕΩΡΓΙΟΣ ΔΡΥΣ (Υφυπουργός Οικονομικών): Ευχαριστώ πολύ. Πιθανότατα στα άρθρα να σας δώσω και άλλες απαντήσεις.

ΠΡΟΕΔΡΕΥΩΝ (Παναγιώτης Σγουρίδης): Αν νομίζετε ότι έχετε άλλο χρόνο, ελάτε να κάνετε τον Πρόεδρο.

ΓΕΩΡΓΙΟΣ ΔΡΥΣ (Υφυπουργός Οικονομικών): Τελείωσα, κύριε Πρόεδρε.

Σελίδα 757 

 

ΠΡΟΕΔΡΕΥΩΝ (Παναγιώτης Σγουρίδης): Τελειώσατε, όμως, με επτά λεπτά καθυστέρηση.

Ορίστε, κύριε Μεϊμαράκη, έχετε το λόγο.

ΕΥΑΓΓΕΛΟΣ ΜΕΪΜΑΡΑΚΗΣ: Κύριε Πρόεδρε, να ξεκινήσω με τη σειρά, όπως τα έθεσε τα θέματα ο κύριος Υπουργός, διότι τώρα στη δευτερολογία του ήταν πιο σαφής από ό,τι στην πρωτολογία του. Στην πρωτολογία του δεν μας είπε αυτά τα θέματα, αλλά αναφέρθηκε σε άλλα.

Κατ'αρχήν να εκφράσω την ικανοποίησή μου για το ότι θα επανεξετάσετε τον τίτλο του νομοσχεδίου. Θα ήθελα εδώ να σημειώσω, κύριε Υπουργέ, ότι μου προξένησε εντύπωση η ιστορική αναδρομή την οποία κάνατε και η αναφορά σας σε όλα τα μέλη της επιτροπής. Μάλιστα, δύο φορές είπατε, ότι αυτά τα λέει η έκθεση που μας έδωσαν, σαν να αποποιείσθε ουσιαστικά την ευθύνη σύνταξης του νομοσχεδίου το οποίο εισηγείσθε. Σαν να μας λέτε, δηλαδή, ότι μας το συνέταξαν όλοι αυτοί οι τεχνοκράτες ή οι ειδικοί στα φορολογικά, αλλά εσείς εδώ έχετε την πολιτική ευθύνη της εισηγήσεώς σας. Δεν ξεφεύγετε από την ευθύνη, λέγοντάς μας όλη αυτήν την ιστορική αναδρομή, την οποία μας κάνατε. Ούτε εμείς σας είπαμε για την επιτροπή και τον κ. Κιούση, ούτε σας είπαμε ότι αλλιώς είχε ονομαστεί τότε και αλλιώς το ονομάσατε τώρα, ούτε σας είπαμε ο,τιδήποτε άλλο.

Το δεύτερο που ήθελα να παρατηρήσω, για να φύγω από αυτά, είναι ότι ουσιαστικά τον κ. Δρίτσα είπατε ότι τον τιμάτε, αλλά μετά τον καταθάψατε, λέγοντας ότι καταργείτε αυτήν τη θέση, ότι δεν μπορεί να μην αναγνωρίσουμε το δικαίωμα στην Κυβέρνηση να βάλει κάποιον της αρεσκείας της, δηλαδή για άλλη μια φορά να βολευτεί ένας κομματικά υμέτερος χωρίς να έχει τα προσόντα ή όχι.

ΓΕΩΡΓΙΟΣ ΔΡΥΣ (Υφυπουργός Οικονομικών): Δεν κάνουμε αυτό που λέτε. Κάνετε λάθος.

ΕΥΑΓΓΕΛΟΣ ΜΕΪΜΑΡΑΚΗΣ: Τέλος, επειδή μιλήσατε για την αγορά, κύριε Υπουργέ -επιτρέψτε μου, γιατί ο χρόνος τρέχει- και εγώ αναφέρθηκα στην αγορά, ίσως δεν με παρακολουθήσατε, εγώ δεν σας είπα αν η αγορά και τα επιμελητήρια θέλουν τις ρυθμίσεις αυτές ή όχι, αλλά σας είπα ότι η σύγχυση στην αγορά έχει δημιουργηθεί από τα σημερινά δημοσιεύματα και αρπάξτε τη σημερινή ευκαιρία από το Βήμα της Βουλής να απαντήσετε. Και σεις δεν απαντήσατε. Απλά, κύριε Υπουργέ, δεν απαντήσατε. Δεν μας είπατε, τα δάνεια τα οποία θα λάβετε θα μπουν στα έσοδα, ώστε να καλυφθεί η μαύρη τρύπα του προϋπολογισμού; Δεν μας απαντήσατε, θα αυξήσετε την παρακράτηση των φόρων στους μισθούς και τις συντάξεις; Δεν μας απαντήσατε, θα αυξήσετε τα τεκμήρια και θα προχωρήσετε σε λήψη νέων μέτρων, γιατί έχετε ανάγκη κάποιων τρισεκατομμυρίων για να βγάλετε το επόμενο διάστημα του χρόνου που απομένει; Δεν μας απαντήσατε σε όλα αυτά. Αυτή είναι η αγωνία η οποία υπάρχει σήμερα στην αγορά.

Και εγώ δεν μίλησα για την αγορά σε σχέση με το συγκεκριμένο νομοσχέδιο, όσο με τα θέματα αυτά, τα οποία είχαν δημιουργηθεί. Και χαίρομαι, που ο καθ' όλα εκλεκτός συνάδελφος μιλώντας στο Βήμα, μου απέδωσε και μεταφυσικές δυνάμεις, λέγοντας ότι με το πάθος μου δημιουργείται αυτή η σύγχυση στην αγορά και όχι με τα μέτρα, τα οποία θα λάβετε. Μα, το πάθος της ομιλίας μου έπεται απ' όλα τα σημερινά δημοσιεύματα, τα οποία κυριαρχούσαν, όχι μόνο στις οικονομικές σελίδες των εφημερίδων, αλλά και στις πολιτικές.

Κύριε Υπουργέ, όσον αφορά τα πρόστιμα, υπάρχει μια φιλοσοφία η οποία πρέπει να γίνει κατανοητή. Το κράτος έχει προγραμματίσει τα έσοδά του και θέλει να τα εισπράξει στην ώρα που τα προγραμματίζει. Γι' αυτό και βάζει μεγάλα πρόστιμα. Διότι το μικρό πρόστιμο λειτουργεί στην αντίληψη ότι δεν πειράζει, 1% είναι, δεν το πληρώνω τώρα, το πληρώνω μετά από εκείνη την προθεσμία. Εάν όμως γνωρίζει, ότι το μεγάλο πρόστιμο θα το πληρώσει και μάλιστα κατά τον τρόπο που ήταν παλιά, τότε πάει να το πληρώσει στην ώρα του.

Και ποιο είναι το πρόβλημα του κράτους, για να σταματήσει και τους δανεισμούς και όλα αυτά, τα οποία τρέχουν, για να καλύψει τα έξοδά του; Ο προγραμματισμός που έχει για να τα εισπράξει τη συγκεκριμένη ημερομηνία που τα θέλει. Δεν είναι το πρόβλημα το πρόστιμο, για να εισπράξουμε το πρόστιμο, όσο η προληπτική ποινή, την οποία εμπεριέχει η διοικητική αυτή πράξη.

Πολύ σωστά απαντήσατε για τον επιχειρηματία, που σας είπε για τα δύο δισεκατομμύρια (2.000.000.000) κλπ. Μα, αν αυτά είχαν πληρωθεί, δεν θα εγεννάτο τέτοιο ζήτημα και δεύτερον, δεν θα είχαν αυξηθεί τα χρέη προς το δημόσιο, καθ' ον τρόπο έχουν αυξηθεί. Αυτό δηλαδή πώς θα το αντιμετωπίσουμε τώρα; Με τη μείωση αυτών των προστίμων;

Και, εν πάση περιπτώσει, εσείς, κύριε Υπουργέ, είσαστε από τους ανθρώπους που πιστεύουν, ότι με διοικητικά μέτρα μπορεί η οικονομία να ανακάμψει ή με διοικητικά μέτρα μπορεί να χτυπηθεί η φοροδιαφυγή, που σήμερα είναι συνείδηση ή με διοικητικά μέτρα τέτοιου είδους μπορείτε πράγματι να βρείτε οικονομική κατεύθυνση τέτοια, που να βγείτε από το τέλμα, που βρίσκεσθε; Εγώ, λοιπόν, δεν πιστεύω ότι είσαστε έτσι. Θεωρώ ότι πράγματι έχετε μια ευρύτερη αντίληψη του θέματος.

'Οσον αφορά τις διατάξεις που μας είπατε, σαφέστατα υπάρχουν διατάξεις και θετικές. Κανείς δεν αρνείται ότι σε ένα νομοσχέδιο εξήντα περίπου άρθρων θα υπάρχουν και κάποιες θετικές διατάξεις. Αλίμονο αν δεν υπάρχουν. Το θέμα μας όμως είναι εκεί; Το θέμα μας είναι, κύριε Υπουργέ, ότι προχωράτε σε συγκεκριμένες ρυθμίσεις, οι οποίες δεν βοηθούν στην κατεύθυνση, την οποία έχετε χαράξει.

Μας είπατε λοιπόν, τι προτείνουμε. Μας κάνατε μια συζήτηση εδώ, μια ωραία αγόρευση για τα πλαστά και εικονικά τιμολόγια και μας είπατε τι προτείνουμε. Σας το είπα και στην πρωτολογία μου, σας το είπε και ο κ. Ρεγκούζας, σας το είπαν και συνάδελφοι των άλλων κομμάτων.

Κατ' αρχήν για το θέμα των πλαστών και των εικονικών τιμολογίων σας είπα, κύριε Υπουργέ, ότι οπωσδήποτε υπάρχουν και άνθρωποι καλόπιστοι, που έχουν συναλλαγή και έχουν πάρει πλαστά τιμολόγια. Αυτό, όμως, είναι ένα αυθαίρετο κριτήριο και ισοπεδωτικό, όπως τοποθετείται σ' αυτήν τη διάταξη. Γιατί ελαφρύνετε και εκείνους, που είναι η συντριπτικότατη πλειοψηφία, που έχουν συναλλαγή, γνωρίζοντας ότι παίρνουν πλαστό ή εικονικό τιμολόγιο.

Τι είπαμε λοιπόν; Βάλτε κάποιες προϋποθέσεις. Ποιες; Αν αυτό το πλαστό ή εικονικό τιμολόγιο το έχει πάρει ένας απλός πολίτης, ο οποίος έχτισε το σπίτι του ο φουκαράς και αυτά τα τιμολόγια δεν θα τα χρησιμοποιήσει και πουθενά αλλού και δεν τον ενδιέφερε να ελέγξει αν είναι πλαστό, αν είναι εικονικό, αν είναι ο,τιδήποτε, δεν μπορεί να έχει την ίδια τύχη, κύριε Υπουργέ, και να τον βάζετε στην ίδια μοίρα με έναν επιτηδευματία, ο οποίος γνωρίζει με ποιον συναλλάσσεται και συναλλάσσεται συνεχώς με τον ίδιο άνθρωπο και μάλιστα κατ' εξακολούθηση για πολλά-πολλά χρόνια. Δεν είμαστε το ίδιο πράγμα. Πώς να το κάνουμε, κύριε Υπουργέ;

Να, λοιπόν, τι σας προτείνουμε. Αυτό το ισοπεδωτικό και αυθαίρετο, το οποίο έχετε, να το βάλετε κατά περίπτωση. Βεβαίως εμείς θέλουμε κάποιοι καλόπιστοι, που συνηλλάγησαν κατ' αυτόν τον τρόπο, να μην πληρώσουν αυτές τις αδικίες. Αλλά δεν μπορεί όμως μέσα από αυτούς να απαλλαγούν όλοι εκείνοι οι επιτηδευματίες, που σημαίνει ότι έχουν γνώση. Δεν μπορεί δηλαδή, κύριε Υπουργέ, τώρα να αγοράζω εγώ υλικά από κάποιον, γιατί είμαι μεταπράτης ή είναι η δουλειά μου αυτή, να τα αγοράζω και να τα πουλάω και να συναλλάσσομαι με έναν, ο οποίος μου δίνει πλαστά τιμολόγια πέντε χρόνια και να μην ξέρω με ποιον συναλλάσσομαι. Μα πού τα λέτε αυτά; Δεν νομίζω ότι και εσείς τα πιστεύετε, κύριε Υπουργέ, και μέσα σας είμαι σίγουρος, ότι αν σας ψάξω καλύτερα, συμφωνείτε μ' αυτό που σας λέω.

Να, λοιπόν, τι σας προτείνουμε. Σας λέμε λοιπόν να βάλετε πρώτον, ένα πλαφόν, να ξέρουμε. Διότι δεν είναι το ίδιο ένα τιμολόγιο πέντε εκατομμυρίων (5.000.000) για μια επιχείρηση, που έχει τζίρο πενήντα εκατομμύρια (50.000.000) με ένα τιμολόγιο πέντε δισεκατομμυρίων (5.000.000.000) για μια επιχείρηση που έχει τζίρο ανάλογο.

Και αυτό το ισοπεδώνετε. Δεν το καταλαβαίνετε; 'Αρα λοιπόν κατά συνέπεια ερχόμαστε με προτάσεις και όχι με μια 

Σελίδα 758 

στείρα αντιπολιτευτική διάθεση απέναντί σας. Σας είπα ότι -μπλέξαμε σήμερα- είχατε την ατυχία, αν θέλετε, να εισηγείσθε σήμερα αυτό το νομοσχέδιο με όλα αυτά τα δημοσιεύματα και να μπλέξετε και μ' αυτά. Και εμείς δεν μπορούσαμε να τα αγνοήσουμε. Σαφέστατα η αγορά περιμένει από σας κάποιες απαντήσεις.

Δεύτερον, για το ΦΠΑ που λέτε και το πλαστό τιμολόγιο. Πληρώθηκε ο ΦΠΑ; Μάλιστα. Ο λήπτης γνώριζε ότι ήταν πλαστό το τιμολόγιο; 'Οχι. Θα το βρούμε, διότι είναι ένας απλός πολίτης, διότι δεν ήταν αυτή η δουλειά του συνεχής και δεν ήταν η αρμοδιότητά του να το ελέγξει. Μάλιστα, αυτός να μην έχει ευθύνη. Ο λήπτης, όμως, κύριε Υφυπουργέ, που πήρε πλαστό τιμολόγιο σε γνώση του και που δεν πλήρωσε το ΦΠΑ, γιατί γνώριζε ότι είναι το πλαστό τιμολόγιο, ...

ΓΕΩΡΓΙΟΣ ΔΡΥΣ (Υφυπουργός Οικονομικών): Είναι εικονικό. 

ΕΥΑΓΓΕΛΟΣ ΜΕΪΜΑΡΑΚΗΣ: 'Οχι, εγώ για πλαστό μιλάω.

ΓΕΩΡΓΙΟΣ ΔΡΥΣ (Υφυπουργός Οικονομικών): Δεν υπάρχει πλαστό.

ΕΥΑΓΓΕΛΟΣ ΜΕΪΜΑΡΑΚΗΣ: Μιλάω για πλαστό, αλλά αν θέλετε μιλάμε και για εικονικό. Αρνείσθε δηλαδή ότι υπάρχει λήπτης που γνωρίζει την πλαστότητα; Αφήστε την εικονικότητα, μιλάω για την πλαστότητα. Στις υπηρεσίες σας, στο Υπουργείο -τυχαίνει να γνωρίζουμε και εμείς μερικά πράγματα, μη νομίζετε ότι δεν τα ξέρουμε- δεν έχετε λίστες ληπτών πλαστών τιμολογίων; Εγώ ξέρω ότι έχετε. Για δείτε ότι είναι οι ίδιοι συνέχεια και καμιά στιγμή ξεφυτρώνει και ένα όνομα. Ε, εκεί που ξεφυτρώνει αυτό το όνομα, φαίνεται ότι αυτός ο άνθρωπος δεν ήξερε, δεν έψαξε. Αλλά δεν μπορεί να έχετε συνέχεια το όνομα "Μεϊμαράκης" -για να μη χρησιμοποιήσω κάποιο άλλο-τρια, τέσσερα, πέντε χρόνια που συναλλάσσεται και παίρνει πλαστά τιμολόγια και να μου λέτε, ότι δεν το ξέρετε! Δεν είναι δυνατον να μην το ξέρετε αυτό, κύριε Υπουργέ.

Εν πάση περιπτώσει, σας λέω ότι όλη αυτή η τοποθέτηση που μας κάνετε, στη συντριπτική της πλειοψηφία βοηθάει και ρυθμίζει εκείνους οι οποίοι ουσιαστικά έχουν υπεξαιρέσει το ΦΠΑ και συμμετέχετε και σεις άθελά σας στην προσπάθειά σας και στο άγχος σας για την είσπραξη των εσόδων. Δεν μπορώ να το εξηγήσω διαφορετικά. Δεν μπορώ να αποδώσω πρόθεση. Δεν μπορώ να σας πω τίποτε παραπάνω. Αλλά έχετε ένα άγχος των εσόδων, γιατί δεν πάνε καλά. Ε, δεν μπορεί, όμως, για να πάρετε αυτά τα έσοδα, να δώσετε άφεση αμαρτιών σ' αυτούς τους φοροκλέφτες, γιατί τότε δεν κτυπάτε τη φοροδιαφυγή.

Τονίσατε από το Βήμα της Βουλής και τώρα και στην πρωτολογία σας, ότι θέλετε να κτυπήσετε τη φοροδιαφυγή. Ε, πώς, με τα λόγια; Το ηθικό μήνυμα που δίνετε προς τα έξω, κύριε Υφυπουργέ, είναι, ότι "μην πληρώνετε, εμείς θα έλθουμε, θα ρυθμίσουμε, θα κάνουμε, θα ράνουμε". Και τελικά ελέχθη εδώ από τον ίδιο τον κοινοβουλευτικό σας εκπρόσωπο, ότι ο ειλικρινής φορολογούμενος θα κυκλοφορεί με μια ταμπέλα που θα λέει "είμαι βλαξ". Ε, αυτό το μήνυμα πρέπει να σταματήσει αυτήν τη στιγμή, πρέπει να σπάσει.

'Οσον αφορά τις υπόλοιπες διατάξεις -θα τις πούμε και κατά τη συζήτηση των άρθρων- πρέπει να σας πω, ότι δεν διαφωνούμε εμείς στο να μην έχει αυτήν την ευχέρεια ο έφορος, ή δεν διαφωνούμε να μπορέσει να αντικειμενικοποιηθεί το σύστημα και ούτε κάτι τέτοιο είπε ο κ. Ρεγκούζας. Και αν το καταλάβατε έτσι, κακώς το καταλάβατε. Διότι εγώ που τον παρακολούθησα πάρα πολύ προσεκτικά και είχα συνεργαστεί μαζί του για το συγκεκριμένο νομοσχέδιο τυχαίνει να ξέρω και καλύτερα τις θέσεις μας. Ε, λοιπόν, σας λέω, ότι εμείς όχι μόνο διαφωνούμε, συμφωνούμε σ' αυτό το σημείο. Αν κάτι για το οποίο λέγαμε, ότι ο Τσοβόλας είχε κάνει σωστό, ήταν οι αντικειμενικές τιμές στην αγορά ακινήτων, ακριβώς γιατί δεν θέλαμε να υπάρχει μια τέτοια συναλλαγή του πολίτη με την εφορία. Αυτό όμως είναι στο άλλο άκρο.

Κύριε Πρόεδρε, κλείνοντας, θα ήθελα να κάνω μια παρατήρηση, όσον αφορά την προσωποκράτηση. Κύριε Υφυπουργέ, σας επισημαίνω -και θα το πούμε και στο άρθρο- ότι υπάρχει ένα μείζον ηθικό πρόβλημα για μας, το οποίο είχαμε θέσει και παλιότερα. Θα μου πείτε ότι εμείς την καταργήσαμε και την επαναφέραμε, αλλά είναι άλλο θέμα το ένα και άλλο το άλλο. Γιατί και τότε είχε τεθεί. Ποιο; Το ότι το κράτος, πολλές φορές, το δημόσιο χρωστάει σε έναν πολίτη επιστροφή ΦΠΑ, ή ο,τιδήποτε άλλο, φόρο εισοδήματος. Ο ίδιος ο πολίτης χρωστάει στο ΙΚΑ -πάλι η οφειλή του προς το δημόσιο-και τυχαίνει πολλές φορές να χρωστάει το κράτος επί παραδείγματι πέντε εκατομμύρια (5.000.000) δραχμές επιστροφή ΦΠΑ, ο ίδιος να χρωστάει δύο εκατομμύρια (2.000.000) δραχμές στο ΙΚΑ και εσείς να του κάνετε προσωποκράτηση για χρέη του προς το ΙΚΑ. Αυτός ο συμψηφισμός κάποτε πρέπει να γίνει. Δεν μπορεί να μη γίνεται. Δημιουργείτε μείζον ηθικό πρόβλημα στο φορολογούμενο, χάνει την αξιοπιστία του το κράτος και δεν μπορεί να συνεχίσει με την ίδια διαδικασία.

(Στο σημείο αυτό κτυπά το κουδούνι λήξης του χρόνου ομιλίας του κυρίου Βουλευτή.)

Επειδή επικαλεσθήκατε κιόλας όλα αυτά τα υπομνήματα των δικαστηρίων και όλων αυτών οι οποίοι ευεργετούνται ή όχι από τις σημερινές διατάξεις, δείτε και αυτό που σας λέει για την προσωποκράτηση. Ρυθμίστε το, κύριε Υπουργέ.

ΠΡΟΕΔΡΕΥΩΝ (Παναγιώτης Σγουρίδης): Να υπάρχει συμψηφισμός μηχανογραφικά. Καλώς, κύριε Μεϊμαράκη.

ΕΥΑΓΓΕΛΟΣ ΜΕΪΜΑΡΑΚΗΣ: Δεν μπορούν να μας βρουν πάντως θετικούς αυτές οι ρυθμίσεις.

ΠΡΟΕΔΡΕΥΩΝ (Παναγιώτης Σγουρίδης): Ο κ. Κόρακας έχει το λόγο.

ΣΤΡΑΤΗΣ ΚΟΡΑΚΑΣ: Δυο λόγια θα πω μόνο, κύριε Πρόεδρε.

Είπε ο κύριος Υπουργός, ότι είναι η πρώτη φορά που γίνεται ένας τέτοιος κώδικας στην Ελλάδα. Νομίζω ότι όλοι αποδείξαμε, πως δεν πρόκειται για κώδικα, γιατί, κύριε Υπουργέ, στους κώδικες δεν έχουμε παραπομπές σε άλλους νόμους. Εδώ η πολυνομία ουσιαστικά διατηρείται. Δείτε το άρθρο 25, για να καταλάβετε και υπάρχουν και άλλες διατάξεις.

Για την επιτροπή της σύνταξης απαριθμήσατε όλους αυτούς τους σίγουρα αξιόλογους παράγοντες του Υπουργείου Οικονομικών, ωστόσο όμως νομίζω, ότι θα ήταν πολύ καλύτερα αν υπήρχε κανένας έξω από το Υπουργείο Οικονομικών, από το Οικονομικό Επιμελητήριο, από τους λογιστές, από τους άλλους οι οποίοι πληρώνουν τους φόρους, ΑΔΕΔΥ, ΓΣΕΕ, Εμποροβιοτεχνικά και Εμποροβιομηχανικά Επιμελητήρια. Θα μπορούσε να γίνει πολύ καλύτερη δουλειά.

Βεβαίως δεν φιλολογήσαμε για τον τίτλο. Αν η Διεύθυνση Επιστημονικών Μελετών της Βουλής φιλολογεί, φιλολογούμε και εμείς, αλλά δεν νομίζω ότι κάνει κάτι τέτοιο, γιατί είναι απόλυτα τεκμηριωμένη η θέση και μη λέτε, "όλοι αυτοί οι παράγοντες δεν το είδαν;". Είδατε ότι η αρχική επιτροπή, μιλούσε για νόμο και όχι για κώδικα. Ωστόσο θέλω να επαναλάβω, ότι για μας δεν είναι το πιο σημαντικό. 'Εχει μόνο μια έννοια. Πρέπει να αλλάξουμε τον τίτλο, για να υπάρχουν δυνατότητες και για εσάς μετά, στην πορεία, πιο εύκολης τροποποίησης, γιατί ως συνήθως και αυτός ο νόμος θα αρχίσει να τροποποιείται πολύ γρήγορα.

Εμείς, σε ό,τι μας αφορά, υπεραμυνόμαστε, παλεύουμε για ένα δικαιότερο, φιλολαϊκότερο φορολογικό σύστημα, γιατί βρίσκουμε ότι αυτό είναι απάνθρωπο. Βρίσκουμε ότι, εν πάση περιπτώσει, τη μερίδα του λέοντος την πληρώνουν οι εργαζόμενοι και χωρίς να μπορούν να φοροδιαφύγουν ούτε μια δεκάρα, ενώ οι έχοντες και οι κατέχοντες, οι μεγάλοι καταφέρνουν και διαφεύγουν.

Βεβαίως γεννάται ένα πολύ σοβαρό ερώτημα. Τι θα γίνει με τα πρόστιμα γι' αυτούς που διαφεύγουν; Υπάρχει μια πείρα. 'Αλλοι λένε ότι αν είναι υπερβολικά, θα είναι τελικά ένα κίνητρο για να μην πληρώσει, γιατί δεν έχει και φυσικά αυτοί που δεν έχουν είναι οι μικρομεσαίοι και αυτοί καταστρέφονται και άλλοι λένε πάλι, ότι, εν πάση περιπτώσει, και αυτά που είναι σήμερα ίσως να μην είναι αρκετά υψηλά και τον ενθαρρύνουν να φοροδιαφύγει.

Εγώ παίρνω απλώς την άποψη του ΣΕΒ. Οι κύριοι αυτοί λένε, ότι είναι στη σωστή κατεύθυνση, αλλά πρέπει να 

Σελίδα 759 

μειωθούν ακόμη περισσότερο τα πρόστιμα. Βεβαίως οι λογιστές που έχουν κάποια πείρα, λένε ότι θα πρέπει να μειωθούν, αλλά και αυτοί συμφωνούν ότι οι μειώσεις που κάνετε δεν είναι αυτές που πρέπει να γίνουν. Ωφελούν περισσότερο τα μεγάλα συμφέροντα.

Επίσης, μια κουβέντα για τα πλαστά τιμολόγια. Θα συμφωνήσω με τον τρόπο που έθεσε ο κ. Μεϊμαράκης το θέμα. 'Αλλο πράγμα είναι να πάω εγώ να αγοράσω κάτι και να μου δώσουν ένα πλαστό τιμολόγιο και να μην το πάρω χαμπάρι και άλλο είναι να είμαι επιχειρηματίας και να πάρω δυο, τρία, τέσσερα πλαστά τιμολόγια. Είναι λιγάκι δύσκολο να μην ξέρω τι μου γίνεται. 'Ολοι παροικούμε στην Ιερουσαλήμ.

Εγώ όμως θέλω να επιμείνω για το εικονικό. Δεν μπορεί να είναι μερικώς εικονικό. Πώς να το κάνουμε. 'Η είναι εικονικό ή δεν είναι. Βεβαίως δεν θέλω να απορρίψω αυτό που είπατε, ότι μπορεί να είναι δέκα εκατομμύρια (10.000.000) το τιμολόγιο και τα πέντε (5) να είναι πραγματικά, να είναι προϊόντα, να είναι ουσιαστική συναλλαγή και τα άλλα να είναι επιπλέον για να δικαιολογήσει τα δικά του.

'Εχουμε και υπερτιμολογήσεις, υπερκοστολογήσεις, τα γνωστά κόλπα της φοροδιαφυγής και της εξαγωγής λαθραίου συναλλάγματος κλπ. 'Ολα αυτά υπάρχουν, αλλά από τη στιγμή που το τιμολόγιο δεν ανταποκρίνεται στην πραγματική συναλλαγή, είναι εικονικό. Να μάθουν να μη βγάζουν ούτε μιας δραχμής εικονικό τιμολόγιο. 'Αμα του δίνετε, όμως, αυτήν τη δυνατότητα, τι θα πει;

Θα πει: "Εγώ θα τα κάνω όλα εικονικά, θα τα βάζω διπλάσια, τριπλάσια, πενταπλάσια και αν με πιάσει, μ'έπιασε. Αν δεν με πιάσει, τη γλίτωσα. Θα με πιάνει σε ένα και εγώ θα πληρώνω δέκα". Καταλάβατε; Υπάρχει, δηλαδή, ένα τέτοιο ερώτημα. Μιλάω όλωσδιόλου καλόπιστα και θέλω να το δείτε αυτό το θέμα.

Υπάρχει ως ορολογία αυτό από το 1986. Αυτό κατά τη γνώμη μου δεν σημαίνει τίποτε. Μπορεί να υπάρχει, έτσι το έβαλαν τότε, έμεινε, αλλά αυτό δεν σημαίνει ότι πρέπει να συνεχίσει να υπάρχει αιώνια.

Δεν είπατε τίποτε για τις παρατηρήσεις που κάναμε για τις τροπολογίες, που φέρατε εδώ. 'Οσον αφορά τα πετρέλαια, ξέχασα να πω προηγουμένως, ότι υπάρχει αυτό το θέμα με τα πετρέλαια και θέλω να ξαναδείτε το ζήτημα με τους ψαράδες. Πρέπει να δοθεί μία λύση γι'αυτούς τους ανθρώπους και ιδιαίτερα για τους ανθρώπους που είναι στα νησιά.

'Ελεγαν "Αν γίνει αυτή η ρύθμιση και μπορούμε να παίρνουμε πετρέλαιο transit εδώ, θα φθάσουμε και τους οκτακόσιους και τους χίλιους τόνους". Μιλάω για τη Λήμνο. Μπορεί να μην είναι μεγάλη η ποσότητα, αλλά είναι μία ελληνική γωνιά, που πρέπει να έχει τη δυνατότητα να εξυπηρετηθεί. Εδώ παλεύουμε να υπάρξει και στον Αϊ-Στράτη η δυνατότητα να παίρνουν αυτοί οι πενήντα ψαράδες, που υπάρχουν εκεί, αλλά κάθονται καρφωμένοι σ'αυτό το βράχο, transit το πετρέλαιο. Πρέπει να δούμε και την οικονομική και την κοινωνική και την εθνική πλευρά και όλα αυτά.

Στην ίδια τροπολογία λέτε για τα αφορολόγητα, ότι απαλλάσσονται από την υποχρέωση να αποδίδουν το 15% των ακαθάριστων εισπράξεών τους στο δημόσιο. Αυτό δεν το καταλαβαίνω. Γιατί το κάνετε; Να γίνει από τον τζίρο τους, από τις συναλλαγές τους. Καταλαβαίνω γιατί το κάνετε, αλλά θέλω να το ακούσω. Το κάνετε, προφανώς, γιατί και αυτή η εταιρεία των αφορολογήτων είναι υπό ιδιωτικοποίηση και θέλετε να απαλλάξετε τους ιδιώτες που θα την πάρουν και απ'αυτήν την υποχρέωση.

Πραγματικά, επιτρέψτε μου να πω, ότι τα περί ανταγωνιστικότητας δεν ισχύουν, γιατί συμβαίνει, κύριε Υπουργέ, γι'αυτό το ζήτημα επιτρέψτε μου να έχω μια γνώμη τουλάχιστον, να ταξιδεύω περισσότερο από σας. Σας πληροφορώ ότι τα ελληνικά αφορολόγητα είναι από τα πιο φθηνά στην Ευρώπη, αν όχι στον κόσμο. Για την Ευρώπη είμαι σίγουρος. Πηγαίνετε να δείτε τι γίνεται στη Φραγκφούρτη, στις Βρυξέλλες, στο Λονδίνο και ελάτε να δείτε τι γίνεται στα δικά μας Duty Free Shops. Γι'αυτό λέω ότι πρέπει να τη βγάλετε αυτήν τη διάταξη, αφήστε την, να μείνει έτσι όπως είναι και προπαντός μην τα ιδιωτικοποιείτε. Πρόκειται για ιδιαίτερα προσοδοφόρες, κερδοφόρες δραστηριότητες.

Τώρα για τα άλλα θέματα, θα τα πούμε στην κατ'άρθρον συζήτηση. 'Ηδη έκανε αρκετές παρατηρήσεις ο ειδικός αγορητής μας. Δεν θέλω να επεκταθώ παραπάνω, κύριε Πρόεδρε. Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο.

ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, αυτήν τη φορά θα προσπαθήσω να είμαι ακριβής στο χρόνο μου.

Κύριοι συνάδελφοι, το πρόβλημα των πλαστών και εικονικών τιμολογίων είναι πάρα πολύ δύσκολο και δεν μπορεί να λυθεί με τόσο επιφανειακές προσεγγίσεις, όπως αυτές που άκουσα από μερικούς συναδέλφους. Δυστυχώς, δεν είναι έτσι.

Θέλω να σας ενημερώσω, ότι το πρόβλημα των πλαστών και εικονικών τιμολογίων το έχουν σημαντικές επιχειρήσεις και του δημόσιου και του ιδιωτικού τομέα και οι οποίες -είμαι πεπεισμένος γι'αυτό- δεν έχουν καμία ευθύνη για τα πλαστά αυτά τιμολόγια.

Παραδείγματος χάρη, εταιρείες Leasing, η "Αlpha Leasing", η "ΑTE Leasing", η "ETBA Leasing", ήταν αποδέκτες πλαστών τιμολογίων και δεν νομίζω να έχει κανείς το παραμικρό στοιχείο, να θεωρεί ότι είχε κάποιο κέρδος η "ΑΤΕ Leasing" από τη λήψη πλαστών τιμολογίων. 'Ομως, πήρε πλαστά τιμολόγια. Δεν είναι τόσο απλό, όσο το νομίζετε εσείς.

Μάλιστα θα ήθελα να σας πω, ότι ιδιαίτερα γι'αυτούς οι οποίοι διαχειρίστηκαν τα θέματα στο Υπουργείο Οικονομικών, δεν κατάλαβα τι πρόταση έκαναν ή ποια μέτρα πήραν, είτε για τον περιορισμό του φαινομένου είτε για την αντιμετώπισή του.

Για μεν τον περιορισμό του φαινομένου δεν πήραν κανένα αποτελεσματικό μέτρο, διότι ξέρετε πολύ καλά τι επικρατεί στην αγορά, για δε την αντιμετώπιση του φαινομένου, ας προτείνουν έστω και τώρα. Να δηλώσουν, "εμείς προτείνουμε αυτό, που οδηγεί σε λύση στο πρόβλημα". Τίποτα, όμως, δεν άκουσα.

Κύριοι συνάδελφοι, δεν κάνουμε μόνο τη ρύθμιση αυτή. Παίρνουμε και άλλα μέτρα. 'Ετσι θα δώσουμε πολύ σύντομα τη δυνατότητα σε όλους τους επιχειρηματίες να συνδέονται με ένα σύστημα on line με το Υπουργείο των Οικονομικών, όπου θα υπάρχουν καταχωρημένοι όλοι οι γνωστοί εκδότες πλαστών τιμολογίων και όλοι οι λήπτες και οι εκδότες εικονικών τιμολογίων.

Μετά από αυτό οι επιχειρήσεις δεν θα μπορούν να ισχυριστούν στη φορολογική αρχή ότι είχαν άγνοια του εκδότη των πλαστών τιμολογίων. Το ίδιο θα ισχύει για τα εικονικά τιμολόγια.

Με αυτόν τον τρόπο θα δημιουργήσουμε ένα μητρώο, που θα προασπίζει ουσιαστικά τους καλούς επιχειρηματίες. Εκείνοι οι οποίοι λειτουργούν στο περιθώριο της οικονομικής δραστηριότητας θα δοκιμάζουν κάθε φορά την αντοχή του φορολογικού συστήματος, τη δυνατότητα των φοροελεγκτικών υπηρεσιών του Υπουργείου Οικονομικών και βεβαίως θα έχουν και τις κυρώσεις.

'Ετσι λύνουμε με τις διατάξεις αυτές το πρόβλημα που δεν λύθηκε για πολλά χρόνια και συγχρόνως δημιουργούμε έναν αμυντικό μηχανισμό, προς όφελος των επιχειρήσεων και της εθνικής οικονομίας.

Σας λέγω ότι από τα στοιχεία της διασταύρωσης που έκανε το ΚΕΠΥΟ για το οικονομικό έτος 1994 προέκυψε ότι το 54% μόνο ήταν κανονικά τιμολόγια και το άλλο 46% ήταν ή πλαστά ή εικονικά τιμολόγια.

'Αρα, αυτό σημαίνει, ότι πρόκειται για ένα τεράστιο φαινόμενο το οποίο υπάρχει στην αγορά και το οποίο καλούμεθα να το αντιμετωπίσουμε από κοινού. Δεν είναι πρόβλημα μόνο του Υπουργείου Οικονομικών. Είναι και πρόβλημα δικό σας.

Μην κλείνουμε τα μάτια, κύριοι συνάδελφοι; Δεν ξέρει κανείς τίποτα ή στα δικά σας κόμματα δεν υπάρχουν εκδότες και λήπτες πλαστών και εικονικών τιμολογίων;

ΣΤΡΑΤΗΣ ΚΟΡΑΚΑΣ: Εμάς μη μας ανακατεύετε.

Σελίδα 760 

 

ΓΕΩΡΓΙΟΣ ΔΡΥΣ (Υφυπουργός Οικονομικών): Αφήστε τα αυτά, κύριε Κόρακα. Σε όλες τις πτέρυγες ξέρετε πολύ καλά και το ξέρω και εγώ πολύ καλά, υπάρχουν δυστυχώς εκδότες και λήπτες πλαστών και εικονικών τιμολογίων. Ας μην είμαστε, λοιπόν, εκείνοι οι οποίοι αναθέτουμε στους άλλους την επίλυση των δικών μας προβλημάτων.

Τώρα, όσον αφορά τον κ. Δρίτσα, ξαναλέω άλλη μία φορά ότι τον κ. Δρίτσα τον τίμησε η Κυβέρνηση, τον τιμά η Κυβέρνηση. Απεφάσισε όμως -το ξανατονίζω- την κατάργηση της θέσεως αυτής, διότι εκτιμάμε ότι τα στελέχη του Γενικού Λογιστηρίου του Κράτους μπορούν να αναλάβουν μία θέση, η οποία προηγούμενα είχε στελεχωθεί από άτομα έξω από τη διοικητική μηχανή του Γενικού Λογιστηρίου. Δεν πρόκειται για υποβιβασμό ή για αποπομπή του κ. Δρίτσα.

Ξανατονίζω: Πρόκειται για κατάργηση θέσης και επομένως καταργείται προφανώς και το πρόσωπο το οποίο προϊστατο. Τώρα της θέσεως αυτής θα προϊσταται γενικός διευθυντής του Γενικού Λογιστηρίου του Κράτους. 

ΕΥΑΓΓΕΛΟΣ ΜΕΪΜΑΡΑΚΗΣ: Τα δάνεια θα εγγραφούν στα έσοδα, κύριε Υπουργέ;

ΓΕΩΡΓΙΟΣ ΔΡΥΣ (Υφυπουργός Οικονομικών): Προσοχή να μη νεολογούμε. Δεν υπάρχει περίπτωση να εγγράψουμε τα δάνεια στα έσοδα. Νομίζω ότι οι πηγές των εσόδων -όποιος διαβάσει την εισηγητική έκθεση του προϋπολογισμού θα το δει- είναι καταγεγραμμένες. Είμαστε στη διάθεσή σας να δώσουμε όλα τα στοιχεία που θέλετε για τα έσοδα του τακτικού προϋπολογισμού.

(Στο σημείο αυτό κτυπά το κουδούνι λήξης του χρόνου ομιλίας του κυρίου Υφυπουργού)

Να τελειώσω με μία αναφορά στον κ. Κόρακα.

ΠΡΟΕΔΡΕΥΩΝ (Παναγιώτης Σγουρίδης): Να είστε συνεπής στο χρόνο σας.

ΓΕΩΡΓΙΟΣ ΔΡΥΣ (Υφυπουργός Οικονομικών): Ολοκληρώνω, κύριε Πρόεδρε.

ΠΡΟΕΔΡΕΥΩΝ (Παναγιώτης Σγουρίδης): Ολοκληρώστε.

ΓΕΩΡΓΙΟΣ ΔΡΥΣ (Υφυπουργός Οικονομικών): Κάνατε μία αναφορά στα σκάφη 438 του 1976. Τα αλιευτικά σκάφη, κύριε Κόρακα, έχουν τη δυνατότητα να πάρουν μαύρο αφορολόγητο πετρελαίο από οπουδήποτε θέλουν. Ακριβώς αυτήν τη δυνατότητα δίνουμε και στα τουριστικά σκάφη 438 του 1976. Δεν πρόκειται, λοιπόν, για ευνοϊκή μεταχείριση, όπως εσφαλμένα πιστεύω ότι αναφερθήκατε, αλλά πρόκειται για μία εξομοίωση την οποία κάναμε, όσον αφορά την τροφοδοσία των σκαφών, είτε είναι τουριστικά είτε είναι αλιευτικά με αφορολόγητο μαύρο πετρέλαιο.

ΝΙΚΟΛΑΟΣ ΓΚΑΤΖΗΣ: Για την παράκτια αλιεία μιλάμε, κύριε Υπουργέ.

ΣΤΡΑΤΗΣ ΚΟΡΑΚΑΣ: Κύριε Υπουργέ, έχουμε ξανασυζητήσει γι' αυτό το θέμα εδώ στη Βουλή και επιμένετε να συγχέετε δύο πράγματα.

ΠΡΟΕΔΡΕΥΩΝ (Παναγιώτης Σγουρίδης): Kύριε Κόρακα...

ΣΤΡΑΤΗΣ ΚΟΡΑΚΑΣ: Ούτε ένα λεπτό, τέλειωσα, κύριε Πρόεδρε.

Επιμένετε να συγχέετε τα μεγάλα αλιευτικά σκάφη, ανεμότρατες, τράτες, γρι-γρι κλπ. με τα παράκτια μικρά σκάφη. Πράγματι τα μεγάλα παίρνουν αφορολόγητο μαύρο πετρέλαιο και ορισμένες φορές παίρνουν μαύρο πετρέλαιο και τα μικρά όσα σηκώνουν οι μηχανές τους τέτοιο. Αλλά μιλάμε για την παράκτια αλιεία. Σας έδωσα συγκεκριμένο παράδειγμα για τη Λήμνο, Μυτιλήνη κλπ. Και αυτό γιατί δεν υπάρχουν εγκαταστάσεις ή γιατί οι ιδιώτες δεν θέλουν να κάνουν αυτήν την εξυπηρέτηση στα μικρομεσαία. Και δεν το κάνουν, γιατί αυτοί ωφελούνται. Εισπράττουν ολόκληρη την τιμή του πετρελαίου, τζιράρουν το φόρο ώσπου να σας τον δώσουν εσάς -κάμποσα εκατομμύρια, δισεκατομμύρια- και τρέχει ο φουκαράς ο βιοπαλαιστής, ο παράκτιος ψαράς να περιμένει δύο τρείς μήνες πότε θα πάρει από τις υπηρεσίες πίσω τα λεφτά. Και ξέρουμε πόσο δύσκολο είναι να πάρεις λεφτά από το Υπουργείο Οικονομικών, ιδιαίτερα όταν είσαι μικρός. Γι' αυτό λέω, πάρτε υπόψη σας αυτήν την παρατήρηση. Υπάρχουν στις υπηρεσίες σας προτάσεις για την αντιμετώπιση αυτού του θέματος για να τελειώνει αυτό. Τίποτα άλλο.

ΠΡΟΕΔΡΕΥΩΝ (Παναγιώτης Σγουρίδης): Κηρύσσεται περαιωμένη η συζήτηση επί της αρχής του νομοσχεδίου: "Κώδικας διοικητικών και ποινικών κυρώσεων στη φορολογική νομοθεσία και άλλες διατάξεις".

Ερωτάται το Τμήμα: Γίνεται δεκτό το νομοσχέδιο επί της αρχής;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΑΔΑΜ ΡΕΓΚΟΥΖΑΣ: Κατά πλειοψηφία.

ΣΤΡΑΤΗΣ ΚΟΡΑΚΑΣ: Κατά πλειοψηφία.

ΠΡΟΕΔΡΕΥΩΝ (Παναγιώτης Σγουρίδης): Συνεπώς το νομοσχεδίου του Υπουργείου Οικονομικών "Κώδικας διοικητικών και ποινικών κυρώσεων στη φορολογική νομοθεσία και άλλες διατάξεις" έγινε δεκτό κατά πλειοψηφία επί της αρχής.

'Εχουν διανεμηθεί τα Πρακτικά της Τετάρτης 23 Ιουλίου 1997, της Πέμπτης 24 Ιουλίου 1997 και της Παρασκευής 25 Ιουλίου 1997 και ερωτάται το Τμήμα, αν επικυρούνται.

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΕΥΩΝ (Παναγιώτης Σγουρίδης): Συνεπώς τα Πρακτικά της Τετάρτης 23 Ιουλίου 1997, της Πέμπτης 24 Ιουλίου 1997 και της Παρασκευής 25 Ιουλίου 1997 επικυρώθηκαν.

ΕΥΑΓΓΕΛΟΣ ΜΕΪΜΑΡΑΚΗΣ: Κύριε Πρόεδρε, το λόγο παρακαλώ.

ΠΡΟΕΔΡΕΥΩΝ (Παναγιώτης Σγουρίδης): Ορίστε, έχετε το λόγο.

ΕΥΑΓΓΕΛΟΣ ΜΕΪΜΑΡΑΚΗΣ: Μισό λεπτό, κύριε Πρόεδρε. Στην αρχή της συζητήσεως ο κύριος Υπουργός είπε ότι θα καταθέσει έξι τροπολογίες.

ΓΕΩΡΓΙΟΣ ΔΡΥΣ (Υφυπουργός Οικονομικών): Τις κατέθεσα.

ΕΥΑΓΓΕΛΟΣ ΜΕΪΜΑΡΑΚΗΣ: Δεν τις έχουμε πάρει, δεν έχουν διανεμηθεί στο Τμήμα.

ΠΡΟΕΔΡΕΥΩΝ (Παναγιώτης Σγουρίδης): Αυτές, που έχουν κατατεθεί, θα σας τις μοιράσουν. 

ΕΥΑΓΓΕΛΟΣ ΜΕΪΜΑΡΑΚΗΣ: Δηλαδή, κατετέθησαν;

ΠΡΟΕΔΡΕΥΩΝ (Παναγιώτης Σγουρίδης): Φυσικά, τέσσερις κατετέθησαν.

ΕΥΑΓΓΕΛΟΣ ΜΕΪΜΑΡΑΚΗΣ: Κύριε Υπουργέ, κατετέθησαν και οι έξι; 

ΓΕΩΡΓΙΟΣ ΔΡΥΣ (Υφυπουργός Οικονομικών): Κατετέθησαν, κύριε συνάδελφε.

ΠΡΟΕΔΡΕΥΩΝ (Παναγιώτης Σγουρίδης): Κατετέθησαν τέσσερις.

ΕΥΑΓΓΕΛΟΣ ΜΕΪΜΑΡΑΚΗΣ: Τέσσερις ή έξι τελικά;

ΠΡΟΕΔΡΕΥΩΝ (Παναγιώτης Σγουρίδης): Τέσσερις.

ΓΕΩΡΓΙΟΣ ΔΡΥΣ (Υφυπουργός Οικονομικών): Και δύο που είχαμε καταθέσει έξι.

ΕΥΑΓΓΕΛΟΣ ΜΕΪΜΑΡΑΚΗΣ: Α, εντάξει.

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, στο σημείο αυτό δέχεστε να λύσουμε τη συνεδρίαση;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

Με τη συναίνεση του Τμήματος και ώρα 00.25' λύεται η συνεδρίαση για σήμερα Τετάρτη 20 Αυγούστου 1997 και ώρα 10.00' με αντικείμενο εργασιών του Τμήματος νομοθετική εργασία, συνέχιση της συζήτησης επί των άρθρων και του συνόλου του σχεδίου νόμου: "Κώδικας διοικητικών και ποινικών κυρώσεων στη φορολογική νομοθεσία και άλλες διατάξεις".


Ο ΠΡΟΕΔΡΟΣ 
     ΟΙ ΓΡΑΜΜΑΤΕΙΣ
 
