Π Ρ Α Κ Τ Ι Κ Α  Β Ο Υ Λ Η Σ

B' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

Σ Υ Ν Ο Δ Ο Σ Α'

ΣΥΕΝΔΡΙΑΣΗ ΛΖ'

Τρίτη 3 Δεκεμβρίου 1996

Αθήνα, σήμερα στις 3 Δεκεμβρίου 1996, ημέρα Τρίτη και ώρα 18.20' συνήλθε στην Αίθουσα των συνεδριάσεων του Βουλευτηρίου η Βουλή, σε Ολομέλεια, για να συνεδριάσει υπό την Προεδρία του Προέδρου κ. ΑΠΟΣΤΟΛΟΥ ΚΑΚΛΑΜΑΝΗ.

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.

Παρακαλείται ο κύριος γραμματέας να ανακοινώσει τις αναφορές προς το Σώμα.

Ανακοινώνονται προς το Σώμα από το Γραμματέα της Βουλής κ. Δ. Κουτσόγιωργα τα ακόλουθα:

Α' ΚΑΤΑΘΕΣΗ ΑΝΑΦΟΡΩΝ

1. Πολίτες της Αθήνας που συγκεντρώθηκαν στο Θέατρο Γκλόρια, στις 2 Δεκεμβρίου 1996, επέδωσαν ψήφισμά τους στον κύριο Πρόεδρο της Βουλής των Ελλήνων, με το οποίο ζητούν την ενημέρωση του ελληνικού λαού για το πραγματικό περιεχόμενο της συνθήκης του Μάαστριχτ και των επικείμενων τροποποιήσεών της.

2. Οι Βουλευτές κύριοι ΛΟΥΚΑΣ ΑΠΟΣΤΟΛΙΔΗΣ και ΝΙΚΟΛΑΟΣ ΓΚΕΛΕΣΤΑΘΗΣ κατέθεσαν αναφορά με την οποία ο Δήμος Λεβαδέων Βοιωτίας ζητεί τη λήψη μέτρων για την αποφυγή ατυχημάτων στην εθνική οδό Θήβας Λιβαδειάς.

3. Οι Βουλευτές κύριοι ΑΘΑΝΑΣΙΟΣ ΒΑΡΙΝΟΣ και ΝΙΚ.ΓΚΕΛΕΣΤΑΘΗΣ κατέθεσαν αναφορά με την οποία η Πανελλήνια 'Ενωση Μηχανικών Εμπορικού Ναυτικού διαμαρτύρεται για την αύξηση της φορολογίας των ναυτεργατών.

4. Ο Βουλευτής Αθηνών κ. ΠΕΤΡΟΣ ΚΟΥΝΑΛΑΚΗΣ κατέθεσε αναφορά με την οποία το Δημοτικό Συμβούλιο Δήμου Περιστερίου Αττικής ζητεί τη μονιμοποίηση των συμβασιούχων των Δήμων που καλύπτουν πάγιες και διαρκείς ανάγκες.

5. Ο Βουλευτής Αθηνών κ. ΔΗΜΗΤΡΙΟΣ ΤΣΟΒΟΛΑΣ κατέθεσε αναφορά με την οποία η Κοινότητα Γοργοποτάμου Φθιώτιδας ζητεί να μην τροποποιηθει το άρθρο 10 του Ν. 1285/82 με το οποίο καθιερώθηκε ο ΓΟΡΓΟΠΟΤΑΜΟΣ τόπος εορτασμού της ενωμένης Εθνικής Αντίστασης.

6. Ο Βουλευτής Αττικής κ. ΓΕΩΡΓΙΟΣ ΚΑΡΑΤΑΣΟΣ κατέθεσε αναφορά με την οποία ο Δήμος Ζεφυρίου Δυτικής Αττικής εκφράζει ανησυχία για την παρατεταμένη απραξία που παρατηρείται στην πορεία των εργασιών του ΜΕΤΡΟ της Αθήνας.

7. Ο Βουλευτής Φθιώτιδας κ. ΤΡΙΑΝΤΑΦΥΛΛΟΣ ΜΠΕΛΛΟΣ κατέθεσε αναφορά με την οποία η Ανώτατη Συνομοσμπονδία Πολυτέκνων Ελλάδος διαμαρτύρεται για την περικοπή του επιδόματος σύνταξης της πολύτεκνης μητέρας.

8. Ο Δ' Αντιπρόεδρος της Βουλής και Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία ο Σύλλογος Υπαλλήλων Ελληνικού Οργανισμού Τουρισμού ζητεί την κατοχύρωση των ασφαλιστικών και συνταξιοδοτικών δικαιωμάτων των εργαζομένων.

9. Ο Βουλευτής Ηρακλείου κ. ΔΗΜΗΤΡΙΟΣ ΣΑΡΡΗΣ κατέθεσε αναφορά με την οποία η Ελληνική Κολυμβητική Ομοσπονδία Φιλάθλων ζητεί την κατασκευή πισίνας καταδύσεων στο Ηράκλειο Κρήτης.

10. Ο Βουλευτής Ηρακλείου κ. ΔΗΜΗΤΡΙΟΣ ΣΑΡΡΗΣ κατέθεσε αναφορά με την οποία ο Δήμαρχος Ηρακλείου διαμαρτύρεται για τον αποκλεισμό του Ηρακλείου από το θεσμό "πόλεων του ελαιολάδου".

11. Ο Βουλευτής Φθιώτιδας κ. ΔΗΜΗΤΡΙΟΣ ΑΛΑΜΠΑΝΟΣ κατέθεσε αναφορά με την οποία οι Πρόεδροι της Κοινότητας, του Γεωργικού Συνεταιρισμού και του Αγροτικού Συλλόγου Κομποτάδων Φθιώτιδας, διαμαρτύρονται για τη στρεμματική απόδοση ηρτημένης εσοδείας 1996 για το βαμβάκι που εκτιμήθηκε για την περιοχή τους σε 260 κιλά.

12. Ο Βουλευτής Ηρακλείου κ. ΔΗΜΗΤΡΙΟΣ ΣΑΡΡΗΣ κατέθεσε αναφοράμε την οποία η Κεντρική Συνεταιριστική 'Ενωση Κτηνοτροφικών Προϊόντων "ΚΤΗΝΟΤΡΟΦΙΚΗ" υποβάλλει προτάσεις της για τη στήριξη και ανάπτυξη του κτηνοτροφικού κλάδου.

13. Ο Α' Αντιπρόεδρος της Βουλής και Βουλευτής Πειραιά κ. ΠΑΝΑΓΙΩΤΗΣ ΚΡΗΤΙΚΟΣ κατέθεσε αναφορά με την οποία η Χριστιανική 'Ενωσις Δαρδανελλιωτών "Ο ΑΓΙΟΣ ΘΕΟΔΩΡΟΣ" ζητεί την άρση, δασικών περιορισμών από ιδιοκτησία της, όπου πρόκειται να κτιστεί Ιερός Ναός αφιερωμένος στον 'Αγιο Θεόδωρο.

14. Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία το Επιμελητήριο Χίου ζητεί να χορηγηθεί πετρέλαιο τράνζιτ στα θερμοκήπια του Νομού Χίου.

15. Ο Βουλευτής Φθιώτιδας κ. ΔΗΜΗΤΡΙΟΣ ΑΛΑΜΠΑΝΟΣ κατέθεσε αναφορά με την οποία το Συνοικιακό Συμβούλιο Παγκρατίου του Δήμου Λαμιέων ζητεί την ίδρυση και λειτουργία Γενικού Πολυκλαδικού Λυκείου.

16. Ο Βουλευτής Ηλείας κ. ΒΑΣΙΛΕΙΟΣ ΚΟΡΚΟΛΟΠΟΥΛΟΣ κατέθεσε αναφορά με την οποία οι Συνεταιρισμοί Κηπευτικός, Ελαιουργικός, Γαλακτ/κός και ο Αγροτικός Σύλλογος Αμαλιάδας διαμαρτύρονται για την καθυστέρηση ρυθμίσεως των συνεταιριστικών χρεών.

17. Ο Βουλευτής Ηλείας κ. ΒΑΣΙΛΕΙΟΣ ΚΟΡΚΟΛΟΠΟΥΛΟΣ κατέθεσε αναφορά με την οποία ο Πανελλήνιος Σύλλογος Διπλωματούχων Αγρονόμων Τοπογράφων Μηχανικών Τμήμα Δυτικής Ελλάδος υποβάλλει προτάσεις για το Σχέδιο Νόμου Οργάνωση, Στελέχωση, Διοίκηση της Περιφέρειας.

18. Ο Βουλευτής Φθιώτιδας κ. ΔΗΜΗΤΡΙΟΣ ΑΛΑΜΠΑΝΟΣ κατέθεσε αναφορά με την οποία οι Βαμβακοπαραγωγοί Φθιώτιδας ζητούν την επίλυση προβλήματος που απασχολούν τους βαμβακοπαραγωγούς.

19. Ο Βουλευτής Λασιθίου κ. ΦΟΙΒΟΣ ΙΩΑΝΝΙΔΗΣ κατέθεσε αναφορά με την οποία ο Σύνδεσμος Ιδιοκτητών Τουριστικών Καταλυμάτων Νομού Λασιθίου ζητεί τη ρύθμιση του φορολογικού εισοδήματος για τις παράλληλες δραστηριότητες των επιχειρήσεων.

20. Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία ο Πανελλήνιος Σύνδεσμος Βορειοηπειρωτικού Αγώνα ζητεί τη διασφάλιση ασφαλούς διαβίωσης για τα μέλη του, τη διευθέτηση θεμελιωδών ζητημάτων, όπως την οργάνωση της παιδείας της Εκκλησίας για την αποφυγή συρρίκνωσης του ελληνισμού της Β. Ηπείρου.

21. Ο Βουλευτής Αθηνών κ. ΔΗΜΗΤΡΙΟΣ ΤΣΟΒΟΛΑΣ κατέθεσε αναφορά με την οποία οι Συγκεντρωθέντες στην πλατεία Κάνιγγος μετά από κάλεσμα της ΓΣΕΕ, ΑΔΕΔΥ, ΕΚΑ διαμαρτύρονται για τη συνεχιζόμενη πολιτική λιτότητας.

22. Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία ο Σύλλογος Πολυτέκνων Νομού Λάρισας διαμαρτύρεται για τη σχεδιαζόμενη περικοπή της σύνταξης της πολύτεκνης μητέρας.

23. Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία ο Σύλλογος Συνταξιούχων Κοινοτικών Υπαλλήλων του Νομού Λάρισας ζητεί τη ρύθμιση της συνταξιοδότησης των μελών του.

24. Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία η Ομοσπονδία Κτηνοτροφικών Συλλόγων του Νομού Λάρισας ζητεί οικονομική ενίσχυση για την ίδρυση και λειτουργία δημοτικών σφαγείων στο Νομό Λάρισας κατά τις οδηγίες της Ευρωπαϊκής 'Ενωσης.

25. Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία ο Πανσεπικός Σύνδεσμος Μετόχων ζητεί χρηματοδότηση για την παραχώρηση γραφείου στα μέλη του συνδέσμου.

26. Οι Βουλευτές κύριοι ΕΥΑΓΓΕΛΟΣ ΑΠΟΣΤΟΛΟΥ, ΣΠΥΡΟΣ ΔΑΝΕΛΛΗΣ και ΑΝΔΡΙΑΝΗ ΛΟΥΛΕ κατέθεσαν αναφορά με την οποία οι γονείς των στρατιωτών που σκοτώθηκαν ενώ υπηρετούσαν τη στρατιωτική τους θητεία από το 1993 μέχρι σήμερα, ζητούν να χορηγηθεί εκ νέου το δικαίωμα συνταξιοδότησης των γονέων στρατιωτών που σκοτώθηκαν κατά την εκτέλεση του καθήκοντος.

27. Οι Βουλευτές κύριοι ΜΟΥΣΤΑΦΑ ΜΟΥΣΤΑΦΑ και ΣΤΕΛΛΑ ΑΛΦΙΕΡΗ κατέθεσαν αναφορά με την οποία η Συντονιστική Επιτροπή Ιδιοκτητών Φορτηγών Αυτοκινήτων Νομού Πιερίας ζητεί τη μείωση του προστίμου που επιβαρύνει τους ιδιοκτήτες αυτοκινήτων αν δεν ανανεώσουν έγκαιρα την άδεια κυκλοφορίας τους.

28. Ο Βουλευτής Ηρακλείου κ. ΣΠΥΡΟΣ ΔΑΝΕΛΛΗΣ κατέθεσε αναφορά με την οποία η Παγκρήτιος 'Ενωση καταγγέλλει την άθλια κατάσταση στην οποία έχει περιέλθει ο αδριάντας του Ελευθερίου Βενιζέλου στην οδό Βασ.Σοφίας Αθηνών.

29. Η Βουλευτής Πειραιώς κυρία ΣΤΕΛΛΑ ΑΛΦΙΕΡΗ κατέθεσε αναφορά με την οποία οι Σύλλογοι Εργαζομένων στο 'Ιδρυμα "Η ΘΕΟΤΟΚΟΣ" ζητούν την επίλυση οικονομικών και εργασιακών προβλημάτων των μελών τους.

30. Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο κ. Ν. Στεργιόπουλος ζητεί την επίλυση φορολογικού του προβλήματος.

31. Ο Βουλευτής Ροδόπης κ. ΜΟΥΣΤΑΦΑ ΜΟΥΣΤΑΦΑ κατέθεσε αναφορά με την οποία η Συντονιστική Επιτροπή Αγώνα Αγροτικών Συλλόγών και Συνεταιρισμών Νομού Ροδόπης ζητεί την οικονομική ενίσχυση των βαμβακοπαραγωγών από τον κρατικό προϋπολογισμό.

32. Ο Βουλευτής Εύβοιας κ. ΕΥΑΓΓΕΛΟΣ ΑΠΟΣΤΟΛΟΥ κατέθεσε αναφορά με την οποία ο Δήμος Λειβαδέων Βοιωτίας ζητεί τη διαπλάτυνση της εθνικής οδού Λιβαδειάς-Θήβας.

33. Η Βουλευτής Αθήνας κυρία ΒΑΣΙΛΙΚΗ ΑΡΑΠΗ - ΚΑΡΑΓΙΑΝΝΗ κατέθεσε αναφορά με την οποία ο Σύλλογος Δασκάλων και Νηπιαγωγών Φραγκονίας "Ο ΔΗΜΟΚΡΙΤΟΣ" ζητεί τη μη αναδρομική ισχύ του νόμου κατάργησης φοροαπαλλαγών ΙΧ αυτοκινήτων των εκπαιδευτικών με 5ετία στο εξωτερικό.

34. Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αναφέρεται στην ανεπάρκεια λεωφορείων για την κάλυψη των απαιτούμενων δρομολογίων στο ΚΤΕΛ Πατρών.

35. Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αναφέρεται στη δημοσίευση των αστυνομικών σύμφωνα με τους εσωτερικούς κανονισμούς να απαντούν στις καταγγελίες πολιτών.

36. Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με το αίτημα μεθόρμησης του επιβατηγού οχηματαγωγού "MEDITERRANEAN SKY" από το μόλο του Αγίου Νικολάου του λιμένος Πατρών.

37. Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία η Κοινότητα Κάτω Βλασσίας του Νομού Αχαϊας ζητεί χρηματοδότηση για την τσιμεντόστρωση δρόμων, διερχομένων από την περιοχή της.

38. Ο Βουλευτής Λέσβου κ. ΝΙΚΟΛΑΟΣ ΣΗΦΟΥΝΑΚΗΣ με αναφορά του επισημαίνει τα προβλήματα, που προκύπτουν από τη νομοθετική ρύθμιση των προϋποθέσεων, για τους αγρότες, χορήγησης της εφάπαξ πριμοδότησης πρώτης εγκατάστασης.

39. Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία η Πανελλήνια Ομοσπονδία Επαγγελματιών Μικρών Φορτηγών Αυτοκινήτων ζητεί την ικανοποίηση των αιτημάτων του κλάδου, όπως την πάταξη των λαθρομεταφορών, τη λειτουργία κινητών κλιμακίων ελέγχου φορτηγών κ.λπ.

40. Η Βουλευτής Αθήνας κυρία ΒΑΣΙΛΙΚΗ ΑΡΑΠΗ - ΚΑΡΑΓΙΑΝΝΗ κατέθεσε αναφορά με την οποία η Πανελλήνια Ομοσπονδία Εστιατορικών και Συναφών Επαγγελμάτων ζητεί νέες φορολογικές ρυθμίσεις του κλάδου της.

41. Η Βουλευτής Αθήνας κυρία ΒΑΣΙΛΙΚΗ ΑΡΑΠΗ - ΚΑΡΑΓΙΑΝΝΗ κατέθεσε αναφορά με την οποία ο Σύλλογος Ελλήνων Εκπαιδευτικών Κάτω Σαξωνίας ζητεί να μην καταργηθεί για τα μέλη του η δασμολογική απαλλαγή της οικοσκευής και του αυτοκινήτου.

42. Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία η Κοινότητα Ροδοδάφνης Αιγίου του Νομού Αχαϊας ζητεί χρηματοδότηση για την τοποθέτηση σηματοδότη για την αποφυγή τροχαίων στην ισόπεδη διάβαση του ΟΣΕ και στον κόμβο του δρόμου που οδηγεί στον οικισμό Μεϊντανά της περιοχής της.

43. Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στον κίνδυνο ματαίωσης της ίδρυσης Μουσικού Γυμνασίου στο Αγρίνιο.


44. Οι Βουλευτές κύριοι ΔΗΜΗΤΡΙΟΣ ΤΣΟΒΟΛΑΣ και ΓΕΩΡΓΙΟΣ ΡΟΚΟΣ κατέθεσαν αναφορά με την οποία Θεσσαλοί Αγρότες και Κτηνοτρόφοι ζητούν την επίλυση ζωτικών προβλημάτων τους.

45. Οι Βουλευτές κύριοι ΔΗΜΗΤΡΙΟΣ ΤΣΟΒΟΛΑΣ και ΙΩΑΝΝΗΣ ΔΗΜΑΡΑΣ κατέθεσαν αναφορά με την οποία ο Σύλλογος Εργαζομένων ΙΠΑΠ "Η ΘΕΟΤΟΚΟΣ" ζητεί την καταβολή των αναδρομικών του επιδόματος των 18.000 δρχ.

46. Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία η Κοινότητα Ζαππείου Λάρισας ζητεί έκτακτη οικονομική ενίσχυση για την κατασκευή κοινοτικών έργων.

47. Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία η Κοινότητα Ζαππείου Λάρισας υποβάλλει πίνακα προτεινόμενων έργων για την αναβάθμιση της ποιότητας ζωής των κατοίκων.

48. Ο Βουλευτής Φθιώτιδας κ. ΤΡΙΑΝΤΑΦΥΛΛΟΣ ΜΠΕΛΛΟΣ κατέθεσε αναφορά με την οποία οι Συμβασιούχοι Υπάλληλοι του ΤΕΟ ζητούν την αλλαγή της εργσιακής τους σχέσης. 49. Ο Βουλευτής Φθιώτιδας κ. ΤΡΙΑΝΤΑΦΥΛΛΟΣ ΜΠΕΛΛΟΣ κατέθεσε αναφορά με την οποία ο Πανσεπικός Σύνδεσμος Μετόχων ζητεί την επίλυση του προβλήματος των μετόχων της πρώην ΣΕΠ.

50. Ο Βουλευτής Μαγνησίας κ. ΑΘΑΝΑΣΙΟΣ ΝΑΚΟΣ κατέθεσε αναφορά με την οποία ο Σύλλογος Εργαζομένων Λιμενικού Ταμείου Βόλου Μαγνησίας ζητεί να χορηγηθεί στα μέλη του το επίδομα παραγωγικότητας.

51. Ο Βουλευτής Φθιώτιδας κ. ΔΗΜΗΤΡΙΟΣ ΑΛΑΜΠΑΝΟΣ κατέθεσε αναφορά με την οποία ο Αγροτικός Σύλλογος και ο Αγροτικός Συνεταιρισμός Πελασγίας Φθιώτιδας διαμαρτύρονται για τον τρόπο κατανομής επιδότησης του ελαιολάδου.

52. Η οικογένεια του δολοφονηθέντος από τους Τούρκους, 'Ελληνα Κυπρίου Πέτρου Κακουλή με επιστολή της την οποία απηύθυνε στον κ.Πρόεδρο της Βουλής των Ελλήνων εκφράζει τις ευχαριστίες και την ευγνωμοσύνη της για τη χρηματική και ηθική βοήθεια που της προσέφεραν τα μέλη και το Προεδρείο της Βουλής των Ελλήνων.

Β ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ

1. Στην με αριθμό 317/31-10-96 ερώτηση δόθηκε με το υπ' αριθμ. 134/25-11-96 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση με αριθμό 317/31/10/96, που κατέθεσε ο Βουλευτής κ. Α. Φούσας, αναφορικά με το παραπάνω θέμα σας πληροφορούμε ότι:

Μετά την ένταξη της χώρας μας στην Ευρωπαϊκή 'Ενωση το Υπουργείο Γεωργίας δεν καθορίζει πλέον τις τιμές των Δημητριακών αφού αυτά υπάγονται στην Ενιαία Κοινή Οργάνωση Αγοράς της Ε.Ε..

Οι σημερινές τιμές καλαμποκιού παρά τη σχετική φετεινή επάρκεια, διαμορφώθηκαν σε επίπεδα πάνω από την τιμή παρέμβασης (40-42 δρχ./ΚGR).

Σε ορισμένες όμως περιοχές όπου δεν επιτεύχθηκαν αυτές οι τιμές, όπως π.χ. στην Ορεστιάδα, το Υπουργείο Γεωργίας έχει ήδη διατυπώσει αίτημα προς την Ευρωπαϊκή Επιτροπή για λήψη ειδικών εξαγωγικών μέτρων προκειμένου να στηριχθεί καλλίτερα το εισόδημα του παραγωγού και να αποφευχθεί ο κίνδυνος παράδοσης στην παρέμβαση.

Ο τομέας των Δημητριακών όπως και όλοι σχεδόν οι τομείς των αροτραίων καλλιεργειών διέπονται από την Κοινή Αγροτική Πολιτική και κατά συνέπεια εφαρμόζονται οι διατάξεις που θεσπίζουν τις Κοινές Οργανώσεις Αγοράς των επιμέρους προϊόντων. Μέσα σ' αυτά τα πλαίσι το Υπουργείο Γεωργίας μελετά την ανταγωνιστικότητα των διαφόρων καλλιεργειών και ενημερώνει έγκαιρα τους παραγωγούς για τα καθεστώτα (τιμές, ενισχύσεις κ.λπ.) που ισχύουν σε κάθε τομέα.

Ο Υπουργός

ΣΤ. ΤΖΟΥΜΑΚΑΣ"

2. Στην με αριθμό 324/1-11-96 ερώτηση δόθηκε με το υπ' αριθμ. 42/25-11-96 έγγραφο από τον Υφυπουργό Ανάπτυξης η ακόλουθη απάντηση:

"Αναφερόμενοι στη με αριθμ. 324/1-11-96 ερώτηση που κατατέθηκε στη Βουλή των Ελλήνων από το Βουλευτή κ. Ηλ. Βεζδρεβάνη, σχετικά με οικονομική ενίσχυση της Κοινότητας Γραικοχωρίου από το λογ/σμό "ΕΙΣΦΟΡΑΙ ΕΞ ΕΓΓΥΗΣΕΩΣ ΦΙΑΛΩΝ ΥΓΡΑΕΡΙΟΥ", σας γνωρίζουμε τα ακόλουθα:

Από τον πόρο αυτό, την τελευταία τουλάχιστον περίοδο, το μεγαλύτερο μέρος διατίθεται για δαπάνες εκσυγχρονισμού των κεντρικών και περιφερειακών υπηρεσιών του Υπουργείου μας και ένα μικρότερο κλάσμα για ενίσχυση κοινωφελών και πολιτιστικών δραστηριοτήτων διαφόρων φορέων.

Η κατανομή αυτή γίνεται κατά περιόδους και με τρόπο ώστε να ικανοποιηθούν ισομερώς και δικαίως οι αιτήσεις που υποβάλλονται από φορείς που λειτουργούν σε ολόκληρη τη χώρα.

Με βάση τα προαναφερθέντα, το αίτημα του ενδιαφερόμενου Βουλευτή διαβιβάσθηκε στην αρμόδια Υπηρεσία μας και θα εξετασθεί προσεχώς, σύμφωνα με τα γενικά κριτήρια ενίσχυσης παρομοίων περιπτώσεων.

Ο Υφυπουργός

ΜΙΧ. ΧΡΥΣΟΧΟΪΔΗΣ"

3. Στην με αριθμό 333/1-11-96 ερώτηση δόθηκε με το υπ' αριθμ. 41/25-11-96 έγγραφο από τον Υφυπουργό Ανάπτυξης η ακόλουθη απάντηση:

"Αναφερόμενοι στη με αριθμ. 333/1-11-96 ερώτηση που κατατέθηκε στη Βουλή των Ελλήνων από το Βουλευτή κ. Ηλ. Βεζδρεβάνη, σχετικά με οικονομική ενίσχυση της Κοινότητας Φασκομηλιάς από το λογ/σμό "ΕΙΣΦΟΡΑΙ ΕΞ ΕΓΓΥΗΣΕΩΣ ΦΙΑΛΩΝ ΥΓΡΑΕΡΙΟΥ", σας γνωρίζουμε τα ακόλουθα:

Από τον πόρο αυτό, την τελευταία τουλάχιστον περίοδο, το μεγαλύτερο μέρος διατίθεται για δαπάνες εκσυγχρονισμού των κεντρικών και περιφερειακών υπηρεσιών του Υπουργείου μας και ένα μικρότερο κλάσμα για ενίσχυση κοινωφελών και πολιτιστικών δραστηριοτήτων διαφόρων φορέων.

Η κατανομή αυτή γίνεται κατά περιόδους και με τρόπο ώστε να ικανοποιηθούν ισομερώς και δικαίως οι αιτήσεις που υποβάλλονται από φορείς που λειτουργούν σε ολόκληρη τη χώρα.

Με βάση τα προαναφερθέντα, το αίτημα του ενδιαφερόμενου Βουλευτή διαβιβάσθηκε στην αρμόδια Υπηρεσία μας και θα εξετασθεί προσεχώς, σύμφωνα με τα γενικά κριτήρια ενίσχυσης παρομοίων περιπτώσεων.

Ο Υφυπουργός

ΜΙΧ. ΧΡΥΣΟΧΟΪΔΗΣ"

4. Στην με αριθμό 334/1-11-96 ερώτηση δόθηκε με το υπ' αριθμ. 40/25-11-96 έγγραφο από τον Υφυπουργό Ανάπτυξης η ακόλουθη απάντηση:

"Αναφερόμενοι στη με αριθμ. 334/1-11-96 ερώτηση που κατατέθηκε στη Βουλή των Ελλήνων από το Βουλευτή κ. Ηλ. Βεζδρεβάνη, σχετικά με οικονομική ενίσχυση της Κοινότητας Κορύτιανης από το λογ/σμό "ΕΙΣΦΟΡΑΙ ΕΞ ΕΓΓΥΗΣΕΩΣ ΦΙΑΛΩΝ ΥΓΡΑΕΡΙΟΥ", σας γνωρίζουμε τα ακόλουθα:

Από τον πόρο αυτό, την τελευταία τουλάχιστον περίοδο, το μεγαλύτερο μέρος διατίθεται για δαπάνες εκσυγχρονισμού των κεντρικών και περιφερειακών υπηρεσιών του Υπουργείου μας και ένα μικρότερο κλάσμα για ενίσχυση κοινωφελών και πολιτιστικών δραστηριοτήτων διαφόρων φορέων.

Η κατανομή αυτή γίνεται κατά περιόδους και με τρόπο ώστε να ικανοποιηθούν ισομερώς και δικαίως οι αιτήσεις που υποβάλλονται από φορείς που λειτουργούν σε ολόκληρη τη χώρα.

Με βάση τα προαναφερθέντα, το αίτημα του ενδιαφερόμενου Βουλευτή διαβιβάσθηκε στην αρμόδια Υπηρεσία μας και θα εξετασθεί προσεχώς, σύμφωνα με τα γενικά κριτήρια ενίσχυσης παρομοίων περιπτώσεων.

Ο Υφυπουργός

ΜΙΧ. ΧΡΥΣΟΧΟΪΔΗΣ"

5. Στην με αριθμό 338/1-11-96 ερώτηση δόθηκε με το υπ' αριθμ. 51/22-11-96 έγγραφο από τον Υπουργό Δημόσιας Τάξης η ακόλουθη απάντηση:

"Σε απάντηση της ερώτησης 338/1-11-1996, που κατέθεσε ο Βουλευτής κ. Β. ΒΛΑΣΣΟΠΟΥΛΟΣ, σας γνωρίζουμε τα εξής:

Η προστασία της νεολαίας μας από τη μάστιγα των ναρκωτικών, τους κινδύνους που την απειλούν καθημερινά και κάθε μορφής εγκληματικότητα σε βάρος τους, αποτελεί για το Υπουργείο μας βασικό στόχο και αντικείμενο ιδιαίτερης μέριμνας.

Για το σκοπό αυτό έχουμε ευαισθητοποιήσει τις Υπηρεσίες και το προσωπικό μας και βρίσκεται σε εξέλιξη πραγματική σταυροφορία σε όλη τη χώρα.

Σε ό,τι αφορά τη λειτουργία των αναφερόμενων στην Ερώτηση καταστημάτων, σας πληροφορούμε ότι η αρμοδιότητα χορήγησης ή ανάκλησης αδειών ίδρυσης και λειτουργίας γι' αυτά, καθώς και η έκδοση και εκτέλεση αποφάσεων για προσωρινή ή οριστική αφαίρεση των αδειών αυτών, μετά τις ρυθμίσεις των άρθρων 41 του ν. 2218/1994 και 11 του ν. 2307/1995 περιήλθε στους Ο.Τ.Α..

Οι Αστυνομικές Αρχές διενεργούν συνεχείς ελέγχους για διαπίστωση της νόμιμης λειτουργίας των ανωτέρω καταστημάτων (εφοδιασμός με άδεια λειτουργίας), καθώς και για τήρηση των σχετικών με τον υγειονομικών κανονισμό, την κοινή ησυχία, την είσοδο ανηλίκων κ.λπ. διατάξεων της ισχύουσας νομοθεσίας. Για τις βεβαιούμενες παραβάσεις εφαρμόζουν με αυστηρότητα τις ισχύουσες διατάξεις και παράλληλα ενημερώνουν τις αρμόδιες Υπηρεσίες (Ο.Τ.Α., Πυροσβεστική) για τις δικές τους ενέργειες.

Για την υλοποίηση των αποφάσεων που αφορούν την προσωρινή ή οριστική αφαίρεση των αδειών και το κλείσιμο των καταστημάτων υγειονομικού ενδιαφέροντος, από τα οικεία όργανα των Ο.Τ.Α., παρέχεται σε αυτά από την Αστυνομία η αναγκαία συνδρομή και προστασία.

Από ελέγχους των αρμοδίων Υπηρεσιών μας στον Πειραιά δεν έχει διαπιστωθεί η λειτουργία καταστημάτων σε κτίρια που έχουν χαρακτηρισθεί ως ετοιμόρροπα από την πολεοδομία.

Κατά το τρέχον έτος βεβαιώθηκαν στην περιοχή του Δήμου Πειραιά 73 παραβάσεις του νόμου περί ναρκωτικών και οδηγήθηκαν στη δικαιοσύνη 93 άτομα. Από τις παραβάσεις αυτές η μία βεβαιώθηκε εντός οινομαγειρίου του πακιστανικής καταγωγής IOBAZ RAVAZ IAFAR, για την οποία έγινε πρόταση αφαίρεσης της άδειας λειτουργίας του καταστήματος.

Στις Υπηρεσίες μας δόθηκε εντολή και συνεχίζουν με αμείωτο ενδιαφέρον του ελέγχους καταστημάτων στην ανωτέρω περιοχή.

Ο Υπουργός

ΓΕΩΡΓΙΟΣ ΡΩΜΑΙΟΣ"

6. Στην με αριθμό 351/1-11-96 ερώτηση δόθηκε με το υπ' αριθμ. 81/22-11-96 έγγραφο από τον Υφυπουργό Δημόσιας Τάξης η ακόλουθη απάντηση:

"Σε απάντηση της ερώτησης 351/1-11-96, που κατέθεσαν οι Βουλευτές κ.κ. Σ. ΠΑΝΑΓΙΩΤΟΥ και Μ. ΜΠΟΣΚΟΥ, σας γνωρίζουμε τα εξής:

Το Αρχηγείο Πυροσβεστικού Σώματος στα πλαίσια της αποστολής του για την πυροπροστασία των αστικών περιοχών της χώρας, έχει καταρτίσει σχετικό πρόγραμμα ίδρυσης λειτουργίας και προαγωγής Πυροσβεστικών Υπηρεσιών το οποίο υλοποιείται σταδιακά.

Ο σχεδιασμός για σκοπό αυτό γίνεται μετά από μελέτη και κατά σειρά προτεραιότητας, που υπαγορεύει η ουσιαστική αξιολόγηση του μεγέθους, της συχνότητας και της έντασης των προβλημάτων κάθε περιοχής και προωθείται μέσα από τις δημοσιονομικές δυνατότητες.

Στα πλαίσια αυτά αξιολογήθηκε η αναγκαιότητα προαγωγής της Πυροσβεστικής Υπηρεσίας Σερρών από Β' και Α' τάξη και της ίδρυσης Πυροσβεστικού Σταθμού τάξης στη Νιγρίτα. Η όλη όμως προσπάθεια για το σκοπό αυτό δεν ευδοκίμησε λόγω των υφιστάμενων δημοσιονομικών δυσχερειών.

Η πυροπροστασία του νομού Σερρών καλύπτεται σήμερα από την Πυροσβεστική Υπηρεσία Σερρών στην οποία υπηρετούν 46 άτομα έναντι των 36 που προβλέπεται από την τελευταία κατανομή της δύναμης του Σώματος και τον Εθελοντικό Πυροσβεστικό Σταθμό 'Ανω Ποροϊων στον οποίο υπηρετούν τρεις επαγγελματίες πυροσβέστες και 20 εθελοντές.

Οι προσπάθειες για αναβάθμιση της παροχής πυροπροστασίας στον αναφερόμενο νομό θα συνεχισθούν.

Ο Υπουργός

ΓΕΩΡΓΙΟΣ ΡΩΜΑΙΟΣ"

7. Στην με αριθμό 372/4-11-96 ερώτηση δόθηκε με το υπ' αριθμ. 411/2-11-96 έγγραφο από τον Υπουργό Δημόσιας Τάξης η ακόλουθη απάντηση:

"Σε απάντηση της ερώτησης 372/4-11-96, που κατέθεσε ο Βουλευτής κ. Π. Ψωμιάδης, σε ό,τι μας αφορά, σας γνωρίζουμε τα εξής:

Για τα καταγγελόμενα επεισόδια στο Μενίδι ενημερώθηκε η Εθνική Αντιπροσωπεία την 6-11-1996, κατά τη συζήτηση της Επίκαιρης Ερώτησης 104/31-10-1996 που κατέθεσε ο Βουλευτής κ. Χ. Κηπουρός.

Είναι γνωστό ότι στην περιοχή αυτή υπάρχει μία συνεχής παράνομη δόμηση, την οποία η Αστυνομία προσπαθεί, ως έχει υποχρέωση, με διακριτικότητα πολλές φορές να αποτρέψει.

Στην ενέργειά της αυτή βρίσκεται συχνά αντιμέτωπη με τις αλληλέγγυες αντιδράσεις των κατοίκων.

Αυτό συνέβη και στη συγκεκριμένη περίπτωση κατά την οποία έλαβαν χώραν τα γνωστά επεισόδια.

Για τα καταγγελλόμενα σε βάρος των αστυνομικών έχει διαταχθεί και διενεργείται Ε.Δ.Ε.. Επίσης από την Εισαγγελία Πρωτοδικών Αθηνών έχει ασκηθεί μετά από μηνύσεις πολιτών ποινική δίωξη σε βάρος του Υπαστυνόμου Β' Παναγιώτη Γεωργόπουλου.

Αναμένουμε τα αποτελέσματα της ποινικής αυτή δίωξης και πειθαρχικής εξέτασης και θα ενεργήσουμε ότι προβλέπεται από τις ισχύουσες διατάξεις.

Ο Υπουργός

ΓΕΩΡΓΙΟΣ ΡΩΜΑΙΟΣ"

8. Στην με αριθμό 374/4-11-96 ερώτηση δόθηκε με το υπ' αριθμ. 14/22-11-96 έγγραφο από τον Υπουργό Δημόσιας Τάξης η ακόλουθη απάντηση:

"Σε απάντηση της ερώτησης 374/4-11-1996, που κατέθεσαν οι Βουλευτές κ.κ. Μ. ΚΩΣΤΟΠΟΥΛΟΣ και Ο. ΚΟΛΟΖΩΦ, σας γνωρίζουμε τα εξής:

Για την ομαλή και ασφαλή κυκλοφορία πεζών και οχημάτων και την πρόληψη των τροχαίων ατυχημάτων έχουν δοθεί εντολές και οδηγίες και οι αρμόδιες Υπηρεσίες της Ελληνικής Αστυνομίας λαμβάνουν έντονα μέτρα.

Με πεζές και εποχούμενες περιπολίες πραγματοποιούνται συνεχείς έλεγχοι για το όριο ταχύτητας, τη μέθη και γενικά για την πιστή εφαρμογή των διατάξεων του Κ.Ο.Κ. και λαμβάνονται μέτρα ρύθμισης της κυκλοφορίας όπου κρίνεται τούτο απαραίτητο.

Ιδιαίτερη προσοχή έχει δοθεί και στην ασφάλεια των μαθητών κατά την προσέλευση και αποχώρησή τους από το σχολείο.

Στα πλαίσια αυτά διετάχθη και η αρμόδια για την αστυνόμευση της Μάνδρας Αττικής Υπηρεσία μας να διενεργεί αυστηρούς ελέγχους στα οχήματα που κινούνται στην παλιά Εθνική οδό Αθηνών - Λαμίας και να διαθέτει τροχονόμους για την ασφάλεια των μαθητών.

Πέραν αυτού σας πληροφορούμε ότι από την αναφερόμενη Υπηρεσία μας έχει προταθεί στην αρμόδια Υπηρεσία του Υ.ΠΕ.ΧΩ.Δ.Ε. η κατασκευή, στο σημείο της ανωτέρω όδου που έγινε το τροχαίο ατύχημα την 1-11-1996, υπέργειας γέφυρας ή υπόγειας διάβασης για τους πεζούς και μέχρις ότου γίνει αυτό να τοποθετηθούν φωτεινοί σηματοδότες.

Ο Υπουργός

ΓΕΩΡΓΙΟΣ ΡΩΜΑΙΟΣ"

9. Στην με αριθμό 382/22-11-96 ερώτηση δόθηκε με το υπ' αριθμ. 14/22-11-96 έγγραφο από τον Υπουργό Δημόσιας Τάξης η ακόλουθη απάντηση:

"Σε απάντηση της ερώτησης 382/4-11-1996, που κατέθεσε ο Βουλευτής κ.Σ. ΣΠΗΛΙΩΤΟΠΟΥΛΟΣ, σας γνωρίζουμε ότι οι αστυνομικοί συνοδοί ασφαλείας βουλευτών δικαιολογούν σύμφωνα με τη διάταξη της παρ. 2 του άρθρου 2 της 8008/1/320ε/20-6-1996 Απόφασης του Υπουργού Δημόσιας Τάξης τεσσάρων ημερών αποζημίωση εκτός έδρας το μήνα.

Η αύξηση του αριθμού των ανωτέρω ημερών σύμφωνα με τις διατάξεις της παρ. 2 του άρθρου 2 του ν. 2346/1995, όπως ζητείται, αποτελεί συνεχή στόχο μας.

Η μη ικανοποίηση σήμερα του αιτήματος αυτού οφείλεται στο έλλειμμα του προϋπολογισμού εξόδων της Ελληνικής Αστυνομίας, που έχει υπερβεί τα επτά δισεκατομμύρια δραχμές.

Ο Υπουργός

ΓΕΩΡΓΙΟΣ ΡΩΜΑΙΟΣ"

10. Στις με αριθμό 389/4-11-96, 576/11-11-96 ερωτήσεις δόθηκε με το υπ'αριθμ. 52/22-1196 έγγραφο από τον Υπουργό Δημόσιας Τάξης η ακόλουθη απάντηση:

" Σε απάντηση των 389/4-11-1996 και 576/11-11-1996 ερωτήσεων που κατέθεσε ο Βουλευτής κ. Ν.ΝΙΚΟΛΟΠΟΥΛΟΣ, σε ό,τι μας αφορά, σας γνωρίζουμε τα εξής:

Η προστασία της νεολαίας μας από τα ναρκωτικά και την κάθε μορφή εγκληματικότητας αποτελεί για το Υπουργείο μας στόχο πρώτης προτεραιότητας και καθημερινή επιδίωξη.

Για το σκοπό αυτό έχουμε ευαισθητοποιήσει και δραστηριοποιήσει τις Υπηρεσίες και το προσωπικό της Ελληνικής Αστυνομίας και έχει αναληφθεί σε όλη τη χώρα μιά πραγματική σταυροφορία πρόληψης και καταστολής κάθε μορφής κινδύνου που απειλεί τη νεολαία.

Κατόπιν εντολής και οδηγιών μας ιδιαίτερη βαρύτητα έχει δοθεί σήμερα και επιτηρούνται πυκνότερα από τις Υπηρεσίες Τάξης, Ασφάλειας και 'Αμεσης Δράσης, σχολεία φροντιστήρια, αθλητικοί και λοιποί ευαίσθητοι χώροι στους οποίους σπουδάζουν, αθλούνται και συχνάζουν οι νέοι για αποτροπή εμφάνισης σε αυτά υπόπτων και κακοποιών στοιχείων (τοξικομανών, επιδειξιών, παιδεραστών, μοτοσυκλετιστών "καμικάζι", κ.λπ.) και παραπομπή στη δικαιοσύνη εκείνων που παραβιάζουν τις περί ναρκωτικών και λοιπές διατάξεις της ισχύουσας νομοθεσίας.

Αποτέλεσμα των προσπαθειών αυτών είναι οι αλλεπάλληλες επιτυχίες που βλέπουν το φως της δημοσιότητας και έχουν ευμενή απήχηση στο κοινωνικό σύνολο.

Επίσης δόθηκε εντολή για άμεση επαφή των Διοικητών των Υπηρεσιών, στην τοπική αρμοδιότητα των οποίων περιλαμβάνονται σχολεία, με τους Διευθυντές αυτών, καθηγητές, συλλόγους, περιοίκους και την τοπική αυτοδιοίκηση, για καλύτερη αλληλοενημέρωση σε επιμέρους θέματα και βελτίωση της συνεργασίας. Στις περιπτώσεις που εντοπίζονται ύποπτα ή κακοποιά στοιχεία σε σχολεία ή στους πέριξ αυτών χώρους, η επέμβαση των Αστυνομικών θα εκδηλώνέται άμεσα και με τον επιβαλλόμενο τρόπο για ενδεδειγμένες αναλόγως περαιτέρω ενέργειες.

Πέραν αυτών και επειδή η αντιμετώπιση του αναφερόμενου φαινομένου είναι μια διαδικασία πολυσχιδής και πολυσύνθετη, που δεν εξαντλείται μόνο στον τομέα της κρατικής δραστηριότητας, ενημερώνεται συνεχώς το κοινό και καταβάλλονται προσπάθειες ευαισθητοποίησής του, για ενεργό συμμετοχή στην καταπολέμηση αυτού.

Ο Υπουργός

ΓΕΩΡΓΙΟΣ ΡΩΜΑΙΟΣ"

11. Στην με αριθμό 408/6-11-96 ερώτηση δόθηκε με το υπ'αριθ. 2/22-11-96 έγγραφο από τον Υπουργό Δημ.Τάξης η ακόλουθη απάντηση

" Σε απάντηση της 408/6-11-96 ερώτησης, που κατέθεσε ο Βουλευτής κ. Θ.ΚΑΤΣΙΚΗΣ, σε ό,τι μας αφορά, σας γνωρίζουμε τα εξής:

Για τα αναφερόμενα σε αυτή σημεία, που έλαβαν χώρα σοβαρά τροχαία ατυχήματα, οι αρμόδιες Υπηρεσίες μας διαθέτουν τροχονόμους για τη ρύθμιση της κυκλοφορίας και διευκόλυνση μαθητών και πεζών κατά τις ώρες αιχμής και την πρόληψη των τροχαίων ατυχημάτων.

Πέραν αυτού έχει προταθεί στις αρμόδιες Υπηρεσίες του Υ.ΠΕ.ΧΩ.Δ.Ε. η τοποθέτηση στο 3ο χιλιόμετρο της Εθνικής οδού Ελευσίνας-Μάνδρας, στην έξοδό της Μάνδρας, φωτεινού σηματοδότη με ανάλογη οριζόντια και κάθετη σήμανση και η κατασκευή υπέργειας γέφυρας ή υπόγειας διάβάσης για τους πεζούς και στη λεωφόρο Μαραθώνος στην Παλλήνη η τοποθέτηση αυτόματου συστήματος φωτεινής σηματοδότησης.

Ο Υπουργός

ΓΕΩΡΓΙΟΣ ΡΩΜΑΙΟΣ"

12. Στην με αριθμό 430/6-11-96 ερώτηση δόθηκε με το υπ'αριθμ. 1180/22-11-96 έγγραφο από τον Υφυπουργό Παιδείας η ακόλουθη απάντηση

" Απαντώντας στην ερώτηση με αριθμό 430/6.11.96 που κατέθεσαν οι Βουλευτές κ. Β.Κοντογιαννόπουλος, Α.Μπενάκη-Ψαρούδα, Κ.Σημαιοφορίδης, Β.Παπαγεωργόπουλος και Β.Παππάς, σας γνωρίζουμε τα ακόλουθα:

Στη Δευτεροβάθμια Εκπ/σης διορίστηκαν το τρέχον έτος 1987 μόνιμοι εκπαιδευτικοί, ενώ χορηγήθηκαν μέχρι σήμερα 8.106 πιστώσεις για την πρόσληψη προσωρινών αναπληρωτών.

Τα κενά που υπάρχουν προτιθέμεθα να καλύψουμε το συντομώτερο δυνατόν.

'Οσον αφορά τις χαμένες διδακτικές ώρες στα σχολεία εκείνα, όπου καθυστέρησε για ένα χρονικό διάστημα η τοποθέτηση καθηγητών ορισμένων ειδικοτήτων, θα αντιμετωπισθούν εκ μέρους των διδασκόντων με κατάλληλη διαχείριση της διδακτέας ύλης, ώστε να αφιερωθεί περισσότερος χρόνος στις ουσιώδεις και λιγότερος στις επουσιώδεις ενότητες.

Ο Υφυπουργός

ΙΩΑΝ. ΑΝΘΟΠΟΥΛΟΣ"

13. Στην με αριθμό 443/6-11-96 ερώτηση δόθηκε με το υπ'αριθ. 83/22-11-96 έγγραφο από τον Υπουργό Δημ.Τάξης η ακόλουθη απάντηση

" Σε απάντηση της ερώτησης 443/6-11-1996 που κατέθεσε ο Βουλευτής κ. Σ. ΣΠΗΛΙΩΤΟΠΟΥΛΟΣ, σας γνωρίζουμε ότι το Πυροσβεστικό Σώμα έχει αναγνωρίσει την αναγκαιότητα ίδρυσης Σταθμού Β' τάξης στην Βιομηχανική περιοχή Πατρών, ο οποίος θα καλύπτει επιχειρησιακά και την ευρύτερη περιοχή στην οποία περιλαμβάνεται και ο Δήμος της Κάτω Αχαϊας.

Η κτιριακή υποδομή και ο μηχανολογικός εξοπλισμός του Σταθμού αυτού έχει ενταχθεί σε πρόγραμμα του Υπουργείου Ανάπτυξης, με χρηματοδότηση από το Β'Κοινοτικό Πλαίσιο Στήριξης και ήδη εκπονείται η σχετική μελέτη.

Η προώθηση του σχετικού για την ίδρυση της Υπηρεσίας αυτής προεδρικού διατάγματος θα γίνει μόλις εξασφαλισθούν οι αναγκαίες πιστώσεις από τον κρατικό προϋπολογισμό.

Ο Υπουργός

ΓΕΩΡΓΙΟΣ ΡΩΜΑΙΟΣ"

14. Στην με αριθμό 462/6-11-96 ερώτηση δόθηκε με το υπ'αριθμ. 22/11-96 έγγραφο από τον Υπουργό Δημ.Τάξης η ακόλουθη απάντηση:

" Σε απάντηση της ερώτησης 462/6-11-96 που κατέθεσαν οι Βουλευτές κ.κ. Μ.ΔΑΜΑΝΑΚΗ, Φ.ΚΟΥΒΕΛΗΣ και Χ.ΣΜΥΡΛΗΣ-ΛΙΑΚΑΤΑΣ, σε ό,τι μας αφορά, σας γνωρίζουμε τα εξής:

Για το αναφερόμενο σε αυτή θέμα της εκμίσθωσης στρεμμάτων στο Διόνι για ορυζοκαλλιέργεια από την Κοινότητα Κατοχής και την απόφασή της για να εκποιήσει οικόπεδα, αρμόδια να σας πληροφορήσουν είναι τα συνερωτώμενα Υπουργεία.

Την 15/10/1996 η Διεύθυνση Πολεοδομίας της Νομαρχιακής Αυτοδιοίκησης Αιτωλοακαρνανίας, με το 3299/οικ. από 25-10-1996 έγγραφο, ενημέρωσε το Αστυνομικό Τμήμα Αιτωλικού ότι σε ακαλλιέργητη έκταση που βρίσκεται στην υποζώνη III β, σύμφωνα με την 1319/1993 Κοινή Υπουργική Απόφαση, εκτελούνται γεωργικές εργασίες και παράλληλα παρακάλεσε για τις κατά το άρθρο 28 του ν.1650/1986 νόμιμες ενέργειες.

Κατόπιν τούτου η ανωτέρω Υπηρεσία μας μήνυσε τον εκμισθωτή της έκτασης αυτής και τον απασχολούμενο εργάτη.

Συνέχιση των εργασιών αυτών δεν έχει διαπιστωθεί μέχρι σήμερα. Το όλο θέμα παρακολουθείται από την ανωτέρω Υπηρεσία μας και οσάκις συντρέξει περίπτωση παραβίασης της ισχύουσας νομοθεσίας θα ληφθούν τα προβλεπόμενα μέτρα.

Ο Υπουργός

ΓΕΩΡΓΙΟΣ ΡΩΜΑΙΟΣ"

15. Στην με αριθμό 474/7-11-96 ερώτηση δόθηκε με το υπ'αριθμ. 1/22-11-96 έγγραφο από τον Υπουργό Δημ.Τάξης η ακόλουθη απάντηση

" Σε απάντηση της ερώτησης 474/7-11-1996 που κατέθεσε ο Βουλευτής κ. Γ.ΣΟΥΡΛΑΣ, σας γνωρίζουμε ότι η ικανοποίηση του αιτήματος της συγκεκριμένης κατηγορίας αστυνομικού προσωπικού ήταν στις προθέσεις του Υπουργείου μας και ήδη προωθείται σχετική νομοθετική ρύθμιση, με την οποία παρέχεται η δυνατότητα να επιλέξουν όσοι το επιθυμούν το 55ο έτος της ηλικίας.

Ο Υπουργός

ΓΕΩΡΓΙΟΣ ΡΩΜΑΙΟΣ"

16. Στην με αριθμό 483/7-11-96 ερώτηση δόθηκε με το υπ'αριθ. 52/22-11-96 έγγραφο από τον Υπουργό Δημ.Τάξης η ακόλουθη απάντηση

" Σε απάντηση της ερώτησης 483/7-11-96 που κατέθεσαν οι Βουλευτές κ.κ. Σ.ΚΟΡΑΚΑΣ και Α.ΚΑΝΤΑΡΤΖΗΣ, σας γνωρίζουμε ότι είναι γεγονός η απόσπαση προσωπικού στη Γενική Αστυνομική Διεύθυνση Αττικής.

Αυτή έγινε για συγκρότηση Διμοιριών Μέτρων Τάξης της Διεύθυνσης Αστυνομικών Επιχειρήσεων και όχι δυνάμεων καταστολής όπως αναφέρεται.

Η συγκρότηση τέτοιων διμοιριών προβλέπεται από τις διατάξεις του Π.Δ.78/1994 και επιβλήθηκε στην Υπηρεσία λόγω των αυξημένων υποχρεώσεών της για λήψη μέτρων τάξης σε αθλητικές, κοινωνικές και και λοιπές εκδηλώσεις που αντιμετωπίζει συχνά και την αναγκάζει να χρησιμοποιεί και δυνάμεις από τα Αστυνομικά Τμήματα.

Σημειώνεται ότι οι δυνάμεις αυτές εκτός του ότι λόγω της εκπαίδευσης έχουν καλύτερα αποτελέσματα, κατά τη λήψη των διαφόρων μέτρων, διατίθενται και για την ενίσχυση των Αστυνομικών Τμημάτων, όταν δεν υπάρχουν εκδηλώσεις και χρησιμεύουν για την καταπολέμιση της εγκληματικότητας.

Ο Υπουργός

ΓΕΩΡΓΙΟΣ ΡΩΜΑΙΟΣ"

17. Στην με αριθμό 557/11-11-96 ερώτηση δόθηκε με το υπ'αριθμ.1205/22-11-96 έγγραφο από τον Υφυπουργό Παιδείας η ακόλουθη απάντηση

" Απαντώντας στην ερώτηση με αριθμό 557/11.11.96 που κατέθεσε ο Βουλευτής κ.Σπηλ.Σπηλιωτόπουλος σας γνωρίζουμε τα ακόλουθα:

Στα πλαίσια του εκσυγχρονισμού και της αναδιάρθρωσης της ασκούμενης επιμορφωτικής πολιτικής του ΥΠΕΠΘ έχουν σχεδιαστεί ειδικά προγράμματα για την ακαδημαϊκή αναβάθμιση ("εξομοίωση") των εκπαιδευτικών της Πρωτοβάθμιας Εκπαίδευσης.

Στα προγράμματα αυτά υπολογίζεται ότι θα συμμετάσχουν 35.000 περίπου εκπαιδευτικοί κατά την τριετία 1996-1999

Ο συνολικός προϋπολογισμός των προγραμμάτων αυτών είναι 7,3 δισεκατομμύρια δρχ. και η χρηματοδότησή τους είναι εξασφαλισμένη μετά την έγκριση από την Ευρωπαϊκή 'Ενωση της Ενέργειας, 1.3α ("Επιμόρφωση Εκπαιδευτικών"), η οποία εντάσσεται στο Υποπρόγραμμα 1 του Επιχειρησιακού Προγράμματος "Εκπαίδευση και Αρχική Επαγγελματική Κατάρτιση" (ΕΠΕΑΕΚ).

Επί πλέον οι εκπ/κοί της Α/βάθμιας εκπαίδευσης, θα παρακολουθήσουν σε μεγάλο αριθμό, σεμινάρια υποχρεωτικά, προαιρετικά μικρής διάρκειας, νεοδιορίστων και στελεχών Εκπ/σης, στην τριετία 1996-1999.

Ο Υφυπουργός

ΙΩΑΝ.ΑΝΘΟΠΟΥΛΟΣ"

18. Στην με αριθμό 748/15-11-96 ερώτηση δόθηκε με το υπ'αριθμ. 1244/25-11-96 έγγραφο από τον Υπουργό Παιδείας η ακόλουθη απάντηση

" Απαντώντας στην ερώτηση υπ'αριθμ. 748/15.11.96 του Βουλευτή κ.Γ.Γαρουφαλιά, σχετικά με το θέμα της επετηρίδας διορισμού των εκπαιδευτικών της Δευτεροβάθμιας Εκπαίδευσης επιθυμώ να σας γνωρίσω τα ακόλουθα:

Δεν έχω θέσει θέμα επετηρίδας, ούτε και προτίθεμαι να θέσω. 'Εχει καταγραφεί ως πρόθεση από συναδέλφους Βουλευτές στο Κοινοβούλιο στη συνεδρίαση της 22.10.τ.ε' και έχει συζητηθεί από άλλους φορείς.

Στη συζήτηση που θα κάνουμε με την ΟΛΜΕ, αλλά και με άλλους φορείς του εκπαιδευτικού χώρου, πιθανόν και αυτό το θέμα θα τεθεί και θα συζητηθεί, αλλά αυτή τη στιγμή δεν έχει καν συζητηθεί.

Αυτό που υπάρχει είναι η πρόταση του Υπουργείου να εξετάσουμε μέσα από διάλογο το θέμα της πρόσληψης, της κατάρτισης, της μετεκπαίδευσης και της αξιολόγησης του ρόλου του εκπαιδευτικού. Εκεί μπορούν να συζητηθούν πολλά και νομίζω ότι μέσα από διάλογο μπορούμε να καταλήξουμε σε συγκεκριμένες προτάσεις και μέτρα που θα καλύπτουν τις ανάγκες όλων μας.

Τέλος σας γνωρίζω ότι έχω κάνει και μια δέσμευση στη βουλή, ότι δεν πρόκειται να εξαγγείλω αλλαγές στο σύστημα πριν προηγηθεί διάλογος με τους ενδιαφερόμενους.

Ο Υπουργός

ΓΕΡΑΣΙΜΟΣ Δ.ΑΡΣΕΝΗΣ"

ΠΡΟΕΔΡΟΣ (Απόστολος Κακλαμάνης):Κύριοι συνάδελφοι, η χήρα του Κυπρίου συμπατριώτη μας Πέτρου Κακουλλή, που δολοφονήθηκε από τις τουρκικές δυνάμεις κατοχής, με επιστολή, της που απευθύνει στον Πρόεδρο της Βουλής των Ελλήνων, ευχαριστεί για το ζωηρό ενδιαφέρον που επέδειξαν όλες οι πλευρές της Βουλής των Ελλήνων για το αναπάντεχο -όπως λέει- κακό που έπληξε την οικογένειά της. Η επιστολή έχει ως εξής:

Πρόεδρο Βουλής των Ελλήνων

Κο. Απόστολο Κακλαμάνη

Βουλή των Ελλήνων

ΑΘΗΝΑ

Κύριε Πρόεδρε,

Με συγκίνηση πληροφορηθήκαμε από τον Πρόεδρο της Βουλής των Αντιπροσπώπων κ. Σπύρο Κυπριανού, που μας επισκέφθηκε για το σκοπό αυτό στις 8.11.96, το ζωηρό ενδιαφέρον που τόσο εσείς προσωπικά όσο και όλες οι πλευρές στη Βουλή των Ελλήνων επιδείξατε καθώς και τη συμπαράστασή σας στο αναπάντεχο κακό που έπληξε την οικογένειά μας.

Η άνανδρη δολοφονία του Πέτρου Κακουλλή από τα κατοχικά στρατεύματα χωρίς κανένα λόγο και αιτία, αποδεικνύει πέρα από κάθε αμφιβολία τις πραγματικές προθέσεις της Τουρκίας. Γι' αυτό απαιτείται επαγρύπνηση του Ελληνισμού και εγρήγορση. Εμείς χάσαμε ένα αγαπημένο μας πρόσωπο. Η Κύπρος κέρδισε ακόμα μία εμπειρία που πρέπει να αξιοποιηθεί σωστά.

Ο Πρόεδρος κ. Σπύρος Κυπριανού παρέδωσε επιταγή, ποσού 50.000.000 δραχμών που είχατε την καλοσύνη ως Βουλή των Ελλήνων να μας αποστείλετε, για επίλυση του στεγαστικού μας προβλήματος. Ολόκληρη η οικογένεια του Πέτρου Κακουλλή, σας ευχαριστεί θερμά.

Με ευγνωμοσύνη και εκτίμηση

Χρύσω Κακουλλή

Χρύσω Πέτρου Κακουλλή

Κοιν: Πρόεδρο Βουλής των Αντιπροσώπων κο Σπύρο Κυπριανού Λευκωσία.

Αυτά αναφέρει κα Κακουλλή και από αυτά προκύπτει το υψηλό πατριωτικό φρόνημα και της οικογένειας του συμπατριώτη μας Πέτρου Κακουλλή και των αδελφών μας Κυπρίων στο σύνολό τους.

'Εχω την τιμή να ανακοινώσω στο Σώμα το Δελτίο επικαίρων ερωτήσεων της Τετάρτης, 4 Δεκεμβρίου 1996 και ώρα 18.00.

ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου 

1. Η με αριθμό 354/2.12.96 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Ιωάννη Καψή προς τον Υπουργό Εμπορικής Ναυτιλίας, σχετικά με το διορισμό νέου Προέδρου στον Οργανισμό Λιμένος Πειραιώς, το οικονομικό άνοιγμα του Οργανισμού κ.λπ. 

2. Η με αριθμό 339/28.11.96 επίκαιρη ερώτηση του Βουλευτή της Νέας Δημοκρατίας κ. Κωνσταντίνου Καραμπίνα προς τον Υπουργό Υγείας και Πρόνοιας, σχετικά με τη λήψη των αναγκαίων μέτρων για τη λειτουργία του νέου Νοσοκομείου 'Αρτας.

3. Η με αριθμό 358/2.12.96 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Σταύρου Παναγιώτου προς τους Υπουργούς Περιβάλλοντος, Χωροταξίας και Δημοσίων 'Εργων, Μακεδονίας-Θράκης, σχετικά με τις καταστροφές που προκλήθηκαν από τις βροχοπτώσεις στο Νομό Ξάνθης και τη λήψη των αναγκαίων μέτρων αντιμετώπισης των ζημιών, οικονομικής ενίσχυσης των πληγέντων κ.λπ.

4. Η με αριθμό 342/29.11.96 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Σπυρίδωνος Δανέλλη προς του Υπουργούς Ανάπτυξης, Περιβάλλοντος -Χωροταξίας και Δημοσίων 'Εργων, σχετικά με δημοσιεύματα του Τύπου αναφερόμενα στη διαρροή που έχει υποστεί το θυρόφραγμα της Δημόσιας Επιχείρησης Ηλεκτρισμού (ΔΕΗ) στον ποταμό Νέστο, τις περιβαλλοντικές επιπτώσεις κ.λπ.

5. Η με αριθμό 348/2.12.96 επίκαιρη ερώτηση της Βουλευτού του Δημοκρατικού Κοινωνικού Κινήματος κας Βασιλικής Καραγιάννη - Αράπη προς τους Υπουργούς Εθνικής Παιδείας και Θρησκευμάτων, Υγείας και Πρόνοιας, σχετικά με την οικονομική επιχορήγηση του Ιδρύματος Βρεφονηπιακών Σταθμών Αθηνών.

Β' ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου

1. Η με αριθμό 331/27.11.96 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Δημητρίου Κουτσόγιωργα προς τον Υπουργό Υγείας και Πρόνοιας, σχετικά με τη λήψη των αναγκαίων μέτρων για την επίλυση προβλημάτων των φορέων του AIDS, την έλλειψη εξειδικευμένου προσωπικού στα Νοσοκομεία, τη λειτουργία της μονάδος AIDS στο Νοσοκομείο "ΣΩΤΗΡΙΑ" κ.λπ.

2. Η με αριθμό 327/27.11.96 επίκαιρη ερώτηση του Βουλευτή της Νέας Δημοκρατίας κ. Γεωργίου Καλού προς τους Υπουργούς Εθνικής Οικονομίας και Οικονομικών, Εμπορικής Ναυτιλίας, σχετικά με τις προθέσεις της Κυβέρνησης να καταργήσει τον ειδικό τρόπο φορολόγησης των ναυτικών.

3. Η με αριθμό 357/2.12.96 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Απόστολου Τασούλα προς τους Υπουργούς Αιγαίου, Υγείας και Πρόνοιας, σχετικά με τον πρόσφατο θάνατο ασθενούς στη Νήσο Τήλο λόγω αδυναμίας μεταφοράς του από το ελικοδρόμιο, από έλλειψη φωτισμού, τα μέτρα ώστε να καλυφθούν οι ελλείψεις στα υπάρχοντα ελικοδρόμια κ.λπ.

4. Η με αριθμό 343/29.11.96 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Μουσταφά Μουσταφά προς τον Υπουργό Μεταφορών και Επικοινωνιών, σχετικά με τη λήψη των αναγκαίων μέτρων για τη μείωση των τροχαίων ατυχημάτων, την ενημερωτική καμπάνια από τα Μέσα Μαζικής Ενημέρωσης κ.λπ.

5. Η με αριθμό 349/2.12.96 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Γεωργίου Καρατάσου προς τους Υπουργούς Ανάπτυξης, Εργασίας και Κοινωνικών Ασφαλίσεων, σχετικά με τη λήψη των αναγκαίων μέτρων για την καταβολή των δεδουλευμένων στους απολυμένους της κλωστοϋφαντουργίας "ΑΙΓΑΙΟΝ", την παρέμβαση για την αποτροπή των εξώσεων κ.λπ. 

ΠΡΟΕΔΡΟΣ (Απόστολος Κακλαμάνης):Κύριοι συνάδελφοι εισερχόμαστε στην ημερήσια διάταξη

ΤΩΝ ΑΝΑΦΟΡΩΝ ΚΑΙ ΕΡΩΤΗΣΕΩΝ

Αναφορές και Ερωτήσεις Πρώτου Κύκλου

Πρώτη στην ημερήσια διάταξη είναι η με αριθμό 109/17.10.96 ερώτηση του Βουλευτού της Νέας Δημοκρατίας κ. Παναγιώτη Ψωμιάδη προς τον Υπουργό Πολιτισμού, σχετικά με την παροχή πληροφοριών α) για το στάδιο που βρίσκονται οι εργασίες κατασκευής του Μεγάρου Μουσικής στη Θεσσαλονίκη και β) για τη μέχρι σήμερα οικονομική του διαχείριση.

Η ερώτηση του κ. Ψωμιάδη έχει ως εξής:

"Ως γνωστόν πριν από ένα χρόνο θεμελιώθηκε παρουσία του τότε Πρωθυπουργού Ανδρέα Παπανδρέου στη Θεσσαλονίκη το πολυδιαφημισμένο Μέγαρο Μουσικής και μάλιστα είχε δοθεί το ποσό των 2 δισ. δραχμών για την κατασκευή του έργου.

Από τότε καμιά εργασία δεν προχώρησε για την κατασκευή του, πέραν αυτής της θεμελίωσης και κανείς δε γνωρίζει σε ποιο σημείο βρίσκονται οι εργασίες, ακόμα και αν υπάρχει και λειτουργεί το Δ.Σ., λαμβανομένου υπόψη ότι προ μηνών παραιτήθηκε το μέλος του κ. Λαμπράκης.

Ερωτάται ο κύριος Υπουργός:

1. Από τη θεμελίωση του Μεγάρου Μουσικής στη Θεσσαλονίκη προ έτους, σήμερα σε ποιο στάδιο βρίσκονται οι εργασίες για την κατασκευή του, καθώς αν και σε ποιο χρονικό διάστημα προβλέπεται η αποπεράτωσή του.

2. Τα 2 δισ. δραχμές που ήδη είχαν δοθεί, τι απέγιναν και ποιος τα διαχειρίζεται σήμερα;"

Ο Υπουργός Πολιτισμού κ. Ευάγγελος Βενιζέλος έχει το λόγο.

ΕΥΑΓΓΕΛΟΣ ΒΕΝΙΖΕΛΟΣ (Υπ.Πολιτισμού): Κύριε Πρόεδρε, χαίρομαι για το ενδιαφέρον του συναδέλφου κ. Ψωμιάδη, σχετικά με την πορεία των εργασιών στο Μέγαρο Μουσικής Θεσσαλονίκης, το οποίο δεν εντάσσεται μεν τυπικώς στην προετοιμασία της υποδομής της πόλης για την Πολιτιστική Πρωτεύουσα της Ευρώπης του 1997, συνδέεται όμως εμμέσως με αυτό που θέλουμε να είναι πολιτιστικά και οικονομικά η Θεσσαλονίκη τις επόμενες πολλές δεκαετίες.

Δυστυχώς όμως, παρατηρώ ότι στην ερώτηση περιλαμβάνονται πολλές εσφαλμένες πληροφορίες, τις οποίες σίγουρα καλή τη πίστη υιοθέτησε προσωρινώς ο κύριος συνάδελφος, τώρα όμως θα διασκεδαστούν οι ανησυχίες του.

Το Μέγαρο Μουσικής Θεσσαλονίκης κατασκευάζεται με την ευθύνη ενός ειδικού οργανισμού, του Οργανισμού του Μεγάρου Μουσικής Θεσσαλονίκης, ο οποίος έχει συσταθεί με το ν.2121/92.

Στη διοίκηση του οργανισμού μετέχουν εκπρόσωποι που διορίζονται από τον Υπουργό Πολιτισμού και εκπρόσωποι του Συλλόγου Φίλων Μουσικής Θεσσαλονίκης.

Το Σεπτέμβριο του 1995, ο τότε Πρωθυπουργός Ανδρέας Παπανδρέου παρέδωσε στη διοίκηση του οργανισμού το πρώτο κεφάλαιο κίνησης ύψους 2.500.000.000 δραχμών. Με βάση τα ποσά αυτά, που τα χειρίζεται ο οργανισμός, έχει ήδη κατασκευαστεί, έχει αποπερατωθεί, η πρώτη φάση του έργου που ήταν μία αυτοτελής εργολαβία πολύ μεγάλων τεχνικών διαστάσεων. 

Η εργολαβία αυτή είχε ως αντικείμενο την κατασκευή της στεγανολεκάνης και της θεμελίωσης, γιατί το οικόπεδο πάνω στο οποίο ανεγείρεται το Μέγαρο Μουσικής Θεσσαλονίκης έχει προέλθει από επιχωματώσεις, είναι δίπλα στη θάλασσα και έχει πολλά τεχνικά προβλήματα η θεμελίωση.

Η εργολαβία αυτή ήταν ύψους 1.430.000.000 δραχμών περίπου, το έργο δημοπραττήθηκε, ανελήφθη από ανάδοχο και εκτελέστηκε πλήρως. Αυτήν τη στιγμή έχουμε στεγανολεκάνη και θεμελίωση και βρίσκεται σε εξέλιξη η διακήρυξη της επόμενης φάσης για την κατασκευή του κελύφους του έργου, δηλαδή όλης της κύριας αίθουσας, πολλαπλών χρήσεων, χιλίων τετρακοσίων θέσεων, η οποία ουσιαστικά συνιστά και τον κορμό του Μεγάρου Μουσικής.

Θα απομένουν ως τρίτη φάση συμπληρωματικά έργα του Μουσείου και της Βιβλιοθήκης Μουσικής. Το κόστος της δεύτερης φάσης είναι 5.500.000.000 δραχμές. Η προθεσμία υποβολής προσφορών λήγει στις 18 του μηνός Δεκεμβρίου 1996, μέσα σε 4 μήνες θα έχει αναδειχθεί ο ανάδοχος και υπολογίζεται πέρας κατασκευής σε δεκατέσσερις μήνες, δηλαδή τον Απρίλιο του 1998, οπότε θα μπορεί να χρησιμοποιηθεί περίπου στο 85% της δυνατότητάς του το Μέγαρο Μουσικής Θεσσαλονίκης. Το υπόλοιπο των 2.500.000.000 δραχμών είναι ταμειακό υπόλοιπο στο λαγαριασμό του Μεγάρου Μουσικής, το οποίο μάλιστα είναι και χρηματοοικονομικά αξιοποιημένο, με τον καλύτερο δυνατό τρόπο.

Τα θέματα αυτά τα συζήτησα σε συνεδρίαση της διοίκησης του οργανισμού, υπό την προεδρία μου στις 25 Νοεμβρίου, οπότε και έκανα αναλυτικές ανακοινώσεις στον Τύπο, ταυτόσημες με αυτά που έχω πει τώρα.

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Υπουργού)

'Αρα, δεν υπάρχει κανένας λόγος ανησυχίας, δεν υπάρχει δε φυσικά θέμα παραίτησης του κ. Λαμπράκη από το διοικητικό συμβούλιο. Εξακολουθεί να είναι μέλος του διοικητικού συμβουλίου, με πρόεδρο τον καθηγητή του Πολυτεχνείου κ. Ψωϊνό. Το μόνο μέλος που παραιτήθηκε για λόγους που δε θέλω να θίξω τώρα, είναι η κα Αικατερίνη Βελίδου, η οποία και αντικαταστάθηκε από τον καθηγητή του Πολυτεχνείου κ. Γεώργιο Πενέλη.

ΠΡΟΕΔΡΟΣ (Απόστολος Κακλαμάνης): Κύριε Υπουργέ, θα σας αφαιρέσω μισό λεπτό από τη δευτερολογία σας.

Ο κ. Ψωμιάδης έχει το λόγο.

ΠΑΝΑΓΙΩΤΗΣ ΨΩΜΙΑΔΗΣ: Κύριε Πρόεδρε, κύριε Υπουργέ, είπατε ότι θα διασκεδάσουμε αυτά που θα πείτε. Γνωρίζετε ότι τη διασκέδαση τη γνωρίζω πολύ καλύτερα από εσάς.

Οι παλαιότεροι έλεγαν, ότι μάτια που δε βλέπονται εύκολα λησμονιούνται. Οι Θεσσαλονικείς, ξέρετε τι λένε, κύριε Υπουργέ; Λένε ότι έργα που δε βλέπουν, ήδη τα έχουν ξεχάσει.

Αυτή είναι η πραγματικότητα. Δεκαπέντε χρόνια τώρα ακούμε για έργα στη Θεσσαλονίκη και ανεφέρετέ μου εσείς ή οποιοσδήποτε άλλος συνάδελφος του ΠΑΣΟΚ Θεσσαλονικιός, ένα έργο που ξεκίνησε επί των ημερών σας και τελείωσε επί των ημερών σας στη Θεσσαλονίκη. Φιέστες, πανηγύρια, σπατάλες. 'Εργα, όμως, δε βλέπουμε δυστυχώς.

Γιατί τέτοια αδιαφορία, κύριε Υπουργέ; Είμαι απολύτως βέβαιος, ότι δεν πείσατε κανέναν συνάδελφο σ'αυτήν την Αίθουσα. Είπατε ότι το έργο προχωράει. Εγώ σας λέω, κύριε Υπουργέ, ότι δεν έχετε επισκεφθεί καθόλου την περιοχή εκείνη. Σας διαψεύδω σε ό,τι έχετε πει.

'Εχω εδώ χθεσινές φωτογραφίες, κύριοι συνάδελφοι. Θα σας παρακαλούσα να περάσετε από εδώ, να σας τις μοιράσω, για να δείτε αυτό το έργο. Ενάμισι δισεκατομμύριο και μία τρύπα στο νερό έγινε. Μιλούσατε για την τρύπα του "ΜΕΤΡΟ" και βλέπουμε τώρα δεύτερη τρύπα στη Θεσσαλονίκη.

Δυστυχώς, ασελγεί η Κυβέρνηση του ΠΑ.ΣΟ.Κ. και εμπαίζει το Λαό της Θεσσαλονίκης τα τελευταία χρόνια. Η Θεσσαλονίκη επί των ημερών του ΠΑ.ΣΟ.Κ. και της Κυβέρνησης του κ. Σημίτη -διότι δεν είναι οι ίδιες κυβερνήσεις-παραμένει φτωχή.

Δυστυχώς, κύριε Υπουργέ, κάποιοι αετονύχηδες τα τελευταία χρόνια επωφελήθηκαν απ' όλα αυτά τα κούφια λόγια που λέτε και απ' τις υποσχέσεις και πλούτισαν. Η Θεσσαλονίκη παραμένει φτωχή, δυστυχώς όμως κάποιοι θα πλουτίζουν.

Κύριε Υπουργέ, λυπάμαι, αλλά δεν πείσατε με όλα αυτά που λέτε. Ευχής έργο είναι, το έργο αυτό να το εγκαινιάσετε εσείς. Εγώ πιστεύω, ότι ούτε το 2008 θα τελειώσει. Σας ευχαριστώ.

ΠΡΟΕΔΡΟΣ (Απόστολος Κακλαμάνης): Ο κύριος Υπουργός έχει το λόγο.

ΕΥΑΓΓΕΛΟΣ ΒΕΝΙΖΕΛΟΣ (Υπ. Πολιτισμού): Νομίζω ότι μπορώ να αντιληφθώ το λόγο για τον οποίο ο αγαπητός συνάδελφος διολίσθησε σε υπερβολές. 'Ηταν προφανώς προετοιμασμένος να απαντήσει σε μία ερώτηση, όπως τη διατύπωσε και όχι σε μία ερώτηση που ανταποκρίνεται σε πραγματικά δεδομένα, δηλαδή δεν ήταν έτοιμος να απαντήσει στα δεδομένα που του παρέθεσα εγώ, πριν από λίγο.

Ο Οργανισμός, κύριε συνάδελφε, διοικείται από ένα διοικητικό συμβούλιο στο οποίο η συμμετοχή αυτής της Κυβέρνησης είναι μηδενική, η δε συμμετοχή φίλων του κυβερνώντος Κόμματος είναι επίσης μηδενική. Διοικείται από ένα διοικητικό συμβούλιο ευρυτάτης κοινωνικής αποδοχής, το οποίο νομίζω ότι σας καλύπτει πλήρως και από ιδεολογικής και από πολιτικής και από αισθητικής πλευράς. Αυτό το διοικητικό συμβούλιο συλλογικά, με απόλυτη διαφάνεια και με ελάχιστα λειτουργικά έξοδα -γιατί ο Οργανισμός έχει μόνο 43 εκατομμύρια λειτουργικά έξοδα σε όλη τη διάρκεια του βίου του- έχει κατασκευάσει ένα τεράστιο τεχνικό έργο που είναι η θεμελίωση στο νερό, δηλαδή τη στεγανολεκάνη, αυτό που εσείς έχετε πει "τρύπα στο νερό" και αδικείτε έτσι μία τεράστια προσπάθεια που γίνεται στην πόλη. Ακολουθεί δε πιστά, πολύ αυστηρά και με μεγάλη επιτυχία το χρονοδιάγραμμα.

Το έργο είναι εντεταγμένο στο Β' Κοινοτικό Πλαίσιο Στήριξης, χρηματοδοτείται κατά 55% από τους κοινοτικούς πόρους και από τα μεγάλα επώνυμα έργα αυτού του χαρακτήρα είναι αυτό που έχει τους καλύτερους ρυθμούς απορροφητικότητας. Και χαίρομαι, διότι μπορούμε να εμφανίσουμε τους ρυθμούς αυτούς, γιατί προβλέπουμε απορρόφηση στους επόμενους δώδεκα μήνες, ύψους 5,5 δισ.δραχμών. Στο δε χώρο αυτόν του εργοταξίου, θα γίνουν κατά τη διάρκεια του 1997 υπαίθριες καλλιτεχνικές εκδηλώσεις, ακριβώς γιατί αυτό που κατασκευάζεται πρέπει να εντυπωθεί στη συνείδηση των πολιτών της πόλης, γιατί είναι ένα πολύ σημαντικό κτίριο δημόσιου χαρακτήρα, πληρωμένο από δημόσιο χρήμα. Και πρέπει αυτό να γίνει σαφές: ότι ο Οργανισμός Μουσικής είναι χρηματοδοτούμενος από το Κράτος και κατασκευάζει ένα κρατικό κτίριο, ένα κτίριο κοινωνικού και δημοσίου συμφέροντος και πολιτιστικού σκοπού.

ΠΡΟΕΔΡΟΣ (Απόστολος Κακλαμάνης): Ακολουθεί η δεύτερη στην ημερήσια διάταξη με αριθμό 29/14.10.96 ερώτηση πρώτου κύκλου του Βουλευτού του Κομμουνιστικού Κόμματος Ελλάδος κ. Ορέστη Κολοζώφ προς τον Υπουργό Υγείας-Πρόνοιας σχετικά με τα προβλήματα του Γενικού Ογκολογικού Νοσοκομείου Κηφισιάς "ΟΙ ΑΓΙΟΙ ΑΝΑΡΓΥΡΟΙ" (ελλείψεις στην υποδομή του κτιρίου και στο νοσηλευτικό προσωπικό, λειτουργία του εργαστηρίου ακτινοθεραπείας και του τμήματος αιμοδοσίας κ.λπ.).

Η ερώτηση του κ. Κολοζώφ έχει ως εξής:

"Τα προβλήματα του Γενικού Ογκολογικού Νοσοκομείου Κηφισιάς "Ο 'ΑΓΙΟΙ ΑΝΑΡΓΥΡΟΙ" χρονίζουν και οξύνονται καθημερινά και έχουν επικίνδυνες επιπτώσεις, όσον αφορά τα θεραπευτικά προγράμματα των ασθενών αλλά και σε αυτήν την ίδια τη λειτουργία του, η οποία, όπως τονίζουν οι εργαζόμενοι οδηγείται σε πλήρην διάλυση και απορρύθμιση σε όφελος ιδιωτικού τομέα υγείας.

Το βασικότερο τμήμα του, δηλαδή το εργαστήριο ακτινοβολιών, σύμφωνα με έγγραφο της Ελληνικής Επιτροπής Ατομικής Ενέργειας στις 14.7.95, λειτουργεί χωρίς υπολογιστικό σύστημα, αναγκαίο για την εξακρίβωση και κατανομή της δόσης για κάθε θεραπευτικό σχήμα. Παρ'όλα αυτά η αντίστοιχη υπηρεσία της Νομαρχίας δίνει παράνομα παράτασης της άδειας λειτουργίας του εργαστηρίου μέχρι 31.8.96.

Η αιμοδοσία του νοσοκομείου υπολειτουργεί, λόγω απουσίας ολοκληρωμένης και ουσιαστικής ιατρικής στήριξης, με αποτέλεσμα να μην καλύπτονται οι τεράστιες ανάγκες σε αίμα και μέρος της θεραπείας των ασθενών να πραγματοποιηθεί σε διαγνωστικά κέντρα.

Βασικός εξοπλισμός που είναι απαραίτητος σε ογκολογικό νοσοκομείο, όπως ο αξονικός τομογράφος και ο γραμμικός επιταχυντής δεν υπάρχουν, γιατί όταν αυτά αγοράστηκαν, χορηγήθηκαν σε άλλα νοσοκομεία λόγω έλλειψης κτιριακής υποδομής, γεγονός πρωτοφανές για ένα ίδρυμα που λειτουργεί τριάντα χρόνια.

Να σημειωθεί, ότι οι συνθήκες λειτουργίας των μαγειρίων είναι απαράδεκτες και δεν αρμόζουν σε νοσοκομείο.

Ερωτάται ο κύριος Υπουργός:

Τι μέτρα θα παρθούν και πότε θα λυθεί το πρόβλημα της έλλειψης υποδομής του κτιρίου;

Γιατί οι υπηρεσίες της νομαρχίας έδωσαν παράνομα παράταση της άδειας λειτουργίας του εργαστηρίου ακτινοθεραπείας και πότε το νοσοκομείο θα εφοδιαστεί με κατάλληλο υπολογιστικό σύστημα, σύμφωνα με τις απαιτήσεις της Ελληνικής Επιτροπής Ατομικής Ενέργειας.

Τι μέτρα θα παρθούν για να αντιμετωπιστούν τα σοβαρά προβλήματα που υπάρχουν στο τμήμα αιμοδοσίας του νοσοκομείου, με την παροχή ολοκληρωμένης ιατρικής και επιστημονικής στήριξης.

Πότε και πώς θα καλυφθούν οι ελλείψεις σε νοσηλευτικό και βοηθητικό προσωπικό, ώστε το νοσοκομείο να λειτουργεί με το απαραίτητο προσωπικό και να εκλείψουν οι παράτυπες και οι παράνομες απασχολήσεις εργαζομένων σε ξένες προς την ειδικότητά τους εργασίες που αποβαίνουν σε βάρος των ασθενών, αλλά και των εργαζομένων".

Ο Υφυπουργός Υγείας-Πρόνοιας κ. Σκουλάκης έχει το λόγο.

ΕΜΜΑΝΟΥΗΛ ΣΚΟΥΛΑΚΗΣ(Υφυπ.Υγείας και Πρόνοιας): Κύριε Πρόεδρε, απαντώντας στα θέματα που με την ερώτησή τους οι συνάδελφοι κύριοι Κωστόπουλος και Κολοζώφ φέρνουν στη Βουλή για το νοσοκομείο Κηφισιάς "ΑΓΙΟΙ ΑΝΑΡΓΥΡΟΙ", έχω να παρατηρήσω τα παρακάτω.

Πρώτον, το κτιριακό πρόβλημα του νοσοκομείου, όντως έχει εγγενή προβλήματα νομιμοποίησης και πάντως έχει μπει σοβαρά και ουσιαστικά στις αρμόδιες πολεοδομικές υπηρεσίες και ελπίζουμε, ότι σύντομα θα υπάρξει η δυνατότητα νόμιμης επέκτασης ή προσθήκης κτιρίων. 'Ηδη, έχουν εγκριθεί από τη νομαρχία πιστώσεις για έργα στα πλαίσια των οποίων θα αναμορφωθούν τα μαγειρεία στα οποία έχουν γίνει ήδη πολλές βελτιώσεις.

Η έλλειψη κτιριακής υποδομής ήταν πραγματικά η αιτία που ο γραμμικός επιταχυντής διατέθηκε σε άλλο νοσοκομείο, στον 'Αγιο Σάββα. Και σήμερα έχει ξεκινήσει νέα διαδικασία στο νοσοκομείο και εφ'όσον υπάρξουν οι προϋποθέσεις εγκατάστασης και στελέχωσης με το αναγκαίο προσωπικό, θα προχωρήσει γρήγορα και θετικά.

Δεύτερον, η άδεια λειτουργίας του ακτινοθεραπευτικού τμήματος έχει νόμιμα εκδοθεί από τη νομαρχία και το τμήμα ιονιζουσών ακτινοβολιών, ενώ το μηχάνημα σχεδιασμού θεραπείας ήδη λειτουργεί στο νοσοκομείο.

'Οσον αφορά τον αξονικό τομογράφο, μετά την υπογραφή των συμβάσεων προ τριμήνου, τοποθετείται στο νοσοκομείο και θα λειτουργήσει μέχρι τέλους του έτους. Τα εργαστήρια του νοσοκομείου είναι άριστα εξοπλισμένα και με πολλές δυνατότητες εφαρμογής συγχρόνων μεθόδων διεξαγωγής εξετάσεων. Η κάλυψη των αναγκών του νοσοκομείου σε αίμα, γίνεται από το κέντρο αιμοδοσίας του νομαρχιακού γενικού νοσοκομείου Μελισίων "Αμαλία Φλέμιγκ" και το τμήμα αιμοδοσίας των "ΑΓΙΩΝ ΑΝΑΡΓΥΡΩΝ", έχει επαρκή στελέχωση για τις λοιπές εργασίες που απαιτούνται, προσδιορισμός των ομάδων και δοκιμασία συμβατότητας, ενώ ήδη έχει εγκριθεί και η προκήρυξη μιας θέσης Επιμελητή Β'.

'Οσον αφορά τις προσλήψεις, ήδη έχουν προσληφθεί είκοσι μία νοσηλεύτριες και φέτος θα προσληφθούν άλλες τριάντα μία. Συνολικά φέτος, προκηρύχθηκαν από το ΑΣΕΠ εβδομήντα θέσεις παραϊατρικού και βοηθητικού προσωπικού, οι οποίες βρίσκονται στο στάδιο του διορισμού και επίσης, βρίσκονται στη διαδικασία για πρόσληψη εφτά θέσεις γιατρών.

Από πλευράς του Υπουργείου, αγαπητοί συνάδελφοι, πρέπει να σας ενημερώσω υπεύθυνα, ότι το νοσοκομείο "ΑΓΙΩΝ ΑΝΑΡΓΥΡΩΝ", από τα πολύ καλά νοσοκομεία μας, βρίσκεται σε πολύ καλή οικονομική κατάσταση, αναπτύσσεται ταχύτατα, παρέχει υψηλότατου επιπέδου υπηρεσίες υγείας, μέσα σε καλό εργασιακό κλίμα. και επιμένω σ'αυτό, το λέω μετά από πολύ ψάξιμο. Και να μην ξεχνάμε, κύριοι συνάδελφοι, ότι στο Δ.Σ. του νοσοκομείου αυτού και όλων των νοσοκομείων του ΕΣΥ, συμμετέχουν αιρετοί εκπρόσωποι του ιατρικού και λοιπού προσωπικού, καθώς και της Τοπικής Αυτοδιοίκησης και τα προβλήματα του προσωπικού, αντιμετωπίζονται και αυτά σε πνεύμα συνεργασίας, διαφάνειας και δημοκρατικής ευαισθησίας. Ούτε παράνομες απασχολήσεις βρήκαμε ούτε αυταρχική στάση της διοίκησης διαπιστώσαμε.

ΠΡΟΕΔΡΟΣ(Απόστολος Κακλαμάνης): Ο κ. Κολοζώφ έχει το λόγο.

ΟΡΕΣΤΗΣ ΚΟΛΟΖΩΦ: Κύριε Πρόεδρε, χαίρομαι που ο κύριος Υπουργός τα βρήκε όλα να λειτουργούν καλά, όσον αφορά τις εργασιακές σχέσεις κ.λπ. 'Ομως, οι πληροφορίες μου, κύριε Υπουργέ, και οι ανακοινώσεις των εργαζομένων λένε άλλα πράγματα.

Εσείς εδώ δεσμευθήκατε ότι κάνατε μια έρευνα σε βάθος και έρχεσθε και ενημερώνετε τη Βουλή λέγοντας ότι λειτουργεί το νοσοκομείο και δεν εξαναγκάζεται το προσωπικό να δουλεύει έξω από την ειδικότητα για την οποία έχει προσληφθεί. Εμείς, έχουμε άλλη εικόνα. Την περιγράφουμε στην ερώτησή μας.

'Ομως εγώ, θα ήθελα να μείνω στο ζήτημα που έχει σχέση με την ακτινοθεραπεία και που περισσότερο μας κέντρισε γιατί κατά τη γνώμη μας, υπάρχει σοβαρός κίνδυνος για τους ασθενείς, εάν δε λυθεί το πρόβλημα που υπάρχει.

Εδώ έχω όλες τις αποφάσεις, κύριε Υπουργέ, τον έλεγχο που έκανε η Επιτροπή Ατομικής Ενέργειας του Δημοκρίτου. 'Εχω τις ημερομηνίες και δε συμπίπτουν με αυτά που εσείς λέτε. Εξακριβώθηκε ότι δεν υπάρχει αυτό το υπολογιστικό μηχάνημα. Εσείς μας διαβεβαιώνετε ότι λειτουργεί ήδη, αυτό πρέπει να έγινε χθες ή προχθές, αν έγινε και μακάρι να έγινε αυτό το πράγμα. Ομως παραμένει το γεγονός, ότι αυτό το νοσοκομείο λειτούργησε επί τόσο καιρό, πήρε άδεια από τη νομαρχία, παρά την έκθεση που έχει κάνει η Επιτροπή Ατομικής Ενέργειας, ότι μόνο κάτω από προϋποθέσεις να υπάρχει το μηχάνημα ότι μπορεί να λειτουργεί. Πήρε παράταση για έξι μήνες, πέρασαν οι έξι μήνες και εξακολουθούν να λειτουργούν εκεί χωρίς αυτό το μηχάνημα, πράγμα που σημαίνει σε απλά ελληνικά, ότι οι δόσεις που δίνονται εκεί εκτιμούνται κατά προσέγγιση. Και μιλάμε εδώ για δόσεις ακτινοβολίας προς τους ασθενείς.

Τέλος θα πρέπει να μας δώσετε μια εξήγηση και όχι απλώς να μας περιγράψετε, το ότι σ' αυτό το νοσοκομείο έχουν παραγγελθεί και έχουν αγοραστεί μηχανήματα τα οποία ύστερα δίνονται σε άλλο νοσοκομείο γιατί προκύπτει ότι δεν ταιριάζουν, δεν μπορούν γιατί δεν υπάρχει η κτιριακή υποδομή. 

Νομίζω, κύριε Υπουργέ, ότι θα πρέπει περισσότερο να δείτε και τα ζητήματα αυτά και τις παρανομίες που έγιναν και όχι έτσι ελαφρά τη καρδία να δικαιολογείτε τα πάντα.

ΠΡΟΕΔΡΟΣ(Απόστολος Κακλαμάνης): Ο κύριος Υπουργός έχει το λόγο.

ΕΜΜΑΝΟΥΗΛ ΣΚΟΥΛΑΚΗΣ(Υφυπ. Υγείας και Πρόνοιας): Κύριε Πρόεδρε, δεν είπα ότι όλα λειτουργούν στην εντέλεια.Ομολόγησα ότι υπάρχουν προβλήματα όσον αφορά τα κτίρια. Ομολόγησα ότι πράγματι αγοράστηκε το μηχάνημα και λόγω του ότι δεν είχε ετοιμαστεί ο χώρος το μηχάνημα αυτό διετέθη σε άλλο νοσοκομείο. 'Ομως αυτά σας είπα ξεπεράστηκαν και εν πάση περιπτώσει βρισκόμαστε σε έναν πάρα πολύ καλό δρόμο όσον αφορά τα κτίρια. Ο αξονικός τομογράφος θα εγκατασταθεί, θα λειτουργήσει μέχρι τέλους του έτους. Η άδεια λειτουργίας του ακτινοθεραπευτικού τμήματος, επιμένω, έχει εκδοθεί νόμιμα από τη νομαρχία και το τμήμα ιοντιζουσών ακτινοβολιών, ενώ το μηχάνημα σχεδιασμού θεραπείας ήδη λειτουργεί στο νοσοκομείο.

ΟΡΕΣΤΗΣ ΚΟΛΟΖΩΦ: 'Oχι κύριε Υπουργέ. Θα σας δώσω τα έγγραφα. Να συγκρίνετε τις ημερομηνίες και να δείτε τι παιχνίδι παίζεται.

(Στο σημείο αυτό ο κ. Βουλευτής κ. Ο. Κολοζώφ καταθέτει στα Πρακτικά τα προαναφερθέντα έγγραφα τα οποία βρίσκονται στο Αρχείο της Στενογραφικής Υπηρεσίας και είναι στη διάθεση κάθε ενδιαφερομένου).

ΕΜΜΑΝΟΥΗΛ ΣΚΟΥΛΑΚΗΣ(Υφυπ. Υγείας και Πρόνοιας): Ετσι με ενημέρωσαν οι υπηρεσίες σήμερα. Να λένε ψέματα οι υπηρεσίες δε νομίζω.

Εν πάση περιπτώσει εσείς επικαλεσθήκατε τις ανακοινώσεις του σωματείου των εργαζομένων, οι οποίες ανακοινώσεις γράφτηκαν στις εφημερίδες "ΑΔΕΣΜΕΥΤΟΣ ΤΥΠΟΣ", "ΑΠΟΓΕΥΜΑΤΙΝΗ", "ΕΛΕΥΘΕΡΟΣ ΤΥΠΟΣ" και "ΡΙΖΟΣΠΑΣΤΗΣ". Αυτά τα δημοσιεύματα διαβάσατε και απ' αυτά τα δημοσιεύματα πήρατε στοιχεία και καταθέσατε απ' ό,τι μου λένε εδώ στο σημείωμα, την ερώτηση αυτή.

Καλώς φέρατε το θέμα. Εμείς σας διαβεβαιώνουμε ότι η διοίκηση σε συνεργασία με το Υπουργείο προσπαθεί να βελτιώσει το νοσοκομείο κάθε τόσο. Και είπα και επαναλαμβάνω ότι είναι από τα καλά μας νοσοκομεία, δεν έχει χρέη, αναπτύσσεται, παρέχει υψηλού επιπέδου υπηρεσίες υγείας και νομίζω ότι όλοι μαζί και σεις και μεις, πρέπει να το στηρίξουμε και να βελτιώσει τις παρεχόμενες υπηρεσίες.

ΠΡΟΕΔΡΟΣ(Απόστολος Κακλαμάνης): Κύριοι συνάδελφοι, ολοκληρώθηκε η συζήτηση αναφορών και ερωτήσεων. Πριν μπούμε στην ημερήσια διάταξη Νομοθετικής Εργασίας έχω την τιμή να σας ανακοινώσω ότι:

Οι Υπουργοί Μεταφορών και Επικοινωνιών, Εσωτερικών - Δημόσιας Διοίκησης και Αποκέντρωσης, Εθνικής Οικονομίας και Οικονομικών, Ανάπτυξης, Εργασίας και Κοινωνικών Ασφαλίσεων, Περιβάλλοντος Χωροταξίας και Δημοσίων 'Εργων, και Δημοσίας Τάξεως και ο Υφυπουργός Μεταφορών και Επικοινωνιών κατέθεσαν σχέδιο νόμου "Θέματα αρμοδιότητας του Υπουργείου Μεταφορών και Επικοινωνιών".

Επίσης οι Υπουργοί Εθνικής Οικονομίας και Οικονομικών, Εξωτερικών, Ανάπτυξης, Περιβάλλοντος Χωροταξίας και Δημοσίων 'Εργων, Εθνικής Παιδείας και Θρησκευμάτων, Γεωργίας, Πολιτισμού, Εμπορικής Ναυτιλίας και Μεταφορών και Επικοινωνιών κατέθεσαν σχέδιο νόμου "Κύρωση συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας του Μαυρικίου για οικονομική και τεχνολογική συνεργασία". 

Παραπέμπονται στις αρμόδιες Διαρκείς Επιτροπές. 

ΠΡΟΟΕΔΡΟΣ (Απόστολος Κακλαμάνης):Κύριοι Βουλευτές, εισερχόμεθα στην ημερήσια διάταξη

ΤΗΣ ΝΟΜΟΘΕΤΙΚΗΣ ΕΡΓΑΣΙΑΣ

Κύριοι συνάδελφοι, δε θα κάνω προεκφώνηση της ημερησίας διατάξεως δεδομένου ότι και τα τρία νομοσχέδια που είναι γραμμένα, κρατούνται για να συζητηθούν.

Εισερχόμεθα στη συνέχιση της συζήτησης επί των άρθρων και του συνόλου του νομοσχεδίου, αρμοδιότητος του Υπουργείου Οικονομικών "Μισθολογικές ρυθμίσεις μονίμων στελεχών των Ενόπλων Δυνάμεων και αντιστοίχων της Ελληνικής Αστυνομίας, του Πυροσβεστικού και του Λιμενικού Σώματος".

Η σημερινή συνεδρίαση θα διατεθεί για τη συζήτηση της πρώτης ενότητας των άρθρων αυτών και μια δεύτερη ενότητα θα συζητήσουμε αύριο. Εκτός αν τελειώσει νωρίς απόψε η πρώτη ενότητα, οπότε θα μπούμε και στη δεύτερη ενότητα.

Δε βλέπω εδώ τον Εισηγητή της Νέας Δημοκρατίας κ. Σπηλιωτόπουλο. Ο κ. Μπεντενιώτης είναι εδώ.

Τα άρθρα, που αφορούν τους μισθούς, τα επιδόματα και τα καταργούμενα επιδόματα, τα αφορολόγητα ποσά, τη διασφάλιση των αποδοχών και την τροποποίηση του μισθολογίου και τις κρατήσεις, μπορούν να αποτελέσουν μια ενότητα. Και τα άρθρα, που αφορούν το Μετοχικό Ταμείο Στρατού και επόμενα, να αποτελέσουν τη δεύτερη ενότητα.

Ορίστε, κύριε Παπαδόγγονα.

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Κύριε Πρόεδρε, τα άρθρα είναι μόλις εννέα, όπως βλέπετε, στο νομοσχέδιο και συνεπώς δε νομίζω ότι πρέπει να εφαρμοσθεί η μέθοδος με τις ενότητες των άρθρων. Μπορούμε να προχωρήσουμε τη συζήτηση, επί ενός εκάστου άρθρου και νομίζω ότι ο χρόνος θα επαρκέσει. Ευχαριστώ.

ΠΡΟΕΔΡΟΣ (Απόστολος Κακλαμάνης): Κύριε Παπαδόγγονα, η Διάσκεψη των Προέδρων αποφάσισε να συζητηθούν τα άρθρα σε ενότητες και σε δύο μέρες και εφόσον υπάρχει ενδιαφέρον, θα μπορεί να διατεθεί περισσότερος χρόνος για τα άρθρα αυτά, γιατί απ' ό,τι βλέπω η συζήτηση ουσιαστικά έχει γίνει επί της αρχής του νομοσχεδίου, για την οποία διατέθηκαν και δύο ημέρες.

ΚΥΡΙΑΚΟΣ ΣΠΥΡΙΟΥΝΗΣ: Υπάρχουν προτάσεις για τα συγκεκριμένα άρθρα.

ΠΡΟΕΔΡΟΣ (Απόστολος Κακλαμάνης): Βεβαίως. Θα τις κάνετε τις προτάσεις αυτές. Κανείς δεν εμποδίζεται και θα μπορεί να διατεθεί και χρόνος περισσότερος, αν οι συνάδελφοι θέλουν να μιλήσουν στα άρθρα αυτά.

Εγώ, όπως βλέπω, η μία ενότητα, με τα άρθρα που αφορούν το νέο μισθολόγιο, τα επιδόματα που δίδονται, τα επιδόματα που καταργούνται, τις διατάξεις που αφορούν τα αφορολόγητα ποσά, αποζημιώσεις συμβουλίων και επιτροπών, διασφάλιση καταβαλλομένων αποδοχών και τροποποίηση μισθολογίου είναι άνευ αντικειμένου. Και τα τέσσερα άρθρα αυτά, από πλευράς νομοτεχνικής θα μπορούσε νομίζω μια γενική διάταξη, να καλύψει το αντικείμενό τους.

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Δεν είναι έτσι.

ΠΡΟΕΔΡΟΣ (Απόστολος Κακλαμάνης): 'Ετσι είναι. Κάποια νομοτεχνική πείρα έχουμε και εμείς.

Λέει ότι, οι διατάξεις που ισχύουν για τις αποζημιώσεις των δημοσίων υπαλλήλων, ως μελών συμβουλίων και επιτροπών έχουν ανάλογη εφαρμογή και στις διατάξεις του παρόντος. Πάντοτε συμβαίνει, είναι αυτονόητο και στην ισχύουσα νομοθεσία αυτό θα υπάρχει οπωσδήποτε.

Το άλλο, που λέει ότι από 1.1.97 εξακολουθεί να απαλλάσσεται από το φόρο εισοδήματος, ποσό ίσο με το απαλλασσόμενο μέχρι 31.12.97 και αυτό είναι αυτονόητο. Δεν αλλάζει τίποτε. Εν πάση περιπτώσει, μέχρι το άρθρο 8 μπορούν να αποτελέσουν μία ενότητα, κυρίως για να διατυπώσετε απόψεις για τις βασικές αποδοχές τα επιδόματα κ.λπ. και τα υπόλοιπα άρθρα 9 έως 12, μπορούν να αποτελέσουν μια δεύτερη ενότητα.

Στις δώδεκα η ώρα...

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Κύριε Πρόεδρε, παρακαλώ το λόγο.

ΠΡΟΕΔΡΟΣ (Απόστολος Κακλαμάνης): Ορίστε, κύριε Παπαδόγγονα.

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Κύριε Πρόεδρε, ουσιαστικά περιλάβατε στην πρώτη ενότητα όλο το νομοσχέδιο. Αυτό κάνατε. Λοιπόν ή θα το χωρίσουμε σε δύο...

ΠΡΟΕΔΡΟΣ (Απόστολος Κακλαμάνης): Κύριε Παπαδόγγονα, πείτε μου τι προτείνετε. 

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Προτείνω: Σε δύο ενότητες, οι οποίες...

ΠΡΟΕΔΡΟΣ (Απόστολος Κακλαμάνης): Κύριε Παπαδόγγονα, κοιτάξτε κάτι. Η Βουλή...

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Θα με ακούσετε τι προτείνω πρώτα; 

ΠΡΟΕΔΡΟΣ (Απόστολος Κακλαμάνης): Προσέξτε να σας πω, πριν προτείνετε. Διότι ανέμενα από σας κάτι θετικότερο. Εσείς ζητήσατε και ανταποκρίθηκα στο αίτημά σας να συνεδριάσουν μαζί δύο επιτροπές, να περιμένουν να πάτε έξω, να γυρίσετε... κ.λπ.

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Εμείς δεν πήγαμε για λογαριασμό μας, κύριε Πρόεδρε. 

ΠΡΟΕΔΡΟΣ (Απόστολος Κακλαμάνης): Δεν είναι σωστό. Παρακαλώ να μιλάμε ένας - ένας για να ακούει ο ένας τον άλλον τι λέμε. Σας λέω απλώς την άποψή μου, ότι δεν είναι σωστό αυτό που κάνετε. Ορίστε, σας ακούω τι προτείνετε.

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Η πρόταση είναι να χωρισθεί το νομοσχέδιο σε δύο ενότητες, οι οποίες να είναι ισοβαρείς. Εις δε τη δευτέρα ενότητα και πέραν αυτής έχουμε να κάνουμε και τη συζήτηση των τροπολογιών. 

ΠΡΟΕΔΡΟΣ (Απόστολος Κακλαμάνης): Καλώς. Πείτε μου, λοιπόν, τι προτείνετε, για να τελειώσουμε.

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Στην πρώτη ενότητα να περιλαμβάνεται και το άρθρο 3. Και η δευτέρα ενότης από το άρθρο 4 και πέρα.

ΠΡΟΕΔΡΟΣ (Απόστολος Κακλαμάνης): Καλώς.

Λοιπόν, μέχρι το άρθρο 3 συμφωνείτε; Διότι πράγματι αυτά είναι η ουσία. Είναι οι βασικές αποδοχές και τα επιδόματα. 'Ολα τα άλλα, όπως σας είπα, δηλαδή τα άρθρα 4, 5, 6, 7 και 8, είναι άνευ αντικειμένου και ακολουθούν τα άρθρα 9, 10 και το 11, που έχουν αντικείμενο. 

Ας κάνουμε, λοιπόν, αυτό που μας προτείνει ο κ. Παπαδόγγονας. Μέχρι και το άρθρο 3 μία ενότητα και εν συνεχεία η δεύτερη ενότητα τα υπόλοιπα άρθρα και οι τροπολογίες των Βουλευτών, διότι οι Υπουργοί δεν ξέρω αν έχουν κάποια τροπολογία. Απ' ό,τι ξέρω, μέχρι τώρα δεν έχουν.

Συμφωνείτε, κύριοι συνάδελφοι;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΟΣ (Απόστολος Κακλαμάνης): Kύριε Υπουργέ, έχετε κάποια τροπολογία καταθέσει;

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπ. Εθνικής 'Αμυνας): Οι τροπολογίες που θα συζητηθούν έχουν κατατεθεί, κύριε Πρόεδρε.

ΠΡΟΕΔΡΟΣ (Απόστολος Κακλαμάνης): Εννοώ τροπολογίες Υπουργών. Διότι αυτές έχουν ενσωματωθεί κατά τη διάρκεια της συζήτησης του νομοσχεδίου στην Επιτροπή. 'Αλλες έχετε;

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπ. Εθνικής 'Αμυνας): Υπάρχει μία, που δεν είμαι βέβαιος αν έχει ενσωματωθεί.

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Κύριε Πρόεδρε, η τροπολογία που αφορά...

ΠΡΟΕΔΡΟΣ (Απόστολος Κακλαμάνης): Η τροπολογία που αφορά τον κλάδο μερισματούχων είναι μέσα, το έχετε ενσωματώσει, κύριε Παπαδόγγονα.

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Πότε έγινε αυτό; 

ΠΡΟΕΔΡΟΣ (Απόστολος Κακλαμάνης): Προ εβδομάδος και πλέον...

'Αλλη τροπολογία έχετε; 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπ. Εθνικής 'Αμυνας): Υπάρχει μία, κύριε Πρόεδρε, που ελέγχουμε αν έχει κατατεθεί ή όχι.

ΠΡΟΕΔΡΟΣ (Απόστολος Κακλαμάνης): Καλώς. 

Εν πάση περιπτώσει, θα συζητήσουμε τα τρία άρθρα σε μία ενότητα. Εάν η συζήτηση φθάσει μέχρι τις δώδεκα, θα τελειώσουμε τα άρθρα αυτά σήμερα. Εάν τελειώσουν γρήγορα τα άρθρα αυτά, θα μπούμε στη δεύτερη ενότητα και στις τροπολογίες. 'Αλλως, θα πάμε αύριο στη δεύτερη ενότητα και στις τροπολογίες.

Κύριοι συνάδελφοι, στους Εισηγητές και στους Ειδικούς Αγορητές νομίζω ότι μπορούμε να δώσουμε δέκα λεπτά. Συμφωνείτε;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΟΣ (Απόστολος Κακλαμάνης): Ο κ. Μπεντενιώτης έχει το λόγο.

(Στο σημείο αυτό την Προεδρική 'Εδρα καταλαμβάνει ο Δ' Αντιπρόεδρος της Βουλής κ. ΝΙΚΟΛΑΟΣ ΚΑΤΣΑΡΟΣ)

ΜΑΝΩΛΗΣ ΜΠΕΝΤΕΝΙΩΤΗΣ: Κύριε Πρόεδρε, στο άρθρο 1, με την παράγραφο 1, καθορίζονται σταθερές σχέσεις των βασικών μισθών ολόκληρης της στρατιωτικής ιεραρχίας προς το βασικό μισθό του ανθυπολοχαγού. Η καθιέρωση δε ακριβώς αυτή, για πρώτη φορά της σχέσης με την προέκταση των αυξήσεων, καθιστά το νέο μισθολόγιο λειτουργικό, απλό και ειδικότερα εύχρηστο. Δηλαδή, του δίνει τη δυνατότητα της εξέλιξής του με την προσθήκη της οποιασδήποτε αύξησης στο βασικό μισθό. 'Εχει δε, επιπλέον και την ευχέρεια της μηχανογραφικής επεξεργασίας, ώστε διαχρονικά να μην έχουμε αυτό το συνοθύλευμα της στρεβλής διαδικασίας των αυξήσεων. Αλλά, εκείνο που είναι σημαντικότερο σ' αυτήν τη σχέση -και πρέπει να το υπογραμμίσουμε με έμφαση- είναι ότι διευκολύνει ακόμα την οποιαδήποτε μελλοντική αναπροσαρμογή με την αντικατάσταση ενός και μόνου ποσού, δηλαδή του ποσού του μισθού του ανθυπολογαχού.

Με την παράγραφο 2, ορίζεται ο βασικός μισθός του ανθυπολοχαγού για την 1.1.97 περίοδο, για την 1.1.98 περίοδο, όπως και για την 1.7.98, οπότε και ολοκληρώνεται η εφαρμογή σε τρεις φάσεις του ειδικού μισθολογίου. 'Ετσι με βάση το βασικό μισθό του ανθυπολοχαγού και τις σταθερές σχέσεις που έχουμε δεχθεί με την παράγραφο 1, διαμορφώνονται εύκολα και οι βασικοί μισθοί όλης της στρατιωτικής ιεραρχίας, οι οποίοι στην πλήρη εφαρμογή τους παίρνουν την εξέλιξη της κατάστασης που μας εμφανίζει η παράγραφος 2. Εκείνο που πρέπει να παρατηρηθεί εδώ, σχολιάζοντας αυτές τις δύο διατάξεις, είναι ότι με τις αυξήσεις αυτές δίνεται μία ουσιαστική δυνατότητα αναβάθμισης της ποιότητας ζωής των στρατιωτικών. Μέσα στα πλαίσια της ασκούμενης δημοσιονομικής πολιτικής, οι 'Ενοπλες Δυνάμεις αποκτούν επιτέλους ένα ειδικό μισθολόγιο, με βάση το οποίο διαμορφώνουν την ποιότητα ζωής, έτσι όπως τη θέλει η Πολιτεία στη βάση της ηυξημένης ευθύνης του.

Επειδή πολλά ακούστηκαν σε σχέση με άλλες προτάσεις για διαφορετική βάση μισθού, θα πρέπει να πούμε, για τη Νέα Δημοκρατία, ότι η πρόταση που ήρθε το 1993, από τη μεικτή επιτροπή, δε δίνει δυνατότητα μεγαλυτέρων αυξήσεων -αυτό είναι σαφέστατο- και καταδεικνύει τα δεδομένα που κατά τη συζήτηση επί της αρχής παρατέθηκαν από τον Κοινοβουλευτικό Εκπρόσωπο του ΠΑ.ΣΟ.Κ., τα οποία, αν χρειαστεί, θα τα επαναλάβουμε.

Ακόμη, και η πρόταση νόμου που κατατέθηκε όταν η Νέα Δημοκρατία ήταν Αξιωματική Αντιπολίτευση, στην προηγούμενη κυβέρνηση του ΠΑ.ΣΟ.Κ., δε δίνει μεγαλύτερες αυξήσεις αθροιστικά στην προέκταση της εφαρμογής του νέου μισθολογίου.

Αυτό χρειάζεται να διευκρινιστεί ακριβώς, για να μην πλανάται στην Αίθουσα ή έξω από την Αίθουσα, η αίσθηση ότι η Νέα Δημοκρατία είχε προτείνει αυξήσεις μεγαλύτερες εκείνων που δίνονται σήμερα.

Επί του άρθρου 2, θα πρέπει να επεξηγήσουμε ότι προσδιορίζονται επακριβώς στα μηνιαία επιδόματα και οι παροχές που καταβάλλονται πλέον στους στρατιωτικούς. Μιλάμε για το επίδομα χρόνου υπηρεσίας, το οποίο εξακολουθεί να χορηγείται με την ίδια κλιμάκωση, από 4% έως 60%, όπως προβλέπεται ακριβώς και στους λειτουργούς της Δημόσιας Διοίκησης. Μιλάμε για το επίδομα οικογενειακών βαρών, που το μετονομάζουμε οικογενειακή παροχή, στο ίδιο ύψος, με τους ίδιους όρους και προϋποθέσεις, όπως αυτή η παροχή χορηγείται προς τους μισθωτούς του δημόσιου τομέα. 

Το επίδομα εξομάλυνσης των μισθολογικών διαφορών, το οποίο προβλέπεται στο ποσό των 35.000 δραχμών για όλους τους στρατιωτικούς, ενώ για τους εγγάμους, χωρίς τέκνα, που αναγνωρίζονται ως προστατευόμενα μέλη της οικογένειας για τον προσδιορισμό του φόρου εισοδήματος, αυτό το ποσό αυξάνεται στις 55.000 δραχμές, ενώ για τους εγγάμους στρατιωτικούς ή διαζευγμένους ή σε διάσταση ή σε χηρεία ή αγάμους στρατιωτικούς που έχουν τέκνα αναγνωριζόμενα ως προστατευόμενα μέλη, ακριβώς πάλι για τον προσδιορισμό του φόρου εισοδήματος, το ίδιο ποσό αυξάνεται στο ύψος των 75.000 δραχμών.

Το επίδομα ειδικής απασχόλησης, το οποίο είναι συνάρτηση του χώρου των συνθηκών, αλλά και του τρόπου απασχόλησης των στρατιωτικών εν γένει, μιλάμε συγκεκριμένα για το επίδομα που προσδιορίζεται για τους αξιωματικούς και ανθυπασπιστές στο ύψος των 75.000 δραχμών από 1.1.97, στην έναρξη της εφαρμογής του ειδικού μισθολογίου και που αυξάνεται σε 85.000 δραχμές από 1-1-98.

Για τους υπαξιωματικούς, σε 55.000 δραχμές από 1-1-97 και σε 65.000 από 1-1-98.

Εδώ, όμως, πρέπει να παρατηρήσουμε ότι το επόμενο εδάφιο προβλέπει για τα στελέχη της Ελληνικής Αστυνομίας, του Πυροσβεστικού και Λιμενικού Σώματος, ότι τα παραπάνω ποσά είναι μειωμένα κατά 20.000 δραχμές, ακριβώς γιατί η διαφοροποίηση εδώ του επιδόματος σε αυτές τις κατηγορίες, γίνεται επειδή για τους αστυνομικούς, τους πυροσβέστες και τους λιμενικούς, διατηρείται ακόμα η αποζημίωση που καταβάλλεται σήμερα για κάθε ημέρα απασχόλησης πέραν του Πενθημέρου στο ύψος των 20.000 δραχμών, τα οποία δεν λαμβάνουν και σήμερα τα στελέχη των Ενόπλων Δυνάμεων.

Το επίδομα υψηλής ευθύνης, το οποίο ορίζεται κατά βαθμό για τον Αρχηγό/Γ.Ε.ΕΘ.Α. στις 90.000 δραχμές από 1-1-97 και στις 180.000 δραχμές από 1-1-98 και η επεξήγηση, έτσι όπως παρατίθεται στον πίνακα, μας δίνει τη δυνατότητα πλέον να ομιλούμε για διαφοροποίηση εκείνων που αναλαμβάνουν εκ της θέσεως και της αποστολής τους, ειδικότερες ευθύνες ως προς την εκτέλεση ενός υψηλού καθήκοντος.

Δε νομίζω ότι χρειάζεται να αναφερθούμε στις απαριθμήσεις των επιδομάτων έτσι όπως αυτά καταγράφονται στη διάταξη. Εκείνο όμως, που πρέπει να υπογραμμιστεί -ο χρόνος δεν επιτρέπει λεπτομερή ανάλυση της ενότητας των άρθρων- είναι ότι ακριβώς με αυτό το επίδομα επιτελικής, στην αρχή, υψηλής ευθύνης, μετά τη συζήτηση στη Διαρκή Επιτροπή Οικονομικών Υποθέσεων, έρχεται η Πολιτεία να δώσει ειδικότερη έμφαση στην εκτέλεση ενός υψηλού καθήκοντος.

Το επίδομα εορτών και αδείας, ισχύει ακριβώς όπως και για τους μονίμους υπαλλήλους και λειτουργούς του Δημοσίου.

Επειδή ο χρόνος είναι ασφυκτικά πιεσμένος για τη λεπτολογημένη ανάλυση των άρθρων, επισπεύδοντας την αναφορά μου σε σχέση με το άρθρο 3, υπογραμμίζεται ότι εδώ έχουμε τα καταργούμενα επιδόματα. Και είναι εκείνα των ειδικών συνθηκών, της στολής, των τεχνικών, της ανθυγιεινής και επικίνδυνης εργασίας, της ειδικής απασχόλησης, των οδοιπορικών εξόδων, το στεγαστικό, το ειδικό επίδομα, το επίδομα ετοιμότητας, ευδόκιμης παραμονής, εξομάλυνσης διαφορών μισθολογίου, η προσωπική διαφορά, η υπερωριακή αποζημίωση, το επίδομα των διαχειριστικών λαθών. 

Τι σημαίνει αυτό; Σημαίνει ότι έχουμε μια άλλη φιλοσοφία ενός ειδικού μισθολογίου, που έρχεται να απλουστεύσει τις διαδικασίες της αντιπαροχής στους αξιωματικούς των Ενόπλων Δυνάμεων, έτσι ώστε να έχουμε μηχανογραφική παρακολούθηση, απλότητα στη λειτουργία και στην εφαρμογή και στην προέκταση της αντιμετώπισης των αυξήσεων, τη διαφορά μόνο ενός βασικού μισθού.

Σας ευχαριστώ.

ΠΡΟΕΔΡΕΥΩΝ (Νικόλαος Κατσαρός): Ο κ. Σπηλιωτόπουλος έχει το λόγο.

ΣΠΗΛΙΟΣ ΣΠΗΛΙΩΤΟΠΟΥΛΟΣ: Κύριε Πρόεδρε, πριν ξεκινήσω την ομιλία μου για το άρθρο 1, θα ήθελα να κάνω μία επισήμανση.

ΠΡΟΕΔΡΕΥΩΝ (Νικόλαος Κατσαρός): Συζητούμε την πρώτη ενότητα, δηλαδή τα τρία πρώτα άρθρα. Επειδή απουσιάζατε, κύριε Σπηλιωτόπουλε, γι'αυτό σας το αναφέρω.

ΣΠΗΛΙΟΣ ΣΠΗΛΙΩΤΟΠΟΥΛΟΣ: Δεν μπορώ, κύριε Πρόεδρε, να πω δύο πράγματα για κάτι που αναφέρθηκε στη συζήτηση επί της αρχής και αφορούσε τους συνταξιούχους;

ΠΡΟΕΔΡΕΥΩΝ (Νικόλαος Κατσαρός): Αν είναι σχετικό με τα άρθρα που συζητούμε, άμεσα ή έμμεσα, να τα πείτε.

ΣΠΗΛΙΟΣ ΣΠΗΛΙΩΤΟΠΟΥΛΟΣ: Μα έχει σχέση με όλο το νομοσχέδιο, δεδομένου ότι ο κύριος Υπουργός δεσμεύθηκε ότι θα φέρει ειδικό συνταξιοδοτικό νόμο για τους αποστράτους των Ενόπλων Δυνάμεων και των Σωμάτων Ασφαλείας και εισηγούμαι να ισχύσει ότι ίσχυσε με το μισθολόγιο του 1986,όταν ο τότε Υπουργός Εθνικής 'Αμυνας ζήτησε μία γνωμοδότηση από την ολομέλεια του Ελεγκτικού Συνεδρίου, βάσει της οποίας οι διατάξεις του τότε μισθολογικού νόμου επεκτείνονται και στους συνταξιούχους.

'Ετσι, μέχρι να έρθει ο συνταξιοδοτικός νόμος, θα μπορούσαμε να ζητήσουμε αυτό. 'Εχει εκφραστεί η γνώμη της Κυβερνήσεως πάνω σ'αυτό, κύριε Υπουργέ;

Εμείς, κύριε Πρόεδρε, για το άρθρο 1 έχουμε εξ αρχής -και στην Επιτροπή- δηλώσει τις θέσεις μας. Και βεβαίως δεν ήταν μόνο δικό μας αίτημα, αλλά και όλων των συναδέλφων των υπολοίπων Κομμάτων. 'Εχουμε δηλώσει ότι ο μισθός βάσεως του ανθυπολοχαγού, επί του οποίου προσμετρώνται τα ποσοστά, θα πρέπει να ανέλθει στο ποσό των 200.000 δραχμών, με βελτιωμένους συντελεστές. Και δεύτερον, να συνδεθεί το μισθολόγιο αυτό με το επερχόμενο μισθολόγιο των δικαστικών σε ποσοστό 90%.

Επειδή δεν είδαμε ανταπόκριση της Κυβέρνησης σ'αυτό το θέμα, καταψηφίζουμε το άρθρο 1. 

'Οσον αφορά το άρθρο 2, το επίδομα χρόνου υπηρεσίας πάντοτε ήταν και παρέμενε ένα επίδομα, το οποίο υπολογίζεται στις εκάστοτε αποδοχές, αλλά και στον προσδιορισμό της συντάξεως. Για το λόγο αυτό, κρίνουμε σκόπιμο να ισχύσει διαφοροποιημένο για τα στελέχη των Ενόπλων Δυνάμεων και των Σωμάτων Ασφαλείας, κύριε Υπουργέ, το άρθρο 9 του ν.1505/84, ως προς τον τρόπο υπολογισμού του επιδόματος, ήτοι 65% για τριάντα ένα έτη υπηρεσίας, 70% για τριάντα τρία έτη υπηρεσίας και 75% για τριάντα πέντε έτη υπηρεσίας. Και αυτό είναι ανάγκη να το κάνουμε -έχουν αλλάξει οι συνθήκες-ειδικά μετά τον τελευταίο νόμο περί ιεραρχίας και προαγωγών, βάσει του οποίου ο αρχαιότερος, προαγόμενος του νεωτέρου του, δεν αποστρατεύεται. Για να έχουμε ένα κίνητρο να παραμένει, πιστεύω ότι αυτή η διάταξη πρέπει να περιληφθεί στην παρ. 1.

'Οσον αφορά το επίδομα οικογενειακής παροχής, όπως είχαμε ζητήσει και στην Επιτροπή, χρειάζεται αναπροσαρμογή, κατά την πρότασή μας σε 15.000 δρχ. για έγγαμο χωρίς παιδιά, σε 10.000 δρχ. για έγγαμο μέχρι και δύο παιδιά, 10.000 δρχ. για κάθε παιδί, και για κάθε παιδί πέραν των δύο, σε 20.000 δραχμές.

Στην παρ. 4 του άρθρου 2, πρέπει οπωσδήποτε, κύριε Υπουργέ, να διορθωθεί μια αδικία που γίνεται σε βάρος του προσωπικού που βρίσκεται σε κατάσταση πολεμικής ή μόνιμης διαθεσιμότητας, δεδομένου ότι έχουν δώσει μέλη του σώματός τους εν υπηρεσία, προκειμένου να εκπληρώσουν την αποστολή τους. Γιατί τους εξαιρείτε; Δεν πρέπει να εξαιρεθούν οι αξιωματικοί που τελούν σε κατάσταση πολεμικής ή μόνιμης διαθεσιμότητας και να εξαιρεθούν όλοι οι υπόλοιποι, όπως ορίζεται μέσα στην παρ. 4 του άρθρου 2.

Επίσης, πρέπει να προσθέσουμε ένα εδάφιο σ'αυτήν την παράγραφο, ότι το επίδομα ειδικής απασχόλησης χορηγείται στο βαθμό που προάγεται ο δικαιούχος. Νομίζω ότι στην Επιτροπή είχατε συμφωνήσει σ'αυτό το σημείο και θα πρέπει να μπει ως εδάφιο στην παράγραφο αυτή.

Η παρ.5 αφορά το επίδομα υψηλής ευθύνης. Σημαντική επιτελική εργασία και με ανάλογη ευθύνη προσφέρουν οι συνταγματάρχες, οι αντισυνταγματάρχες ακόμα και οι κατώτεροι βαθμοί και θα μπορούσαμε να φθάσουμε μέχρι και το βαθμό του λοχαγού, όπου οι λοχαγοί και οι αντίστοιχοί τους είναι απόφοιτοι των Σχολών Πολέμου, είτε είναι Στρατός είτε είναι Ναυτικό είτε είναι Αεροπορία. Από τη στιγμή που αναλαμβάνουν επιτελικά καθήκοντα θα μπορούσαν και αυτοί να έχουν την ανάλογη μεταχείριση, όπως επίσης και οι διοικητές των μονάδων ή ανεξαρτήτων υπομονάδων.

Στην παρ. 8, η εξαίρεση των επιδομάτων ειδικής απασχόλησης, υψηλής ευθύνης και εξόδων παραστάσεως από τις τρίμηνες αποδοχές, κατά την αποστρατεία, έρχονται να επιβεβαιώσουν με τον καλύτερο τρόπο, κύριε Πρόεδρε, αυτό που επανειλημμένα έχουμε αναπτύξει και στην Επιτροπή.

Ο αξιωματικός, γι' αυτούς που εμπνεύστηκαν αυτό το σχέδιο νόμου, έχει αξία μόνο για το χρόνο που φέρει στολή, και με την αποστρατία του ξεχνιέται.

Τι εμποδίζει τους συναρμόδιους Υπουργούς να δεχθούν ότι όλες αυτές οι αποδοχές παραμένουν και στις τρίμηνες αποδοχές; Δεδομένου ότι ξαφνικά οι ανώτατοι -πάρτε παράδειγμα τον Αρχηγό Γ.Ε.ΕΘ.Α.- από την υψηλή, και μισθολογικά, θέση που βρίσκονται, ξαφνικά την επομένη της αποστρατίας τους, γίνονται από δήμαρχοι κλητήρες. Θα πρέπει οι τρίμηνες αποδοχές να περιλαμβάνουν και όλα αυτά τα επιδόματα.

Προτείνουμε νέα παράγραφο όπου να αναφέρεται "κατά την εφαρμογή του μισθολογίου από 1-1-97, θα χορηγούνται επιπλέον οι αυξήσεις που θα δίδονται με την άσκηση της εισοδηματικής πολιτικής". Το επιβεβαίωσατε προφορικά, κύριε Υπουργέ. Θα πρέπει να μπει και ως παράγραφος 11 στο άρθρο αυτό. 'Οπως επίσης, πρέπει να μπει ως παράγραφος και το αίτημα των αποστράτων, το οποίο επανειλημμένα έχει τεθεί και στα τρία Υπουργεία, να χορηγηθεί σταδιακά σε τρεις ισόποσες δόσεις, σύμφωνα με την ολοκλήρωση του μισθολογίου, και το αντίστοιχο επίδομα εξομάλυνσης και στους συνταξιούχους.

Είπατε, κύριε Υφυπουργέ, ότι οι συνταξιούχοι, μέχρι την ολοκλήρωση του μισθολογίου, θα φθάσουν στο ποσοστό του 80% των μισθολογικών αποδοχών. Μα, αυτό έτσι κι αλλιώς προβλέπεται από το νόμο. Από 1-1-97 μέχρι τότε, τι γίνεται; Και απ'ό,τι γνωρίζουμε, στον προϋπολογισμό του Υπουργείου 'Αμυνας -και το έχουμε προτείνει- είναι εγγεγραμμένο ένα ποσό 4 δισ. δραχμών για το ειδικό βοήθημα προς τους αποστράτους. Οι απόστρατοι από 1-1-97 στερούνται 20.000 δραχμές, που είναι ακριβώς αυτό το επίδομα. Θα πρέπει να διατηρηθεί τουλάχιστον μέχρι την ολοκλήρωση του μισθολογίου, για να παραμείνουν από την αρχή στο 80%. Βεβαίως, στο συνταξιοδοτικό νομοσχέδιο θα πούμε άλλα πράγματα γι'αυτό.

'Αρθρο 3: "Καταργούμενα επιδόματα". Βάσει αυτών που συζητήσαμε επί της αρχής του νομοσχεδίου, κύριε Υφυπουργέ, και εφ'όσον θα φέρετε ειδικό συνταξιοδοτικό νόμο, η παρ.1 του άρθρου 3 δε συμπεριλαμβάνει τους αποστράτους, όπως είναι διατυπωμένο, γιατί λέει "από 1-1-97 καταργούνται τα παρακάτω αναφερόμενα επιδόματα και παροχές για όσους εμπίπτουν στις διατάξεις του παρόντος νόμου". Επομένως, βάσει αυτού, στους αποστράτους δεν πρέπει να αφαιρέσετε κανένα επίδομα.

'Οσον αφορά στην παρ.2, συμφωνούμε με τη διατήρηση των επιδομάτων αυτής της παραγράφου με την παρατήρηση, όμως, ότι το ύψος των επιδομάτων θα πρέπει σαφώς να προσδιοριστεί ότι θα ισχύσει όπως θα έχει διαμορφωθεί την 1-1-97, που είναι η ημερομηνία εφαρμογής του νέου μισθολογίου. Και για να γίνει αυτό το πράγμα, θα πρέπει από την παρ.2 να αφαιρεθούν όλες οι φράσεις από εκεί που λέτε "και στο ύψος που θα έχουν διαμορφωθεί για τους δικαιούχους αυτών..." μέχρι τέλος. Κύριε Υφυπουργέ, είχατε τοποθετηθεί ανάλογα και στην Επιτροπή, μόνο που για να εφαρμοστεί αυτό, θα πρέπει να απαλειφθούν αυτές οι προτάσεις από την παρ.2 του άρθρου 3. Και αυτό, γιατί είναι ενδεχόμενο να δημιουργηθούν αμφιβολίες, οι οποίες θα πρέπει οπωσδήποτε με τη διευκρίνηση αυτή να ξεκαθαριστούν.

Εμείς, κύριε Πρόεδρε, αν δε γίνουν αυτές οι παρεμβάσεις, οι διορθώσεις στα άρθρα αυτά, βεβαίως, δεν πρόκειται να ψηφίσουμε τα τρία αυτά άρθρα.

Ευχαριστώ.

ΠΡΟΕΔΡΕΥΩΝ (Νικόλαος Κατσαρός): Κύριοι συνάδελφοι, ο Αντιπρόεδρος της Νέας Δημοκρατίας κ. Ιωάννης Βαρβιτσιώτης ζητεί άδειας απουσίας στο εξωτερικό την 5η και 6η Δεκεμβρίου. Η Βουλή εγκρίνει;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΕΥΩΝ (Νικόλαος Κατσαρός): Η Βουλή ενέκρινε.

Ο κ. Δημήτριος Κωστόπουλος Ειδικός Αγορητής του Κ.Κ.Ε. έχει το λόγο.

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε'Αντιπρόεδρος της Βουλής): Κύριε Πρόεδρε, την ώρα που συζητάμε το νομοσχέδιο για το μισθολόγιο των αξιωματικών και των Σωμάτων Ασφαλείας, είναι γνωστό ότι έχει διαταχθεί ένορκη διοικητική εξέταση από το Υπουργείο Δημόσιας Τάξης ενάντια στο Σωματείο των Αστυνομικών Αττικής, για μία ανακοίνωση που έβγαλαν, η οποία θεωρήθηκε ότι είναι ανακοίνωση που παραβιάζει κάποιους κανόνες δεοντολογίας των αξιωματικών.

Δεν είναι σωστό αυτό. 'Ισως η ανακοίνωση, όπως εξάλλου λέχθηκε από συναδέλφους και από άλλα σωματεία του χώρου, να έχει μία υπερβολή. Από απειρία τώρα συγκροτούνται τα σωματεία αυτά, όπως είναι γνωστό.

ΜΟΣΧΟΣ ΓΙΚΟΝΟΓΛΟΥ: Θα μας φακελώνουν; Αυτό ζητάνε. Να φακελώνουν τους Βουλευτές. Εκπλήσσομαι!

ΠΡΟΕΔΡΕΥΩΝ (Νικόλαος Κατσαρός): Παρακαλώ, κύριε Γικόνογλου.

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Και είναι απειρία, γιατί θα μπορούσαν να κάνουν μία κινητοποίηση και να έχουν είκοσι χιλιάδες ανθρώπους εδώ έξω, αποφεύγοντας τις ανακοινώσεις. Νομίζω ότι δε βοηθάει τη συζήτησή μας μία τέτοια παρέμβαση του Υπουργείου Δημόσιας Τάξης. Η πρόταση που κάνουμε, είναι να αποσυρθεί η ένορκη διοικητική εξέταση και να κλείσει η υπόθεση. Αποφεύγω να σχολιάσω τα όσα παρεπιπτόντως κατατέθηκαν εκτός Κανονισμού απο το συνάδελφο. Γιατί εμάς θα φακελώσουν, αν μας φακελώσουν.!

'Οσον αφορά το νομοσχέδιο, στο άρθρο 1, έχουμε κάνει μία πρόταση, κύριε Πρόεδρε, η οποία κατατέθηκε στα Πρακτικά και την έχουν υπόψη τους οι κύριοι Υπουργοί. Θα σας πω με δύο λόγια το νόημα αυτής της πρότασης. Ανθυπολοχαγός είναι η βάση, όπως εξάλλου προβλέπει το νομοσχέδιο και δεν θέλουμε να έρθουμε σε αντίθεση πάνω σ' αυτό, με μέτρο το εκατό. Το εκατό αυτό θα είναι το 1998 ίσο με 182.000 δραχμές. Στην Επιτροπή προτάθηκε να γίνει 200.000. Να μην παίζουμε "την κολοκυθιά". Η βάση είναι ο ανθυπολοχαγός με 182.000. Εμείς υποστηρίξαμε, η βάση αυτή να είναι το όριο φτώχειας και προφανώς δεν είναι 182.000. Είναι πάνω απο 200.000 το όριο φτώχειας, για να το ξέρετε.

Εφ'όσον έχουμε αυτήν τη βάση, γιατί το νομοσχέδιο προτείνει στο μόνιμο στρατιώτη και αντίστοιχα, 0,26 αυτής της αφετηριακής βάσης; Ρωτάω τους κυρίους Υπουργούς και θέλω να με παρακολουθήσουν: 'Οταν η εθνική γενική συλλογική σύμβαση εργασίας υπογράφεται από τα δύο μέρη, τη Γ.Σ.Ε.Ε. και το Σ.Ε.Β. και λέει ότι αυτός είναι ο βασικός μισθός που θα πάρει ο υπάλληλος, 120.000 περίπου, συμφωνούν, τα δύο μέρη, ότι είναι η βάση για να μπορέσει να επιβιώσει κάπως. Αυτό σημαίνει βασικά (Εμείς όπως ξέρετε, διαφωνούμε). Πώς, λοιπόν, εσείς εγκαταλείπετε αυτήν την αντίληψη του βασικού και έρχεσθε και λέτε ότι ο αστυφύλακας με το 0,26, δηλαδή με 50.000 δραχμές το μήνα θα ζήσει; Δεν πρέπει να υπάρχει μια αφετηρία, που να λέει ότι τουλάχιστον το βασικό που υπογράφεται κάθε φορά από τη Γ.Σ.Ε.Ε. και τους εργοδοτικούς φορείς θα πρέπει να ισχύει; Είναι δεδομένο ότι και οι συνταγματικές ρυθμίσεις και οι διεθνείς συμβάσεις εργασίας απαγορεύουν, κρίνουν απαράδεκτο, να υπάρχει μισθός κάτω από αυτόν που υπογράφεται κάθε φορά και έχει σχέση με την εθνική γενική συλλογική σύμβαση εργασίας.

Κάνω το ερώτημα και θέλω απάντηση. Την απάντηση τη θέλουν χιλιάδες άνθρωποι. Πώς θα ζήσουν; Πείτε μου. Δηλαδή, σπρώχνετε αυτόν τον κόσμο να αναζητήσει άλλες πηγές συμπλήρωσης του εισοδήματός του; Ξέρετε ποιες είναι οι άλλες πηγές; Συζητήθηκε το θέμα εν εκτάσει στην Επιτροπή. Εμείς δεν υποστηρίζουμε να αναζητήσει άλλες πηγές ανεύρεσης χρημάτων, για να συμπληρώσει στο εισόδημά του. Θέλαμε να υπάρχει μια θεμελιακή βάση. Συνεπώς, είμαστε καθαροί σ' αυτό.

Υπάρχουν και άλλοι λόγοι που δεν ψηφίζουμε το άρθρο 1, αλλά αυτός είναι ο θεμελιακός λόγος. Βεβαίως να υποστηρίξουμε να ενισχυθούν και ανώτεροι και ανώτατοι αξιωματικοί. Η ειδίκευση δεν πρέπει να φεύγει από την αντίληψή μας. Πρέπει να υποστηρίζεται η εξειδίκευση. 'Ολα αυτά σωστά, αλλά δεν μπορεί να έχεις αυτό το χάος, όταν μιλάμε για την ψαλίδα, όπως λέει η εισηγητική έκθεση. Αυτό δεν είναι άνοιγμα. Αυτό είναι καταστροφικό. Να υπάρχει ψαλίδα -να κλείνει πρέπει- αλλά όχι τέτοιο χάος. Δεν είναι σωστό πράγμα αυτό.

Το ερώτημα παραμένει και η απάντηση αναζητείται για το πώς θα ζήσουν αυτοί οι άνθρωποι με τις 50.000 δραχμές. Και αν μου πείτε για το μόνιμο δεκανέα στο στρατό, ότι μπορεί να έχει μία κουραμάνα, ε, δεν ισχύει το ίδιο για τον αστυφύλακα. Δεν κάνω, δηλαδή, συγκρίσεις τώρα για να μπορέσω να διευκολύνω την απάντηση, αλλά μην αναζητήσετε επιχειρήματα σ' αυτήν τη βάση.

Δεύτερο που θέλω να παρατηρήσω σχετικά με το άρθρο 1. Υπάρχει αυτό το άνοιγμα της ψαλίδας, που προβλέπει η κλίμακα που κατέθεσε η Κυβέρνηση.

Υποστηρίξαμε και στην Επιτροπή, ότι δεν είμαστε αντίθετοι στο να υπάρχει κάποιο άνοιγμα της ψαλίδας -σας είπα όλη τη λογική μας, να μην την αναπτύσσω τώρα, δε μας παίρνει ο χρόνος- αλλά όχι τέτοιο άνοιγμα.

Εμείς υποστηρίζουμε -και αυτό καταθέσαμε με το γραπτό μας κείμενο- ότι πρέπει να ανέβουν τα κάτω κλιμάκια πάντα με άξονα τον ανθυπολοχαγό και τα πάνω κλιμάκια να κατέβουν. 'Ισως θα μου πει κανείς τώρα, "γιατί τα βάζετε με τους ανώτατους";

Αν θέλετε, να συμφωνήσουμε στα πάνω κλιμάκια όπως είναι, αλλά πρέπει να υπάρξει μια άλλη ρύθμιση στα επιδόματα, γιατί εκεί -μπαίνω αμέσως σε εκείνο το ζήτημα των επιδομάτων-γίνεται μία αρκετά ζημιογόνα προσπάθεια από μεριά της Κυβέρνησης για ορισμένους αξιωματικούς και κυρίως υπαξιωματικούς.

Το άρθρο 2 στην τελευταία παράγραφο -αυτό που έχει το νομοσχέδιο και αυτό που μας έδωσαν διορθωμένο, το ίδιο κάνει, δεν έχει σημασία- λέει: "Οι δόκιμοι αστυφύλακες και αντίστοιχοι του Λιμενικού και Πυροσβεστικού Σώματος λαμβάνουν το βασικό μισθό του μόνιμου στρατιώτη" -αυτό που είπαμε πρωτύτερα, δηλαδή, αυτό που έχει και κωμικά στοιχεία- "και το επίδομα χρόνου υπηρεσίας". 

Τα άλλα όλα που προβλέπονται στο νόμο για τους άλλους αξιωματικούς και υπαξιωματικούς, δεν τα λαμβάνουν αυτοί.

Και ρωτάω τώρα τον κύριο Υπουργό: Είναι ένας δόκιμος αστυφύλακας και έκανε το λάθος να παντρευτεί και έκανε ένα και δύο παιδιά. Δε θα το πάρει το οικογενειακό επίδομα;

ΚΥΡΙΑΚΟΣ ΣΠΥΡΙΟΥΝΗΣ: Θα το πάρει.

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Θα το πάρει. Ωραία. Μόνο αυτά τα δυο θα πάρει; Δεν έχει άλλα. Λέει το νομοσχέδιο όσα προβλέπονται, στρατηγέ. Λέει: "και το επίδομα χρόνου υπηρεσίας χωρίς τα λοιπά επιδόματα του παρόντος άρθρου". 'Η εγώ δεν το διαβάζω καλά ή ... 

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): 'Εχεις δίκιο.

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Να το δούμε και αυτό το ζήτημα. Είναι άδικο, κύριοι της Κυβέρνησης, αυτό το πράγμα.

'Ερχομαι και στο άρθρο 3, κύριε Πρόεδρε, για να συντομεύω. Λέει για το επίδομα επικινδυνότητας. 

Κάποια στιγμή μάλιστα στην Επιτροπή, επειδή είμαι του Μηχανικού, σας είπα ότι ξέρω τι θα πει κίνδυνος για τους ναρκοσυλλέκτες.'Ετσι; Σύμφωνοι.

Δεν μπορώ να καταλάβω, όμως, γιατί υπάρχει επικίνδυνο για το ΜΑΤατζή και δεν υπάρχει επικίνδυνο για τον τροχονόμο. Δεν το καταλαβαίνω. Ο τροχονόμος δεν υπάρχει εδώ μέσα.

Γιατί να μην υπάρχει; Διατρέχουν κίνδυνο της ζωής τους οι άνρθωποι που προσπαθούν να συντονίσουν την κυκλοφορία. Γιατί δεν υπάρχει, κύριοι της Κυβέρνησης;

Τελειώνω, κύριε Πρόεδρε, με μία κουβέντα μόνο. 

Στη διορθωτική πρόταση που μας έκανε η Κυβέρνηση, λέει ότι τα επιδόματα κινδύνου που αναφέρονται στο άρθρο 3, που σας διάβασα, αναπροσαρμόζονται κατ' έτος αυτόματα, σύμφωνα με το ποσοστό του πληθωρισμού.

Και διερωτάται κανείς: Γιατί τα επιδόματα κινδύνου αναπροσαρμόζονται αυτόματα και τα άλλα δεν τιμαριθμοποιούνται; Δώστε μας μία λογική αφετηρία, για να μπορούμε να συζητήσουμε. Υπάρχει παραλογισμός. Αυτά, κύριε Πρόεδρε.

ΠΡΟΕΔΡΕΥΩΝ (Νικόλαος Κατσαρός): Ο Πρόεδρος της Νέας Δημοκρατίας κ. Μιλτιάδης 'Εβερτ έχει το λόγο.

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): Κυρίες και κύριοι συνάδελφοι, θα λάβω το λόγο όχι απλώς και μόνο, ως Πρόεδρος της Αξιωματικής Αντιπολίτευσης, αλλά ως το παιδί ενός πρώην αξιωματικού.

Πρέπει να ξέρετε, κύριε Πρόεδρε, ότι ο προπροπάππος μου, ο παππούς μου και ο πατέρας μου, υπηρέτησαν όλοι ως αξιωματικοί. Και ξέρω ένα πράγμα από τα παιδικά μου χρόνια: 'Οτι όσο ήταν εν ενεργεία ο πατέρας μου, στις 25 του μηνός τελείωνε το μεροκάματό του, τελείωνε ο μισθός του. 'Οταν συνταξιοδοτήθηκε τελείωνε στις δεκαοχτώ ημέρες και από κει και πέρα υπήρχε πρόβλημα. Αυτό είναι το άγχος και η αγωνία όλων των αξιωματικών όχι μόνο σήμερα, αλλά και στο παρελθόν.

Δυστυχώς, στην Ελλάδα, επί μονίμου βάσεως δικαιούνται όσοι μπορούν να απεργούν, όσοι μπορούν να εκβιάζουν την κοινωνία. Ο αξιωματικός και οι άνδρες των Σωμάτων Ασφαλείας, οι οποίοι δεν μπορούν να εκβιάσουν και δεν πρέπει ποτέ να εκβιάσουν την κοινωνία, αυτοί παραμένουν στο περιθώριο. Και γι' αυτό η δική μας ευαισθησία πρέπει να είναι ακόμα μεγαλύτερη σ' αυτές τις περιπτώσεις και μάλιστα πρέπει να είναι πολύ μεγαλύτερη αυτή την περίοδο, που η Χώρα μας διέρχεται πολλαπλούς κινδύνους από πολλές πλευρές.

Εμάς η θέση μας είναι σαφέστατη. Το νέο μισθολόγιο πρέπει να διαμορφωθεί και να ισχύει και για τους συνταξιούχους αυτούς από το επίπεδο των 200.000 δρχ. για τον ανθυπολοχαγό, που αποτελεί τη βάση του μισθολογίου.

Θα πρέπει δε, να κάνω και άλλη μια παρατήρηση, κύριε Πρόεδρε, η οποία είναι εξίσου σημαντική. Φέτος απ' ό,τι αποδεικνύεται από την κατάθεση του Προϋπολογισμού, δε γίνεται καμια τιμαριθμοποίηση της φορολογικής κλίμακας. Καμιά! Αυτό τι σημαίνει; Αυτό σημαίνει ότι οποιαδήποτε αύξηση και αν γίνει, τελικά το διαθέσιμο εισόδημα θα είναι μικρότερο από οποιαδήποτε αύξηση, οσοδήποτε μεγάλη ή μικρή. Βεβαίως, δεν είναι θέμα του Υπουργείου Εθνικής 'Αμυνας. Είναι υπόθεση όλων των δημοσίων υπαλλήλων και όλων των φορολογουμένων, αλλά η κατάληξη θα είναι αυτή.

'Οταν δε μάλιστα υπεισέρχονται πλέον και τα επιδόματα, τα οποία δεν εφορολογούντο, μέσα στο μισθό, αντιλαμβάνεσθε με τη μη τιμαριθμοποίηση της φορολογικής τους κλίμακος πόσο μεγαλύτερη θα είναι η επιβάρυνση των αξιωματικών και των ανδρών των Σωμάτων Ασφαλείας.

Θα ήθελα, όμως, κύριε Πρόεδρε, με την ευκαιρία της συζητήσεως του νομοσχεδίου αυτού και με το γεγονός ότι είναι παρών ο κύριος Υπουργός Εθνικής 'Αμυνας -ο οποίος γνωρίζει πολύ καλά ότι τον εκτιμώ πολύ- να κάνω μια παρατήρηση και να τον ρωτήσω ταυτόχρονα το εξής: Ανακοινώθηκε από το εξωτερικό εχθές, ότι σταματάνε οι πτήσεις ελληνικών μαχητικών αεροπλάνων πάνω από τον εναέριο χώρο της Κύπρου. Μ' αυτόν τον τρόπο ανατρέπεται στη πραγματικότητα το ενιαίο αμυντικό δόγμα, στο οποίο η Κυβέρνηση, με δική της ευθύνη, προσέδωσε τεράστια εθνική σημασία. Αντιλαμβάνεσθε ότι εμφανίζονται για άλλη μια φορά η Ελλάδα και η Κύπρος να υπαναχωρούν στις θέσεις τους. Εμάς οι θέσεις μας υπήρξαν πάντοτε δεδομένες και τις γνωρίζει πολύ καλά ο Υπουργός Εθνικής 'Αμυνας. Πήγαμε με τον κ. Βαρβιτσιώτη στο Υπουργείο Εθνικής 'Αμυνας και ρωτήσαμε τον κύριο Υπουργό τον κ. Τσοχατζόπουλο, εάν ισχύει κάτι τέτοιο για το οποίο έχουμε πληροφορίες ότι κυοφορείται. Μας απήντησε ξεκάθαρα ότι δεν υπάρχει τέτοιο ενδεχόμενο. Πληροφορούμεθα τώρα από το εξωτερικό -χωρίς να είναι παρών ο Υπουργός Εθνικής 'Αμυνας, χωρίς να είναι παρών σ' αυτήν τη σύσκεψη ούτε ο Υπουργός Εξωτερικών- ότι ο Πρωθυπουργός αποφάσισε ενδεχομένως να κόψει τις πτήσεις για έξι, επτά, οκτώ, μήνες. Και το ερώτημα είναι: Τι γίνεται μ' αυτό το περίφημο ενιαίο αμυντικό δόγμα. Η Ελλάδα υπαναχωρεί για άλλη μια φορά; Ευχαριστώ πολύ, κύριε Πρόεδρε.

ΠΡΟΕΔΡΕΥΩΝ (Νικόλαος Κατσαρός):Ο Υπουργός Εθνικής 'Αμυνας κ. Τσοχατζόπουλος έχει το λόγο.

ΑΠΟΣΤΟΛΟΣ ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπ. Εθνικής 'Αμυνας):Κύριε Πρόεδρε, δε συνηθίζεται βέβαια στο περιεχόμενο του άρθρου 1 να κάνουμε αναφορά σε ένα τέτοιο έντονο πολιτικό θέμα. 'Ομως, νομίζω -θα συμφωνήσουμε όλοι- ότι το θέμα είναι πολύ σημαντικό και με την άδειά σας κύριε Πρόεδρε θα ήθελα να μου επιτραπεί αυτή η μικρή απόκλιση από τη διαδικασία της Βουλής για να απαντήσω υπεύθυνα και ξεκάθαρα στο θέμα που έθεσε ο κ. 'Εβερτ.

(Στο σημείο αυτό την Προεδρική 'Εδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ).

Δυστυχώς, βιαστήκατε. Υπήρξε σαφής δήλωση, τόσο του Προέδρου της Κύπρου κ. Κληρίδη, όσο και του Πρωθυπουργού Κώστα Σημίτη σήμερα το απόγευμα ότι ουδεμία τέτοια πρόταση υπήρξε από τη μεριά της Κυπριακής Κυβέρνησης και ουδεμία απόφαση ελήφθη σχετικά με αυτό το θέμα, απαντώντας και κατηγορηματικά στις εντυπώσεις και στην εικόνα που δημιουργήθηκε σήμερα το πρωί από δηλώσεις του κυβερνητικού εκπροσώπου της Κύπρου, ο οποίος μάλλον ατυχώς παρουσίασε τα δεδομένα. 

Θα ήθελα με την ευκαιρία αυτή της ξεκάθαρης υπεύθυνης διάψευσης και από τον Πρόεδρο της Κύπρου και από τη μεριά του 'Ελληνα Πρωθυπουργού, να κάνω σαφές ότι μια τέτοια μονομερής δέσμευση δεν ήταν δυνατόν να υπάρξει από την Κυπριακή Κυβέρνηση, στη βάση του κοινού αμυντικού δόγματος, του ενιαίου αμυντικού χώρου, που Ελλάδα και Κύπρος έχουν συμφωνήσει να προωθήσουν από κοινού.

Εξ' άλλου όπως και σεις ο ίδιος δηλώσατε μας δόθηκε η δυνατότητα κατά την επίσκεψή σας και τη συνεργασία που είχαμε στο Υπουργείο Εθνικής 'Αμυνας να αναφερθούμε διεξοδικά στους όρους και στις προϋποθέσεις, πάνω στις οποίες κτίζουμε, ώστε αυτή η ευθύνη της κοινής αμυντικής πολιτικής να στηριχθεί σε νέα δεδομένα αποτελεσματικής προοπτικής και σιγουριάς για την άμυνά μας.

Στη βάση δε αυτών των δεδομένων και των συμφωνημένων, θα ήθελα να ανακοινώσω ότι την ερχόμενη Τρίτη έρχεται ο Υπουργός 'Αμυνας της Κύπρου, με το επιτελείο του, για να συζητήσουμε περαιτέρω και να αποφασίσουμε για κάποια εξοπλιστικά συστήματα, τα οποία εντάσσονται στο πλαίσιο δημιουργίας μιας αποτελεσματικής αμυντικής πολιτικής και αμυντικής επάρκειας στον κοινό αμυντικό χώρο Ελλάδος και Κύπρου.

Επομένως κύριε Πρόεδρε, απαντώντας επί της ουσίας του ερωτήματός σας, γίνεται κατανοητό ότι κανένας λόγος ανησυχίας δε συντρέχει. Ο κοινός αμυντικός χώρος αποτελεί σταθερή στρατηγική της Ελληνικής Κυβερνήσεως, με την οποία συμφωνεί πλήρως και η Κυπριακή Κυβέρνηση και πάνω σ'αυτήν την πολιτική θα στηρίξουμε την προσπάθειά μας για την αποκατάσταση της ειρήνης, στο μέλλον αλλά και η θετική εξέλιξη του Κυπριακού, τόσο μέσα από την προοπτική της Ευρωπαϊκής ένταξης, όσο όμως και μέσα από τη διασφάλιση μιας αποτελεσματικής αμυντικής επάρκειας, που είναι η μόνη ουσιαστική απάντηση απέναντι σε κάθε πρόκληση και κάθε απειλή.

Αυτά, κύριε Πρόεδρε, όσον αφορά το ερώτημα που υπέβαλε ο Πρόεδρος της Νέας Δημοκρατίας.

Για κάποια θέματα που θέσατε για το οικονομικό είναι εδώ ο συνάδελφος Υπουργός των Οικονομικών.

Και εδώ θα ήθελα να πω από τη δική μου πλευρά, -κύριε 'Εβερτ σας είπα και όταν συζητήσαμε επί της αρχής, ότι ποιος θα μπορούσε να ήταν αντίθετος αν μπορούσαμε να διαθέσουμε επιπλέον πόρους για μεγαλύτερες αυξήσεις σ' αυτό το μισθολόγιο. 'Αλλωστε είναι γνωστό ότι ήδη προκύπτει μία επβάρυνση 107 δισεκατομμυρίων δραχμών. Πιστεύω ότι μπορεί να μην είναι ικανοποιητικό το ποσό αποτελεί όμως μία νέα αφετηρία, αφού το καινούργιο μισθολόγιο με τη δυναμική που το χαρακτηρίζει δίνει τη δυνατότητα με την εφαρμογή του να διαμορφώσει εκείνα τα πλεονεκτήματα, όχι μόνο για τους εν ενεργεία αξιωματικούς, των οποίων οι αυξήσεις κυμαίνονται μεταξύ 16% και 17% στην πλήρη εφαρμογή του νομοσχεδίου, αλλά και για τους συνταξιούχους. Γνωρίζετε άλλωστε ότι η σύνταξη θα υπολογίζεται πλέον με βάση το νέο βασικό μισθό που είναι κατά πολύ υψηλότερος έτσι οι συντάξεις που θα υπολογιστούν στη βάση των νέων δεδομένων του μισθολογίου έτσι ώστε να έχουμε αυξημένες συντάξεις και πλήρεις μισθούς για τους άνδρες των Ενόπλων Δυνάμεων, των Σωμάτων Ασφαλείας.

Αυτά είχα να πω, κύριε Πρόεδρε.

ΠΡΟΕΔΡΟΣ (Απόστολος Κακλαμάνης): Ο Πρόεδρος της Νέας Δημοκρατίας κ.'Εβερτ έχει το λόγο.

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): Κύριε Πρόεδρε, χαίρομαι για τις διαβεβαιώσεις και τις δηλώσεις του Υπουργού Εθνικής 'Αμυνας. Στην πραγματικότητα πρόκειται για αναθεώρηση και ανάκληση των δηλώσεων και του κυβερνητικού εκπροσώπου της Κύπρου, αλλά και του κυβερνητικού εκπροσώπου της Ελλάδος.

Σήμερα ο κ.Κιάος -δημοσιογράφος- ρωτάει: "Είχαν συζητήσει το συγκεκριμένο θέμα ο κ.Πάγκαλος και ο κ. Τσοχατζόπουλος με τον Πρωθυπουργό;". Και ο κ.Νικολάου απαντά: "Απάντησα. 'Ολα τα θέματα συζητούνται στην Κυβέρνηση".

Συνεπώς, σας εμφανίζει ότι τα είχατε συζητήσει. Εγώ είμαι πεπεισμένος ότι δεν τα είχατε συζητήσει, όπως μας διαβεβαιώνετε. Ευχαριστώ πολύ.

(Χειροκροτήματα από την Πτέρυγα της Νέας Δημοκρατίας).

ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπ.Εθνικής 'Αμυνας): Η απάντηση είναι καθαρή, κύριε Πρόεδρε.

ΠΡΟΕΔΡΟΣ (Απόστολος Κακλαμάνης): Ο Υφυπουργός Οικονομικών κ.Νικόλαος Χριστοδουλάκης έχει το λόγο.

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπ.Οικονομικών): Θα ήθελα να θίξω ορισμένα θέματα που έθεσε ο Αρχηγός της Αξιωματικής Αντιπολιτεύσεως, κατ'αρχήν σε σχέση με τη μη τιμαριθμοποίηση της φορολογικής κλίμακας.

Είναι φανερό ότι αυτή θα επηρεάσει τα εισοδήματα του 1996 και όχι τις αποδοχές, οι οποίες καθορίζονται με το νέο μισθολόγιο, οι οποίες θα φορολογηθούν το 1998. Μέχρι τότε η Κυβέρνηση θα έχει επανεξετάσει το θέμα της τιμαριθμοποίησης σε συχνότητα, η οποία γινόταν και στο παρελθόν.

Κατά συνέπεια, η τιμαριθμοποίηση ή μη της κλίμακας του 1997 ουδόλως συνδέεται με τις αποδοχές, τις οποίες προβλέπει το νέο μισθολόγιο.

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): Κύριε Υφυπουργέ, από πότε υπηρετείτε στο Υπουργείο Οικονομικών; Δεν ξέρετε ότι ο φόρος των μισθωτών υπηρεσιών προκαταβάλλεται;

ΠΡΟΕΔΡΟΣ (Απόστολος Κακλαμάνης): Κύριε Πρόεδρε, θα σας απαντήσει ο κύριος Υφυπουργός.

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπ.Οικονομικών): Οι αποδοχές αυτές θα αρχίσουν να καταβάλλονται και κατά συνέπεια θα φορολογηθούν το 1998.

(Θόρυβος στην Αίθουσα)

ΠΡΟΕΔΡΟΣ (Απόστολος Κακλαμάνης): Μη διακόπτετε. Δώσαμε το λόγο στον κ. Χριστοδουλάκη για να μιλήσει.

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπ.Οικονομικών): Μέχρι τότε θα έχει επανεξεταστεί το θέμα της τιμαριθμοποίησης.

'Οσον αφορά ορισμένα άλλα θέματα, τα οποία ετέθησαν, σχετικά με τις κλίμακες των βασικών μισθών, επειδή αυτό το θέμα έχει τεθεί και σε προγενέστερη συζήτηση και στη συζήτηση επί της αρχής, θα ήθελα να σας πω ότι το Υπουργείο Οικονομικών έχει δεχθεί μία προσαρμογή των κατώτερων κλιμάκων ως εξής: Για το μόνιμο στρατιώτη η αναλογία αυξάνεται κατά τέσσερις ποσοστιαίες μονάδες και από 0,26 γίνεται 0,3, για το δεκανέα κατά τρεις ποσοστιαίες μονάδες και γίνεται 0,55 και για το λοχία γίνεται 0,73. Επίσης η αναλογία του Αρχηγού ΓΕΕΘΑ ανέρχεται στο δύο από 1,95, των Αρχηγών ΓΕΝ, ΓΕΣ και ΓΕΑ σε 1,9 και θεσπίζεται μια νέα κλίμακα για τους διοικητές στρατιάς και σχηματισμών στο 1,85. Ευχαριστώ.

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): Κύριε Πρόεδρε, μου επιτρέπετε;

ΠΡΟΕΔΡΟΣ (Απόστολος Κακλαμάνης): Ορίστε, κύριε Πρόεδρε, έχετε το λόγο.

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): Είπαμε να είμαστε αξιόπιστοι. Και όταν λέμε ότι δε θα μπουν νέες φορολογίες, να μην μπαίνουν νέες φορολογίες και να μην επέρχεται φορολογική λαίλαπα.

Η αναξιοπιστία συνεχίζεται με όσα λέει ο κύριος Υφυπουργός. Είναι δεδομένο ότι για το νέο εισόδημα, το οποίο θα εισπράξει του χρόνου ο αξιωματικός -θα είναι ηυξημένος ο νέος μισθός- θα προκαταβάλει κάποιο φόρο. Αυτή η προκαταβολή του εισοδήματος θα φορολογηθεί με τον ίδιο φορολογικό συντελεστή που φορολογείται και φέτος. 'Αρα η παρακράτηση του φόρου θα είναι πολύ μεγαλύτερη από την περσινή. Αυτή είναι η αλήθεια, αυτή είναι η πραγματικότητα που δε χρειάζεται να είσαι οικονομολόγος για να το γνωρίζεις. Αυτό είναι το ένα.

Δεύτερο. 'Οταν λέμε ότι θα πάρει δύο ή τρεις χιλιάδες δραχμές επιπλέον ο 'Ελληνας αξιωματικός -τα οποία αποτελούν ψιχία με τη σημερινή εξέλιξη του κόστους ζωής- Θα ήθελα ειλικρινά, κύριε Πρόεδρε να ρωτήσω ένα απλό πράγμα. Πόσα παίρνει ο οδηγός ενός κλάρκ, πόσα παίρνει ο οδηγός ενός γερανού, τι μισθοί υπάρχουν στη ΔΕΗ -που καλά κάνουν και υπάρχουν- στους κλητήρες με τις υπερωρίες και τι μισθοί υπάρχουν στις 'Ενοπλες Δυνάμεις; Θα φρίξει κανένας, αν διαπιστώσει τις τεράστιες διαφορές που υπάρχουν.

Επαναλαμβάνω, ότι στη σημερινή κοινωνία που ζούμε δεν μπορεί να εκβιάζει την κατάσταση, όποιος μπορεί να κατεβάζει ένα διακόπτη, όποιος μπορεί να απαγορεύσει την απογείωση στο αεροδρόμιο ενός αεροπλάνου και όποιος μπορεί, με οποιαδήποτε στάση ενέργειας, να παρεμποδίσει την εξέλιξη της κοινωνίας.

Του αξιωματικού ούτε του επιτρέπει το λειτούργημα, ούτε η θέση του, ούτε οι άνδρες των Σωμάτων Ασφαλείας, να ενεργήσουν αναλόγως. Συνεπώς αυτό πρέπει να μας οδηγήσει σε ακόμη μεγαλύτερη ευαισθησία.

Ευχαριστώ.

ΠΡΟΕΔΡΟΣ (Απόστολος Κακλαμάνης): Ο Κοινοβουλευτικός Εκπρόσωπος του ΠΑΣΟΚ κ. Δημήτριος Γεωργακόπουλος έχει το λόγο.

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Για να διευκρινισθεί πλήρως το θέμα της τιμαριθμοποίησης και να μην επανερχόμεθα, επειδή τίθεται πάρα πολλές φορές στην Αίθουσα το θέμα της τιμαριθμοποίησης φορολογικής κλίμακας, πρέπει να πούμε το εξής: Οι κρατήσεις οι οποίες θα γίνονται το 1997, θα γίνουν με τη μη τιμαριθμοποιημένη κλίμακα όπως θα ισχύει σε αυτές. 

Οι μισθωτοί και οι συνταξιούχοι προκαταβάλουν το φόρο εισοδήματος, αλλά δεν αφορά όλο τους το εισόδημα. Διότι εδώ δίνεται η εντύπωση ότι όλο τους το εισόδημα θα αλλάξει φορολογική κλίμακα. Φορολογική κλίμακα θα αλλάξει το κομμάτι εκείνο το οποίο θα υπερβεί από την περσινή μισθοδοσία τους. Μόνο εκείνο το κομμάτι είναι ενδεχόμενο να πάει σε άλλη κλίμακα. Το υπόλοιπο κομμάτι, ο βασικός όγκος δηλαδή της φορολογίας, θα είναι στο μισθό ο οποίος είναι ο περσινός. Οι αυξήσεις θα είναι το 8%, το 10%, το 12%. Αυτό το κομμάτι ενδέχεται σε μερικούς να ξεπεράσει τη φορολογική κλίμακα που ήταν από το δεκαπέντε στο είκοσι πέντε ή από το είκοσι πέντε στο τριάντα πέντε. Μόνο αυτό το κομμάτι θα φορολογηθεί επιπλέον. Γιατί η εντύπωση η οποία δίδεται εδώ είναι, ότι αν κάποιος πάρει μία αύξηση θα πάει όλο του το εισόδημα στο 35%.

Δεν είναι έτσι. 'Οπως ξέρετε είναι προοδευτική η φορολογία. Ξεκινάει από 0, 5, 15 κ.ο.κ. Αυτά για να μην υπάρχει σύγχυση όσον αφορά το θέμα της φορολογικής κλίμακας. Ευχαριστώ, κύριε Πρόεδρε.

ΠΡΟΕΔΡΟΣ (Απόστολος Κακλαμάνης): Η κα Δαμανάκη έχει το λόγο.

ΜΑΡΙΑ ΔΑΜΑΝΑΚΗ: Κύριε Πρόεδρε, νομίζω ότι είμαι υποχρεωμένη να σχολιάσω τα όσα είπε ο Υπουργός Εθνικής 'Αμυνας, σχετικά με τις σημερινές ανακοινώσεις για τις πτήσεις αεροσκαφών πάνω από την Κύπρο και να πω ευθέως, κύριε Πρόεδρε, ότι η συζήτηση μόνο θυμηδία θα μπορούσε να προκαλέσει αν δεν αφορούσε ένα τόσο σοβαρό θέμα.

Είναι ολοφάνερο, κύριε Υπουργέ, ότι υπήρξαν κυβερνητικές ανακοινώσεις τόσο από την Ελλάδα, όσο και και από την Κύπρο, για την πρόθεση της Κυπριακής Κυβέρνησης να οδηγηθεί σε μία πρόταση η οποία θα επέτρεπε μία στρατιωτική αποκλιμάκωση σε μία εξαιρετικά κρίσιμη περίοδο.

Και για να μη μασάω, τουλάχιστον εγώ, τα λόγια μου, θέλω να πω ότι εγώ θα συμφωνούσα με μία τέτοια πράξη, η οποία πραγματικά θα αποφόρτιζε το φορτισμένο ήδη και επιβαρυμένο κλίμα στην περιοχή.

Κακώς βεβαίως φθάσαμε να οδηγούμαστε σε τέτοιου είδους πρωτοβουλίες με την επιδιαιτησία των Αμερικανών, αλλά αν συνεχίσουμε με την ίδια τακτική στο τέλος θα οδηγηθούμε σε μια λύση τύπου Ντέϊτον για το Κυπριακό και το Αιγαία, όπου πλέον θα βρεθούμε σε κατάσταση να κάνουμε υποχωρήσεις πολύ σοβαρότερες από αυτές που καταγγέλλονται σήμερα εδώ από τη Νέα Δημοκρατία, που και εσείς, σε αγαστή συμφωνία, συμφωνείτε. 

Επαναλαμβάνω, όμως, κύριε Πρόεδρε, ότι εμείς έχουμε αυτήν την άποψη. Η Κυβέρνηση δικαιούται να έχει τη δική της, δεν το αμφισβητώ. Επιτέλους όμως, είναι ανάγκη να έχουμε μία σαφή κυβερνητική άποψη γι'αυτά τα κρίσιμα θέματα εξωτερικής πολιτικής. Δεν είναι δυνατόν δηλώσεις Υπουργών να αλληλογρονθοκοπούνται συνεχώς και μάλιστα να φθάνει στο σημείο ο ίδιος Υπουργός να λέει διαφορετικά πράγματα με απόσταση λίγων ωρών. Αναφέρομαι στον κύριο Υπουργό Εξωτερικών, για να μην θεωρηθεί ότι σας θίγω, κύριε Υπουργέ.

Εν πάση περιπτώσει, υπάρχει θέμα κυβερνητικής γραμμής γι'αυτό το θέμα. Εγώ επαναλαμβάνω -για να μη φαίνεται ότι μιλώ μόνο διαδικαστικά- ότι εμείς θα βλέπαμε θετικά μία τέτοια ενέργεια και νομίζω, ότι η Κυβέρνηση πριν βιαστεί να απορρίψει την προσπάθεια να σταματήσουν οι στρατιωτικές πτήσεις για ένα μεγαλύτερο διάστημα πάνω από την Κύπρο και πάνω από το Αιγαίο, να σταθμίσει όλα τα δεδομένα.

Θα έλεγα, κύριε Πρόεδρε, ότι επιτέλους είναι καιρός, για να μην οδηγούμαστε σ'αυτές τις συζητήσεις εδώ, αφού η Κυβέρνηση αποφασίσει τι πρόκειται να κάνει, να συνεδριάσει και αυτή η Επιτροπή Εξωτερικών και 'Αμυνας. 'Εχει υποσχεθεί ο Υπουργός Εθνικής 'Αμυνας ότι θα συνεδριάσει. Πότε, κύριε Υπουργέ; Να συνεδριάσει και να ενημερωθούμε σε βάθος γι'αυτά τα θέματα. Να γίνει μία συζήτηση η οποία ενδεχομένως να είναι άχαρη σ'αυτήν την Αίθουσα και να είναι σε βάρος των εθνικών θεμάτων.

'Ερχομαι τώρα στα θέματα του μισθολογίου όσο πιο γρήγορα μπορώ.

Κύριε Πρόεδρε, εμείς υποστηρίξαμε ότι κατ'αρχήν τα Σώματα Ασφαλείας, το Λιμενικό και το Πυροσβεστικό Σώμα θα πρέπει να έχουν ένα ξεχωριστό μισθολόγιο, στα πλαίσια και της πλήρους πολιτικοποίησης των Σωμάτων αυτών. Δεν εννοούμε εδώ ότι θα πρέπει να ενταχθούν σε ένα ενιαίο δημοσιοϋπαλληλικό μισθολόγιο. Διευκρινίζω αυτό το θέμα, διότι έγιναν διάφορες συστάσεις από διάφορες πλευρές.

'Αλλωστε θέλω να πω, κύριε Πρόεδρε ότι νομίζω ότι η ιδέα του ενιαίου μισθολογίου για όλο το δημόσιο τομέα έτσι κι αλλιώς είναι ανέφικτη, δεν ανταποκρίνεται στις συνθήκες και δεν νομίζω ότι οδηγούμαστε σε μία τέτοια κατάσταση. Αλλά η πολιτικοποίηση αυτών των Σωμάτων θα επιτρέψει και το συνδικαλισμό να ωριμάσει και να οδηγηθεί σε συνετότερες θέσεις και λύσεις. Και από αυτήν την άποψη νομίζω ότι πρέπει να είμαστε πιό ανεκτικοί σε όποιες "ακραίες" συμπεριφορές υπάρχουν. Αναφέρομαι και εγώ σε αυτά που ακούστηκαν πριν για ΕΔΕ και άλλα παρόμοια. Καλό είναι να φύγουν αυτά από τη μέση και να αναγνωρίσουμε ότι και στο χώρο αυτό υπάρχουν συνδικαλιστικά όργανα τα οποία λειτουργούν.

'Οσον αφορά την ίδια την ουσία του μισθολογίου, το πρόβλημα το οποίο υπάρχει και το οποίο ήδη τέθηκε με τη μη τιμαριθμοποίηση της φορολογικής κλίμακας είναι σοβαρό. Αφορά βέβαια το γεγονός αυτό όλους τους μισθωτούς, αλλά είναι αναμφισβήτητο κύριε Υπουργέ- και νομίζω ότι πρέπει να το παραδεχθείτε αυτό ότι για πάρα πολλούς η όποια μικρή αύξηση θα πάρουν θα εξανεμιστεί λόγω της μετάβασής τους σε ψηλότερα φορολογικά κλιμάκια. Αυτό δεν το αμφισβητεί κανείς. Γιατί επιμένετε να λέτε ότι δεν υπάρχει τέτοιο θέμα;

'Ακουσα πριν τις διευκρινίσεις του κ. Γεωργακόπουλου. Είναι αποδεκτές. Δεν είπε κανείς τίποτα το αντίθετο. Αλλά και ο κ. Γεωργακόπουλος παραδέχεται, ότι ένα μέρος του μισθού τους το οποίο θα ανέβει στο μεγαλύτερο κλιμάκιο, θα φορολογηθεί με μεγαλύτερο συντελεστή. Και με το δεδομένο ότι προκαταβάλλονται οι φόροι, τελικώς η όποια αύξηση θα πάρουν θα εξανεμιστεί.

Ο Υφυπουργός κ. Χριστοδουλάκης απαντώντας και σε δικές μας αιτιάσεις, ανέφερε πριν στην κατ'αρχήν συζήτηση, ότι το άρθρο 6 αφορά οριακές περιπτώσεις. Αυτό δηλαδή το οποίο αναφέρεται στη μείωση των μισθών. Δεν είναι έτσι όμως κύριε Υπουργέ. Εγώ θα σας καταθέσω πολλές περιπτώσεις και θα αναφερθώ συγκεκριμένα -κυρίως από την Αστυνομία, το Λιμενικό και το Πυροσβεστικό Σώμα, ιδιαίτερα για όσους έχουν παιδιά και θα επανέλθω στο θέμα αυτό- όπου πράγματι υπάρχει μείωση μισθού. Και υπάρχει μείωση πριν από τις κρατήσεις και πριν από ό,τι έχει σχέση με τη φορολόγηση και την τιμαριθμοποίηση ή μη της φορολογικής κλίμακας.

Χαρακτηριστικό παράδειγμα: Αστυφύλακας με δύο παιδιά και με ένα χρονοεπίδομα 4%, υφίσταται μείωση 21.000 στο μισθό του. 'Αλλο παράδειγμα. Αστυφύλακας με ένα παιδί, μείωση 3.000 στο μισθό του. Αστυφύλακας χωρίς παιδιά, μείωση 2.000 στο μισθό του. Θα τα καταθέσω όλα αυτά.

Είναι αναμφισβήτητο, ότι για έναν αριθμό χαμηλόμισθων που βρίσκονται στα κάτω όρια της κλίμακας του μισθολογίου σας, υπάρχει μείωση. Βέβαια κάνατε τώρα ορισμένες τροποποιήσεις στην ομιλία σας αν κατάλαβα καλά οι οποίες αναμφισβήτητα είναι σε θετική κατεύθυνση αλλά δε λύνουν το πρόβλημα διότι ναι μεν βελτιώνετε κάπως τη σχέση του μισθολογίου για τους κατώτερους βαθμούς, αν κατάλαβα καλά, πήγατε το μόνιμο στρατιώτη από το 0,26 στο 0,30, το δεκανέα από 0,52 στο 0,56, το λοχία από το 0,71 στο 0,73, αλλά για τον επιλοχία, τον αρχιλοχία, τον ανθυπασπιστή και τα αντίστοιχα τους στα άλλα Σώματα, Αστυνομία, Πυροσβεστικό και Λιμενικό δεν αλλάζετε τους συντελεστές. Εμείς επιμένουμε στην αλλαγή και αυτών των συντελεστών. Επαναλαμβάνω, δεν είμαστε αντίθετοι στο να ανοίξει η ψαλίδα και να αυξήσετε τους μισθούς στους πάνω βαθμούς. Αλλά για τους κατώτερους πρέπει να υπάρξει αύξηση. Και εάν εν πάση περιπτώσει δεν υπάρχουν χρήματα, που εμείς πιστεύουμε ότι μπορούν να υπάρξουν, στην ανάγκη ας εξοικονομήσουμε ορισμένα από μικρότερη αύξηση στους μεγάλους βαθμούς. Εμείς θα κάναμε και αυτήν την πρόταση. Δηλαδή μικρότερη αύξηση στους μεγάλους βαθμούς, προκειμένου να εξοικονομηθούν αυτά τα ποσά.

Εκεί όμως που υπάρχει σοβαρότατο πρόβλημα, είναι με τα οικογενειακά επιδόματα, κύριε Υπουργέ. Δεν είναι δυνατόν να τιμωρούμε τους ανθρώπους αυτούς επειδή έχουν παιδιά. Και είναι αναμφισβήτητο ότι η λογική του νομοσχεδίου είναι τέτοια, ώστε σ' αυτοί που έχουν περισσότερα παιδιά, επειδή δεν αυξάνετε τα οικογενειακά επιδόματα και επειδή τα ενσωματώνετε όλα να μειώνεται περισσότερο ο μισθός τους.

Στο άρθρο 2 θέλω ιδιαίτερα να επιμείνω στο θέμα των οικογενειακών επιδομάτων. Και επιτέλους ζούμε σε μία δύσκολη περίοδο. Από τις πολύτεκνες μητέρες και από τον περιορισμό των οικογενειακών επιδομάτων θα πάρετε;

Προσωπικά είμαι από αυτούς που υποστηρίζουν ότι πρέπει να επιβληθούν και νέοι φόροι. Δεν υιοθετώ αυτά που ακούγονται, όχι νέοι φόροι και άλλα παρόμοια. Σέβομαι και την άποψη ότι πρέπει επιτέλους να πληρώσουν οι έχοντες. 



Αλλά οι πολύτεκνοι και τα οικογενειακά επιδόματα είναι οι έχοντες; Δηλαδή χρειάζεται εδώ πέρα να δείξετε μεγαλύτερη κοινωνική ευαισθησία, διότι έτσι ουσιαστικά αναπαράγετε ορισμένες κοινωνικές ανισότητες οι οποίες αγγίζουν τα όρια του παραλογισμού.

'Οσον αφορά το άρθρο 3, θέλω και εγώ να υποστηρίξω ότι το επίδομα αυτό το οποίο αναφέρεται στις επικίνδυνες εργασίες, πρέπει να το παίρνουν και οι άνδρες της ΕΜΑΚ, οι δύτες και οι αντίστοιχες ομάδες υποβρυχίου διάσωσης του Λιμενικού Σώματος.

'Oπως επίσης έχω και ορισμένες άλλες προτάσεις που τις είχαμε καταθέσει και στην Κοινοβουλευτική Επιτροπή και που αφορούν τη μισθολογική προαγωγή ...

( Θόρυβος στην Αίθουσα, κωδωνοκρουσίες )

ΠΡΟΕΔΡΟΣ(Απόστολος Κακλαμάνης): Παρακαλώ, καθήστε στις θέσεις σας, μην έχετε την πλάτη γυρισμένη στο Προεδρείο, να υπάρχει ησυχία, να ακούγονται όλοι οι ομιλητές.

ΜΑΡΙΑ ΔΑΜΑΝΑΚΗ: Αφορούν, επαναλαμβάνω, τη μισθολογική προαγωγή των Σωμάτων Ασφαλείας, του Λιμενικού και του Πυροσβεστικού αντίστοιχα, με τις μισθολογικές προαγωγές των Ενόπλων Δυνάμεων.

Αλλά το κύριο θέμα, κύριε Πρόεδρε, είναι, ο κύριος Υπουργός ο οποίος έκανε ορισμένες τροποποιήσεις, πράγματι σε σωστή κατεύθυνση, ανεβάζοντας τους συντελεστές των χαμηλότερων βαθμών, να προχωρήσει παραπέρα. Διότι, μια σειρά μισθολογικές κλίμακες τις αφήνει ακάλυπτες και για ορισμένους οι τροποποιήσεις που έκανε, δεν είναι αρκετές.

Επαναλαμβάνω, υπάρχουν αρκετές κατηγορίες αστυφυλάκων, ανδρών του Λιμενικού Σώματος και του Πυροσβεστικού, για τους οποίους υπάρχει μείωση μισθού.

Τελειώνοντας, κύριε Πρόεδρε, θέλω για μια ακόμα φορά να απευθυνθώ στον Υπουργό Εθνικής 'Αμυνας.

Κύριε Υπουργέ, νομίζω ότι το θέμα το οποίο τέθηκε και που αφορά το Κυπριακό και τα εθνικά θέματα, είναι πολύ σοβαρό και παρακαλώ να έχω μια απάντηση. Πότε θα συνεδριάσει επιτέλους η Επιτροπή 'Αμυνας; Εγώ, δε διστάζω να πω την άποψή μου και δημόσια, αλλά εν πάση περιπτώσει γι'αυτά τα θέματα καιρός είναι να γίνει και μια πιό σοβαρή συζήτηση.

( Στο σημείο αυτό η Βουλευτής, κα Μ. Δαμανάκη καταθέτει στα Πρακτικά τα προαναφερθέντα έγγραφα τα οποία βρίσκονται στο Αρχείο της Στενογραφικής Υπηρεσίας και είναι στη διάθεση κάθε ενδιαφερομένου)

ΑΠΟΣΤΟΛΟΣ ΑΘΑΝΑΣΙΟΣ ΤΣΟΖΑΤΖΟΠΟΥΛΟΣ (Υπ. Εθνικής 'Αμυνας):Κύριε Πρόεδρε..."

ΠΡΟΕΔΡΟΣ(Απόστολος Κακλαμάνης): Κύριε Υπουργέ, θα μου επιτρέψετε. Εκ του Κανονισμού βεβαίως, ο Υπουργός μπορεί να παρεμβαίνει για πέντε λεπτά, όποτε νομίζει. Αλλά, εάν έπειτα από κάθε ομιλητή θα παίρνετε το λόγο και μάλιστα, ζωή να έχετε, είστε εσείς και έχετε και άλλους δύο Υπουργούς δίπλα σας, εάν θα παίρνετε το λόγο κάθε φορά, τότε δεν ξέρω πώς θα προχωρήσει έτσι το νομοσχέδιο.

Ο Υπουργός Εθνικής Αμύνης έχει το λόγο.

ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ(Υπ.Εθνικής 'Αμυνας): Μισό λεπτό, κύριε Πρόεδρε. 

ΠΡΟΕΔΡΟΣ(Απόστολος Κακλαμάνης): Εγώ δε θα σας πω μισό, ένα λεπτό ολόκληρο σας δίδω.

ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ(Υπ.Εθνικής 'Αμυνας): Δεν πρόκειται, κύριε Πρόεδρε, να απασχολήσω το Σώμα περισσότερο απ'ό,τι χρειάζεται. Η συνάδελφος έθεσε ένα πάρα πολύ σοβαρό θέμα. Αναμφισβήτητα θέματα τόσο σοβαρά, όπως είναι το Κυπριακό, οι ελληνοτουρκικές σχέσεις, δεν μπαίνουν στη διάρκεια συζήτησης ενός νομοσχεδίου και γι'αυτό ακριβώς η απάντηση στο ερώτημα που θέσατε, σχετικά με τη συνεδρίαση της Διαρκούς Κοινοβουλευτικής Επιτροπής είναι ότι για την ερχόμενη εβδομάδα, δεν θυμάμαι ακριβώς μέρα, έχουμε προγραμματίσει ακριβώς την πρώτη κοινή συνεδρίαση, για να συζητήσουμε διεξοδικά όλα τα θέματα, άμυνα, ασφάλεια, εξωτερική πολιτική. 

Αυτά, κύριε Πρόεδρε, ευχαριστώ.

ΠΡΟΕΔΡΟΣ(Απόστολος Κακλαμάνης):Κάνατε τριάντα τρία δευτερόλεπτα!

Ο κ. Γιάννης Καρακώστας έχει το λόγο.

ΙΩΑΝΝΗΣ ΚΑΡΑΚΩΣΤΑΣ: Κύριε Πρόεδρε, κυρίες και κύριοι συνάδελφοι, οι κύριοι Υφυπουργοί των Οικονομικών και της Εθνικής 'Αμυνας, στις ομιλίες τους που προηγήθηκαν στην πρώτη συζήτηση του νομοσχεδίου, δυστυχώς, καθώς φάνηκε, δεν μας έδωσαν πειστικά δείγματα ότι πήραν τα μηνύματα των κατωτέρων στρατιωτικών, αστυφυλάκων, πυροσβεστών και λιμενοφυλάκων. ( Στο σημείο αυτό, την Προεδρική 'Εδρα καταλαμβάνει ο Δ'Αντιπρόεδρος της Βουλής, κ. ΝΙΚΟΛΑΟΣ ΚΑΤΣΑΡΟΣ )

Δυστυχώς, οι Υπουργοί μίλησαν μια τεχνοκρατική γλώσσα και δε μίλησαν τη γλώσσα της ουσίας, τη γλώσσα των αναγκών επιβίωσης αυτών των ανθρώπων. 'Ελαβαν υπόψη τους ένα βασικό πράγμα, δηλαδή έλαβαν υπόψη τους το βασικό μισθό του ανθυπολογαχού και πάνω σ'αυτό το βασικό μισθό έκτισαν προς τα πάνω και προς τα κάτω. Προς τα πάνω μεν έκτισαν καλώς, διότι έδωσαν τέτοιους συντελεστές που ευνοούν τους υψηλόβαθμούς. Προς τα κάτω όμως, δεν έδωσαν τέτοιους συντελεστές που να ευνοούν τους χαμηλόβαθμους. Εσείς, κύριοι Υπουργοί, δυστυχώς, βλέπετε τον Αρχηγό του ΓΕΕΘΑ που είναι ένας. Δώστε όσο θέλετε στον κύριο Αρχηγό, δεν έχουμε καμία αντίρρηση. Εσείς βλέπετε δηλαδή το δένδρο και δεν βλέπετε το δάσος ποιό είναι, η μάζα, οι πολλοί, αυτοί που έχουν ανάγκες. Και θα σας αποδείξω με επιχειρήματα και όχι με απλά λόγια και δεν ήλθαμε εδώ να κομπορρηονούμε.

'Ηρθαμε όχι με αντιπολιτευτική διάθεση αλλά για να σας εκφράσουμε τον πόνο αυτών των ανθρώπων. Εμείς τον βλέπουμε και τον διαβάζουμε κάθε μέρα και δεν ξέρω, αν έρχονται στα Υπουργεία σας και να ασχοληθούν μαζί σας, για να ακούσετε και σεις αυτούς τους πενομένους ανθρώπους. Και θα σας το αποδείξω, κύριε Υπουργέ των Οικονομικών.

Πήρατε το έγγραφο της ΠΟΑΣΥ; Είναι στοιχεία επίσημα. Εκτός αν μας αποδείξετε ότι δεν είναι σωστά. Ακούστε λοιπόν.

Αστυφύλακας -γιατί εκεί μας πονάει εμάς. Δεν πάμε στον Αρχηγό του ΓΕΕΘΑ. Πάμε στον αστυφύλακα, στο στρατιώτη, στο λιμενοφύλακα και τον πυροσβέστη- αυτός που έχει τέσσερα χρόνια υπηρεσίας με επίδομ χρόνου 8% και αριθμό τέκνων τρία με το ισχύον μισθολόγιο, συνολικά φθάνει τις 283.011 ενώ με το καινούργιο μισθολόγιο φθάνει στις 262.844 δραχμές. 'Εχουμε μια διαφορά 20.167 μείον.

Πάμε στον αστυφύλακα, με τρία χρόνια υπηρεσίας, επίδομα χρόνου 8% και αριθμό τέκνων δύο. Με το ισχύον μισθολόγιο παίρνει 261.494 ενώ με το καινούριο παίρνει 254.844, ήτοι μείον 6.650 δραχμές.

Τέλος, με ένα χρόνο υπηρεσίας, παίρνει μείον 2.179 δραχμές. 

Η σπονδυλική στήλη και ο ακρογωνιαίος λίθος του νομοσχεδίου είναι το άρθρο 1. Πάνω σ' αυτό οικοδομείται και ανεξάρτητα τι παίρνει το προσωπικό, πάνω από τον ανθυπολοχαγό, μας ενδιαφέρει το προσωπικό κάτω απ' αυτον. Θα πρέπει να συνειδητοποιήσετε, ότι, όπως είπατε, πως έχει δύσκολη αποστολή ο αξιωματικός κ.λπ., το ίδιο και το κατώτερο προσωπικό έχει τις ίδιες εργασιακές σχέσεις, τελεί κάτω από τις ίδιες ανάγκες, έχει τις ίδιες ευθύνες και τους ίδιους κινδύνους, όπως το ανώτερο προσωπικό.

Επομένως δεν πρέπει να στηριχθούμε στο βαθμό, αλλά στις ανάγκες.

Εμείς προτείνουμε δυο βασικά πράγματα. Να αλλαξετε τους συντελεστές. Να αυξήσετε δηλαδή τους συντελεστές του κατώτερου προσωπικού, έστω κατά δύο ή τρεις μονάδες. Αυτό δεν το ακούσαμε στη Διαρκή Επιτροπή. Δε μας είπατε τίποτα.

Δεύτερον, προτείνουμε οι αστυφύλακες και υπαξιωματικοί, μη παραγωγικών σχολών και οι αντίστοιχοι του Πυροσβεστικού Σώματος και του Λιμενικού Σώματος, στα είκοσι οκτώ χρόνια πραγματικής υπηρεσίας, να φθάνουν μισθολογικά στον ταγματάρχη.

Δεν προάγονται οι κατώτεροι, κύριε Υπουργέ. Παραμένουν στον ίδιο βαθμό επί πολλά χρόνια. Δεν πρέπει να τους δώσουμε μισθολογικές προαγωγές; Γι' αυτούς δεν αυξάνει ο συντελεστής, άρα δεν αυξάνει ο βασικός άρα δεν αυξάνει τίποτα. Παραμένουν στα ίδια επίπεδα. Με αριθμούς θα κρίνουμε αυτούς τους ανθρώπους, ή στην ουσία;

Οι ανθυπαστυνόμοι και οι αντίστοιχοι αυτών, στα είκοσι οκτώ χρόνια πραγματικής υπηρεσίας πρέπει να γίνονται μισθολογικά αντισυνταγματάρχες. Επίσης οι αξιωματικοί παραγωγικών σχολών, οι οποίοι προέρχονται από τη σχολή μετεκπαίδευσης ανθυπαστυνόμων και αντιστοίχων, στα τριάντα τρία χρόνια πραγματικής υπηρεσίας, να γίνονται μισθολογικά συνταγματάρχες, όπως τούτο ισχύει στους στρατιωτικούς των Ενόπλων Δυνάμεων.

Προσέξτε, κύριε Υπουργέ: Οι προτεινόμενες μισθολογικές προαγωγές πρέπει να προβλεφθούν από το παρόν νομοσχέδιο, αν θέλουμε να υπάρξει ισορροπία ανάμεσα στο ανώτερο και στο κατώτερο προσωπικό. 'Αλλωστε η άνιση οικονομική μεταχείριση στο εργαζόμενο προσωπικό, κάτω από τις ίδιες συνθήκες και εργασιακές σχέσεις καθιστά το νομοσχέδιο διάτρητο και αντίθετο προς το γράμμα και το πνεύμα του Συντάγματος περί ισότητας των πολιτών, έναντι των νόμων. Εδώ κάνετε συνταγματική παραβίαση με το να διακρίνετε οικονομικά τους μεν πληβείους, τους δε πατρίκιους.

(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΠΑΝΑΓΙΩΤΗΣ Ν. ΚΡΗΤΙΚΟΣ)

Αυτά τα δύο βασικά ζητούμε. Ειλικρινά πρέπει να το φιλοσοφήσετε.

Κύριε Υπουργέ της Εθνικής 'Αμυνας, ξέρω ότι έχετε ευαισθησίες και καλώς κάνετε και εξοπλίζετε την άμυνα της Χώρας. Αλλά η άμυνα της Χώρας για να ενδυναμωθεί, θέλει ηθικό του στρατού, θέλει ψυχές. Αν σ' αυτές τις ψυχές δε δώσετε να φάνε, δεν μπορούν να πολεμήσουν στην πρώτη γραμμή. Επομένως, το εξοπλιστικό πρόγραμμα που έχετε φτιάξει, να περιλαμβάνει και το προσωπικό των Ενόπλων Δυνάμεων και των Σωμάτων Ασφάλειας. 'Ετσι μόνο θα μπορέσουμε να αντιμετωπίσουμε την εθνική άμυνα της Χώρας. Ακούστε και κάποιους, επιτέλους, που γνωρίζουν τα πράγματα.

Επίσης, στο άρθρο 1 του νομοσχεδίου πρέπει να προστεθούν απέναντι στους βαθμούς των στρατιωτικών -και σας δίνουμε και υπόδειγμα- και οι αντίστοιχοι των τριών άλλων Σωμάτων, της Ελληνικής Αστυνομίας, του Πυροσβεστικού Σώματος και του Λιμενικού Σώματος. Γιατί δεν το κάνετε; Διότι αυτό δημιουργεί κατά την εφαρμογή του νόμου ασάφειες. Θα πρέπει να ορίζεται ρητώς μέσα στο νόμο, ποιοί είναι αυτοί οι αντίστοιχοι επιτέλους. Δηλαδή, θα μας λείψει λίγο χαρτί και μολύβι να γράψουμε τους αντίστοιχους βαθμούς απέναντι στους στρατιωτικούς βαθμούς; Γιατί αυτό; Δεν το καταλαβαίνω. 'Η μήπως το νομοσχέδιο κατασκευάζεται μόνο από μία επιτροπή στρατιωτικών και το Υπουργείο Οικονομικών, χωρίς να λαμβάνεται υπόψη το Υπουργείο Δημόσιας Τάξης και το Υπουργείο Εμπορικής Ναυτιλίας που ανήκουν τα άλλα Σώματα; Κύριε Υπουργέ της Δημόσιας Τάξης, παρακαλώ να επέμβετε να διορθωθούν αυτά τα πράγματα, διότι εσείς τελικά θα έχετε το κατάκριμα από τους άνδρες και γυναίκες των Σωμάτων Ασφαλείας. 

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Βουλευτή)

'Εχω να πω για τα επιδόματα, αλλά ο χρόνος δεν με παίρνει, κύριε Πρόεδρε. 

ΠΡΟΕΔΡΕΥΩΝ (Παναγιώτης Ν. Κρητικός): Για μερικά δευτερόλεπτα να τα πείτε. Για παραπάνω, όχι. 

ΙΩΑΝΝΗΣ ΚΑΡΑΚΩΣΤΑΣ: Θα μιλήσω στη δεύτερη ομάδα τότε. 

Ευχαριστώ πάρα πολύ.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Γικόνογλου έχει το λόγο.

ΜΟΣΧΟΣ ΓΙΚΟΝΟΓΛΟΥ: Κύριε Πρόεδρε, με το άρθρο 1 πιστεύαμε ότι θα γίνουν κάποιες τροποποιήσεις, που θα ικανοποιούν κατά κάποιο τρόπο τις 'Ενοπλες Δυνάμεις και τα Σώματα Ασφαλείας. 'Εχουν γίνει κάποιες διορθώσεις. Εμείς, βέβαια, ζητήσαμε βασικό μισθό για τον ανυπολοχαγό 200.000, η Κυβέρνηση έδωσε 182.000. 'Εχει γίνει ένα ξεκίνημα, αλλά δεν μας ικανοποιεί. 'Εστω, όμως, έγινε ένα ξεκίνημα. Ικανοποιεί κάπως τα υψηλά στρώματα. Η Κυβέρνηση, όμως, ήταν αδιάλακτη, σκληρή προς τα χαμηλά στρώματα.

Κύριε Υφυπουργέ των Οικονομικών, πρέπει να γνωρίζετε ότι εμείς είμαστε Πανελλήνιο Σοσιαλιστικό Κίνημα, που σημαίνει ότι αγωνιζόμαστε για το Λαό. Και Λαός είναι ο στρατιώτης, είναι ο δεκανέας, είναι ο λοχίας. Δεν το έχετε αντιληφθεί, φαίνεται, αυτό. Και γιατί λέω ότι δεν το έχετε αντιληφθεί; Δίνετε, π.χ. 0,30% στο στρατιώτη αυτήν τη στιγμή, ως συντελεστή. Αυτό σημαίνει 54.600 δρχ. βασικό μισθό, έναντι 110.000 δρχ. βασικό μισθό που έχετε για τον ΥΕ δημόσιο υπάλληλο. Γιατί αυτή η διάκριση; Γιατί τουλάχιστον δεν δίνετε τον κατώτατο μισθό του δημοσίου υπαλλήλου; Σας πρότεινα εγώ, συμβιβαστικά, έστω για το ξεκίνημα, αντί 30% να δώσετε 40%, που σημαίνει 72.800 δρχ., πάλι πιο κάτω από το δημόσιο υπάλληλο.

Και αυτό δεν το δεχθήκατε. Μου είπατε ότι είναι ένας ο στρατιώτης. Φανταστείτε εάν ήταν πολλοί τι θα γινόταν.

Ερχόμαστε στο δεκανέα. Στο δεκανέα με το 0,55 δίνετε 100.100 δραχμές βασικό μισθό, έναντι 131.000 δραχμών του Δ.Ε. βασικού μισθού του δημοσίου υπαλλήλου. Και εδώ είναι αρνητικό το αποτέλεσμα. Ούτε σαν τον απόφοιτο Λυκείου, το δημόσιο υπάλληλο, δεν πληρώνετε το δεκανέα.

Ερχόμαστε στο λοχία των παραγωγικών σχολών, ο οποίος είναι ισόβαθμος με τα ΤΕΙ. Δηλαδή, τελειώνει το Λύκειο, δίνει πανελλήνιες εξετάσεις, μπαίνει στις παραγωγικές σχολές είτε είναι ΣΜΙ, είτε ΣΤΥΑ, είτε είναι οποιαδήποτε άλλη, κάνει 3,5 χρόνια και στη συνέχεια βγαίνει ως λοχίας, που σημαίνει ΤΕΙ. Αυτοί του δίνετε 132.860 δραχμές έναντι 152.000 δραχμές βασικό μισθό του πρωτοδιόριστου των ΤΕΙ. Καταλαβαίνετε τι κάνετε; Δεν είναι μισθοί αυτοί. Εδώ, όταν θα τα διαβάσουν οι Αξιωματικοί οι οποίοι θα βρίσκονται στα κατώτατα στρώματα των Ενόπλων Δυνάμεων θα πούν ότι το ΠΑΣΟΚ είναι το Κόμμα της άρχουσας τάξης. Θα μου πείτε, ο Αρχηγός ΓΕΕΘΑ είναι άρχουσα τάξη; Εργαζόμενος είναι και αυτός, αλλά συγκριτικά αυτό θα μας πούν. Και εμείς είμαστε ΠΑ.ΣΟ.Κ. Τι κάνουμε;

Νομίζω ότι τουλάχιστον τις προτάσεις που σας έκανα, δεχθείτε τες. Το 0,75 που σας είπα να δώσετε στο λοχία, δεν είναι πολύ. Το 0,60, που σας είπα για το δεκανέα, δεν είναι μεγάλο. Πάλι πιό κάτω είμαστε από το δημόσιο υπάλληλο. Το 0,40 για το στρατιώτη, είναι για όνομα του Θεού! Είναι αμαρτία.

Επίσης, υπάρχει ένα πρόβλημα με το άρθρο 2. Εκεί νομίζω ότι θα πρέπει στα επιδόματα εξομάλυνσης μισθολογικών διαφορών και το επίδομα ειδικής απασχόλησης, να μπεί ως παράγραφος 10 στο άρθρο 2, ώστε να δοθεί η δυνατότητα το επίδομα αυτό να χορηγείται -εάν και εφόσον τα ταμεία των στρατιωτικών το έχουν- και στους συνταξιούχους, εφάπαξ. Αυτό δεν επιβαρύνει τον Κρατικό Προϋπολογισμό. Επιβαρύνει το ταμείο των στρατιωτικών. Εάν και εφόσον το ταμείο των στρατιωτικών έχει την εύρωστη αυτή δυνατότητα να το δώσει, γιατί να μη το δώσει; Δεν το αντιλαμβάνομαι. Θα ήθελα να προστεθεί η παράγραφος 10 η οποία να λέει "τα επιδόματα των παραγράφων 3 και 4 του παρόντος άρθρου, μπορούν να χορηγούνται στα εφάπαξ βοηθήματα των ταμείων αλληλοβοηθείας, μετά από απόφαση των οικείων διοικητικών συμβουλίων και έγκριση των αρμοδίων Υπουργών, εφόσον οι οικονομικές δυνατότητες των ταμείων το επιτρέπουν". Δηλαδή, δεν θα επιβαρυνθεί ο Κρατικός Προϋπολογισμός.

'Ηθελα να δώσω και μία απάντηση στον κ. Κωστόπουλο, ο οποίος μίλησε για τη διοίκηση των αστυνομικών Αττικής και μάλιστα τους υποστήριξε. Δεν με εκπλήσσει το ΚΚΕ. Το ΚΚΕ θέλει να κάνει ήρωες. Θέλει να φακελώνεται, θέλει να κυνηγιέται για να δημιουργεί ήρωες. Εμείς που πιστεύουμε στη δημοκρατία είμαστε ενάντια στο φακέλωμα. Καλά έκανε ο κύριος Υπουργός και κίνησε τη διαδικασία αυτή που κίνησε. Διότι, δεν μπορεί οι αστυφύλακες να φακελώνουν τους Βουλευτές. Ας το καταλάβει το ΚΚΕ μία και καλή. Εδώ έχουμε δημοκρατία.

ΠΡΟΕΔΡΕΥΩΝ (Παναγιώτης Ν. Κρητικός): Κύριε συνάδελφε, μπορείτε να χρησιμοποιείτε χαμηλότερους τόνους. Δεν χρειάζεται να υψώνεται ο τόνος της φωνής. 

Ο κ. Παπαδόγγονας Κοινοβουλευτικός Εκπρόσωπος της Νέας Δημοκρατίας, έχει το λόγο.

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Κύριε Πρόεδρε, κύριοι συνάδελφοι, πρώτα θα πρέπει να αρθεί μία εντύπωση, την οποία προσπάθησε ο κ. Μπεντενιώτης να περάσει εδώ στη Βουλή.

Είπατε ότι με τα δύο νομοσχέδια της Νέας Δημοκρατίας, ουσιαστικά δίνονται λιγότερες αποδοχές απ' ό,τι δίνεται με το παρόν νομοσχέδιο. Αυτό το οποίο θα πρέπει να διευκρινιστεί είναι, ότι μόνο για τις 'Ενοπλες Δυνάμεις τα νομοσχέδια της Νέας Δημοκρατίας είχαν προϋπολογισμό 184 δισεκατομμυρίων.

Και αυτό το νομοσχέδιο με τις τροποποιήσεις, ας πούμε ότι φθάνει τα 100 δισ. και για τις 'Ενοπλες Δυνάμεις και για τα Σώματα Ασφαλείας.

Συνεπώς, νομίζω ότι θα πρέπει να σταματήσουμε να λέμε ότι η Νέα Δημοκρατία έδινε λιγότερα κ.λπ..

Τώρα θα κάνω ορισμένες παρατηρήσεις στο νομοσχέδιο. 'Οπως ξέρετε, το τελευταίο συνταξιοδοτικό νομοσχέδιο έγινε το 1986. Από το 1986, παρά το ότι τα στελέχη των Ενόπλων Δυνάμεων έπαιρναν την εκάστοτε εισοδηματική πολιτική της κυβερνήσεως, φθάσαμε τελικώς σε μείωση των αποδοχών και μείωση των συντάξεων, όπως ξέρετε, στα επίπεδα τα σημερινά, δηλαδή οι συνταξιούχοι να παίρνουν το 62% των αποδοχών των εν ενεργεία.

Αυτό σημαίνει ότι ένα νομοσχέδιο το οποίο είναι άκαμπτο και το οποίο μπορείς να το τροποποιήσεις μόνο με άλλο νόμο, συνεχώς δημιουργεί μία μείωση των αποδοχών. Διότι, η εκάστοτε εισοδηματική πολιτική, δυστυχώς δεν καλύπτει τον πληθωρισμό. Πολλώ μάλλον στη φάση στην οποία μιλάμε όπου δεν έχει γίνει τιμαριθμοποίηση της φορολογικής κλίμακος και θα πέσουν οι ελάχιστες αυξήσεις τις οποίες δίνει το νομοσχέδιο αυτό, σε ανώτερες φορολογικές κλίμακες.

Μάλιστα, κάποια εφημερίδα έγραψε ότι για εισόδημα 2.800.000, ενώ η φορολογία είναι περίπου στις 70.000 σήμερα, θα πάει στις 280.000 δραχμές. Από αυτό καταλαβαίνετε τι έχει να γίνει με τη μη τιμαριθμοποίηση της φορολογικής κλίμακας.

Η Νέα Δημοκρατία έχει υποβάλει μία τροπολογία, ούτως ώστε οι μισθοί των στελεχών των Ενόπλων Δυνάμεων να είναι το 90% των δικαστικών. Αυτό, για το λόγο που ανέφερα στην αρχή. Διότι η εκάστοτε εισοδηματική πολιτική δεν καλύπτει, ούτε τον Πληθωρισμό όσο δε και καλό να είναι ένα νομοσχέδιο -και αυτό δεν είναι καλό νομοσχέδιο- κάπου θα πρέπει να στηριχθεί το μισθολόγιο των αξιωματικών, ούτως ώστε οι αποδοχές να είναι ανάλογες με την αποστολή των στελεχών των Ενόπλων Δυνάμεων.

Η εκάστοτε εισοδηματική πολιτική, δε μας έχει απαντήσει μέχρι τώρα ο Υφυπουργός Οικονομικών, -ούτε στη Διαρκή Επιτροπή- πως θα μπαίνει στις αποδοχές των στελεχών των Ενόπλων Δυνάμεων και των Σωμάτων Ασφαλείας. Κανονικά θα πρέπει στο άρθρο 1 και στο τέλος...

Δε μας προσέχετε, κύριε Υφυπουργέ.

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, να μην απασχολείτε τον κύριο Υφυπουργό.

Κύριε Υφυπουργέ, σας παρακαλώ. Κάποιες προτάσεις κάνει ο κύριος Παπαδόγγονας και σας παρακαλώ να τις παρακολουθήσετε.

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Περί άλλων τυρβάζουμε.

Παρακαλώ το εξής: Στο άρθρο 1, στο τέλος της παραγράφου 2, θα πρέπει να προστεθεί ότι: "Το ποσό αυτό αναπροσαρμόζεται συναρτήσει της εκάστοτε εισοδηματικής πολιτικής της Κυβερνήσεως". Δηλαδή, η εισοδηματική πολιτικής της Κυβερνήσεως, να μας παρασχεθεί η εγγύηση ότι θα μπαίνει στις βασικές αποδοχές. Διότι μέχρι τώρα δε μας εξήγηση ο κύριος Υφυπουργός Οικονομικών τι θα γίνεται με την εκάστοτε εισοδηματική πολιτική της Κυβερνήσεως.

Επίσης, πολλοί συνάδελφοι και ο ομιλών, είχαμε πει, ως μία τελευταία υποχώρηση, εκ μέρους όλων μας προκειμένου να υπάρξει μία συναίνεση στην Αίθουσα αυτή, να προσδιορισθεί ο βασικός μισθός του Ανθυπολοχαγού στις 200.000 δραχμές. Αυτό, προτού λήξει η συνεδρίαση θα πρέπει να το σκεφθείτε και θα πρέπει να μας απαντήσετε, διότι είναι πλέον βέβαιο ότι δεν ομιλούμε για αποδοχές μετά τη φορολογία.

Σε ό,τι αφορά τώρα το άρθρο 2, στο επίδομα ειδικής απασχόλησης για την Εθνική 'Αμυνα κ.λπ., όπως ξέρετε δεν έχετε περιλάβει το επίδομα αυτό για τους Αξιωματικούς της πολεμικής διαθεσιμότητος. 'Οπως ξέρετε, υπάρχει μία απόφαση της Ολομελείας του Συμβουλίου της Επικρατείας που λέει ότι "οι αποδοχές των εν πολεμική διαθεσιμότητα τελούντων αξιωματικών, νοούνται ο βασικός μισθός και τα πάσης φύσεως επιδόματα και παροχές οι εκάστοτε λαμβάνουν οι εν ενεργώ υπηρεσία ομοιόβαθμοί τους".

Αυτοί που είναι σε πολεμική διαθεσιμότητα είναι ελάχιστοι και νομίζω ότι είναι άδικο να μην εφαρμοστεί η απόφαση του Συμβουλίου της Επικρατείας. 

Επίσης, σχετικά με το άρθρο 2, η παρ. 5 α, β, γ, δ και ε, που αφορά το επίδομα της ειδικής απασχόλησης. Η τροπολογία που μπορεί να ενταχθεί στο άρθρο αυτό είναι η εξής: Τα ποσά των παραγράφων 5 α, β, γ, δ του άρθρου 2 μειώνονται κατά 50% και των δύο φάσεων εφαρμογής και αντιστοίχως αυξάνονται οι βασικοί μισθοί του άρθρου 1.

'Εχει διατυπωθεί από πολλούς συναδέλφους το σκεπτικό ότι παίρνουν μεν το επίδομα αυτό και φαίνεται, ότι οι εν ενεργεία έχουν κάποιες αποδοχές, αλλά εν συνεχεία δεν υπολογίζεται στη σύνταξη και οι συντάξεις πέφτουν όπως ξέρετε πάρα πολύ καλά, κάτω του 50% με το νέο μισθολόγιο.

ΠΡΟΕΔΡΕΥΩΝ (Παναγιώτης Ν. Κρητικός):Παρακαλώ, τελειώνετε, κύριε συνάδελφε.

ΑΛΕΞΑΝΔΡΟΣ ΠΑΠΑΔΟΓΓΟΝΑΣ:Τελειώνω, κύριε Πρόεδρε.

Στο άρθρο 3, παράγραφος 2, εκεί που αναφέρονται τα επιδόματα αναπηρίας, κινδύνου κ.ο.κ. έχουμε μια πρόταση. Μέχρι τώρα πρέπει να ξέρετε, κύριε Υφυπουργέ, ότι οι εν αποστρατεία αξιωματικοί, οι οποίοι έπαιρναν αυτά τα επιδόματα κινδύνου, πτητικό, καταδυτικό κ.ο.κ., έπαιρναν 1% του βαθμού του λοχαγού επί τα εξάμηνα τα οποία είχαν. Τέτοιο πράγμα δεν υπάρχει τώρα. Και σας διαβάζω: "Καθώς και οι λοιπές αμοιβές και οι αποζημιώσεις που παρέχονται στους στρατιωτικούς των Ενόπλων Δυνάμεων... κ.λπ.". Στο σημείο που λέει "παρέχονται στους στρατιωτικούς" να προστεθεί "εν ενεργεία και εν αποστρατεία", ούτως ώστε να διατηρηθεί το επίδομα αυτό.

ΠΡΟΕΔΡΕΥΩΝ (Παναγιώτης Ν. Κρητικός):Παρακαλώ, κύριε συνάδελφε, θα συνεχίσετε στη δευτερολογία σας. Δεν έχετε άλλο χρόνο. 'Ηδη τον υπερβήκατε κατά πολύ.

Ο Πρόεδρος του Δημοκρατικού Κοινωνικού Κινήματος κ. Τσοβόλας έχει το λόγο.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.):Ο Ειδικός Αγορητής του ΔΗ.Κ.ΚΙ. ο κ. Καρακώστας αναφέρθηκε σε λεπτομέρειες. Εγώ ήθελα να επισημάνω τα εξής ζητήματα, που αποκαλύπτουν πλήρως, όσο μελετά κανείς αυτό το νομοσχέδιο, ότι ο στόχος της Κυβέρνησης δεν είναι να αυξήσει ουσιαστικά τις αποδοχές, ούτε των υπηρετούντων στις 'Ενοπλες Δυνάμεις ούτε, πολύ περισσότερο, στα Σώματα Ασφαλείας. Γιατί αν ρίξουμε μια ματιά στις κατ' ιδίαν ρυθμίσεις, θα διαπιστώσουμε ότι πραγματικά ο μεγάλος αριθμός των υπηρετούντων στις 'Ενοπλες Δυνάμεις και στα Σώματα Ασφάλειας περισσότερο, παίρνει από μηδενικές μέχρι και τελείως ανεπαίσθητες αυξήσεις, γιατί χρησιμοποιεί η Κυβέρνηση το τέχνασμα της ενσωμάτωσης των διάχυτων επιδομάτων και της Α.Τ.Α. κυρίως, στο βασικό μισθό.

Με άλλα λόγια, τι κάνει η Κυβέρνηση; Παραπλανά πολιτικά τον Ελληνικό Λαό, και απλά φτιάχνει την εικόνα του βασικού μισθού, χωρίς να έχει ουσιαστικό αντίκρυσμα στους εν ενεργεία, ούτε στους συνταξιούχους. Γιατί; Γιατί μέχρι τώρα έμπαινε σε ξεχωριστό κουτί, όπως λέμε η ΑΤΑ και συνυπολογίζονταν στις αποδοχές. Τώρα τι γίνεται; Για παράδειγμα ο αστυφύλακας με τρία χρόνια υπηρεσίας και ένα παιδί έπαιρνε 29.000 βασικό μισθό, αλλά έπαιρνε Α.Τ.Α. 105.031 δραχμές. Τώρα κάνει συγχώνευση ενός μεγάλου ποσοστού αυτών των δύο κονδυλίων στις 119.000 και από εκεί και πέρα κάνει λογιστικούς υπολογισμούς.

Αυτό έχει σαν αποτέλεσμα να μην προκύπτουν ουσιαστικές αυξήσεις. Ξέρετε τι άλλο μπορεί να συμβεί; Ναι μεν, έχει ειδική διάταξη -δεν είναι απόλυτα συγκεκριμένη- στο άρθρο 4 με τα αφορολόγητα ποσά, που αφήνει να εννοηθεί πως ό,τι ήταν αφορολόγητο μέχρι 31 Δεκεμβρίου θα είναι και μετά. Αν κατάλαβα καλά, όπως το έχει αόριστα, θα έρθει του χρόνου με τη λογική της δήθεν ομαλοποίησης και εξυγίανσης της φορολογίας και θα πει, ότι είναι απαλλασσόμενο, γιατί θα μπεί τώρα μέσα στο μισθό το στεγαστικό επίδομα, που ήταν απαλλασσόμενο από φόρο, γιατί ήταν δαπάνη. Θα πει ότι θα πάει κανονικά κι αυτό στη φορολογική κλίμακα φυσικών προσώπων, οπότε τελικά θα μειωθούν ακόμα πιο σημαντικά οι αποδοχές και εκεί όπου δόθηκαν ή δίνονται κάποιες θα αφαιρεθούν, γιατί είναι γνωστό ότι το στεγαστικό επίδομα δε φορολογείται.

Τώρα τα καταργεί με το άρθρο 3 και τα ενσωματώνει στα δημιουργούμενα νέα επιδόματα βασικό, συν επίδομα εξομάλυνσης, συν χρόνια υπηρεσίας. Οπότε αυτό, στο άρθρο 3 θα φαίνεται ως φορολογική απαλλαγή. Και θα έρθει αύριο να πει ότι καταργούνται οι φορολογικές απαλλαγές στους "έχοντες και κατέχοντες" και θα είναι και πάλι οι μισθωτοί, οι αστυνομικοί, οι υπηρετούντες στις 'Ενοπλες Δυνάμεις.

Πέρα απ'αυτό, δεν υπάρχει καμιά αμφιβολία -τα παραδείγματα που αναφέρθηκαν είναι χαρακτηριστικά- ποιο είναι το τραγικό που έρχεται σε συνέχεια της κατάργησης της σύνταξης των πολυτέκνων. Βλέπουμε στα παραδείγματα που έχει βγάλει η Πανελλήνια Ομοσπονδία Αστυνομικών Υπαλλήλων τα οποία είναι σωστά, ότι αστυφύλακας με τρία χρόνια υπηρεσίας όσο περισσότερα παιδιά έχει -από το ένα δηλαδή στα δύο- τόσο αυξάνεται η μείωση των αποδοχών. Δηλαδή χτυπιέται η οικογένεια. Αυτά είναι τραγικά πράγματα.

Πέρα από το ότι είναι απαράδεκτο αυτό το μισθολόγιο, το οποίο έρχεται απλά να ικανοποιήσει ψυχολογικά και να φανεί, ότι εκπληρώνει υποχρέωση προς τους αστυνομικούς και τους άνδρες των Ενόπλων Δυνάμεων η Πολιτεία, στην πραγματικότητα δεν τους δίνει τίποτα.

Δεν τους δίνει τίποτα και για έναν άλλο λόγο. Διότι η Κυβέρνηση -έκανα παρέμβαση στη συζήτηση επί της αρχής- άφησε να διαφανεί ότι δε θα εφαρμοστεί η εισοδηματική πολιτική κατά τα χρόνια που θα υλοποιηθεί το μισθολόγιο. Αν γίνει αυτό, τότε θα έχουμε, ειδικά στα χαμηλά μισθολογικά κλιμάκια, ουσιαστικές μειώσεις. Γι'αυτό μπαίνει το άρθρο 4, που λέει ότι, όπου επέρχονται μειώσεις από το νέο μισθολόγιο, θα ισχύουν αυτά που έπαιρνε πριν από την εφαρμογή του μισθολογίου.

ΓΕΩΡΓΙΟΣ ΓΑΡΟΥΦΑΛΙΑΣ: Προ της τροπολογίας.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.):Ναί, στο άρθρο 6.

Εμείς θα παλέψουμε εδώ για τα αιτήματά μας, αλλά ασφαλώς δεν έχουμε τον απαιτούμενο αριθμό Βουλευτών κατά το καταστατικό, για να κάνουμε ονομαστική ψηφοφορία. Καλούμε τα άλλα Κόμματα να θέσουν θέμα ονομαστικής ψηφοφορίας.

Καλούμε την Κυβέρνηση να αυξήσει τους βασικούς μισθούς και το χρονοεπίδομα, κυρίως για να δοθούν αυξήσεις ουσιαστικές στα χαμηλά μισθολογικά κλιμάκια, στους χαμηλούς βαθμούς.

(Στο σημείο αυτό ακούγεται ο προειδοποιητικός ήχος της λήξης του χρόνου ομιλίας του κυρίου Βουλευτή)

ΠΡΟΕΔΡΕΥΩΝ (Παναγιώτης Ν.Κρητικός): Παρακαλώ, τελειώστε.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Την καλούμε ακόμη να κάνει εξομοίωση μεταξύ των μισθολογικών κλιμακίων των αστυνομικών, σε σχέση με τις 'Ενοπλες Δυνάμεις, γιατί εδώ καθιερώνονται διαφορετικά μισθολόγια μεταξύ των Ενόπλων Δυνάμεων και των Σωμάτων Ασφαλείας.

ΠΡΟΕΔΡΕΥΩΝ (Παναγιώτης Ν. Κρητικός): Το αντιλαμβάνομαι, αλλά κάντε χρήση της δευτερολογίας σας

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, τελειώνω. Τη φράση μου θέλω να τελειώσω.

Καλούμε, λοιπόν, την Κυβέρνηση να αυξήσει τους βασικούς μισθούς. Το χρονοεπίδομα να το διευρύνει και πέρα από το 60%. Ασφαλώς να αυξήσει ακόμη περισσότερο το μισθό του ανθυπολοχαγού για να υπάρξουν κάποιες αυξήσεις, οι οποίες να ανταποκρίνονται και στις ανάγκες των καιρών.

ΠΡΟΕΔΡΕΥΩΝ (Παναγιώτης Ν. Κρητικός): Ο κ.Σπυριούνης έχει το λόγο.

ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, έχει γίνει πολύ συζήτηση επί της αρχής και θα μπω στις προτάσεις μου απ' ευθείας. 

Κύριε Υπουργέ, παρά την αναγνώριση ότι γίνονται κάποιες βελτιώσεις, η θέση μου για το μισθολόγιο εξακολουθεί να είναι αρνητική και το καταψηφίζω απ' αρχής μέχρι τέλους. Και επί της αρχής και επί των άρθρων οιεσδήποτε και αν επέλθουν τροποποιήσεις, το καταψηφίζω, και αυτό γιατί ξεκινώ με τη βάση του ανθυπολοχαγού για τις 200.000 δρχ. Θα κάνω μερικές προτάσεις.

Με ικανοποίηση άκουσα τον κύριο Υπουργό Εθνικής 'Αμυνας, ότι δεν είναι ικανοποιητικό το μισθολόγιο. Είναι μία καθαρή τοποθέτηση, την οποία επαινώ.

Να μπει μία διάταξη για τους συνταξιούχους για να διασκευαστούν οι ανησυχίες. Προσωπικά πιστεύω ότι ενσωματώνονται μέσα στο μισθολόγιο και οι συντάξεις. 'Ομως προσέξτε γιατί δικαιολογημένα αιωρείται έξω, -σας διαβεβαιώ υπεύθυνα- μία λογική ανησυχία.

Χάρηκα που άκουσα ότι ανεβάζετε τους ανώτατους. Θα μου επιτρέψετε, όμως, να πω ότι εξακολουθεί να είναι μέγιστο το πρόβλημα κάτω από το βασικό μισθό του ανθυπολοχαγού. Οι μικροί αδικούνται.

Προτείνω, μέσα στα πλαίσια του πνεύματος του μισθολογίου, ο στρατιώτης να ανέβει στο 0,40. Είναι ένας στις 'Ενοπλες Δυνάμεις και επομένως, η δαπάνη θα είναι ελάχιστη επεκτεινόμενη και στα Σώματα Ασφαλείας. Ο δεκανέας να πάει στο 0,60 από το 0,52 και ο λοχίας να πάει στο 0,77. Είναι μεγάλη η διαφορά μεταξύ του 0,71 που είναι του λοχία και του 0,86 που είναι του επιλοχία.

Είναι, επίσης, μεγάλη η διαφορά μεταξύ αντισυνταγματάρχου και συνταγματάρχου βαθμοί με σημαντικό ρόλο, αρμοδιότητες και χρόνια της θητείας. Γιατί έχει ο στρατιωτικός και αυτή την αρνητική ιδιορρυθμία, ότι τα χρόνια που θα είναι στους ανώτατους είναι ελάχιστα συγκριτικά με το σύνολο της θητείας του. Και τα πολλά χρόνια τα περνά στους μικρούς βαθμούς, λοχαγός, ταγματάρχης, αντισυνταγματάρχης. Και εκεί το μισθολόγιο προβλέπει χαμηλές αποδοχές. Δημιουργείτε επίσης και μεγάλη διαφορά, αδικαιολόγητη, μεταξύ αντισυνταγματάρχου και συνταγματάρχου όπως ανέφερα.

Ανεβάστε, λοιπόν, προς τα πάνω την κλίμακα. Το βαθμό του Υπολογαχού κάντε τον στο 1,10. Το λοχαγό να τον πάτε από το 1,10 στο 1,15. Μιλώ για ελάχιστες βελτιώσεις. Να πάτε στο 1,23 τον ταγματάρχη, ώστε να μην απέχει τόσο πολύ από τον αντισυνταγματάρχη. Και τον αντισυνταγματάρχη να τον πάτε στο 1,30.

Θεωρώ μεγάλη τη διαφορά μεταξύ συνταγματάρχου και ταξίαρχου. Βεβαίως, έχουμε άλλα δεδομένα, ισχύουν άλλες προϋποθέσεις, άλλα προσόντα, άλλες προοπτικές.

Να ξεκινήσετε σε δύο χρονικές φάσεις. Να προβλέψετε δύο φάσεις χρονικές αντί τρείς. Να ξεκινήσετε με 178.000 δραχμές το βασικό μισθό του ανθυπολοχαγού αμέσως από 1.1.1997 και από 1.1.1998 να τον ανεβάσετε στις 182.000 δραχμές, για να μείνουν στα ίδια επίπεδα που προτείνετε εσείς.

Σχετικά με το άρθρο 2, να αναπροσαρμόζονται, κύριε Υπουργέ, όλα τα επιδόματα με βάση τον τιμάριθμο. Γιατί μετά από τρία τέσσερα χρόνια τα επιδόματα θα έχουν χάσει το μισό της αξίας τους. Να μπει μία διάταξη που να λέει "αναπροσαρμοζόμενα". Να μην είναι αναπροσαρμοζόμενο μόνο το επίδομα κινδύνου κ.λπ. που λογικό είναι και καλά κάνετε και το προβλέπετε έτσι. Να μπει "το ειδικής απασχόλησης" και στους πολεμικής διαθεσιμότητας.

Είναι άνθρωποι ρακένδυτοι. Πάμφτωχοι Ανάπηροι Ανήμποροι έχοντες ανάγκη ίσως και βοηθητικού προσώπου κ.λπ. Αφού προβλέπεται εξάλλου και απο σχετική ομόφωνη απόφαση, που έχει ληφθεί, νομίζω, το 1952 -δε θυμάμαι τον αριθμό της- του Σ.τ.Ε που τους εξομειώνει σε πλήρες επίπεδο αποδοχών, σε σχέση με τους αντίστοιχους βαθμούς.

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Βουλευτή)

Κύριε Πρόεδρε, παρακαλώ λίγη ανοχή. 

Οι έφεδροι αξιωματικοί με κατάλληλους χειρισμούς προσφέρουν ύψιστες υπηρεσίες στις 'Ενοπλες Δυνάμεις και καλύπτουν πλήρως τη σκοπιμότητα της ύπαρξής τους και την αποστολή για την οποία προορίζονται. Βάλτε μόνιμοι και έφεδροι. Είναι και μία, αν θέλετε, προσέγγιση των δύο Σωμάτων μόνιμοι και έφεδροι. Είναι μία ηθική αναγνώριση, ότι μνημονεύονται στο νομοσχέδιο των μονίμων. Είναι ένα μήνυμα άν θέλετε, πνεύματος, οικογένειας και ενότητας μεταξύ εφέδρων και μονίμων, αδελφών εν τη αποστολή. Να μην εξαιρεθούν, λοιπόν, από το επίδομα ειδικής απασχόλησης και οι έφεδροι αξιωματικοί και οι εξ ανακατατάξεως και οπλίτες κ.λπ.

Πάω τώρα στα επιδόματα υψηλής ευθύνης. Δώστε ένα μήνυμα διοικητού. Κύριοι συνάδελφοι, κραυγάζω στη Βουλή, το αμυντικό σύστημα θέλει αναθεώρηση και θέλει ριζική αναθεώρηση. Ο διοικητής είναι μεγάλος παράγοντας στην εκτέλεση της αποστολής. Δώστε καλό διοικητή και έχετε καλή μονάδα. Από την εμπειρία μου, όταν έβλεπα το διοικητή του Τάγματος να έρχεται να με αναφέρει, έλεγα στο Επιτελείο "βάλτε επτά στη μονάδα". Στη διπλανή μονάδα, όταν έβλεπα το διοικητή, "βάλτε δέκα και η επιθεώρηση επαλήθευε τις προβλέψεις. Η εικόνα του διοικητού είναι η εικόνα της μονάδος. Ανεβάστε το διοικητή. Δώστε το επίδομα ειδικής θέσεως ευθύνης μέχρι τον διοικητή ανεξάρτητης μονάδος, μέχρι το διοικητή τάγματος, για κλιμακούμενο. Ομοίως δώστε τα έξοδα παραστάσεως σε όλη την έννοια της διοικητικής ιεραρχίας. Στα επίπεδα των διοικητών, όπου υπάρχει διοικητής, δώστε, ανεξαρτήτως κλίμακος ιεραρχίας και έξοδα παραστάσεως και επίδομα διοικητικής θέσης.

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, κύριε Σπυριούνη, τελειώνετε, για να προχωρήσουμε τη συζήτηση.

ΚΥΡΙΑΚΟΣ ΣΠΥΡΙΟΥΝΗΣ: Τελειώνω, κύριε Πρόεδρε.

ΒΑΣΙΛΗΣ ΚΕΔΙΚΟΓΛΟΥ: Μα, είναι τρία τα άρθρα, κύριε Πρόεδρε, δεν είναι ένα.

ΠΡΟΕΔΡΕΥΩΝ (Παναγιώτης Ν. Κρητικός): Υπάρχει η σχετική ανοχή.

ΒΑΣΙΛΗΣ ΚΕΔΙΚΟΓΛΟΥ: Μα, είναι η βάση του νομοσχεδίου.

ΠΡΟΕΔΡΕΥΩΝ (Παναγιώτης Ν. Κρητικός): Μα, έχουμε αποφασίσει ότι ο χρόνος θα είναι πεντάλεπτο. Απο κει και πέρα, υπάρχει σχετική ανοχή. Γι' αυτό άλλωστε προχωρούμε τη συζήτηση σε ενότητες άρθρων με το χρόνο τον οποίο συμφωνήσαμε.

ΒΑΣΙΛΗΣ ΚΕΔΙΚΟΓΛΟΥ:Μα, πέντε λεπτά μόνο, κύριε Πρόεδρε.

ΠΡΟΕΔΡΕΥΩΝ (Παναγιώτης Ν. Κρητικός): Με επτά λεπτά. Πόσο θέλετε παραπάνω;

ΒΑΣΙΛΗΣ ΚΕΔΙΚΟΓΛΟΥ: Δέκα λεπτά.

ΠΡΟΕΔΡΕΥΩΝ (Παναγιώτης Ν. Κρητικός): 'Οχι δεν αποφασίστηκε αυτό το πράγμα. Τότε να πηγαίναμε άρθρο-άρθρο με πεντάλεπτο. 'Εχετε και δευτερολογίες και τριτολογίες οι Κοινοβουλευτικοί Εκπρόσωποι προβλεπόμενες από τον Κανονισμό.

ΚΥΡΙΑΚΟΣ ΣΠΥΡΙΟΥΝΗΣ: Το επίδομα στολής μην το καταργείτε.

ΠΡΟΕΔΡΕΥΩΝ (Παναγιώτης Ν. Κρητικός): Θα σας παρακαλέσω, κύριε Σπυριούνη, να τελειώνετε.

ΚΥΡΙΑΚΟΣ ΣΠΥΡΙΟΥΝΗΣ: Τελειώνω, κύριε Πρόεδρε.

Δώστε το συμβολικά, γιατί φοράνε στολή. Ράβουν και πολιτικά, ράβουν και στολές, πώς να το κάνουμε; Είναι μία πρόσθετη υποχρέωση στο στρατιωτικό. Δε βλέπετε έξω στρατιωτικό να φοράει στολή. Είναι ένα άλλο κεφάλαιο, κύριε Πρόεδρε, μεγάλο, που δίνει ένα μήνυμα. Αξιωματικός έξω δε φοράει στολή. Κάποτε δεν τη βγάζαμε και πηγαίναμε και κορδωτοί, ευθυτενείς, πτωχοί αλλά περήφανοι. Είχαμε ηθικό και φρόνημα. Τιμούσαμε τη στολή μας. Σήμερα; Μήπως θα πρέπει να αναψηλαφήσουμε μερικά πράγματα σ' αυτήν την έρημη τη Χώρα; Μήπως πρέπει κάποια να αλλάξουν; Το τέλμα, το κατεστημένο, η πεπατημένες, η νοοτροπία η πτώση πως θα σταματήσουν;

ΠΡΟΕΔΡΕΥΩΝ (Παναγιώτης Ν. Κρητικός): Κύριε Σπυριούνη, σας παρακαλώ.

ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, τελειώνω.

ΠΡΟΕΔΡΕΥΩΝ (Παναγιώτης Ν. Κρητικός): Μη φέρνετε σε δύσκολη θέση το Προεδρείο.

ΚΥΡΙΑΚΟΣ ΣΠΥΡΙΟΥΝΗΣ: Τελειώνω, λέγοντας ότι το επίδομα αναπηρίας να μην είναι παγιωμένο, να έχει και αυτό, όπως και του κινδύνου, αναπροσαρμοζόμενο την τύχη του επιδόματος κινδύνου με βάση τον τιμάριθμο.

Ευχαριστώ, κύριε Πρόεδρε και συγνώμη.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Ιωάννης Χαραλαμπόπουλος έχει το λόγο.

ΓΙΑΝΝΗΣ ΧΑΡΑΛΑΜΠΟΠΟΥΛΟΣ: Κύριε Πρόεδρε, την περασμένη εβδομάδα, στη συνάντηση που είχαμε η οικονομική επιτροπή με τον κύριο Πρωθυπουργό, είχα την ευκαιρία να θέσω το θέμα του μισθολογίου των αξιωματικών και των στελεχών του Υπουργείου Εθνικής 'Αμυνας και των Σωμάτων Ασφαλείας.

Είναι γενική η διαπίστωση ότι με το νομοσχέδιο αυτό δεν ικανοποιείτε το μεγάλο πρόβλημα που αντιμετωπίζουν τα στελέχη και η Κυβέρνηση, αλλά και όλες οι Πτέρυγες συμφωνούν σε αυτό.

Από την άλλη πλευρά υπάρχει πάντοτε η δικαιολογία ότι τα οικονομικά είναι τέτοια που δε μας επιτρέπουν να λύσουμε αυτό το πρόβλημα όπως θα έπρεπε.

Είχα συναντήσεις στο παρελθόν με τον Υπουργό Οικονομικών, τον κ. Παπαδόπουλο, και η απάντησή του, όταν του έθετα θέμα προτεραιότητας για την αντιμετώπιση του μισθολογίου των αξιωματικών και των στελεχών γενικότερα, ήταν ότι: "Δεν μπορούμε, διότι εάν προχωρήσουμε σε σωστή αντιμετώπιση και σε αυξήσεις, θα ανοίξουμε μία πόρτα και ταυτόχρονα θα ανοίξουν άλλες δέκα και περισσότερες πόρτες". Δηλαδή θα ξεσηκωθούν οι διάφοροι κλάδοι, οι οποίοι θα ζητούν και αυτοί αυξήσεις.

Αυτή είναι μία αντίληψη και την κατανοώ εν μέρει, αλλά εκείνο που δεν κατανοώ είναι, ότι δεν έχουν ιεραρχηθεί οι προτεραιότητες που έχουν σήμερα, κάτω απ'αυτές τις κρίσιμες στιγμές και δεδομένης της απειλής, οι 'Ενοπλες Δυνάμεις της Χώρας. 

'Οταν η Κυβέρνηση, πολύ σωστά -και τουλάχιστον εγώ εκφράζω και από το Βήμα αυτό την ικανοποίησή μου- εξήγγειλε το μεγάλο πρόγραμμα για τους εξοπλισμούς, για να αντιμετωπιστεί η απειλή, είναι δυνατόν να μη θεωρήσουμε ταυτόχρονα, ότι για να το κάνουμε αυτό και για να εξαγγείλουμε ένα πρόγραμμα της τάξης των 4 τρισ., έχουμε υπόψη μας ότι αυτοί που χειρίζονται τα όπλα, το έμψυχο δηλαδή δυναμικό, θα είναι εκείνο το οποίο θα στηρίξει αυτήν την πολιτική;

Πρέπει να σας πω, ότι είναι δεδομένο στους στρατούς και τις συμμαχίες, αλλά και διεθνώς, ότι είναι τριάντα προς εβδομήντα η σχέση μεταξύ μέσων και εμψύχου δυναμικού. Δηλαδή το αξιόμαχο ενός στρατού στηρίζεται κατά 70% στο έμψυχο δυναμικό και κατά 30% στα μέσα, συμπεριλαμβανομένων και των εξοπλισμών. Διότι το 70%, που σημαίνει το φρόνημα, σημαίνει την εκπαίδευση, σημαίνει το ηθικό, σημαίνει την πειθαρχία, σημαίνει την αξιοκρατία, σημαίνει την οργάνωση, όλα αυτά συμποσούνται και αποτελούν την κύρια συνισταμένη του αξιόμαχου των Ενόπλων Δυνάμεων. Δεν μπορούμε, λοιπόν, να αγνοήσουμε αυτόν τον παράγοντα.

Συνεπώς θα δαπανήσουμε 4 τρισ. και ερχόμαστε και λέμε, ότι δεν μπορούμε μέσα σε αυτά τα πολύ μεγάλα και υψηλά ποσά να μην προσθέσουμε 1% ή 2% ή 3% -αν θέλετε- για να αντιμετωπίσουμε σωστά και σε σωστή βάση το μισθολόγιο των στελεχών. Για σκεφθείτε εάν σε αυτά τα 4 τρισ. προσθέσουμε μόνο 1%, 2% ποια δυνατότητα θα έχουμε να αντιμετωπίσουμε σωστά το μισθολόγιο. 

Είπα στον κύριο Πρωθυπουργό προχθές ότι: "Ωραία δεν μπορούμε να πάμε στις 200.000 για το μισθό του ανθυπολοχαγού. Να πάμε τουλάχιστον στις 190.000 σαν πρώτη φάση". Ποια θα είναι η δαπάνη; 'Εχει υπολογιστεί ότι η δαπάνη, αν πάμε σε μισθό ανθυπολοχαγού στις 190.000, θα είναι γύρω στα 20 δισ. μέχρι το πολύ-πολύ 24 δισ. δραχμές. Είναι αυτό το ποσό τόσο πολύ μεγάλο ώστε να είναι απαγορευτικό; Κατά τη δική μου αντίληψη δεν είναι, αν πράγματι θέλουμε να αντιμετωπίσουμε το πρόβλημα σωστά.

Πιστεύω, λοιπόν, κύριε Πρόεδρε -και παρακαλώ την ανοχή σας, διότι δεν είχα την ευκαιρία να μιλήσω επί της αρχής- ότι εφόσον έτσι τίθεται το θέμα, εφόσον έχουμε μία απειλή, εφόσον όλοι γνωρίζουμε ότι οι 'Ενοπλες Δυνάμεις είναι ο κύριος παράγοντας αποτροπής, είναι μια ευκαιρία σήμερα να αντιμετωπίσουμε το μισθολόγιο σωστά.

Πρέπει, δε, να γνωρίζετε, ότι από το 1986, όταν εγώ είχα την ευθύνη του Υπουργείου Εθνικής Αμύνης, έχουμε να ρυθμίσουμε μισθολόγιο Αξιωματικών. Το ΠΑ.ΣΟ.Κ. ως Κυβέρνηση το 1982 έδωσε το πρώτο επίδομα στέγης, το 1986 ρυθμίστηκε το μισθολόγιο και στη συνέχεια χορηγήθηκαν οικόπεδα στους αξιωματικούς. 'Εκτοτε δεν έγινε καμία άλλη ρύθμιση. Σήμερα, λοιπόν, είναι η πρώτη ευκαιρία να το αντιμετωπίσουμε το πρόβλημα σωστά. Και πιστεύω, ότι η Κυβέρνηση θα αντιμετωπίσει το πρόβλημα αυτό, δεδομένου ότι τα ποσά δεν είναι απαγορευτικά.

Το δεύτερο σημείο, το οποίο ήθελα να θίξω, είναι το εξής. Είναι πολύ σωστό αυτό που γίνεται με το άνοιγμα της ψαλίδας. 'Ομως, εκείνο που δεν είναι σωστό και αγνοήθηκε είναι, ότι κάτω από το βαθμό του ανθυπολοχαγού, δεδομένου ότι πηγαίνουμε πια σταδιακά σ' έναν ημιεπαγγελματικό στρατό, δεν μπορούμε να αγνοήσουμε τους υπαξιωματικούς μέχρι και το βαθμό του στρατιώτη, οι οποίοι χειρίζονται όλα αυτά τα οπλικά συστήματα, τα οποία είναι πανάκριβα. Γιατί παίρνετε πενταετούς υποχρέωσης; Τους παίρνετε, διότι χειρίζονται πανάκριβα οπλικά συστήματα. Τους χρεώνετε με αυτά, δεν τους μεταθέτετε -και πολύ σωστά- αλλά από την άλλη πλευρά, όμως, θα πρέπει να τους λύσετε ορισμένα προβλήματα, τα οποία δε λύνονται με το νομοσχέδιο αυτό. Αλλά δεν είναι μόνο αυτό. Είναι και το ότι το ΠΑ.ΣΟ.Κ. θα δείξει και το κοινωνικό του πρόσωπο, θα δείξει την ευαισθησία που πρέπει στους κατώτερους βαθμούς. Πρέπει, λοιπόν, τώρα να αντιμετωπισθεί αυτό το πρόβλημα και να αυξηθούν τα ποσοστά στους μικρούς βαθμούς.

Εγώ προσυπογράφω, κύριε Υπουργέ, τις προτάσεις που έκανε ο κ. Σπυριούνης, για να μη σας κουράσω και πρέπει με τόλμη, με γενναιότητα, με υπευθυνότητα και με σοβαρότητα η Κυβέρνηση να λύσει το τεράστιο θέμα του μισθολογίου των στελεχών.

Και το τελευταίο. Επειδή πράγματι υπάρχει αμφιβολία στους συνταξιούχους, εάν περιλαμβάνονται σ' αυτό το νομοσχέδιο, έχω να πω εξής.

Εγώ όταν είχα φέρει το 1986 το νομοσχέδιο για το μισθολόγιο, είχα κάνει ένα ερώτημα στο Ελεγκτικό Συνέδριο και θα το καταθέσω στα Πρακτικά.

Το ερώτημα ήταν το εξής: "Παρακαλώ, στα πλαίσια των αρμοδιοτήτων σας, να μελετήσετε και να με πληροφορήσετε το ταχύτερο δυνατόν, εάν παρέχεται δυνατότητα από τις ισχύουσες συνταξιοδοτικές διατάξεις να αναπροσαρμοσθούν και οι συντάξεις των στρατιωτικών, αστυνομικών κ.λπ., που έχουν αποστρατευθεί πριν από τις αποδοχές που προβλέπει το μισθολόγιο αυτό". 

Η απάντηση ήταν η εξής: "Η Ολομέλεια, αφού άκουσε ... κ.λπ. ότι στο ερώτημα του Αντιπροέδρου της Κυβέρνησης και Υπουργού Εθνικής Αμύνης προσήκει η απάντηση, ότι οι ισχύουσες συνταξιοδοτικές διατάξεις παρέχουν τη δυνατότητα για την αυτοδίκαιη αναπροσαρμογή των συντάξεων των στρατιωτικών, αστυνομικών κ.λπ., που θα έχουν αποστρατευθεί προ του ψηφιζομένου από τη Βουλή νέου μισθολογίου για τους εν ενεργεία στρατιωτικούς, χωρίς να απαιτείται η ψήφιση άλλου συνταξιοδοτικού νόμου για τη ρύθμιση του θέματος".

(Στο σημείο αυτό ο κ. Βουλευτής κ. Γιάννης Χαραλαμπόπουλος καταθέτει στα Πρακτικά της Βουλής το προαναφερθέν έγγραφο, το οποίο έχει ως εξής:

ΠΡΑΚΤΙΚΑ

ΤΗΣ 22ης ΓΕΝΙΚΗΣ ΣΥΝΕΔΡΙΑΣΕΩΣ ΤΗΣ ΟΛΟΜΕΛΕΙΑΣ

ΤΟΥ ΕΛΕΓΚΤΙΚΟΥ ΣΥΝΕΔΡΙΟΥ ΤΗΣ 16ης ΙΟΥΝΙΟΥ 1986

ΜΕΛΗ: Νικ. Θέμελης, Πρόεδρος, Ιωάν. Κατσικάς, Αθαν. Αδριανός, Αντιπρόεδροι, Ευάγγ. Καλλίτσης, Νικ. Παπαγιαννίδης, Ιωαν. Καρατζάς, Αναστ. Γκόνης, Νικητ. Νικητάκης, Νικ. κόντος, Αχιλ. Γκατσόπουλος, Δημ. Ματσιώτας, Δημ. Φαμέλης, Ιωάν. Ντελάκης, Στυλ. Χριστονάκης, Απόστ. Μπότσος, Χαρ. Ψυρρής, Σπυρ. Παπαδήμας, Κων. Παπαδόπουλος και Πετρ. Δημητρακόπουλος, Σύμβουλοι.

ΓΕΝΙΚΟΣ ΕΠΙΤΡΟΠΟΣ ΤΗΣ ΕΠΙΚΡΑΤΕΙΑΣ: Πλούτ. Καρράς.

ΓΡΑΜΜΑΤΕΑΣ: Λεων. Γιάτσης.

Α' Με την αρχή της Συνεδριάσεως ο Σύμβουλος Πέτρ. Δημητρακόπουλος που ορίστηκε από τον Πρόεδρο Εισηγητής, θέτει υπόψη της Ολομέλειας το από 10 Ιουνίου 1986 έγγραφο ερώτημα του Αντιπροέδρου της Κυβερνήσεως και Υπουργού Εθνικής 'Αμυνας, για να προκληθεί η γνώμη της στο θέμα που περιλμβάνεται σ' αυτό, το περιεχόμενο του οποίου έχει ως εξής:

"Στη Βουλή έχει κατατεθεί και αναμένεται να ψηφιστεί σύντομα σχέδιο νόμου με το οπιό καθιερώνεται νέο μισθολόγιο για τους ευρισκόμενους στην ενέργεια Στρατιωτικούς, άνδρες της Ελληνικής Αστυνομίας, του Λιμενικού και Πυροσβεστικού Σώματος (επισυνάπτεται αντίγραφο). Η δομή του υπόψη μισθολογίου, όπως θα παρατηρήσετε και σεις, είναι όμοια με τη δομή του νέου μισθολογίου των Δικαστικών Λειτουργών που ψηφίστηκε πρόσφτατα από τη Βουλή.

Παρακαλώ, στα πλαίσια των αρμοδιοτήτων μας, να μελετήσετε και να με πληροφορήσετε, το ταχύτερο δυνατό εάν παρέχεται δυνατότητα, από τις ισχύουσες συνταξιοδοτικές διατάξεις, να αναπροσαρμοστούν και οι συντάξεις των Στρατιωτικών, Αστυνομικών κ.λπ., που έχουν αποστρατευτεί πριν από τις αποδοχές που προβλέπει το μισθολόγιο αυτό. Η πληροφορία αυτή είναι σημαντική για να γνωρίσει η Κυβέρνηση εάν απαιτείται να προβεί ή όχι σε νομοθετική ρύθμιση του θέματος και για να ενημερώσει σχετικά τους ενδιαφερόμενους.

Με εκτίμηση

ΓΙΑΝΝΗΣ ΧΑΡΑΛΑΜΠΟΠΟΥΛΟΣ"

Η Ολομέλεια αφού άκουσε τις εκτεθείσες απόψεις του Εισηγητού Συμβούλου Πέτρ. Δημητρακόπουλου και του Προέδρου Νικ. Θέμελη, γνωμοδότησε ομόφωνα, ύστερα από διαλογική συζήτηση, ότι στο ερώτημα του Αντιπροέδρου της Κυβερνήσεως και Υπουργού Εθνικής Αμύνης προσήκει η απάντηση ότι οι ισχύουσες συνταξιοδοτικές διατάξεις παρέχουν τη δυνατότητα για την αυτοδίκαιη αναπροσαρμογή των συντάξεων των στρατιωτικών, αστυνομικών, κ.λπ. που θα έχουν αποστρατευθεί προ του ψηφισθησομένου από τη Βουλή νέου μισθολογίου για τους εν ενεργεία στρατιωτικούς χωρίς να απαιτείται η ψήφιση άλλου συνταξιοδοτικού νόμου για τη ρύθμιση του θέματος.

Μετά το τέλος της συζήτησης συντάχθηκε το παρόν πρακτικό το οποίο αφού θεωρήθηκε και εγκρίθηκε από τον Πρόεδρο, υπογράφεται από τον ίδιο και το Γραμματέα.-

Ο ΠΡΟΕΔΡΟΣ Ο ΓΡΑΜΜΑΤΕΑΣ

Ν. ΘΕΜΕΛΗΣ ΛΕΩΝ. ΓΙΑΤΣΗΣ"

ΓΙΑΝΝΗΣ ΧΑΡΑΛΑΜΠΟΠΟΥΛΟΣ:Συνεπώς μπορείτε άριστα, χωρίς την ανάγκη να φέρετε συνταξιοδοτικό νομοσχέδιο, να ρυθμίσετε ταυτόχρονα και το θέμα των συντάξεων.

Ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Ο Πρόεδρος κ. Κωνσταντίνος Μητσοτάκης έχει το λόγο.

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, ομολογώ ότι είχα την αυταπάτη να πιστεύω ότι η Κυβέρνηση θα έδειχνε κάποια επιτέλους ευαισθησία απέναντι του Κοινοβουλίου στο μέγα θέμα των αποδοχών των Ενόπλων Δυνάμεων, Σωμάτων Ασφαλείας κ.λπ. που εξομοιούνται.

Επιτέλους, κύριε Υπουργέ της Εθνικής Αμύνης, έχετε απέναντί σας ολόκληρο Κοινοβούλιο, το οποίο επιμένει με επιχειρήματα και σας λέει, ότι το νομοσχέδιο που φέρνετε δεν είναι ικανοποιητικό.

'Εχω τη γνώμη, ότι ο κ. Σημίτης θα έπρεπε να εκτιμήσει περισσότερο την αντίδραση του Κοινοβουλίου, που εκφράζει -δε νομίζω να υπάρχει καμία αμφιβολία γι αυτό- ολόκληρο τον Ελληνικό Λαό και να πάρει επιτέλους μια πρόσθετη απόφαση.

Ο Προϋπολογισμός, κύριε Πρόεδρε, δεν είναι ταμπού. Εμείς που γνωρίζουμε από προϋπολογισμούς, ξέρουμε ότι είναι απλώς απόφαση της Κυβέρνησης.

'Ακουσα τον κ. Χαραλαμπόπουλο να λέει να γίνει ο βασικός μισθός του ανθυπολοχαγού 190.000. Εγώ, κύριε Τσοχατζόπουλε, επιμένω στις 200.000, διότι ζητώ να δώσετε 40 δις με 50 δις παραπάνω για τις αποδοχές των Ενόπλων Δυνάμεων. Αυτό που δεν προλάβαμε να κάνουμε εμείς τότε, κάντε το εσείς, περίπου στην ίδια κλίμακα.

Είναι ανάγκη να ενισχύσετε περισσότερο το μισθολόγιο των Ενόπλων Δυνάμεων, κύριε Υπουργέ της Εθνικής Αμύνης. Πρέπει να το καταλάβετε. Υπάρχουν εθνικοί λόγοι και είμαι βέβαιος ότι εσείς δεν έχετε αντίρρηση. Αλλά πρέπει να το καταλάβει και ο κ. Σημίτης επιτέλους, ότι δεν μπορεί αυτή την ώρα να αγνοεί ένα τέτοιο αίτημα.

Ακόμα, κύριε Πρόεδρε, θα κάνω μια γενικότερη παρατήρηση. Πρέπει να υπάρχει κάποια αξιολόγηση και ιεράρχηση σε αυτή τη Χώρα. Με τα μισθολόγια, εμείς οι παλαιότεροι έχουμε ταλαιπωρηθεί δεκαετίες. Τελικά στην Ελλάδα ξεχώρισε το Δικαστικό Σώμα και με διαδικασίες, για τις οποίες δεν πρέπει να είμαστε καθόλου περήφανοι, τελικά έγινε δυνατό οι δικαστικοί να αποκτήσουν το δικό τους μισθολόγιο.

Πρέπει να έχουμε το θάρρος να πούμε ότι, μετά τους δικαστικούς, οι 'Ενοπλες Δυνάμεις, τα Σώματα Ασφαλείας και τα εξομοιούμενα Σώματα θα έχουν ειδικό μισθολόγιο. Και προπαντός για τον εξής λόγο. Διότι αυτοί δεν μπορούν να κατέβουν να αποκλείσουν τους δρόμους, κύριε Υπουργέ.

Σήμερα, εγώ έχω το αίσθημα -και δεν είμαι ο μόνος που έχω το αίσθημα αυτό- ότι η Ελλάδα διαλύεται. Από τη μία μεριά, οι αγρότες έχουν τεμαχίσει την Ελλάδα σε κομμάτια, από την άλλη μεριά τα λιμάνια μας έχουν πάψει να λειτουργούν, ο εμπορικός στόλος κινδυνεύει ολόκληρος να αλλάξει σημαία και να περάσει υπό ξένη σημαία. Αν έχουμε κάτι το σταθερό στα χέρια μας αυτή την ώρα είναι οι 'Ενοπλες Δυνάμεις. Επειδή δηλαδή, αυτοί οι άνθρωποι δεν μπορούν να διαμαρτυρηθούν, ούτε και οι συνταξιούχοι, ευπρεπείς όπως είναι προβαίνουν σε ακραίες ενέργειες, είναι δυνατόν εσείς να μη δέχεστε ότι πρέπει κάτι παραπάνω να κάνετε;

Ο κ. Σημίτης αντί να βρίσκεται στη Λισσαβώνα αυτή την ώρα, πιο χρήσιμο θα ήταν ίσως να βρίσκεται εδώ στην Ελλάδα και να αντιμετωπίσει το πρόβλημα του ηθικού των Ενόπλων Δυνάμεων.

Κύριε Πρόεδρε και κύριε Υπουργέ, εμείς επιμένουμε και θα επιμείνουμε μέχρι τέλους. Κάντε μια χειρονομία. Προς όφελος της Κυβερνήσεως θα είναι και προς όφελος των Ενόπλων Δυνάμεων και προς όφελος της Χώρας.

Και μερικές ακόμα σύντομες παρατηρήσεις. Πράγματι, κύριε Χαραλαμπόπουλε, έλαβα κι εγώ εκ των υστέρων γνώση του ερωτήματός σας και εφόσον έχετε τη απόφαση της Ολομέλειας του Ελεγκτικού Συνεδρίου -εγώ την άλλη φορά είχα συμφωνήσει μαζί με τον κ. Τσοβόλα, ότι δεν μπορείτε να το αντιμετωπίσετε το συνταξιοδοτικό θέμα- ίσως θα μπορούσατε.

Δεν αποδίδω όμως τόση σημασία. Δεν έχω την παραμικρή αμφιβολία, ότι θα προσαρμόσετε, προς αυτό το μισθολόγιο, τις συντάξεις. Περισσότερη σημασία έχει το ουσιαστικό μέρος.

Εμένα με ενδιαφέρει να ξεκαθαρίσετε ένα πράγμα κύριε Υπουργέ της Εθνικής Αμύνης. Το μισθολόγιο αυτό θα αναπροσαρμόζεται με βάση τη γενική πολιτική την οποία θα ακολουθείτε επί των μισθών και των συντάξεων, ναι ή όχι;

Βλέπω να συγκατανεύετε, που σημαίνει "ναι".

ΑΠΟΣΤΟΛΟΣ - ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπ. Εθνικής 'Αμυνας): 'Εχω απαντήσει την προηγούμενη φορά. Να σας απαντήσω και αμέσως τώρα.

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Αν έχετε απαντήσει, κύριε Υπουργέ, σας πληροφορώ ότι τότε έχετε χρέος να περιλάβετε μια ρητή διάταξη. Κάντε το σας παρακαλώ. Κάντε το, γιατί θα βρεθείτε προ τραγικής εκπλήξεως. Κάτι παραπάνω καταλαβαίνω από πολλούς άλλους, από αυτούς τους νόμους κύριε Υπουργέ. Θα βρεθείτε προ τραγικής εκπλήξεως, διότι στην ουσία αποκλείετε με τα άρθρα 7, αν δεν κάνω λάθος, την προσαρμογή.

Δίνετε ένα μισθολόγιο χωριστό. Θέλετε να δημιουργήσετε μία κατάσταση κάπως καλύτερη. Μην τους καταδικάσετε από κει και πέρα επί μία διετία να μην ακολουθούν τα δεδομένα της εισοδηματικής πολιτικής.

Κύριε Πρόεδρε, εγώ πιστεύω και το λέω στον κύριο Υπουργό Εθνικής Αμύνης, ότι χρειάζεται αυτό το θέμα να το αντιμετωπίσει με ειδική διάταξη. Τέλος, κύριε Πρόεδρε, και εγώ θα έλεγα, εάν η Κυβέρνηση δεν έχει το θάρρος να κάνει αυτή τη χειρονομία η οποία επιβάλλεται, να αυξήσει βασικά το μισθολόγιο, τουλάχιστον να αντιμετωπίσετε ευνοϊκά τις επιμέρους περιπτώσεις -και συντάσσομαι και εγώ και με τον κ.Χαραλαμπόπουλο και με τον κ.Τσοβόλα- και να δώσετε κάτι παραπάνω στα επιμέρους επιδόματα, ώστε αυτή η συζήτηση να μην αποβεί άκαρπη.

Τελειώνω, κύριε Πρόεδρε με μία βασική παρατήρηση κοινοβουλευτικής τάξεως. Δεν ξέρω πόση δυνατότητα έχει ο παριστάμενος Υπουργός Εθνικής Αμύνης να αποφασίζει. Εγω θέλω πάντοτε όταν μιλάμε στο Κοινοβούλιο να έχουμε απέναντί μας Υπουργούς που να μπορούν να πάρουν αποφάσεις. Πολύ φοβάμαι ότι ο κ.Τσοχατζόπουλος έρχεται δέσμιος εδώ μιας πολιτικής την οποία αποφάσισαν συνολικά και την οποία ανήγγειλε ο Πρόεδρος της Κυβερνήσεως και μιλάμε εις ώτα μη ακουόντων. Θα ήθελα η συζήτηση πάντοτε να γίνεται με ένα τουλάχιστον περιθώριο, απόδωσης διότι αλλιώς μιλάμε για την τιμή των όπλων και η συζήτηση αυτή δεν έχει αποτέλεσμα.

Θέλω να ελπίζω, κύριε Πρόεδρε μέχρι τέλους ότι η Κυβέρνηση όλα αυτά τα οποία νομίζω, ότι εκφράζουν τη γενική άποψη αυτής της Αιθούσης θα τα ξανασκεφτεί και κάτι θα κάνει προς την κατεύθυνση αυτή.

ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπ.Εθνικής 'Αμυνας): Κύριε Πρόεδρε, το λόγο παρακαλώ.

ΠΡΟΕΔΡΕΥΩΝ (Παναγιώτης Ν.Κρητικός): Θέλετε το λόγο,κύριε Υπουργέ;

ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπ.Εθνικής 'Αμυνας): Για ένα λεπτό, κύριε Πρόεδρε.

ΠΡΟΕΔΡΕΥΩΝ (Παναγιώτης Ν.Κρητικός): Να πάμε και στους "ανθυπολοχαγούς", γιατί όλο σε επίπεδο στρατηγών γίνεται η συζήτηση.

ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπ. Εθνικής 'Αμυνας): Δεν είναι σωστό να δημιουργούνται εντυπώσεις. Είμαι υποχρεωμένος να δώσω μία σύντομη απάντηση.

Πρώτον, η συζήτηση η οποία γίνεται και εδώ και έγινε και στη Διαρκή Κοινοβουλευτική Επιτροπή είχε σαφή και συγκεκριμένα αποτελέσματα. Πριν μισή ώρα ο συνάδελφός μου ανακοίνωσε μια δέσμη από βελτιώσεις, οι οποίες αφορούν τους κατώτερους μισθούς για κάποιες κατηγορίες τις τέσσερις κατηγορίες τις οποίες ανακοινώσατε και μάλιστα είναι σκόπιμο να δοθούν και στους συναδέλφους για να τις δουν.

Υπάρχει δεύτερο θέμα. Εφαρμόζονται οι αυξήσεις, οι οποίες δίδονται εδώ αμέσως στις συντάξεις, ναι ή όχι; Ο κ.Χαραλαμπόπουλος σωστά επεσήμανε τότε την ανάγκη προσφυγής στο Ελεγκτικό Συνέδριο, για να δώσει τη γνώμη του. Γιατί υπήρχε τότε ανάγκη; Επειδή ένα σημαντικό ποσοστό ήταν εδώ από το βασικό μισθό. 'Ηταν μια σειρά από επιδόματα τα οποία, όπως γνωρίζετε δεν υπολογίζονταν. 'Αρα, λοιπόν, υπήρξε ανάγκη να λυθεί αυτό το ζήτημα, Με αυτό το συγκεκριμένο μισθολόγιο, που αλλάζει τη δομή αφού τώρα έχουμε αυξημένο το βασικό μισθό ως κυρίαρχο στοιχείο πάνω στο οποίο υπολογίζεται η σύνταξη- είναι δεδομένο ότι κάθε αύξηση συνυπολίζεται αυτομάτως όπως γνωμοδότησε και το Ελεγκτικό Συνέδριο και συνεπώς άμεσα άμα τη εφαρμογή του συγκεκριμένου μισθολογίου.

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: ...το 50%.

ΑΠΟΣΤΟΛΟΣ -ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπ.Εθνικής 'Αμυνας): Για το 50% και το 80% κύριε συνάδελφε, όπως είπαμε και χθες -να μην επαναλαμβάνουμε κάποιες απαντήσεις, διότι χάνουμε το χρόνο και θα διαμαρτυρηθεί ο κύριος Πρόεδρος-αυτό το μισθολόγιο έχει μια δυναμική που με την εφαρμογή του συνεχώς λόγω του αυξημένου βασικού μισθού...

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Τα έχουμε εξαντλήσει αυτά.

ΑΠΟΣΤΟΛΟΣ -ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπ. Εθνικής 'Αμυνας): Μα, σας παρακαλώ, κάνετε μια σύγκριση επιτέλους, να δούμε ποιοί ήταν οι βασικοί μισθοί και πως διαμορφώνονται τώρα.

ΚΥΡΙΑΚΟΣ ΣΠΥΡΙΟΥΝΗΣ: Μην το λέτε αυτό.

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Αν το πιστεύετε όντως, λυπάμαι ιδιαίτερα.

ΑΠΟΣΤΟΛΟΣ -ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπ.Εθνικής 'Αμυνας): 'Ενα λεπτό!

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Το χειρότερο είναι ότι το πιστεύεις. 

ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπ.Εθνικής 'Αμυνας): Μα, με συγχωρείτε, μιλάτε για τις συντάξεις. Οι συντάξεις εκεί επάνω υπολογίζονται.

Με την εφαρμογή, λοιπόν, στις τόσο μεγάλες διαφορές μέσα σε σύντομο χρόνο, σε δύο-τρία χρόνια, θα έχουμε το 80% των εν ενεργεία...

ΒΑΣΙΛΗΣ ΚΕΔΙΚΟΓΛΟΥ: Επ' αυτού είναι και η ΑΤΑ, κύριε Υπουργέ.

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ όχι διάλογος και διακοπές. Θα πάρετε το λόγο στη συνέχεια. Θα παρακαλέσω, κύριε Υπουργέ, και εσείς αν συντομεύσετε.

ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπ. Εθνικής 'Αμυνας): Το τρίτο σημείο στο οποίο ήθελα να αναφερθώ και να κλείσω, κύριε Πρόεδρε, είναι, ότι κατά τη διάρκεια της συζήτησης μας δόθηκε η ευκαιρία να εξαντλήσουμε τις δυνατότητες της Κυβέρνησης στο πλαίσιο της συνολικής οικονομικής πολιτικής και του προϋπολογισμού του 1997, η οποία βέβαια δεν μπορεί- παρόλο που θα ήθελε να απαντήσει και να ανταποκριθεί σε κάθε πρόταση με ειδική παρέμβαση και ειδική συμφωνία- εν τούτοις να το ξεπεράσει.

Εξάλλου, όπως ξέρετε όλοι σας, αυτήν τη στιγμή ο Προϋπολογισμός συντάχθηκε με κάποια οικονομικά δεδομένα. Εμείς αξιοποιήσαμε όλες τις δυνατότητες που υπάρχουν και στη βάση αυτής της συζήτησης, κύριε Πρόεδρε, κάνουμε τις τελευταίες προσπάθειες να πετύχουμε την καλύτερη διαμόρφωση αυτού του νομοσχεδίου. Ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός ):Ο κ. Καρατζαφέρης έχει το λόγο. 

ΓΕΩΡΓΙΟΣ ΚΑΡΑΤΖΑΦΕΡΗΣ:Πριν προχωρήσω στην εξέταση του άρθρου, θα ήθελα, κύριε Υπουργέ, να αρχίσω με την εξέταση του συμφώνου αυτoύ με την Κύπρο. 'Ακουσα τις διευκρινίσεις σας, οι οποίες δόθηκαν και οι οποίες βέβαια ήταν σε ευθεία αντιπαράθεση με αυτά που ακούστηκαν το πρωί στο PRESS ROOM. Καταβαλαίνω βέβαια, ότι θα περάσατε ώρες αγωνίας τηλεφωνικώς σήμερα για να μπορέσετε να εκτιμήσετε αυτό το πράγμα. 'Εχω να σας πω μόνο, ότι η επιδρομή του κ. Ροζεστάϊν Ροζάκη γίνεται καθημερινώς πιο εμφανής και θα φθάσει κάποια μέρα να σας ενοχλεί ίσως και σε θέματα του Υπουργείου σας. 

ΜΑΡΙΑ ΔΑΜΑΝΑΚΗ:Κύριε Πρόεδρε, τι πράγματα είναι αυτά που ακούγονται;

ΓΕΩΡΓΙΟΣ ΚΑΡΑΤΖΑΦΕΡΗΣ:'Οσον αφορά τώρα το θέμα. Εμένα μου θύμισε εκείνη τη μακάβρια ιστορία...

ΠΡΟΕΔΡΕΥΩΝ (Πααγιώτης Ν. Κρητικός): Παρακαλώ, κύριε συνάδελφε, επί του νομοσχεδίου.

ΓΕΩΡΓΙΟΣ ΚΑΡΑΤΖΑΦΕΡΗΣ: Επί του νομοσχεδίου ομιλώ, κύριε Πρόεδρε, και παρακαλώ, αν θέλετε, κρατήστε την ευθιξία σας.

'Οσον αφορά το θέμα του άρθρου 1. Κύριε Υπουργέ, έχω την αίσθηση, ότι αυτή η ιστορία η οποία υπήρχε για το ποιος είναι ο πιο δυστυχής άνθρωπος, ότι δηλαδή είναι μία γριά που μένει στα Ιμαλάια χωρίς οικογένεια και άρρωστη, αντανακλά σήμερα στον Τόπο μας και συγκεκριμένα στην περίπτωση του αστυφύλακα που είναι πολύτεκνος. Με το προηγούμενο νομοσχέδιο του αφαιρούμε τα έσοδα από τα παιδιά τα οποία κάνει, και με το σημερινό νομοσχέδιο, που αν γίνει νόμος του Κράτους, θα πρέπει να κάνει επίκληση του άρθρου 6 για να μη χάσει από αυτά τα οποία παίρνει.

Μίλησε κάποιος για το όριο της φτώχιας που είναι οι 200.000 δραχμές. Εγώ δεν θα πάω εκεί. Θα πω το εξής. Τριάντα μέτρα από την Αίθουσα είναι η Εθνική Τράπεζα και από την οποία ζητήστε να σας βγάλει κάρτα με 200.000 δρχ. είσοδημα. Δεν θα σας βγάλουν κάρτα, κύριε Υπουργέ. Αυτό που έχουμε όλοι μας δεν μπορεί να το πάρει ένας ανθυπολοχαγός, ένας υπολοχαγός. Δεν μπορεί να πάρει μία πιστωτική κάρτα από την τράπεζα, γιατί είναι μικρό το όριο του μισθού. Επομένως πώς να ζήσει ο αρχιλοχίας, ο αστυφύλακας, ο λοχίας, ο ανθυπασπιστής, κ.λπ.

Είδα αυτήν τη σχέση στο μισθολόγιο που προτείνετε και δεν μπόρεσα να καταλάβω ποιά αριθμητική πρόοδος ισχύει από το βαθμό του ανθυπολοχαγού προς τα πάνω ή προς τα κάτω. Δεν υπακούουν σε κανέναν κανόνα. Είναι κάτι αυθαίρετο.

'Ερχεται το νέο μισθολόγιο και μας δίνει 9.000 δραχμές στο λοχαγό όταν γίνει Ταγματάρχης και 5.460 δραχμές όταν ο αρχιλοχίας γίνεται ανθυπασπιστής. 

Και όλα αυτά βεβαίως με την τιμαριθμοποίηση από το Φεβρουάριο, θα είναι μάλλον αρνητικά, παρά θετικά, απ' ό,τι ακούσαμε από τον κύριο Υφυπουργό Οικονομικών.

Δίνουμε, όμως, χρήματα στους μεγάλους βαθμούς. Δίνουμε 180.000 δραχμές στον Αρχηγό ΓΕΕΘΑ, 120.000 δραχμές σε έξι, 90.000 δραχμές δίνουμε σε είκοσι, 70.000 δραχμές δίνουμε σε εβδομήντα και 50.000 δραχμές σε διακόσιους τριάντα. Δηλαδή, μοιράζονται το χρήμα τριακόσια είκοσι επτά άτομα. 

Τώρα, βέβαια, θα ήθελα να πω για τους Ταξιάρχους, βεβαίως να πάρουν τα χρήματα και αυτοί, αλλά έχουν κάποια πρόσθετα πράγματα, όπως το αυτοκίνητο, τον οδηγό, που κάποιοι άλλοι τριακόσιοι δεν τα έχουν αυτα και τους αφαιρέσατε με το νομοσχέδιο τη δυνατότητα να παίρνουν κι ένα αυτοκίνητο κάθε τέσσερα χρόνια αφορολόγητο.

Θα έλεγα, λοιπόν, ότι δεν είναι περίεργο να ακολουθήσετε αυτήν την πρόταση της Νέας Δημοκρατίς, το 90% των δικαστικών. Ο αστυνομικός, ο λιμενικός, ο αξιωματικός, δεν έχει ωράριο. Αυτά τα έχουμε πει πολλές φορές και τα ξέρει καλά ο Υφυπουργός Εθνικής 'Αμυνας που υπηρέτησε επί τριάντα πέντε χρόνια. Ούτε καν αυτές τις πρόσθετες ώρες, ούτε καν τη μη ύπαρξη ρεπό που ο αστυφύλακας δεν το παίρνει, ούτε καν κάθε τρεις-τέσσερις μήνες και υπάρχουν ακόμη και αναφορές σε Εισαγγελείς. 'Ολα αυτά καλύπτονται με αυτούς τους αριθμούς οι 178.000 να γίνουν δηλαδή 182.000 στο βαθμό του ανθυπολοχαγού.

Γίνεται μια προσπάθεια απ' όλη την Αίθουσα και όλοι το συζήτησαν εδώ πέρα, να ξεκινήσετε από τις 200.000 δραχμές. 'Οχι βέβαια γιατί αυτά είναι χρήματα τα οποία μπορούν να σώσουν κάποιον οικογενειάρχη, αλλά μπορεί να είναι η βάση για να μπορέσει κάποιος να ζήσει σ' αυτόν τον Τόπο μια ευζωία, να έχει ένα "well being" που λένε και οι Αμερικανοί, ούτως ώστε να μην έχουν αδυναμία και να κάνουν τη δεύτερη ή την τρίτη δουλειά, να πέφτουν σε ΕΔΕ, να φεύγουν από το Σώμα γιατί κάποιος έγινε ταξιτζής ή κάποιος πούλησε δυο καφέδες.

Tέλος, θα ήθελα να κάνω μια έκκληση εν ονόματι όλων αυτών οι οποίοι αισθάνονται αυτήν την απορριπτική διάθεσή σας, κύριοι Υπουργοί, αισθάνονται, ότι τους αντιμετωπίζεται φθηνά με τον τρόπο με τον οποίο δεν δίδετε μια δραχμή, αρνείσθε να προστρέξετε στα κελεύσματα όλης της Αίθουσας, ότι στην απόγνωσή τους πλέον δεν θα λένε Χριστέ κι Απόστολοι, αλλά θα λένε Χριστοδουλάκη και Αποστολάκη.

Ευχαριστώ πολύ. 

(Χειροκροτήματα από την Πτέρυγα της Νέας Δημοκρατίας)

ΠΡΟΕΔΡΕΥΩΝ (Παναγιώτης Ν.Κρητικός): Ο Πρόεδρος του Δημοκρατικού και Κοινωνικού Κινήματος κ. Τσοβόλας έχει το λόγο.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, ειλικρινά από τον Υπουργό Οικονομικών εξαρτώνται, θέλω να είμαι δίκαιος και ειλικρινής, και όχι από τους παριστάμενους Υπουργούς Εθνικής 'Αμυνας και Δημόσιας Τάξης αν θα γίνουν δεκτά τα αιτήματα, όπως τα βάζει όχι μόνο η Αντιπολίτευση, αλλά και Βουλευτές του Κυβερνώντος Κόμματος και αυτό είναι προς τιμή τους, αρκεί να τηρήσουν αυτά και κατά την ψήφιση. Ο Υπουργός Οικονομικών είναι εκείνος ο οποίος τελικά λέει όχι στην ικανοποίηση αυτών των θέσεων που διατυπώνονται εδώ. Δεν θέλω εγώ να πάω στην αντίφαση που υπήρξε σήμερα μεταξύ του Υπουργού Εθνικής 'Αμυνας και του Υφυπουργού Οικονομικών στην προηγούμενη συνεδρίαση, που εγώ έβαλα το θέμα το συνταξιοδοτικό, που άλλα είπε ο Υφυπουργός Οικονομικών προχθές και άλλα είπε σήμερα. Αλλά είμαι βέβαιος, ότι αυτό δεν το έκανε σήμερα ο Υπουργός Εθνικής 'Αμυνας εν γνώσει του, γιατί είναι ειδική η νομοθεσία και ειδική η ρύθμιση που προβλέπει το Σύνταγμα.

Δεν καταδέχεται ο Υπουργός Οικονομικών να έρθει ποτέ στη Βουλή, έχει με άλλα να ασχοληθεί, εάν τον καλούσε ο ΣΕΒ θα πήγαινε με κομμένη την ανάσα. 'Οταν πρόκειται για ανθρώπους εργαζόμενους και όταν πρόκειται για το Κοινοβούλιο, αγνοεί τελείως Κόμματα, θεσμούς, δεν εμφανίζεται και στέλνει πάντα τον Υφυπουργό, είτε τον έναν είτε τον άλλον.

Κύριε Υφυπουργέ των Οικονομικών είσθε πολύ φθηνοί εκεί που πρέπει να μην είσθε τόσο φθηνοί και ακριβοί εκεί που δεν πρέπει να είσθε ακριβοί. Εδώ, αυτή, τη στιγμή όλοι μέσα σ' αυτήν την Αίθουσα, έχουμε διατυπώσει τη θέση, ότι σήμερα προέχουν και είναι συνδεδεμένα και με την οικονομία της Χώρας, τα εθνικά μας θέματα, που βρίσκονται σε εξέλιξη. Η ψυχή της άμυνας και της δημόσιας τάξης ποιοι είναι; Δεν είναι οι εξοπλισμοί που καλύπτουν ένα τμήμα. Είναι οι υπηρετούντες στις 'Ενοπλες Δυνάμεις και στα Σώματα Ασφάλειας που είναι εγκαταλελειμμένοι. 'Οπως σωστά τονίστηκε, το 1986 που είχα τη τιμή τότε σ' αυτήν εδώ τη Βουλή, να φέρω το ειδικό μισθολόγιο Ενόπλων Δυνάμεων και Σωμάτων Ασφαλείας, δυστυχώς όμως παρέμεινε εκεί που το αφήσαμε, με αποτέλεσμα η αύξηση του πληθωρισμού να έχει αφαιρέσει σημαντικό τμήμα από εκείνο που διασφάλιζε το μισθολόγιο του 1986. Και είναι οι δυνάμεις εκείνες, στις οποίες έχει εναποθέσει το 'Εθνος και η Πατρίδα να φυλάξουν τις Θερμοπύλες και να διαχειριστούν εξοπλιστικά προγράμματα τρισεκατομμυρίων. Μα, είναι δυνατόν στη λογική να στέκει, ότι ένα ποσό 30 ή 40 δισ. που θα ικανοποιούσε εν μέρει τους κατώτερους βαθμούς, τα κατώτερα μισθολογικά κλιμάκια, αλλά και όλη την ιεραρχία, αυτή που αποτελεί τον όγκο στις 'Ενοπλες Δυνάμεις και τα Σώματα Ασφάλειας, μπορεί στη λογική να στέκει, τη λογιστική που διέπει τη Κυβέρνηση, να επιμένετε και να λέτε όχι, όταν όλα τα Κόμματα στη Βουλή σας λένε, ότι το κλίμα είναι αρνητικό;

Και ναι μεν οι υπηρετούντες στις 'Ενοπλες Δυνάμεις και τα Σώματα Ασφαλείας είναι πατριώτες, έχουν επίγνωση της κατάστασης και δεν είναι μπακάληδες, η Κυβέρνηση όμως δυστυχώς φέρεται μπακάλικα!

Φέρεται, όπως είπα και προχθές, για τις πολύτεκνες μητέρες, με τη λογική λογιστών και αδιαφορεί γι'αυτό που βρίσκεται πίσω, ότι υπάρχει έμψυχο υλικό και άνθρωποι οι οποίοι πρέπει να βρίσκονται στο ύψος, που χρειάζεται, αυτές τις κρίσιμες στιγμές.

Παρακαλούμε πολύ την Κυβέρνηση, για να μην πω ότι απαιτούμε, γιατί αποφασίσαμε σ'αυτό το Σώμα η πλειοψηφία των Βουλευτών και όχι η Κυβέρνηση, παράγοντας βιομηχανία νομοσχεδίων εδώ μέσα, βελτίωση του συντελεστή, ώστε να αυξηθούν οι αποδοχές των κατωτέρων και αύξηση στις 200.000 του μισθού του ανθυπολοχαγού.

Από κει και πέρα, υπάρχουν δυνατότητες, τα 40 με 50 δισ., κύριε Υπουργέ, με όλη την ευθύνη αυτών που λέω, να βρεθούν, χωρίς αλλαγές στην οικονομική σας πολιτική. Αρκεί να λειτουργήσουν οι μηχανισμοί του Υπουργείου Οικονομικών προς τα εκεί που πρέπει να λειτουργήσουν και που δεν λειτουργούν προς "τους έχοντες και κατέχοντες". Αρκεί να μην έρχονται τα νομοσχέδια, όπως αυτό του Τελωνειακού Κώδικα και μια σειρά άλλα.

Παρακαλούμε πραγματικά και δεν το κάνουμε για να γίνουμε αρεστοί σε κάποιους, ή για μικροκομματικές σκοπιμότητες, γιατί ξέρουμε τι συζητιέται -και σωστά- στους υπηρετούντες στις 'Ενοπλες Δυνάμεις και στα Σώματα Ασφαλείας. Και δεν είναι κανένα προνομιακό νομοσχέδιο, γιατί οι υπηρετούντες στις 'Ενοπλες Δυνάμεις και στα Σώματα Ασφαλείας και μετά την κατάργηση, που προβλέπει το άρθρο 3, δεν παίρνουν ούτε υπερωρίες, ούτε προσαυξήσεις στα νυχτερινά, ούτε εκτός έδρας, τίποτε από εκείνα που παίρνουν οι άλλοι. Γιατί, αν κάνουμε μία μελέτη, θα δούμε ότι το σύνολο των αποδοχών είναι πολύ μικρότερο από εκείνο των άλλων υπαλλήλων.

Κατά συνέπεια, αυτή είναι η ορθή εικόνα και πρέπει μέχρι το τέλος της συζήτησης αυτών των άρθρων, να το δει η Κυβέρνηση, να κάνει τις αλλαγές και να το τολμήσει. Εμείς θέλουμε να πάρει αυτήν τη δόξα και να μη λάβει καθόλου υπόψη και ούτε θέλουμε εμείς να μας πουν "μπράβο", γιατί δώσαμε μια μάχη. Το θέμα είναι εθνικό, είναι πατριωτικό και δεν έχει σχέση με Κόμματα.'Ετσι πρέπει να βλέπουμε και έτσι βλέπουμε τουλάχιστον εμείς, τις 'Ενοπλες Δυνάμεις και τα Σώματα Ασφαλείας.

Παρακαλούμε, κύριε Υπουργέ των Οικονομικών, κοιτάξτε το θέμα. Ειλικρινά το λέμε. Εμείς χαρίζουμε σε σας το "μπράβο", αν κάνετε, που πρέπει να κάνετε, αυτές τις αλλαγές. Μην κάθεστε να σκεφθείτε τα 40 δισ., σε ένα τέτοιο πελώριο σήμερα, για την Ελλάδα και το 'Εθνος θέμα, που είναι οι 'Ενοπλες Δυνάμεις και τα Σώματα Ασφαλείας.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Γκελεστάθης έχει το λόγο.

ΝΙΚΟΛΑΟΣ ΓΚΕΛΕΣΤΑΘΗΣ: Κύριε Πρόεδρε, ασφαλώς το υπό συζήτηση νομοσχέδιο δεν αφήνει περιθώριο για πολιτικές αντιπαραθέσεις, ούτε για καμιά κομματική εκμετάλλευση.'Οταν μιλάμε για το προσωπικό των Ενόπλων Δυνάμεων και των Σωμάτων Ασφαλείας, θα πρέπει όλες οι Πτέρυγες της Εθνικής Αντιπροσωπείας να βρισκόμαστε σύμφωνοι πώς πρέπει να αντιμετωπισθεί αυτό το σοβαρό πρόβλημα. Μόνο όμως η Κυβέρνηση εκφράζει την ικανοποίησή της, γι'αυτά τα μικρά φιλοδωρήματα, που παρέχει, μ'αυτές τις τροποποιήσεις που επιφέρει ο κύριος Υφυπουργός Οικονομικών, στο προσωπικό των Ενόπλων Δυνάμεων και των Σωμάτων Ασφαλείας.

Διαπιστώνουμε, ότι όλοι οι Βουλευτές όλων των Κομμάτων βρισκόμαστε σύμφωνοι, ότι κάτι εν πάση περιπτώσει ουσιαστικό, πρέπει να ρυθμιστεί με το υπό συζήτηση νομοσχέδιο. Και αφού η Κυβέρνηση δεν δέχεται τη βάση να ακολουθούν οι αποδοχές των Ενόπλων Δυνάμεων και των Σωμάτων Ασφαλείας, κατά 90% τις αποδοχές των δικαστικών, ας δεχθεί τη βάση του ποσού των 200.000 δραχμών στο βαθμό του Ανθυπολοχαγού, με την ανάλογη αναπροσαρμογή, σε όλους τους βαθμούς της ιεραρχίας των Ενόπλων Δυνάμεων και των Σωμάτων Ασφαλείας.

Δεν υπάρχει καμιά αμφιβολία, ότι ο ισχυρισμός που προβάλλεται από την Κυβέρνηση του ΠΑ.ΣΟ.Κ., ότι δεν επιτρέπουν τα οικονομικά σήμερα, για κάποια περαιτέρω βελτίωση των αποδοχών του προσωπικού των Ενόπλων Δυνάμεων και των Σωμάτων Ασφαλείας, είναι εντελώς αστήρικτος, όπως είχαμε την ευκαιρία να αναφέρουμε στις πρωτολογίες μας, όπου λεπτομερώς ανέφερα ποια είναι τα δισεκατομμύρια των δισεκατομμυρίων των ελλειμμάτων, τα οποία διαγράφονται σε βάρος του Δημοσίου από την Κυβέρνηση του ΠΑ.ΣΟ.Κ. στις Δημόσιες Επιχειρήσεις και τους Κρατικούς Οργανισμούς, που είναι ως γνωστό της τάξεως των τεσσάρων τρισεκατομμυρίων δραχμών!

Και ανέφερα στην πρωτολογία μου, κύριε Υπουργέ της Εθνικής 'Αμυνας, τις αποδοχές των Διοικητών, Υποδιοικητών, τις αποδοχές που παίρνουν οι Διευθύνοντες Σύμβουλοι και Γενικοί Διευθυντές Κρατικών Τραπεζών και των ΔΕΚΟ, που σε αντιστοιχία με τις αποδοχές των Αξιωματικών των Ενόπλων Δυνάμεων και των Σωμάτων Ασφαλείας έχουν μεγάλη διαφορά. Είναι ντροπή να αναφέρουμε στη Βουλή, ότι γίνεται κάποια ικανοποιητική ρύθμιση με το μισθολόγιο αυτό. Θα πρέπει να δεχθεί η Κυβέρνηση, κύριε Πρόεδρε, ότι εφ'όσον επιχειρείται μετά το 1986 μια ρύθμιση των αποδοχών αυτών, να προχωρήσει σε μια πραγματική ικανοποιητική ρύθμιση που οι 200.000 δραχμές στο βασικό μισθό του Ανθυπολογαχού, επιφέρουν μια επιβάρυνση στον κρατικό προϋπολογισμό, της τάξεως μεταξύ 35-40 δισεκατομμυρίων δραχμών. Δεν υπάρχει καμία αμφιβολία, ότι πέραν όλων των συναδέλφων όλων των Κομμάτων, που υποστηρίζουν την άποψη αυτή, ακούστηκαν στη Διαρκή Κοινοβουλευτική Επιτροπή οι απόψεις των αποστράτων Αξιωματικών των Ενόπλων Δυνάμεων και των Σωμάτων Ασφαλείας, όπως επίσης, οι απόψεις των εν ενεργεία Αξιωματικών της Ελληνικής Αστυνομίας, της Πανελλήνιας 'Ομοσπονδίας των Αστυνομικών Υπαλλήλων, της Πανελλήνιας Ομοσπονδίας των Πυροσβεστικών Υπαλλήλων και του Λιμενικού Σώματος, οι οποίοι με αξιοπρέπεια και με ευπρέπεια, περιέγραψαν τη φτώχεια στην οποία έχουν περιέλθει οι οικογένειές τους. 'Αλλωστε, για πρώτη φορά αναγκάστηκαν οι απόστρατοι Αξιωματικοί των Ενόπλων Δυνάμεων και των Σωμάτων Ασφαλείας να οδηγηθούν σε δημόσια διαδήλωση πέρυσι για να εκφράσουν αυτήν την κατάσταση, στην οποία τους έχει φέρει η Πολιτεία, στην αντιμετώπιση των οικονομικών τους. Επίσης, για πρώτη φορά παρακολουθήσαμε διαδήλωση του εν ενεργεία προσωπικού των Σωμάτων Ασφαλείας, της Ελληνικής Αστυνομίας, του Πυροσβεστικού Σώματος και του Λιμενικού Σώματος, να διαδηλώνουν δημόσια την κατάσταση στην οποία έχουν περιέλθει οι οικογένειές τους.

Δεν επαρκεί ο χρόνος των πέντε λεπτών, κύριε Πρόεδρε, να αναφερθούμε σε λεπτομέρειες. Εν πάση περιπτώσει, στα άρθρα 1, 2 και 3 που συζητούμε, αναφέρω τις τροπολογίες που έχουμε καταθέσει, με γενικό αριθμό 35 και ειδικό 34 στις 14.11.96, με γενικό 37 και ειδικό 36 στις 15/11/96 με γενικό 38 και ειδικό 37 στις 15/11/96 και την τροπολογία με γενικό αριθμό 39 και ειδικό 38 στις 15/11/96 και θα παρακαλούσα τους κυρίους Υπουργούς, όταν θα απαντήσουν στις απόψεις που διατυπώνουμε, να αναφερθούν όσον αφορά το πώς αντιμετωπίζουν τα θέματα, τα οποία θίγουμε με τις τροπολογίες αυτές.

ΠΡΟΕΔΡΕΥΩΝ(Παναγιώτης Ν.Κρητικός):Ο κ. Βυζοβίτης έχει το λόγο.

ΧΡΗΣΤΟΣ ΒΥΖΟΒΙΤΗΣ: Κύριε Πρόεδρε, πρέπει να πω, ότι με τις θέσεις το ΠΑ.ΣΟ.Κ. σήμερα, λίγο μπερδεμένος είμαι. Το πρώτο που δεν κατάλαβα είναι, πού είναι το ΠΑ.ΣΟ.Κ. Εδώ είναι το ΠΑ.ΣΟ.Κ, εκεί είναι το ΠΑ.ΣΟ.Κ.; Δεν το κατάλαβα. Ο καλός συνάδελφος κ.Γικόνογλου, ο οποίος δεν μ'ακούει, αλλά δεν πειράζει, μας μπέρδεψε, αν εδώ είναι το ΠΑ.ΣΟ.Κ., το οποίο έχει άλλη θέση και αν εκεί είναι το ΠΑ.ΣΟ.Κ. (δείχνει στα Υπουργικά 'Εδρανα ) το οποίο έχει μια άλλη θέση. Τελικά, τι ψηφίζει η Κυβέρνηση του ΠΑ.ΣΟ.Κ.;

ΒΑΣΙΛΗΣ ΚΕΔΙΚΟΓΛΟΥ: Δεν είμαστε λόχος εμείς, κύριε Βυζοβίτη.

ΧΡΗΣΤΟΣ ΒΥΖΟΒΙΤΗΣ: Δεν είναι θέμα λόχου και τιμώ τις προσπάθειες που έχετε κάνει, αγαπητέ κύριε συνάδελφε, αλλά εδώ πρέπει να ξεκαθαρίσουμε γιατί έχουμε μπερδευτεί: Αν είσαστε ΠΑ.ΣΟ.Κ. ή όχι, αν είναι Κυβέρνηση ΠΑ.ΣΟ.Κ. ή όχι. Τελικά ποιά είναι η θέση του ΠΑ.ΣΟ.Κ.;

ΝΙΚΟΛΑΟΣ ΑΚΡΙΤΙΔΗΣ: Πρώτα, να ξεμπερδέψετε τα δικά σας.

ΧΡΗΣΤΟΣ ΒΥΖΟΒΙΤΗΣ: Θα τα ξεμπερδέψουμε.

ΠΡΟΕΔΡΕΥΩΝ(Παναγιώτης Ν.Κρητικός): Παρακαλώ, κύριε Βυζοβίτη.'Οχι σε προσωπικό επίπεδο η συζήτηση.

ΧΡΗΣΤΟΣ ΒΥΖΟΒΙΤΗΣ: Θα πρέπει να πω, ότι απ' αυτό θα φανεί πού είναι το ΠΑ.ΣΟ.Κ., όταν έρθει η ψηφοφορία και εκεί είναι και η δική μας η ευθύνη. Και η δική μας και η δική σας. Η δική μας είναι, κύριε Υπουργέ, εάν δεχθείτε τις 200.000 στο μισθό του ανθυπολοχαγού, να το ψηφίσουμε. Αυτή είναι η ευθύνη μας και θα το κάνουμε. Εάν, όμως, δεν κάνετε αυτό που πρέπει να κάνετε, τότε είναι ευθύνη των άλλων, όλων μας.

Και θα πω για το δεύτερο σημείο, θεωρώ, ότι είναι από τις ευτυχέστερες στιγμές του Ελληνικού Κοινοβουλίου αυτή η σύμπτωση απόψεων. Δεν το έχω ξαναδεί αυτό το πράγμα, από την Αριστερά μέχρι εδώ, όλοι να συμφωνούμε επιτέλους.

'Ακουσα με μεγάλη προσοχή, κυρία Δαμανάκη, αυτά που καταθέσατε και ειλικρινά ήθελα να καταθέσω και εγώ τα ίδια πράγματα. Κύριε Τσοβόλα, ειλικρινά σας το λέω, συγγνώμη, κύριε Πρόεδρε της Βουλής , που απευθύνομαι στους κυρίους συναδέλφους διότι είναι τιμή για όλους μας να μπορούμε να συμφωνήσουμε, πλην της Κυβερνήσεως, που δεν θέλει να εκμεταλλευθεί αυτήν τη στιγμή που λέμε όλοι εδώ ναι, όλο το Κοινοβούλιο, για να μπορέσουμε να κάνουμε τη διόρθωση που πρέπει στο Σχέδιο Νόμου.

Πάρτε λοιπόν, τη γενναία απόφαση επιτέλους και δεχθείτε την πρόταση που σας κάνει όλη η Βουλή.

Σε ό,τι αφορά τις λεπτομέρειες τώρα, θα ήθελα να πω δυο πράγματα. Είπα για τις 200.000. Θα ήθελα να πω και για τους συνταξιούχους. Είχα παρασυρθεί και εγώ από σας, όπως είχα παρασυρθεί και απ' αυτά που είπε ο κ. Τσοβόλας και ο κ. Μητσοτάκης, ότι χρειάζεται συνταξιοδοτικός νόμος. Και ανέτρεψε τα πάντα σήμερα ο κ. Χαραλαμπόπουλος. Και να σας πω κάτι; Τώρα αντιλαμβάνομαι τι σημαίνει εδώ στην εισηγητική έκθεση αυτό που λέτε: "Ορίζεται ότι το προτεινόμενο θα ολοκληρωθεί σε τρεις φάσεις, με την έναρξη εφαρμογής αναπροσαρμόζονται αυτόματα και οι συντάξεις των στρατιωτικών εν γένει συνταξιούχων, χωρίς να απαιτείται προς τούτο η ψήφιση ειδικού συνταξιοδοτικού νόμου". Το λέτε εδώ. Το αναγνωρίζετε, το ξέρατε. Το αφαιρέσατε αργότερα, γιατί δεν σας έβγαινε. Θα ήταν εντιμότερο να πείτε, ότι ξέρουμε τι γίνεται εδώ, ξέρουμε τη γνωμοδότηση της Ολομέλειας, αλλά δεν μπορούμε να την εφαρμόσουμε και ας εξηγήσετε στη Βουλή γιατί.

Δεύτερον, κύριε Τσοχατζόπουλε, να πω και τα δικά μου, μάλλον ατυχήσατε σήμερα. Δεν είσαστε σε φόρμα. Θέλατε να πούμε για τον πίνακα αυτό, δεν τα είπαμε καλά; Παραπλανήσατε την κοινή γνώμη με τον πίνακα που έχετε μπροστά και λέτε -και ας πάρω ένα βαθμό οποιουδήποτε- ταγματάρχης έπαιρνε 50.000 και τώρα παίρνει 204.000; Γιατί τα βάλατε έτσι και δεν βάλατε όλα μαζί με την ΑΤΑ; Για να καταλάβει επιτέλους ο Ελληνικός Λαός για ποια νούμερα μιλάμε και πού πρέπει να τα συγκρίνουμε...

ΑΠΟΣΤΟΛΟΣ ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ(Υπ. Εθνικής 'Αμυνας): Στο βασικό υπολογίζεται.

ΧΡΗΣΤΟΣ ΒΥΖΟΒΙΤΗΣ: Κάνετε λάθος, δεν είναι μόνο εκεί. Είναι επιδόματα.

ΑΠΟΣΤΟΛΟΣ ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ(Υπ. Εθνικής 'Αμυνας): Η σύνταξη πού υπολογίζεται;

ΧΡΗΣΤΟΣ ΒΥΖΟΒΙΤΗΣ: Επειδή ο χρόνος είναι πολύ λίγος, θα ήθελα να προσθέσω το εξής, ξεκινώντας από τους συνταξιούχους. Τα είπαμε αυτά τα πράγματα. Σας είπα και μια κουβέντα λίγο βαριά, όλους αφορά, είπα ότι φαίνεται, πως σ' αυτόν τον Τόπο σκοτώνουν τα άλογα όταν γεράσουν. Αυτή η διαπίστωση είναι γενικότερη. Σήμερα τη λέμε για τους στρατιωτικούς, αύριο θα το λέμε για κάποιους άλλους συνταξιούχους.

Εκείνο που θέλω να τονίσω σε ό,τι αφορά τα επιδόματα γι' αυτούς που είναι σε πολεμική διαθεσιμότητα, είναι ανάγκη να τα κόψετε αυτά; Πόσοι είναι επιτέλους ; Και ενώ υπάρχει η απόφαση της Ολομέλειας του Συμβουλίου της Επικρατείας, του 1952, που καθορίζει ποιες είναι οι αποδοχές αυτών των ανθρώπων, σήμερα έρχεστε εδώ και τις αφαιρείτε.

Δεύτερον, σε ό,τι αφορά τις θέσεις υψηλής ευθύνης. Συμφωνώ απόλυτα με το συνάδελφο κ. Σπυριούνη. Η υψηλή ευθύνη δεν είναι μόνο στο στρατηγό ούτε στο συνταγματάρχη. Είναι σ' αυτόν που διοικεί, ανεξαρτήτως αν είναι μικρό ή μεγάλο το τμήμα.

Θα ήθελα να τελειώσω λέγοντας, ότι σε ό,τι αφορά τα έξοδα των παραγράφων 4 και 5 στην παράγραφο 8 του άρθρου 2, αφαιρέστε μόνο δυο λέξεις διατυπώνοντάς το ως εξής: "καταβάλλονται μόνο για το χρονικό διάστημα, που οι δικαιούχοι αυτών βρίσκονται σε ενέργεια, υπολογίζονται όμως τις τρίμηνες αποδοχές". Να τελειώσει, λοιπόν, αυτό το πράγμα και να ικανοποιηθούν οι άνθρωποι. Νομίζω, ότι υπάρχει μια πρόταση την οποία πρέπει να την αποδεχθείτε. Και εμείς θέλουμε να συμβάλουμε -το τονίζω- στο να ψηφίσουμε ομόφωνα το νομοσχέδιο.

Δεχθείτε τις προτάσεις. Νομίζω ότι σας συμφέρει σαν Κυβέρνηση. Εσείς θα πάρετε τη δόξα. Εμείς απλώς θέλουμε να συμβάλουμε γιατί είναι αυτό το έργο το δικό μας.

Σας ευχαριστώ πολύ.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Ακριτίδης έχει το λόγο.

ΝΙΚΟΛΑΟΣ ΑΚΡΙΤΙΔΗΣ: Κύριε Πρόεδρε, αναμφίβολα η συζήτηση αυτή στην Εθνική Αντιπροσωπεία έχει ιδιαίτερο βάρος, ιδιαίτερα αν συσχετίσουμε, τη σημασία ενός μισθολογίου που έρχεται αυτήν την ώρα, με την ειδική αποστολή και την ειδική ευθύνη που έχουν ήδη αναλάβει τα στελέχη των Ενόπλων Δυνάμεων και των Σωμάτων Ασφαλείας, εν όψει της συγκυρίας που η Χώρα διέρχεται στο πεδίο των εθνικών μας θεμάτων. Το ηθικό και η ψυχολογία των στελεχών των Ενόπλων Δυνάμεων πρέπει να είναι σε επίπεδο αντίστοιχο της αποστολής τους.

Από τη συζήτηση που έχει προηγηθεί έγινε σαφές, ότι το προτεινόμενο μισθολόγιο δεν ανταποκρίνεται στην πρώτη και βασική ανάγκη να διαμορφώσουμε αποδοχές, που να διασφαλίζουν ένα ικανοποιητικό βιοτικό επίπεδο σ' αυτούς τους άνδρες. Αλλά, απ' ό,τι φαίνεται, δεν διασφαλίζουμε ούτε το αίσθημα της δίκαιης μεταχείρισης. Και εμένα -που δεν παρακολούθησα το θέμα από παλιά και συστηματικά- μου δημιουργεί εντύπωση το γεγονός, ότι υπάρχουν πλευρές του μισθολογίου και των συντάξεων οι οποίες δεν είναι πλήρως αποσαφηνισμένες. Εάν για παράδειγμα, στο μισθολόγιο θα υπάρξουν αναπροσαρμογές με την εξέλιξη του τιμαρίθμου, πέραν των όσων προσδιορίζονται στα τρία αυτά στάδια και βεβαίως πώς θα υπολογίζεται τελικά η σύνταξη.

Κύριε Πρόεδρε, χωρίς καμία αμφιβολία, απ' ό,τι φαίνεται, έχουμε μία βελτίωση της υφισταμένης μέχρι σήμερα κατάστασης μισθολογίου. Δεν γνωρίζω πόσο σωστές είναι οι εκτιμήσεις που λένε, ότι κάποιοι θα έχουν καθαρές αποδοχές λιγότερες απ' αυτές που είχαν μέχρι τώρα. Δυσκολεύομαι να το δεχθώ αυτό. Φαίνεται, λοιπόν, ότι υπάρχει κάποια βελτίωση. Εξάλλου το γεγονός ότι δίδονται 107 δισ. επιπλέον του σημερινού κόστους, είναι ενδεικτικό αυτού του γεγονότος. Δεν υπάρχει αμφιβολία.

'Ομως, κύριε Υφυπουργέ, νομίζω ότι είναι ορθή η εκτίμηση που γίνεται, ότι οι βελτιώσεις αυτές δεν ανταποκρίνονται στο ελάχιστο των στόχων που θα μπορούσαμε να βάλουμε. Η Βουλή -και αυτό είναι πολύ φυσικό, είναι χρέος της- δείχνει την ευαισθησία της σήμερα και το υψηλό αίσθημα ευθύνης, απέναντι στα στελέχη των Ενόπλων Δυνάμεων και των Σωμάτων Ασφαλείας.

Από την όλη αυτή συζήτηση, εγώ νομίζω ότι η Κυβέρνηση πρέπει να κρατήσει αυτήν την ομόθυμη εκτίμηση -δεν είναι απλή θέληση- και ενδεχομένως στα επόμενα στάδια να προχωρήσει σ' αυτές τις βελτιώσεις. Συντάσσομαι κι εγώ, κύριε Πρόεδρε, με εκείνους που εκτιμούν, ότι το ελάχιστο που έπρεπε να βάλουμε ως αφετηρία, ως βάση για τη διαμόρφωση αυτού του μισθολογίου είναι οι 200.000 δρχ., όπως προσδιορίζεται εδώ, για το μισθό του ανθυπολοχαγού. Είμαι πεπεισμένος για την αναγκαιότητά του.

Υπάρχουν, όμως, και μερικές άλλες ρυθμίσεις, που θα έλεγα, κύριε Υφυπουργέ, ότι διαπνέουν ένα μίζερο πνεύμα. Δεν καταλαβαίνω στη θέση του επιδόματος υψηλής ευθύνης, πώς ένας συνταγματάρχης, ο οποίος θα διοικεί ασφαλώς κάποια μονάδα, μεγαλύτερη ή μικρότερη, θα έχει γι' αυτήν την ευθύνη επίδομα 10.000 δρχ. από 1.1.97 και 20.000 δρχ. από 1.1.98. Μα, είναι εξαιρετικά μίζερο. Δεν γνωρίζω τι μπορεί να σημαίνει μια ανακατάταξη εσωτερική. Θα μπορούσα να μιλήσω και για άλλα.

'Ομως, λόγω του χρόνου, θα περιορισθώ να πω τούτο, για το οποίο θα επιμείνω: Μια άλλη αρχή που πρέπει να ισχύει για τέτοια ειδικά μισθολόγια, που αφορούν ομάδες με ειδική αποστολή, είναι η αρχή της τιμητικής αναγνώρισης.

(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ.)

Εγώ δέχομαι, ότι έπρεπε το μισθολόγιο αυτό να έχει μία σταθερή σχέση με το μισθολόγιο των δικαστών, άρα και με την αποζημίωση τη βουλευτική. Δεν θέλω να τη θίξω. Αλλά μου είναι εξαιρετικά δύσκολο να κατανοήσω, ότι το σύνολο των αποδοχών των ύψιστων κλιμακίων, του Αρχηγού του ΓΕΕΘΑ ή των Αρχηγών των 'Οπλων, μπορούν να διαφέρουν από το μισθό ενός διευθυντού μιας κλινικής του ΕΣΥ. Αυτά μου είναι εντελώς ακατόνοητα.

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Βουλευτή).

Παρακαλώ να έχω μία μικρή ανοχή ενός λεπτού, όπως είχαν και άλλοι συνάδελφοι.

ΠΡΟΕΔΡΕΥΩΝ (Λουκάς Αποστολίδης): Παρακαλώ συνεχείστε, κύριε συνάδελφε.

ΝΙΚΟΛΑΟΣ ΑΚΡΙΤΙΔΗΣ: Ευχαριστώ πολύ.

Μου είναι εντελώς ακατανόητο να υπάρχουν αυτές οι διακρίσεις. Νομίζω, λοιπόν, ότι θα πρέπει να δοθούν αυτές οι τιμητικές διακρίσεις. Ανέφερα για τα κατώτερα κλιμάκια -και επιμένω- ότι πρέπει να έχουν διασφαλίσει όρους μιας ικανοποιητικής επιβίωσης.

Κλείνοντας, για να μη στενοχωρήσω τον κύριο Πρόεδρο, θα ήθελα να σημειώσω το εξής.

Γνωρίζω Αρχηγό Σώματος, δεν είναι η μοναδική περίπτωση, συνταξιούχο, ο οποίος σήμερα έχει καθαρή σύνταξη και ας την ακούσει ο Ελληνικός Λαός, σύνολο αποδοχών 312.000 δραχμές το μήνα. Υπάρχουν οδηγοί, και αναφέρομαι στον ΟΑΣΘ Θεσσαλονίκης, που είναι ιδιωτική επιχείρηση, που παίρνουν 540.000 δραχμές. Αλλά ποιος είναι εκείνος ο οποίος θα δεχθεί σήμερα σ'αυτήν την Αίθουσα, ένας απόστρατος, αντιστράτηγος, να παίρνει σύνταξη 300.000 δραχμών. Αυτό δεν τιμά την Ελλάδα, δεν τιμά τη Βουλή, δεν τιμά την ελληνική κοινωνία. Συνεπώς δεν μπορώ να δεχθώ τέτοιες διακρίσεις, κύριε Υπουργέ.

(Χειροκροτήματα από την Πτέρυγα του ΠΑ.ΣΟ.Κ.)

ΠΡΟΕΔΡΕΥΩΝ (Λουκάς Αποστολίδης): Ο κ. Κεδίκογλου έχει το λόγο.

ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, τόσο στην Επιτροπή όσο και τώρα στην Ολομέλεια, ομολογώ ότι με μεγάλη στενοχώρια παίρνω το λόγο, να αναφερθώ σε ένα νομοσχέδιο που πρέπει να εκφράζει μία από τις αρχές του κινήματός μας. Πού είναι ο 'Ακης Τσοχατζόπουλος; Η πρώτη γνωριμία μας έγινε στο Καστρί παρόντος του Ανδέα Παπανδρέου. 'Ηταν ένα γεύμα και το πρώτο θέμα που κουβεντιάσαμε όταν τον πρωτογνώρισα, ήταν το ζήτημα των Ενόπλων Δυνάμεων και πως είχε μετά τη χούντα. Μιλήσαμε και μας ανέλυσε δι'ολίγον ο αείμνηστος Πρόεδρός μας το θέμα της εθνικής μας ανεξαρτησίας.

'Οταν, λοιπόν, για μας το οχυρό της ανεξαρτησίας είναι οι 'Ενοπλες Δυνάμεις, αυτό το νομοσχέδιο που ψηφίζουμε, δεν περιποιεί τιμή στην Κυβέρνηση. Να το πούμε ξεκάθαρα. Αυτό είναι το πρώτο θέμα.

Δεύτερον, η διαβάθμιση των βαθμών όπως την έχετε, αναφέρεται σε προηγούμενη τεχνολογία. Δεν γνωρίζει αυτός που το συνέταξε, ότι σήμερα ο λοχίας δεν είναι ο λοχίας του 1950 ή του 1940. Είναι τεχνολογικά εκπαιδευμένος και προηγμένος. Είναι στάθμης ανωτέρας και των Τ.Ε.Ι. ακόμη. Πώς τον βάζετε σ'αυτήν τη βαθμίδα; Με ποιο δικαιολογητικό;

'Επρεπε αυτή η διαβάθμιση οπωσδήποτε να έχει συγκεκριμένα πράγματα. Να καλλιεργεί την άμιλλα τουλάχιστον προς ορισμένες στάθμεις. 'Επρεπε οπωσδήποτε να δίνει ως στάθμη άμιλλας στον αντισυνταγματάρχη, ως στάθμη άμιλλας στον υποστράτηγο, ως στάθμη άμιλλας στον Αρχηγό του Στρατού, ως στάθμη άμιλας στον Αρχηγό του ΓΕΕΘΑ. Δεν το κάνει, κύριε Υπουργέ. Και πέραν τούτου, δεν περιποιεί τιμή στην Κυβέρνηση το ότι ο Υπουργός Οικονομικών δεν παρίσταται σε ένα τόσο σοβαρό νομοσχέδιο. Είναι εδώ ο Υφυπουργός, ο οποίος, κύριε Πρόεδρε, δεν είναι μέλος της Κυβέρνησης, δεν είναι μέλος του Υπουργικού Συμβουλίου. Την Κυβέρνηση αποτελεί το Υπουργικό Συμβούλιο, το οποίο απαρτίζεται από τον Πρωθυπουργό και τους Υπουργούς.

'Οσον αφορά τα επιδόματα, τι λέτε στην παράγραφο για το οικογενειακό επίδομα;

Πριν αναφερθώ, όμως, στα επιδόματα, να πω για το θέμα των συντάξεων. Το είχα πει στον Υπουργό Δημοσίας Τάξεως και μου το θυμίζει τώρα.

Επιτρέπεται κύριε Υπουργέ της Δημόσιας Τάξης, να δίνετε δέκα χρόνια συντάξιμα, επειδή δεν θέλετε να αυξήσετε τις θέσεις των αξιωματικών, των ταξιάρχων και των υποστρατήγων στα Σώματα Ασφαλείας; Επιτρέπεται, νομοί, όπως αυτός της Εύβοιας, να έχουν διοικητές αντισυνταχματάρχες και να αποστρατεύετε ανθρώπους σάραντα πέντε ετών με υπηρεσία ενός έτους ή το πολύ δύο ετών; Περιμένετε να έχουμε ασφάλεια του Κράτους έτσι; Γίνεται ποτέ αυτό;

Πρώτο καθήκον που έχετε να κάνετε είναι να αυξήσετε τις θέσεις υποστρατήγων, ταξιάρχων, στους νομούς να έχετε διοικητές ταξιάρχες ακόμη και υποστρατήγους και όχι αντισυνταγματάρχες και επιπλέον να τους δώσετε μία πολύ καλύτερη θέση.

Ο σημερινός αστυφύλακας δεν έχει καμιά σχέση με τον αστυφύλακα του 1945 και του 1950, και εν πάση περιπτώσει, είναι εντεταγμένος στο κοινωνικό σύνολο και δεν έχει για κανένα κομμάτι του Ελληνικού Λαού την έννοια του χαφιέ. Είναι σήμερα προστάτης του νόμου και της τάξεως. Οφείλετε γρήγορα να ξεχωρίσετε την Αστυνομία σε Αστυνομία τάξεως και σε Αστυνομία του εγκλήματος.

'Οσον αφορά τα επιδόματα, ρωτώ: Τα οικογενειακά βάρη των στρατιωτικών είναι τα ίδια με των πολιτικών υπαλλήλων; Υπάρχει παιδί αξιωματικού, ο οποίος δεν υπηρέτησε ποτέ στην Αττική -έτσι έπρεπε να γίνεται μέχρι ένα βαθμό και έχει καταντήσει αλλιώς το πράγμα- και το παιδί που δεν γνώρισε ποτέ το δάσκαλο δεύτερη χρονιά. Είναι η ίδια η επίπτωση των οικογενειακών βαρών; 'Επρεπε τουλάχιστον να την έχετε κατά 50% ανώτερη από αυτήν των δημοσίων υπαλλήλων.

Λέτε, κύριε Υπουργέ, ότι υπάρχει επίδομα ειδικής απασχόλησης. Ξέρετε κανέναν εργάτη των μεταλλείων, με την ειδική απασχόληση των μεταλλείων, που να μην έχει στη σύνταξή του το επιπλέον λόγω ειδικής απασχόλησης; Ξέρετε κανέναν οικοδόμο, που είναι βαρύ επάγγελμα, ο οποίος να μην έχει σύνταξη βαρέως επαγγέλματος; Σε αντίστοιχη περίπτωση, αφού παίρνει κάποιος επίδομα ως μέλος των Ενόπλων Δυνάμεων, πώς αυτό το επίδομα δεν περνάει στις συντάξιμες αποδοχές; Με ποια λογική;

Δεύτερον, το οποίο είναι προσβλητικό, τι σημαίνει πολεμική διαθεσιμότητα; Ξέρετε ότι δεν υπάρχουν συνταξιούχοι λόγω αναπηρίας στο Στρατό; Είναι πολεμική διαθεσιμότητα; Τι είναι; Είναι ο αξιωματικός ή ο στρατιώτης, ο οποίος είναι κομμάτια, δεν έχει χέρια, δεν έχει πόδια, δεν έχει μάτι, δεν έχει κεφάλι, και έρχεσθε και του λέτε "δεν θα πάρεις αυτό, για το οποίο είσαι κομμάτια"; Είναι αυτό λογική; Είναι αυτό στις αρχές του Κινήματος που υπηρετούμε; Είναι συνεπές στην αρχής της εθνικής ανεξαρτησίας, για την οποία τονίζουμε στον πολίτη να είναι στην πρώτη γραμμή;

Αλίμονο στο Κόμμα εκείνο, που δεν υπηρετεί με βαθιά πίστη τις αρχές του.

Είναι, λοιπόν, εντελώς απαραίτητο, να περιληφθεί η πολεμική διαθεσιμότητα. Δεν σας κάνει εντύπωση, όσον αφορά τους εφέδρους, ότι σήμερα επιστήμονες -κι εσείς παραπονεθήκατε μάλιστα και ορθώς και δικαίως και συγχαρητήρια για ό,τι έγινε- δεν θέλουν να υπηρετήσουν ως αξιωματικοί; Να μη θέλουν να έχουν την τιμητική θέση του εφέδρου, όμως στο αριστερό της πλευράς των μονίμων; Πώς αυτός δεν μπαίνει στο ειδικό επίδομα;

Προχωρούμε παρακάτω: Γιατί να μη δίνεται επίδομα στέγης; Δεν είναι μία επιπλέον επιβάρυνση, που δεν την έχουν οι άλλοι; Υπάρχουν αξιωματικοί, οι οποίοι παίρνουν οικήματα και δεν έχουν κόστος στέγης, τα λεγόμενα ΣΟΑΜ; Κατά ποια λογική οι άλλοι αξιωματικοί, αφού εμείς ως Πολιτεία δεν είμαστε ικανοί να δώσουμε στέγη σε όλους, να μην παίρνουν στεγαστικό επίδομα; Θα αφήσετε το επίδομα αυτό σε όλους αυτούς, που δεν έχουν στέγαση στο ΣΟΑΜ;

Αυτό το νομοσχέδιο δεν ολοκληρώνεται αμέσως και είχαμε αποφασίσει ως κυβέρνηση να δώσουμε το ειδικό επίδομα ετοιμότητας. Πώς το κόβετε το 1998; Με ποια λογική; Αυτά είναι εκτός λογικής, κύριοι Υπουργοί, αυτού του νομοσχεδίου και των αρχών, με τις οποίες αυτό τοποθετήθηκε και πρέπει να τα αναθεωρήσετε και να τα ανακαλέσετε.

Δεν σας έχει κάνει εντύπωση ο βαθμός του απολυτηρίου, με τον οποίο προσέρχονται στις εισαγωγικές εξετάσεις στη Σχολή Ευελπίδων εδώ και αρκετά χρόνια; Και πώς τώρα πλέον, που έφυγε η κατηγορία της δικτατορίας, έφυγε η κηλίδα, με την οποία κάποιοι επίορκοι σπίλωσαν τις 'Ενοπλες Δυνάμεις -που τώρα βέβαια βελτιώθηκε- ακόμα δεν έχουμε εκείνους τους βαθμούς, που υπήρχαν στα δικά μας χρόνια; Παλιότερα οι άριστοι πήγαιναν στη Σχολή Ευελπίδων. Τι βαθμούς εισαγωγής έχετε μέσο όρο; Με τι κίνητρα οδηγείτε;

Χωρίς ηθικό, δεν γίνεται να έχετε αξιόμαχες 'Ενοπλες Δυνάμεις, το είπε ο κ. Χαραλαμπόπουλος. Το ηθικό είναι η βάση. Ηθικό όμως χωρίς οικονομικές αποδοχές, δεν γίνεται, όταν μάλιστα οι οικονομικές αποδοχές είναι η βάση και το κριτήριο και μια θέση αξιών.

Σας καλώ, κύριε Υπουργέ, να το ξανασκεφθείτε, να μην ψηφιστούν τα άρθρα, να αναπροσαρμοστούν και τα κλιμάκια και τα επιδόματα, για να μπορέσω κι εγώ να ψηφίσω τα άρθρα 1, 2 και 3. Διαφορετικά, βρίσκομαι σε δύσκολη θέση. Ευχαριστώ.

ΠΡΟΕΔΡΕΥΩΝ (Λουκάς Αποστολίδης): Κύριε Υφυπουργέ, υπάρχουν τέσσερις προτασσόμενες δευτερολογίες. Θα τις ακούσετε και θα απαντήσετε μετά;

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπ.Οικονομικών): Μάλιστα.

ΠΡΟΕΔΡΕΥΩΝ (Λουκάς Αποστολίδης): Ο κ. Παπαθεμελής έχει το λόγο.

ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ: Κύριε Πρόεδρε, με την ελπίδα ότι ο Υπουργός Εθνικής Αμύνης εκφράζει την τελευταία λέξη της εγκυρότητας, θα ήθελα να χαιρετίσω τη διάψευση αυτής της εφιαλτικής ειδήσεως που διαβάσαμε όλοι σήμερα για τη διακοπή των αεροπορικών πτήσεων των πολεμικών αεροπλάνων μας στην Κύπρο. Πραγματικά μια τέτοια είδηση,αληθής αποδεικνυόμενη, θα ήταν τραγική. Θα αποδείκνυε ότι ήδη δια ολισθήσεως θα είχαμε οδηγηθεί στο περιβόητο αμερικανοτουρκικό σχέδιο των "μέτρων οικοδόμησης εμπιστοσύνης". Ελπίζω ότι ο Υπουργός Εθνικής Αμύνης μας έδωσε την πιο υπεύθυνη και την πιο έγκυρη πληροφορία και δεν θα διαψευσθεί εκείνος, όπως διέψευσε αυτός τους κυβερνητικούς εκπροσώπους της ελλαδικής και της κυπριακής κυβερνήσεως.

Κύριε Πρόεδρε, έγινε ευρεία συζήτηση γι'αυτά τα θέματα. 'Εγινε και μέσα στην Αίθουσα, έγινε και στην αρμόδια Διαρκή Επιτροπή. Νομίζω, ότι η Πολιτεία έρχεται υπερήμερη να δώσει μια απάντηση σε ένα χρόνιο αίτημα το οποίο είχε και αυτή η Κυβέρνηση και οι προηγούμενες. Και οι Κυβερνήσεις του ΠΑΣΟΚ και οι κυβερνήσεις της Νέας Δημοκρατίας είχαν αναγνωρίσει και διακηρύξει για την ανάγκη ενός ειδικού μισθολογίου το οποίο να είναι ευθέως ανάλογο προς τις εθνικές προτεραιότητες, την αποστολή και το επιβαλλόμενο κύρος των Ενόπλων Δυνάμεων και των Σωμάτων Ασφαλείας.

Λυπάμαι να πω και εγώ όπως ήδη επεσήμαναν τόσοι ομιλητές σ'αυτήν την Αίθουσα, ότι δυστυχώς αυτό το οποίο έρχεται προς ψήφιση, παρά τις όποιες βελτιώσεις, δεν είναι εκείνο το οποίο αναμένουν οι ενδιαφερόμενοι και η ελληνική κοινωνία. 'Εχουμε ένα χρέος να ανταποκριθούμε σε αυτό το καθήκον το οποίο μας επιβάλλει να συγκροτήσουμε ισχυρότατες 'Ενοπλες Δυνάμεις ως πρώτο όρο μιας αποτρεπτικής πολιτικής ισχύος που αυτή η χώρα πρέπει να επιδείξει, δίνοντας μηνύματα προς όλες τις κατευθύνσεις και πρωτίστως προς την εθνική κατεύθυνση.

Πιστεύω, χωρίς να αποτελεί πλειοδοσία, με τη βεβαιότητα ότι εφ'όσον γίνεται μια σχετικά μακροπρόθεσμη ρύθμιση, οι 200.000 δραχμές ως βάση για τον ανθυπολοχαγό, θα αποτελούσαν μια λύση, μια στοιχειώδη ουσιαστική απάντηση στο ερώτημα και στο αναμενόμενο, από τις ενδιαφερόμενες κοινωνικές ομάδες, αίτημα. Εάν δεν πάμε εκεί, υπάρχουν και μια σειρά επιμέρους ηπιώτερες προτάσεις των συναδέλφων, που χωρίς να αποκλίνουν απ'αυτό που η Κυβέρνηση θεωρεί ότι είναι αυτή τη στιγμή εφικτό, εν πάση περιπτώσει δίνουν κάποιες ουσιαστικές διαφορές από εκείνο το οποίο προτείνεται προς ψήφιση.

Η διασύνδεσή του συζητούμενου μισθολογίου με την τιμαριθμική αναπροσαρμογή του δημοσιουπαλληλικού μισθολογίου, η οποία φαίνεται να αποκλείεται από το άρθρο 7 του υπό συζήτηση νομοσχεδίου, θα πρέπει να είναι αυτονόητη, κύριε Πρόεδρε, εάν θέλουμε όντως να βγει ένα μισθολόγιο για τις 'Ενοπλες Δυνάμεις και τα Σώματα Ασφαλείας, το οποίο να είναι επιτέλους στα βασικά του στοιχεία αντάξιο και των προσδοκιών, αλλά και των ειδικών μας υποχρεώσεων.

ΠΡΟΕΔΡΕΥΩΝ (Λουκάς Αποστολίδης): Ο συνάδελφος κ.Ανδρεουλάκος έχει το λόγο.

ΑΠΟΣΤΟΛΟΣ ΑΝΔΡΕΟΥΛΑΚΟΣ: Κύριε Πρόεδρε, είναι πασίδηλο και μάλιστα πανθομολογούμενο υφ'όλων των Πτερύγων, ότι το συζητούμενο σήμερα νομοσχέδιο δεν επιλύει το σοβαρό, το πιεστικό πρόβλημα, το βιοποριστικό, των στελεχών των Ενόπλων Δυνάμεων και των Σωμάτων Ασφαλείας, πρόβλημα το οποίο κατατρύχει το ηθικό και υπονομεύει το φρόνημα των Ενόπλων Δυνάμεων και των Σωμάτων Ασφαλείας.

To μόνο που επιλύει το συζητούμενο νομοσχέδιο είναι το πρόβλημα που έχει η Κυβέρνηση του ΠΑ.ΣΟ.Κ. να αποκτήσει ένα φύλλο συκής, διότι είχε δεσμευτεί επί ολόκληρη 3ετία και είχε επαγγελθεί κατ'επανάληψη ότι θα έφερνε πραγματικά ένα νέο μισθολόγιο, το οποίο θα έδινε πραγματικές και γενναίες αυξήσεις στα ένστολα στελέχη του στρατού και των Σωμάτων Ασφαλείας. 'Ομως, τέτοιο δεν γίνεται.

'Ολες οι Πτέρυγες συμφωνούμε, κύριοι συνάδελφοι του ΠΑ.ΣΟ.Κ., ότι θα πρέπει να καθοριστεί ο βασικός μισθός του ανθυπολοχαγού στο ποσό των 200.000 δραχμών. Αν θέλετε να είσθε συνεπείς, δεν έχετε παρά να κάνετε πράξη τα λεγόμενα και τη διαφωνία σας. Καταθέστε μία πρόταση ονομαστικής ψηφοφορίας και αντί να εκλιπαρείτε την Κυβέρνηση, θα έλθει η Κυβέρνηση να αναλάβει τις ευθύνες της και να βάλει πράγματι το όριο στις 200.000 δραχμές. Αυτό και μόνο θα είναι επίλυση του σοβαρού βιοποριστικού προβλήματος των στελεχών των Ενόπλων Δυνάμεων και των Σωμάτων Ασφαλείας. 'Ολα τα άλλα είναι λόγια χωρίς ουσία. Εδώ θα πρέπει τις διαφωνίες σας να τις πάτε στα άκρα. Δεν είναι δυνατόν να συμφωνεί όλο το Κοινοβούλιο και να εκπλιπαρεί το Κοινοβούλιο, που έχει τη νομοθετική δικαιοδοσία, την Κυβέρνηση και μάλιστα τον Υφυπουργό, ο οποίος δεν είναι καν μέλος του Κοινοβουλίου και ο οποίος δεν είναι και μέλος της Κυβερνήσεως. Τι κάνουμε εκκλήσεις; Στα χέρια μας έχουμε τη δύναμη και τη δικαιοδοσία, κύριε Σπυριούνη. Κάντε πρόταση ονομαστικής ψηφοφορίας και θα δείτε πως θα σπεύσει η Κυβέρνηση. Πρόκειται για ένα ευτελές ποσό των 54 δισ. δρχ., κύριε Πρόεδρε. 'Ολο και όλο το ποσό, για να βάλουμε ως βάση τις 200.000 δρχ. είναι μία πρόσθετη επιβάρυνση των 54 δισ. δραχμών. Δεν έχουμε 54 δισ. για τις 'Ενοπλες Δυνάμεις και για τα Σώματα Ασφαλείας; 'Εχουμε, όμως, για άλλες τάξεις εργαζομένων, οι οποίες δεν εκπληρούν την υψίστη εθνική και κοινωνική αποστολή, την οποία επληρούν οι 'Ενοπλες Δυνάμεις και τα Σώματα Ασφαλείας; Ας τολμήσουμε. Κύριοι συνάδελφοι του ΠΑ.ΣΟ.Κ τολμήστε και θα δείτε πως θα λυθεί το πρόβλημα που μας απασχολεί.

ΠΡΟΕΔΡΕΥΩΝ ( Λουκάς Αποστολίδης): Ο συνάδελφος κ. Σούρλας έχει το λόγο.

ΓΕΩΡΓΙΟΣ ΣΟΥΡΛΑΣ: Κύριε Πρόεδρε, το συζητούμενο νομοσχέδιο αποτελεί μία χαρακτηριστική περίπτωση, όπου κανείς βλέπει στο αποκορύφωμα να υπάρχουν αντιφάσεις μεταξύ των διαπιστώσεων και των ενεργειών, περιφρόνηση της Νομοθετικής Εξουσίας, κατάχρηση της ευαισθησίας μιας συγκεκριμένης ιστορικής, κοινωνικής ομάδας, όπως είναι το προσωπικό Ενόπλων Δυνάμεων και Σωμάτων Ασφαλείας και περιφρόνηση στους απόμαχους. Διότι εδώ πρόκειται πραγματικά περί απομάχων, γιατί έδωσαν μάχες για την Πατρίδα με πραγματικά πυρά. 

Αποτελεί αντίφαση όταν διαπιστώνουμε όλοι μας ότι υπάρχει μεγάλος εθνικός κίνδυνος, και πρέπει να στηριχθούμε στο έμψυχο δυναμικό, που λέγεται προσωπικό Ενόπλων Δυνάμεων και χορηγούνται αυτοί οι μισθοί εξαθλίωσης με ό,τι αυτό συνεπάγεται για την αντιμετώπιση του προβλήματος. Αποτελεί αντίφαση, όταν εκπονείται ένα γενναίο πρόγραμμα δαπανών εξοπλισμού και ειδικοί εδώ εκλεκτοί συνάδελφοι και αξιωματικοί του στρατού, που γνωρίζουν καλύτερα από μένα τα πράγματα, λένε ότι αυτό πρέπει να έχει μία αναλογία 70% για το προσωπικό με 30% εξοπλισμούς.

Αλλά, κύριε Πρόεδρε -και αυτό είναι πολύ σημαντικό πράγμα, και έχει σχέση με το Προεδρείο, όχι με εσάς προσωπικά-καταστρατηγείται κάθε έννοια της Νομοθετικής Εξουσίας. Επιβεβαιώνεται ότι η Εκτελεστική Εξουσία είναι και Νομοθετικό Σώμα. Απλά εμείς εδώ είμαστε θεατές, παρατηρητές και άξιος ο μισθός μας, όσοι από εμάς κάνουμε την τιμή και ερχόμαστε στο Κοινοβούλιο. Μήπως κάνουν καλύτερα εκείνοι που δεν συμμετέχουν σ'αυτήν τη διαδικασία.

Παρακολούθησα ότι απ'όλες τις Πτέρυγες υπάρχει σύμπτωση απόψεων, για το ειδικό μισθολόγιο, για τη σύνδεση με το μισθολόγιο των δικαστικών, για την αύξηση σε 200.000 δρχ. του μισθού του ανθυπολοχαγού, που εκεί θα στηρίζονται όλες οι άλλες αποδοχές.

'Ακουσα από τους συναδέλφους επίλεκτα στελέχη του ΠΑ.ΣΟ.Κ. να εκφράζουν την αντίθεση και την αγωνία τους και απέναντι μια Κυβέρνηση αδιάφορη και ανάλγητη.

Περιφρονεί το Κοινοβούλιο, κύριε Πρόεδρε. Εγώ δεν κατάλαβα τελικά ποιoς θα ψηφίσει αυτό εδώ το νομοσχέδιο. Εσείς που είσθε στην 'Εδρα έχετε διαφορετική εντύπωση απο εμένα; Είδατε απο αυτή τη συζήτηση που έγινε απόψε, κύριε Πρόεδρε, να συμφωνεί κανένας με αυτό το νομοσχέδιο;

Εμένα προσωπικά με ενοχλεί πολύ αυτή η ιστορία, μα ακόμα και στις επανειλημμένες ερωτήσεις, εάν θα υπάρχει νομοθετική κατοχύρωση σύνδεσης των αποδοχών των συνταξιούχων, των αποστράτων με εκείνες τις αυξήσεις των εν ενεργεία, δεν δόθηκε απάντηση.

Εγώ αρνούμαι -και δεν θέλω να υψώσω τη φωνή μου- αυτές τις διαδικασίες, αυτές τις μεθοδεύσεις και αυτήν την κατάργηση ουσιαστικά της νομοθετικής εξουσίας.

Θα παρακαλούσα -και πιστεύω ότι θα γίνει αυτό- να προχωρήσουμε σε ονομαστική ψηφοφορία, να αναλάβει ο καθένας τις δικές του ευθύνες.

ΠΡΟΕΔΡΕΥΩΝ (Λουκάς Αποστολίδης): Η κα Ψαρούδα-Μπενάκη έχει το λόγο.

ΑΝΝΑ ΜΠΕΝΑΚΗ-ΨΑΡΟΥΔΑ: Κύριε Πρόεδρε, θεωρώ αδιανόητο σε μία περίοδο όπου στις 'Ενοπλες Δυνάμεις εναποθέτουμε την εθνική μας επιβίωση σήμερα, εναποθέτουμε την ασφάλεια της Χώρας μας και εναποθέτουμε και την εθνική μας υπερηφάνεια, να μεταχειριζόμαστε ως Πολιτεία τις 'Ενοπλες Δυνάμεις και τα Σώματα Ασφαλείας με τον τρόπο που τις μεταχειρίζεται η Κυβέρνηση με αυτό το μισθολόγιο.

Θεωρώ αδιανόητο, όταν όλες οι Πτέρυγες της Βουλής συμφωνούν κατά τρόπο πρωτοφανή -έχω πολλά χρόνια σ' αυτήντη Βουλή και δεν έχω δει καμία περίπτωση όπου όλες οι Πτέρυγες της Βουλής, συμπεριλαμβανομένης της παράταξης που στηρίζει την Κυβέρνηση, να συμφωνούν με αυτόν τον τρόπο- σε ένα ελάχιστο κατώτατο όριο αμοιβής των μισθών βάσης αυτού του μισθολογίου και η Κυβέρνηση να μη μας απαντά.

Θέλω να πιστεύω ότι αυτή η σιωπή σε κάτι καλό θα οδηγήσει και θα περιμένω τον κύριο Υφυπουργό και κυρίως τον κύριο Υπουργό Εθνικής Αμύνης να μας δώσει την απάντηση. Αλλά ήθελα να επωφεληθώ αυτής της ευκαιρίας να πω δυο λόγια και για τους συνταξιούχους. Δεν ξέρω, ίσως χρειάζεται συνταξιοδοτικό νομοσχέδιο, για την αναπροσαρμογή του ποσοστού επί του βασικού μισθού, αλλά είναι ασύλληπτη η στάση της επίσημης Πολιτείας και του Υπουργείου Οικονομικών, έναντι των αποφάσεων του Ελεγκτικού Συνεδρίου, που έχουν δικαιώσει μέχρι στιγμής αποστράτους των Ενόπλων Δυνάμεων και των Σωμάτων Ασφαλείας.

Υπάρχουν αποφάσεις της Ολομέλειας σε δικαιοδοτική σύνθεση και όχι απλά γνωμοδοτήσεις, οι οποίες υποχρεώνουν την Πολιτεία να δώσει π.χ. το επίδομα ευδοκίμου υπηρεσίας, το 10%, στους αποστράτους παλαιοτέρων ετών και ξέρω, κύριε Υφυπουργέ, ότι εχει δοθεί εντολή απο το Υπουργείο Οικονομικών να μην εκτελεσθούν οι αποφάσεις του Ελεγκτικού Συνεδρίου. Και δυστυχώς το ίδιο ισχύει -όπως γνωρίζω- και για τους συνταξιούχους δικαστικούς παλαιοτέρων ετών. Μα, πού θα φθάσει η αναλγησία αυτού του Κράτους; Εκεί θα ξεσπάσουμε, στους συνταξιούχους;

Γι' αυτό, κύριε Πρόεδρε, νομίζω ότι για να σώσουμε την τιμή μας και το πρόσωπό μας, πρέπει και η αναπροσαρμογή που ζητήσαμε όλοι να γίνει, αλλά και να δοθεί μία διαβεβαίωση απο τον κύριο Υφυπουργό, ότι επιτέλους θα εφαρμόζονται οι αποφάσεις του Ελεγκτικού Συνεδρίου.

ΠΡΟΕΔΡΕΥΩΝ (Λουκάς Αποστολίδης): Ο κύριος Υφυπουργός εχει το λόγο.

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπ. Οικονομικών): Σας ευχαριστώ πολύ, κύριε Πρόεδρε.

Θα απαντήσω σε μία σειρά από θέματα τα οποία έθεσαν προηγούμενοι ομιλητές από πολλά κόμματα.

Κατ' αρχήν, όσον αφορά το συνταξιοδοτικό ζήτημα και το με ποια διαδικασία θα ισχύσουν οι διατάξεις οι οποίες προβλέπονται με το παρόν μισθολόγιο στους συνταξιούχους, επιτρέψτε μου να πω ότι εχει δίκιο, τόσο ο κ. Χαραλαμπόπουλος, όσο και ο κ. Τσοβόλας και ο κ. Μητσοτάκης, οι οποίοι μίλησαν την προηγούμενη φορά για διαφορετικά πράγματα.

Το 1986 όταν είχε γίνει ερώτηση στο Ελεγκτικό Συνέδριο περί της αμέσου ή μη εφαρμογής των προβλέψεων του μισθολογίου, είχε παραμείνει αναλοίωτη η δομή των επιδομάτων και ειδικότερα της ΑΤΑ.

Γι'αυτό ακριβώς το λόγο το Ελεγκτικό Συνέδριο τότε είχε γνωματεύσει ότι μπορεί αυτοδικαίως και αυτομάτως να προχωρήσει η ισχύς του τότε μισθολογίου. 

Με το παρόν μισθολόγιο,το οποίο κατατίθεται,αλλάζει η δομή των επιδομάτων και του επιδόματος της ΑΤΑ, τα περισσότερα των οποίων ενσωματώνονται πλήρως στο βασικό μισθό έτσι ώστε να διευρύνουν τη βάση των συνταξίμων αποδοχών.

Επειδή ακριβώς αλλάζει η δομή των επιδομάτων φρονούμε ως Υπουργείο Οικονομικών,ότι θα πρέπει να ακολουθήσει αμέσως, πάραυτα, νέο συνταξιοδοτικό νομοσχέδιο. Και αυτή ακριβώς τη θέλησή μας να ακολουθήσει πάραυτα η οποιαδήποτε απαιτούμενη συνταξιοδοτική ρύθμιση έχει δηλωθεί με σαφήνεια τόσο στη διάρκεια των συνεδριάσεων της Κοινοβουλευτικής Επιτροπής, όσο και από εμένα και από τον Υπουργό Εθνικής Αμύνης, τον κ. Τσοχατζόπουλο με κάθε σαφήνεια. Βεβαίως επιφυλάσσομαι να διατυπώσουμε ερώτημα στο Ελεγκτικό Συνέδριο εάν παρ' ελπίδα η σημαντική αλλαγή της διαρθρώσεως των επιδομάτων, η οποία επέρχεται με το παρόν μισθολόγιο μπορεί να μην παρακωλύσει ενδεχομένως την αυτοδίκαιη και αυτόματη εφαρμογή του. Και αν μας απαντήσει έτσι το Ελεγκτικό Συνέδριο, προφανώς και εμείς θα θέλαμε να αποφύγουμε τη διαδικασία ενός άλλου συνταξιοδοτικού νόμου. Πιστεύω όμως ότι δεν θα είναι αυτή η περίπτωση. 'Ομως, οποιαδήποτε διαδικασία και να ακολουθηθεί, διαβεβαιώνω το Κοινοβούλιο ότι η διαδικασία αυτή θα είναι άμεση, έτσι ώστε οι συνταξιούχοι στρατιωτικοί να τύχουν του οποιουδήποτε ωφελήματος και ευεργετήματος, το οποίο παρέχει διά της διευρύνσεως του βασικού μισθού το παρόν νομοσχέδιο και οδηγεί σε σημαντικότατες αυξήσεις των συντάξεων, οι οποίες κυμαίνονται από 15% έως και 18%.

Αυτό όσον αφορά τη σύνδεση του μισθολογίου και των προβλέψεων που κάνει ως προς τις συντάξεις για να λυθεί κάθε παρεξήγηση και πιθανή παρερμηνεία καλής ή μη προαιρέσεως.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Επιτρέπετε μια ερώτηση σε αυτό για να κλείσει;

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπ. Οικονομικών):Είναι προφανές νομίζω.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.):Μία ερώτηση αν μου επιτρέπετε.

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπ. Οικονομικών):Παρακαλώ. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Δηλαδή σε κάθε περίπτωση, είτε πει το Ελεγκτικό Συνέδριο ότι δεν χρειάζεται, είτε χρειάζεται, δηλώνετε -και για μας τουλάχιστον είναι αρκετό να το δηλώσετε- ότι θα ισχύσει αυτή η ρύθμιση για τους παλιούς συνταξιούχους ταυτοχρόνως με την έναρξη ισχύος του παρόντος διοικητικού νόμου. 'Ετσι;

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπ. Οικονομικών):Βεβαίως. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ. ):Το δηλώνετε αυτό; Είναι έτσι όπως το λέω; Ταυτοχρόνως;

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπ. Οικονομικών):Μα, είπα, κύριε Πρόεδρε, ότι πρόθεση της Κυβερνήσεως -και το έχουμε πει από την έναρξη των συνεδριάσεων- είναι η ταχύτατη ολοκλήρωση της διαδικασίας ...

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ. ):'Οχι, ταχύτατη. Σημασία έχει ο χρόνος εφαρμογής.

ΠΡΟΕΔΡΕΥΩΝ (Λουκάς Αποστολίδης):Βάλατε το ερώτημα. Σας παρακαλώ!

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπ. Οικονομικών):'Οσον αφορά το δεύτερο θέμα...

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ. ):Γιατί θέλετε να κάνουμε και άλλη συζήτηση; Μία κουβέντα.

ΠΡΟΕΔΡΕΥΩΝ (Λουκάς Αποστολίδης):Κύριε Πρόεδρε, σας παρακαλώ, όχι διάλογο. Κάνατε ένα ερώτημα, από κει και πέρα απαντάει ο κύριος Υφυπουργός.

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπ. Οικονομικών):Δηλώνω και πάλι, ότι η πρόθεση της Κυβερνήσεως είναι η ταχύτατη και άμεση εφαρμογή όλων των προβλέψεων, τις οποίες κάνει το νομοσχέδιο αυτό και για τις συντάξεις. Και, κύριε Πρόεδρε, σας διαβεβαιώνω ότι έχουν εγγραφεί οι αναλογούσες πιστώσεις στον Προϋπολογισμό του 1997.

Θέμα δεύτερον, το οποίο ηγέρθη κατά τη συζήτηση, είναι κατά πόσον το άρθρο 7 -παρά το γεγονός ότι αυτό θα αποτελέσει αντικείμενο συζητήσεως αργότερα- εμποδίζει ή όχι την άσκηση εισοδηματικής πολιτικής. Νομίζω, ότι έχω καταστήσει απολύτως σαφές ότι ο λόγος υπάρξεως του άρθρου 7 δεν είναι το ύψος ούτε του βασικού μισθού, ούτε των επιδομάτων, αλλά η διάρθρωσή τους και γι'αυτό ομιλεί για τη διαδικασία που προβλέπεται για να αλλάξει το μισθολόγιο και όχι ο μισθός.

Κατά συνέπεια, δηλώνω με τον πιο κατηγορηματικό τρόπο, ότι η ύπαρξη του άρθρου 7 δεν αντίκειται και δεν κωλύει την άσκηση και την εφαρμογή οποιασδήποτε αποφάσεως σχετικής με αυξήσεις μισθών και επιδομάτων τις οποίες ενδεχομένως θελήσει να εφαρμόσει η Κυβέρνηση στο μέλλον. Νομίζω, ότι αυτό είναι απολύτως σαφές. Δεν αποτελεί ουδεμία ένδειξη κωλύματος σχετικά με μισθολογικές αυξήσεις.

ΣΠΗΛΙΟΣ ΣΠΗΛΙΩΤΟΠΟΥΛΟΣ:...

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπ. Οικονομικών):Αυτό το αποφασίζει κάθε φορά η Κυβέρνηση, όταν αποφασίζει να ασκήσει τη μισθολογική πολιτική.

Σχετικά με τα αιτήματα τα οποία ακούστηκαν, σε διαφορετικά επίπεδα βέβαια, για την ενδεχόμενη αύξηση των βασικών μισθών, επιτρέψτε μου να αναφερθώ σε ορισμένα μεγέθη.

Πιστεύω ότι αποτελεί σημαντική υποεκτίμηση, το τι ακριβώς προβλέπει το νέο μισθολόγιο. Το νέο μισθολόγιο, εφαρμοζόμενο, θα έχει ένα κόστος 94 δισ., εάν εφαρμοζόταν, έτσι όπως είχε αρχικώς κατατεθεί, σε σχέση με τις αποδοχές, τις οποίες θα έπαιρναν την τελευταία μέρα του χρόνου οι στρατιωτικοί και οι συνταξιούχοι και των Σωμάτων Ασφαλείας και των Ενόπλων Δυνάμεων.

Ανέφερε ο κ. Χαραλαμπόπουλος μία πρόταση, να ανέλθει ο βασικός μισθός στις 190.000. Αυτό θα είχε ένα δημοσιονομικό κόστος σε ετήσια βάση, σε σχέση με την αρχική πρόβλεψη του νομοσχεδίου, 40 δισ. δραχμών.

ΒΑΣΙΛHΣ ΚΕΔΙΚΟΓΛΟΥ: Γιατί; Είναι 5%.

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπ. Οικονομικών):Επιτρέψτε μου να πω, ότι εξετάσαμε το θέμα αυτό και αποφασίσαμε να φθάσουμε μέχρι τη μέση αυτής της πρότασης. Με τις αλλαγές τις οποίες επιφέρουμε, προσθέσαμε μία δαπάνη, σε ετήσια βάση, της τάξης των 20 δισ. δραχμών. Εκεί εξαντλούνται απολύτως οι δυνατότητες, τις οποίες έχει η δημοσιονομική πολιτική της Κυβέρνησης για τα επόμενα χρόνια.

Ανήλθε, λοιπόν, ο βασικός μισθός στις 182.000, και αυξήθηκαν οι συντελεστές των κατώτερων βαθμίδων. Επίσης δεχθήκαμε μία αυτόματη αύξηση των επιδομάτων επικινδυνότητας, ανάλογα με την αύξηση του τιμάριθμου.

Αναφέρθηκε από πολλούς ομιλητές το θέμα των οικογενειακών επιδομάτων. Είχα την ευκαιρία πολλές φορές να τονίσω ότι τα οικογενειακά επιδόματα, θα αυξηθούν ούτως ή άλλως σημαντικά, κατά ποσοστό το οποίο θα προσεγγίζει το 50%, για όλο το δημόσιο τομέα και προφανώς, θα εφαρμοσθούν και στο προσωπικό των Ενόπλων Δυνάμεων και των Σωμάτων Ασφαλείας.

Αναφέρθηκε το ζήτημα των μισθολογικών προαγωγών της Αστυνομίας και του Πυροσβεστικού Σώματος. Το θέμα αυτό έχει όντως μία βάση και προτιθέμεθα να το εξετάσουμε, με τη σημασία την οποία έχει. Επειδή, όμως, εφαρμοζόμενο και επεκτεινόμενο και στο συνταξιοδοτικό θα είχε ένα πάρα πολύ σοβαρό δημοσιονομικό κόστος, δεν μπορούμε σ' αυτήν τη φάση να το κάνουμε δεκτό, θα το εξετάσουμε και θα επανέλθουμε για να δούμε, πως μπορεί να ικανοποιηθεί το αίτημα αυτό το οποίο εθίγη.

Ακούστηκε από πάρα πολλούς ομιλητές και ιδιαιτέρως από την κα Δαμανάκη, η απαρίθμηση μιας σειράς περιπτώσεων, οι οποίες, κατά τον ισχυρισμό των αγορευσάντων, θα οδηγούντο σε μείωση των ονομαστικών τους αποδοχών, εάν εφαρμοζόταν το νέο μισθολόγιο. Φαντάζομαι ότι εννοείτε τον κατάλογο, ο οποίος έχει διανεμηθεί από την ΠΟΑΣΥ και περιγράφει διάφορες περιπτώσεις.

Λυπάμαι, αλλά θα πρέπει να πληροφορήσω το Σώμα ότι όλες οι αναφερόμενες περιπτώσεις είναι εσφαλμένες -και μερικές μάλιστα είνα και ιδιαζόντως οριακές- κατά το εξής.

Πρώτον, δεν έχουν λάβει υπόψη τους την ήδη δηλωθείσα αύξηση του βασικού μισθού, η οποία επεκτείνεται σ' όλες τις κατηγορίες.

Δεύτερον, δεν έχουν λάβει υπόψη τους την αύξηση των οικογενειακών επιδομάτων, την οποία είχα αναφέρει ήδη από τη συνεδρίαση της Κοινοβουλευτικής Επιτροπής, η οποία θα είναι σημαντική.

Επίσης, αναφέρονται αστυφύλακες με τέσσερα έτη υπηρεσίας και υπολογίζονται στο βασικό μισθό του λοχία. Μετά τα τρία χρόνια, ο αστυφύλακας παίρνει το βασικό μισθό του επιλοχία και κατά συνέπεια, οι αναφερόμενοι βασικοί μισθοί, θα πρέπει να αναβαθμισθούν κατά ένα κλιμάκιο.

Εάν γίνουν αυτοί οι υπολογισμοί με τον τρόπο αυτό, όλες ανεξαιρέτως οι περιπτώσεις, τις οποίες αναφέρετε, θα έχουν αποδοχές, οι οποίες θα είναι αυξημένες, σε σχέση με το ισχύον μισθολόγιο στις 31.12.1996.

Καμία από αυτές τις περιπτώσεις, που αναφέρθησαν, δεν οδηγεί σε μείωση ονομαστικών αποδοχών.

Υπάρχει ένα άλλο θέμα, κατά πόσο λαμβάνονται υπόψη οι διάφορες προτάσεις που γίνονται στην αίθουσα αυτή, και στην κοινοβουλευτική επιτροπή. Πιστεύουμε ότι και με την αύξηση του βασικού μισθού του ανθυπολοχαγού κατά 4.000, εξαντλώντας κάθε δυνατότητα δημοσιονομικής δαπάνης, την οποία έχουμε και επίσης διορθώνοντας προς τα πάνω και τις κατώτερες βαθμίδες και ορισμένες ανώτερες βαθμίδες, έχουμε συναντήσει σε όση έκταση μας επετρέπετο, αρκετά από τα αιτήματα, τα οποία ετέθησαν.

Ελπίζω να είναι σχήμα λόγου μόνο η τελευταία ρήση της κας Μπενάκη, για την αναλγησία την οποία επιδεικνύουμε στους συνταξιούχους. Απεναντίας, όπως είπα οι συνταξιούχοι θα έχουν σημαντικές αυξήσεις, οι οποίες κυμαίνονται στα ποσοστά που ανέφερα και μάλιστα θα επιδιώξουμε να εφαρμοσθούν το ταχύτερο δυνατό.

ΑΝΝΑ ΜΠΕΝΑΚΗ-ΨΑΡΟΥΔΑ:: Οι αποφάσεις που ισχύουν του Ελεγκτικού Συνεδρίου;

ΠΡΟΕΔΡΕΥΩΝ (Λουκάς Αποστολίδης): Σας παρακαλώ!

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπ. Οικονομικών): Αυτά αφορούν άλλες κατηγορίες. Θα έχουμε την ευκαιρία να συζητήσουμε το θέμα αυτό όταν έρθει.

Θα ήθελα να πω σχετικά με μία εκτεταμένη συζήτηση που έγινε, περί της ανόδου των μισθολογίων. Δεν υπάρχει μισθολόγιο, το οποίο να θεωρείται ικανοποιητικό από τους αποδέκτες του. Οτιδήποτε μισθολόγιο και να προταθεί, υπάρχει πάντα κάτι καλύτερο. 

Δεν είπε κανείς ότι η Κυβέρνηση θεωρεί, ότι δικαίωσε όλες τις απαιτήσεις, τις οποίες έχουν οι εργαζόμενοι στις 'Ενοπλες Δυνάμεις ή στα Σώματα Ασφαλείας, όπως δεν θα δικαιώσει στην πληρότητά τους και άλλες απαιτήσεις, οι οποίες θα τεθούν από άλλες κατηγορίες εργαζομένων. 'Ομως, η Κυβέρνηση θα πρέπει να λαμβάνει υπόψη τις απαιτήσεις και τις προσδοκίες και να τις συγκεράζει και με τις δημοσιονομικές δυνατότητες, τις οποίες δίδει ο προϋπολογισμός και η ευρύτερη οικονομική πολιτική την οποία ασκεί. Στο πλαίσιο αυτό η Κυβέρνηση μπορεί να πει ότι έκανε ό,τι ήταν εφικτό και δυνατό να γίνει, δημιούργησε ένα νέο μισθολόγιο, το οποίο και υπερκαλύπτει τις αυξήσεις, οι οποίες άλλως πως θα εδίδοντο δια της εισοδηματικής πολιτικής και ταυτόχρονα επέφερε μία νέα διάρθρωση, μια νέα δομή και έδωσε στις 'Ενοπλες Δυνάμεις και στα Σώματα Ασφαλείας ένα μισθολόγιο, το οποίο έχει μια πολύ θετική δυναμική εξέλιξης. Και επίσης αυτή η θεσμική τομή, την οποία πραγματοποιούμε με το μισθολόγιο αυτό, θα πρέπει να συνεκτιμηθεί και να συγκεράσει ενδεχομένως, εκείνο το μέρος των απαιτήσεων, το οποίο οι παρούσες δημοσιονομικές συνθήκες, δεν επιτρέπουν να επεκταθεί ακόμα περισσότερο. Σας ευχαριστώ πολύ κύριε Πρόεδρε.

ΠΡΟΕΔΡΕΥΩΝ (Λουκάς Αποστολίδης): Ο Κοινοβουλευτικός Εκπρόσωπος της Νέας Δημοκρατίας, ο κ. Παπαδόγγονας, έχει το λόγο.

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Κύριε Πρόεδρε, έχω πολλά χρόνια στην Αίθουσα αυτή και σπάνια έχω δει να υπάρχει σύμπτωση απόψεων για τα θέματα τα οποία συζητήσαμε σήμερα από όλα τα Κόμματα.

Η πρώτη σύμπτωση είναι στο σημείο, ότι η Χώρα μας βρίσκεται σε μία κατάσταση συγκεκριμένης απειλής, επίμονης απειλής για την οποία η οποιαδήποτε διπλωματία που διεξάγεται αυτή τη στιγμή από την Κυβέρνηση δυστυχώς για όλους μας, δεν φαίνεται να φέρνει καρπούς.

Η δεύτερη σύμπτωση απόψεων, η οποία υπάρχει είναι για το ρόλο των Ενόπλων Δυνάμεων για την προάσπιση της εδαφικής ακεραιότητας της Χώρας μας και επ' αυτού δεν υπάρχει δεύτερη άποψη. Επίσης ο ρόλος των Σωμάτων Ασφαλείας είναι καθοριστικός. Διότι πραγματικά έχουμε συμπτώματα στο εσωτερικό της Χώρας μας, όπως ναρκωτικά, εγκληματικότητα κ.λπ. και οπωσδήποτε ο ρόλος των Σωμάτων Ασφαλείας είναι κι αυτός καθοριστικός.

Η τρίτη σύμπτωση είναι ότι για να είναι αποτελεσματικές οι 'Ενοπλες Δυνάμεις και τα Σώματα Ασφαλείας, θα πρέπει, τουλάχιστον για τις 'Ενοπλες Δυνάμεις, το προσωπικό, το οποίο χειρίζεται τα πανάκριβα μέσα για τα οποία διατίθενται τρισεκατομμύρια θα πρέπει να είναι από πλευράς ηθικού, από πλευράς εκπαιδεύσεως, και από πάσης άλλης πλευράς έτοιμο να αξιοποιήσει τα οπλικά συστήματα πού πληρώνει ο Ελληνικός Λαός.

Αλλά σχετικά με το νομοσχέδιο το οποίο συζητάμε είναι βέβαιο ότι το προσωπικό των Ενόπλων Δυνάμεων βρίσκεται και με το νομοσχέδιο αυτό στην κατώτατη βαθμίδα της στοιχειώδους επιβιώσεως και συνεπώς τα στελέχη των Ενόπλων Δυνάμεων δεν μπορούν να αφοσιωθούν με την πρέπουσα αφοσίωση στο κυρίως καθήκον τους, δηλαδή στην αξιοποίηση των οπλικών συστημάτων και κατ' επέκταση στη δημιουργία μιας αξιόπιστης αποτρεπτικής δυνάμεως.

'Ολα τα Κόμματα, όλοι οι ομιλήσαντες μέχρι τώρα είπαν οτι υπάρχει ένα ελάχιστο για το οποίο μπορούν όλοι στην Αίθουσα αυτή να συμφωνήσουν, η βάση δηλαδή των 200.000 δραχμών για το μισθό του ανθυπολοχαγού. 'Οχι ότι αυτό είναι ικανοποιητικό, αλλά είναι απαιτητό υπό τας παρούσας συνθήκας.

Γνωρίζετε πάρα πολύ καλά και εξεφράσθη αυτό από το σύνολο των ομιλησάντων ότι το 7% περίπου το χρόνο, το οποίο δίνετε στους εν ενεργεία και στους συνταξιούχους, δεν είναι τίποτε άλλο παρά μία στοιχειώδης κάλυψη - αν είναι και αυτή η κάλυψη - του πληθωρισμού, ο οποίος είναι γνωστό που κινείται. Και με το δεδομένο ότι υπάρχουν περαιτέρω φορολογικές επιβαρύνσεις και δεν υπάρχει τιμαριθμοποίηση της φορολογικής κλίμακος, όπως πολύ σωστά ελέχθη, ενδέχεται αυτές οι αυξήσεις οι οποίες δίδονται με βάση τις 182 χιλιάδες για τον ανθυπολοχαγό να εξανεμιστούν τελείως και να μην έχουμε πραγματική αύξηση, ούτε στους εν ενεργεία, ούτε στους συνταξιούχους.

Για το λόγο αυτό η Νέα Δημοκρατία κατέθεσε αίτηση ονομαστικής ψηφοφορίας, ακριβώς στο άρθρο 1 και ακριβώς σ'αυτό το επίμαχο σημείο το οποίο είναι η εκκίνηση του βασικού μισθού του ανθυπολοχαγού να είναι από τις 200.000 δραχμές. Ευχαριστώ.

ΠΡΟΕΔΡΕΥΩΝ (Λουκάς Αποστολίδης): Ο κ.Τσοβόλας έχει το λόγο.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, πολύ φοβούμαι πράγματι και το τονίζω -μιλάω με την εμπειρία και την υπευθυνότητα του επί επτά χρόνια Υπουργού Οικονομικών στο παρελθόν- ότι με τη νέα δομή του καινούριου μισθολογίου και με τις φορολογικές ρυθμίσεις που η Κυβέρνηση υποψιάζομαι, ότι θα κάνει με βάση αυτά τα οποία έχουν ανακοινωθεί, θα οδηγήσει ένα ποσοστό των υπηρετούντων στις 'Ενοπλες Δυνάμεις και στα Σώματα Ασφαλείας στο να πάρουν και λιγότερα με το νομοσχέδιο αυτό.

Επιμένω σ'αυτό. Ειλικρινά το λέω. Ξέρω την εμπειρία των συμβούλων του μισθολογίου που είναι πίσω από σας, οι οποίοι δουλεύουν βέβαια με βάση τις κατευθύνσεις της Κυβέρνησης. Αλλά εάν επιμείνετε, κύριε Υφυπουργέ των Οικονομικών- γιατί επαναλαμβάνω είναι θέμα του Υπουργείου Οικονομικών- φοβούμαι ότι, ενώ πάτε να υλοποιήσετε φραστικά μια δέσμευση της Κυβέρνησης τα τελευταία τρία χρόνια και της Νέας Δημοκρατίας, προηγουμένως, που δεν είχε υλοποιηθεί- τελικά και πολιτικά θα πάθετε μεγαλύτερη ζημιά απ'αυτή που θα παθαίνατε αν δεν φέρνατε καθόλου το νομοσχέδιο, διότι, ενώ από τη μια μεριά με αυτό που απαντάτε σήμερα, όπως απαντήσατε και προχθές στη δική μου παρέμβαση, δεν θα δώσετε τις αυξήσεις της εισοδηματικής πολιτικής, από την άλλη δεν κάνετε τιμαριθμική αναπροσαρμογή αφορολογήτων ποσών και κλιμακίων. Εντάσσετε στους βασικούς μισθούς επιδόματα τα οποία ήταν αφορολόγητα μέχρι τώρα και θα οδηγήσετε τελικά σε μείωση αποδοχών, παρά τη ρύθμιση που έχετε στο άρθρο 6, γιατί η ρύθμιση καλύπτει τα άλλα εκτός των μειώσεων από τις φορολογικές ρυθμίσεις που θα γίνουν με το φορολογικό νομοσχέδιο και τη μη τιμαριθμοποίηση.

Εμείς επιμένουμε στο να βελτιωθούν μέσα από την αύξηση των συντελεστών οι αποδοχές των κατώτερων μισθολογικών κλιμακίων και βαθμών και των Ενόπλων Δυνάμεων και των Σωμάτων Ασφαλείας και επιμένουμε επίσης, λαμβάνοντας υπόψη τις δημοσιονομικές δυνατότητες, στο ποσό των 200.000 στο βαθμό, που αποτελεί μισθό βάσης, του ανθυπολοχαγού.

Κάνουμε έκκληση στην Κυβέρνηση να μην ψηφίσει αυτό το άρθρο. Να το δει σε συνεννόηση με τον κύριο Υπουργό των Οικονομικών, γιατί ξέρω πολύ καλά από την εμπειρία μου, ότι δεν μπορεί ο παριστάμενος Υφυπουργός των Οικονομικών να πάρει αυτήν την απόφαση.

Ξέρω επίσης και το λέω εν συνειδήσει - ότι οι παριστάμενοι Υπουργοί -είναι φυσικό και το ξέρω από την εμπειρία μου σαν Υπουργού Οικονομικών--δεν έχουν αντίρρηση σε αυτό που λέμε και εμείς και οι άλλες Πτέρυγες της Βουλής. 'Αλλως θα ήταν αφύσικο τελείως, οι πολιτικοί προϊστάμενοι των υπηρετούντων στις 'Ενοπλες Δυνάμεις και τα Σώματα Ασφάλειας, να μην θέλουν αυτό που θέλει και όλη η Βουλή.

Να επιφυλαχθείτε, να συνεννοηθείτε με τον Υπουργό Οικονομικών και τον Πρωθυπουργό, που πρέπει να έχει έρθει και να φέρετε το άρθρο αύριο βελτιωμένο. Δεν αξίζει τον κόπο, σε αυτές τις κρίσιμες στιγμές, για ένα ποσό 30 ή 40 δισ., όταν συμφωνούν όλες οι Πτέρυγες της Βουλής, να το αρνείται η Κυβέρνηση.

Θυμάμαι, πως όταν φέρναμε, εμείς στο τέλος Δεκεμβρίου το στεγαστικό, παίρνοντας το ρίσκο έναντι των άλλων εργαζομένων, το κάναμε παρ'ότι ξέραμε ότι έχουμε πολιτικό κόστος έναντι των άλλων εργαζομένων. Γιατί ακριβώς δεν υπήρχε και αυτή η ομοψυχία, η ταύτιση απόψεων, που παρατηρείται απόψε στην Βουλή. Παρόλα αυτά, λόγω των ειδικών συνθηκών και τότε το τολμήσαμε και πήραμε το πολιτικό κόστος.

Τολμήστε το, κύριοι της Κυβέρνησης. Κρατείστε το άρθρο για αύριο, συνεννοηθείτε και φέρτε μας αυτήν την τελική ρύθμιση - πρόταση και να ξέρετε πραγματικά, ότι θα πιάσουν τόπο αυτά τα λεφτά, σε αυτές τις στιγμές.

Εμείς θα επιμείνουμε και φαντάζομαι θα επιμείνουν και οι Βουλευτές του ΠΑ.ΣΟ.Κ. και όλων των άλλων Πτερύγων, στην ψηφοφορία.

ΠΡΟΕΔΡΕΥΩΝ (Λουκάς Αποστολίδης): Ο κ. Μπεντενιώτης έχει το λόγο.

ΜΑΝΩΛΗΣ ΜΠΕΝΤΕΝΙΩΤΗΣ: Κύριε Πρόεδρε, δύο επισημάνσεις.

Επειδή ο Κοινοβουλευτικός Εκπρόσωπος της Νέας Δημοκρατίας προσπάθησε να αντικρούσει τον ισχυρισμό, ότι η πρόταση νόμου που έφερε η Ν.Δ. στις 25.11.93, δεν είχε μεγαλύτερες αυξήσεις, από αυτές που δίνει το νομοσχέδιο που συζητάμε θα ήθελα να περάσω σε σαφείς και συγκεκριμένες αναφορές, για να αρθεί η πλάνη από την Αίθουσα, ότι η Νέα Δημοκρατία μπορούσε και ήθελε κάτι καλύτερο, από αυτό που κάνει σήμερα η Κυβέρνηση.

(Θόρυβος, διαμαρτυρίες από την Πτέρυγα της Νέας Δημοκρατίας).

ΑΠΟΣΤΟΛΟΣ ΑΝΔΡΕΟΥΛΑΚΟΣ: Γι'αυτό είμαστε σήμερα στην Αντιπολίτευση.

ΜΑΝΩΛΗΣ ΜΠΕΝΤΕΝΙΩΤΗΣ: Να μην ισχυριζόταν ο Κοινοβουλευτικός Εκπρόσωπος της Νέας Δημοκρατίας, ότι δεν ακριβολογώ, για να μην επανερχόμουν τώρα. Το κάνω ακριβώς και μόνο, γιατί προσπάθησε να δημιουργήσει θόρυβο και σύγχυση.

Στις 10.6.93, για πρώτη φορά η Νέα Δημοκρατία επεξεργάζεται την πρόταση. Οι βασικοί μισθοί, τους οποίους προτείνει τότε, είναι για τον ΑΓΕΘΑ 270.000 έναντι των 347.000 που διαμορφώνει το σημερινό σχέδιο νόμου. Για τον αντιστράτηγο 250.000 ενώ σήμερα, είναι 320.000. Και σε σχέση με το μισθό του ανθυπολοχαγού, που είναι η βάση και η αφετηρία, το ποσόν είναι 175.000. Η δική μας πρόταση όμως είναι 182.000.

Είπα και επί της αρχής του νομοσχεδίου, ότι δεν είναι ίσως εκείνο που θα έπρεπε και εκείνο που δικαιούνται οι 'Ενοπλες Δυνάμεις, το ποσό που χορηγείται από αυτό το νομοσχέδιο. 'Ομως είναι το εφικτό, μέσα στη δημοσιονομική πολιτική, που ακολουθεί η Κυβέρνηση.

Και κάτι ακόμα για τη Νέα Δημοκρατία και για να τελειώνουμε με την ένταση απόψε: Από το 1974 μέχρι το 1981, καμία αύξηση στις 'Ενοπλες Δυνάμεις από τη Νέα Δημοκρατία! Το ΠΑ.ΣΟ.Κ., το 1982, δίνει 36,8% αυξήσεις και το 1987, με το νέο μισθολόγιο, ενσωματώνει την ΑΤΑ και δίνει βασικό μισθό, αναδρομικά από 1.5.1984, αύξηση 8,9%.

Αυτά τα αναφέρω, αγαπητοί συνάδελφοι, μόνο ακριβώς για να φανεί στην Αίθουσα ποια ήταν η καθαρή βούληση, όταν ήταν η Νέα Δημοκρατία στην Κυβέρνηση και ποια είναι σήμερα. Εμείς κάνουμε την αρχή ενός νέου ειδικού μισθολογίου και θα τηρήσουμε απαρέγκλιτα τη δέσμευση, ότι πολύ σύντομα θα το πάμε ακόμα πιο μπροστά.

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Kύριε Πρόεδρε, το λόγο παρακαλώ.

ΠΡΟΕΔΡΕΥΩΝ (Λουκάς Αποστολίδης): Σας παρακαλώ, κύριε Παπαδόγγονα.

Το λόγο έχει ο κ. Κωστόπουλος.

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: 'Εχω δικαίωμα τριτολογίας, κύριε Πρόεδρε.

ΠΡΟΕΔΡΕΥΩΝ (Λουκάς Αποστολίδης): 'Eχετε δικαίωμα στην τριτολογία σας να κάνετε όποια αναφορά θελετε.

'Εχει ζητήσει ο κ. Κωστόπουλος και η κα Δαμανάκη το λόγο.

Αμέσως μετά, κύριε Παπαδόγγονα, θα σας δώσω το λόγο.

ΑΛΕΞΑΝΔΡΟΣ ΠΑΠΑΔΟΓΓΟΝAΣ: Ευχαριστώ, κύριε Πρόεδρε.

ΠΡΟΕΔΡΕΥΩΝ (Λουκάς Αποστολίδης): Ο κ. Κωστόπουλος έχει το λόγο.

ΔΗΜΗΤΡΙΟΣ Β. ΚΩΣΤΟΠΟΥΛΟΣ:(E' Αντιπρόεδρος της Βουλής): Κύριε Πρόεδρε, μερικά πράγματα τα κάνεις και δεν τα λες και μερικά πράγματα τα λες και δεν τα κάνεις. Αυτοί που φακελώνουν δεν το διατυμπανίζουν!

Αυτό το σχόλιο...

ΑΘΑΝΑΣΙΟΣ ΒΑΡΙΝΟΣ: O Καραμανλής το είπε αυτό!

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Aυτό το σχόλιο απαντάει σε κάποιους συναδέλφους, οι οποίοι λένε ότι ξυνόμστε στην γκλίτσα του τσοπάνη για να φτιάξουμε φάκελο, για να γίνουμε ήρωες και είναι αυτό το κουσούρι μας. Αμ, δε γίνονται ήρωες με τους φακέλους, αλλιώς γίνονται. Και εν πάση περιπτώσει, για να το κλείνουμε αυτό, επειδή πολλοί αγορεύουν, λένε λόγια, αλλά στο τέλος τον ξυρίζουν το γαμπρό, σε λίγες μέρες θα έρθει εδώ η σύμβαση για το ευρωφακέλωμα η σύμβαση Σένκεν. Ιδού η Ρόδος, τότε που θα έρθει, ιδού και το πήδημα!

Σε ό,τι αφορά την κουβέντα που έγινε και τις απαντήσεις που έδωσε η Κυβέρνηση, ότι δίνεται μια αύξηση κ.λ.π., από τις διορθώσεις που έκανε στις κλίμακες. Κύριες Υφυπουργέ 336 δραχ. είναι, μια που εσείς το ισχυριστήκατε και δεν αξίζει τον κόπο να το επικαλείσθε κι όλας, αυτή είναι η κατάσταση.

Σχετικά με το 182.000 σαν βάση για τον ανθυπολοχαγό -για να γράφονται και να ξέρει ο κόσμος, γιατί έχει φύγει το μήνυμα ότι η βάση θα είναι 182.000 από τώρα -όχι, θα είναι 168.000 από 1.1.1997, θα είναι 175.000 από 1.1.98 και αργότερα θα γίνει το 182.000.

Για τους φαντάρους δεν έγινε καμιά συζήτηση, κύριε Πρόεδρε, που παίρνουν 900 δρχ. το μήνα. Κάτι πρέπει να γίνει, να τους εξασφαλίσει η πολιτεία τα βασικά προσωπικά τους έξοδα. Πού θα πάει αυτή η κατάσταση.

Προτείναμε προχθές εδώ για 30.000 δρχ. για ένα κουτί τσιγάρα, ξυριστικά κ.λπ. και παραλίγο ορισμένοι...

ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπ.'Εθνικής 'Αμυνας): Δεν είναι εδώ μέσα.

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Πέρσι, που μιλούσαμε σε ένα άλλο νομοσχέδιο, λέγαμε ότι δεν είναι εδώ μέσα και ακόμα δε βρίσκεται κάπου μέσα. Να, γι'αυτό το λέμε, να βρεθεί κάπου, κύριε Υπουργέ.

Δεν είαι λαθεμένοι οι υπολογισμοί της Πανελλήνιας Ομοσπονδίας Αστυνομικών Υπαλλήλων. Και αν δεν είναι ακριβείς σε κάποιες μονάδες, αυτό είναι το ζήτημα τώρα; 'H ότι χωρίς να ξοδέψετε μία δραχμή, φτιάχνετε καινούριο μισθολόγιο; Δεν ξοδεύετε, κύριε Υπουργέ, γιατί τα λεφτά που θα πάρουν στο πρώτο διάστημα, είναι από αυτά που θα δοθούν από την εισοδηματική πολιτική. Το ίδιο ισχύει και για τα άλλα. Δεν μπορείτε να επικαλείσθε τέτοια πράγματα. 

Τέλος, κύριε Πρόεδρε, επιτρέψτε μου να σχολιάσω ένα πολύ σοβαρό ζήτημα. Για τρίτη φορά το σχολιάζω, όσο συζητάμε αυτό το νομοσχέδιο. Γίνεται μία συστηματική προσπάθεια, να έρθουν σε αντιπαράθεση οι αξιωματικοί του στρατού και οι υπαξιωματικοί, οι αξιωματικοί και υπαξιωματικοί των Σωμάτων Ασφαλείας με τους άλλους εργαζόμενους του Δημοσίου.

Βρήκαμε τους κλητήρες και τους κοπανάμε, βρήκαμε τους οδηγούς και τους κοπανάμε, λες και δε γνωρίζουμε ότι ο βασικός μισθός είναι 120.000 δρχ. μικτά και ότι ένα εκατομμύριο άνθρωποι ζουν κάτω από το όριο φτώχειας. Δεν γίνεται να δημιουργούμε μια τέτοια εντύπωση. Και γιατί δε λέμε για τους Βαρδινογιάννηδες και για τους μεγαλοσχήμονες αυτού του Τόπου και πιάνουμε τους κλητήρες; Εκεί είναι το ψαχνό, εκεί να στρέψετε την προσοχή σας. Αλλά εκεί γυρίζετε τη πλάτη. Οι εργαζόμενοι της ΔΕΗ είναι οι πλούσιοι; Πήγε κανένας να κάνει τον εναερίτη που διατρέχει κάθε μέρα κίνδυνο να πεθάνει για να πάρει ένα βαρύ και ανθυγιεινό να φθάσει τις 200.000 ή τις 300.000; Να πάνε να κάνουν τον εναερίτη. Το νομοσχέδιο αυτό δεν διαμορφώνει χειρότερο μισθολογικό καθεστώς από το προηγούμενο. Αλλά δεν το κάνει καλύτερο. Και για να συνεννοούμαστε. Σας είπα και την άλλη φορά, κύριε Υφυπουργέ, ότι το ποτήρι είναι ποτήρι. Αν δεν μάθουμε να συνεννοούμεθα σ' αυτό, δεν μπορούμε να επικοινωνήσουμε.

ΠΡΟΕΔΡΕΥΩΝ (Λουκάς Αποστολίδης): Ολοκληρώστε, κύριε συνάδελφε, γιατί το Προεδρείο θα φανεί ότι μεροληπτεί προς το συνάδελφο Αντιπρόεδρο.

ΔΗΜΗΤΡΙΟΣ Β.ΚΩΣΤΟΠΟΥΛΟΣ (Ε'Αντιπρόεδρος της Βουλής): Τελείωσα, κύριε Πρόεδρε.

ΠΡΟΕΔΡΕΥΩΝ (Λουκάς Αποστολίδης): Η συνάδελφος κα Δαμανάκη έχει το λόγο.

ΜΑΡΙΑ ΔΑΜΑΝΑΚΗ: Κύριε Πρόεδρε, θα αρχίσω με μια καθυστερημένη παρατήρηση, αν μου επιτρέπετε προς το Προεδρείο. Δεν ήσασταν εσείς στην 'Εδρα, αλλα πριν από λίγη ώρα ο κ. Καρατζαφέρης μιλώντας εδώ στη Βουλή αποκάλεσε το συνάδελφο κ. Ροζάκη "κύριο Ροζενστάιν".

ΑΠΟΣΤΟΛΟΣ ΑΝΔΡΕΟΥΛΑΚΟΣ: Τι σας ενδιαφέρει;

ΜΑΡΙΑ ΔΑΜΑΝΑΚΗ: Τι με ενδιαφέρει, κύριε συνάδελφε; Είμαι Εβραία γι' αυτό μ' ενδιαφέρει. Και όσο κάνετε προσπάθεια να επικρατήσει ρατσισμός στην Αίθουσα, εγώ είμαι Εβραία. Γι' αυτό μ' ενδιαφέρει. 

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Δεν υπάρχει ρατσισμός, κυρία Δαμανάκη, προς Θεού!

ΜΑΡΙΑ ΔΑΜΑΝΑΚΗ: Κύριε Πρόεδρε, νομίζω ότι οι συνάδελφοι έχουν ονόματα και το Προεδρείο πρέπει να είναι πιο ευαίσθητο σ' αυτές τις περιπτώσεις. Και ο κ. Καρατζαφέρης εν πάση περιπτώσει μπορεί να τα λέει αυτά από το κανάλι του, αλλά στο Κοινοβούλιο ας είμαστε πιο προσεκτικοί.

ΑΠΟΣΤΟΛΟΣ ΑΝΔΡΕΟΥΛΑΚΟΣ: Λογοκρισία θα κάνετε;

ΜΑΡΙΑ ΔΑΜΑΝΑΚΗ: 'Ερχομαι τώρα στο θέμα που συζητούμε: Ο κύριος Υπουργός έδωσε κάποιες διευκρινίσεις οι οποίες πράγματι αποκαθιστούν την αλήθεια όσον αφορά -και διευκρινίζω ορισμένα θέματα- τους συνταξιούχους. Εμείς θεωρούμε ότι είναι θετική, σαφής η δήλωσή του, ότι το νομοσχέδιο θα επεκταθεί και στους συνταξιούχους, όπως επίσης και τα θέματα που έχουν σχέση με την εισοδηματική πολιτική. Το αίτημα το οποίο υπάρχει είναι να ανέβει ο βασικός μισθός του ανθυπολοχαγού με βάση τον οποίο υπολογίζονται και οι υπόλοιπες κλίμακες. Εγώ θα επιμείνω περισσότερο και σ' αυτό το αίτημα, αλλα κυρίως και στα θέματα που έχουν σχέση με τους χαμηλόμισθους, αυτούς δηλαδή, που βρίσκονται κάτω από την κλίμακα του ανθυπολοχαγού, και εγώ αναφέρθηκα σε ορισμένες περιπτώσεις, όπου υπάρχει και το ενδεχόμενο μείωσης των αποδοχών.

Ο κύριος Υφυπουργός στην απάντησή του, μου επεσήμανε ότι οι πίνακες οι οποίοι κατατέθηκαν από την ΠΟΑΣΥ αναφέρονται στο νομοσχέδιο όπως ήταν πριν, πριν δηλαδή από ορισμένες τροποποιήσεις που έκανε μέσα στη Βουλή. Σ' αυτό έχει δίκιο. 'Ομως, στο θέμα των οικογενειακών επιδομάτων, το οποίο είναι πολύ σοβαρό για τις μειώσεις τις οποίες ανέφερα, γιατί, αν προσέξατε, κύριε Υφυπουργέ, τα παραδείγματα τα οποία ανέφερα είναι παραδείγματα κυρίως ανθρώπων με τρία και τέσσερα παιδιά. Το θέμα των οικογενειακών επιδομάτων, δεν καλύπτεται από την αόριστη, επιτρέψτε μου να πω υπόσχεση ότι αυτά θα ρυθμιστούν. Και αναρωτιέμαι, κύριε Υπουργέ εφόσον η Κυβέρνηση έχει πράγματι σκοπό να τα ρυθμίσει, γιατί δεν τα ρυθμίζετε σ' αυτό το μισθολόγιο; Εφόσον έτσι κι αλλιώς θα τα κάνετε, ποιος είναι ο λόγος για τον οποίο απ'αυτό το νομοσχέδιο δε λύνουμε αυτό το θέμα ώστε να μη δημιουργούνται και εντυπώσεις; Διότι πράγματι θα αλλάξει η κατάσταση, αν αλλάξουν τα οικογενειακά επιδόματα, τουλάχιστον για τις περιπτώσεις τις οποίες ανέφερα. Θα ήθελα να επιμείνω σ' αυτό, γιατί δεν μπορούμε να αρκεσθούμε σε μια γενική υπόσχεση της Κυβέρνησης.

Υπάρχουν πολλά τα οποία μεταβάλλονται από ώρας εις ώρα. Για παράδειγμα οι δηλώσεις του κυρίου Υπουργού Εθνικής 'Αμυνας, ο οποίος ανέτρεψε τις δηλώσεις του Κυβερνητικού Εκπροσώπου το πρωί περί των πτήσεων πάνω στη Κύπρο, για να μη πω ότι άκουσα και μεταγενέστερη δήλωση, του κυρίου Πρωθυπουργού, κύριε Υπουργέ της Εθνικής 'Αμυνας, η οποία μάλλον φαίνεται ότι ανατρέπει εν μέρει τις δικές σας.

ΑΠΟΣΤΟΛΟΣ ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπ.Εθνικής 'Αμυνας): Δε νομίζω.

ΜΑΡΙΑ ΔΑΜΑΝΑΚΗ: Δεν είναι εν πάση περιπτώσει της ώρας, αλλά όταν έχουμε τέτοιες ανακατατάξεις -ας χρησιμοποιήσω αυτήν την έκφραση- παρακαλώ να έχουμε μια σαφή απάντηση για τα επιδόματα.

Επίσης -τελειώνω αμέσως, κύριε Πρόεδρε,- ήθελα να επιμείνω στο θέμα των μισθολογικών προαγωγών, των ανδρών και των γυναικών των Σωμάτων Ασφαλείας του Πυροσβεστικού και του Λιμενικού. Η γενική αναφορά ότι έχει κόστος είναι κατανοητή αλλά θα έχουν κόστος.

ΠΡΟΕΔΡΕΥΩΝ(Λουκάς Αποστολίδης): Κυρία Δαμανάκη, δεν ακούστηκε πραγματικά- και απ'ό,τι πληροφορήθηκα εδώ προηγούμενα στο Προεδρείο - αυτή η κουβέντα που είπατε. Λυπάμαι πραγματικά όταν ακούγονται τέτοιες κουβέντες μέσα στο Κοινοβούλιο.

Το λόγο έχει ο κ. Σπηλιωτόπουλος.

ΣΠΗΛΙΟΣ ΣΠΗΛΙΩΤΟΠΟΥΛΟΣ: Κύριε Πρόεδρε, η συζήτηση του συγκεκριμένου νομοσχεδίου εδώ στην Αίθουσα φέρνει στην επιφάνεια ένα σοβαρότατο θέμα δημοκρατικής τάξεως, διότι η Κυβέρνηση βρίσκεται σε διάσταση με τη λαϊκή βούληση όπως αυτή εκφράζεται από τους Βουλευτές στο Κοινοβούλιο. Βάσει του άρθρου 52 του Συντάγματος, εμείς αντιπροσωπεύουμε το 'Εθνος εδώ και απ'όλες τις Πτέρυγες υπάρχει σύμπτωση απόψεων. Είμαστε εναντίον του νομοσχεδίου. Και όταν μιλάμε για δημοκρατικό έλλειμμα στο Ευρωκοινοβούλιο, επειδή δεν εκφράζονται ευρέως οι λαοί εκεί, τι να πούμε εδώ, που μπορούμε να εκφραστούμε και δε μας λαμβάνει κανείς υπόψη; H Κυβέρνηση τελικά απ'ό,τι φαίνεται, θα περάσει το νομοσχέδιο υφαρπάζοντας την ψήφο των συναδέλφων της Συμπολιτεύσεως, αφού όλοι μέχρι τώρα, έχουν εκφραστεί αρνητικά για το νομοσχέδιο. Εν τοιαύτη περιπτώσει, υπό την πίεση της κομματικής πειθαρχίας, θα κάνουμε εθνική πολιτική; Και απευθύνομαι στους παρόντες Υπουργούς. Εκτός εάν θέλει η Κυβέρνηση, η Βουλή να είναι το όργανο επικύρωσης αποφάσεων δικών της και τίποτε άλλο.

'Οσον αφορά στο προσωπικό των Ενόπλων Δυνάμεων και των Σωμάτων Ασφαλείας, μήπως τους βλέπετε σαν μια συντεχνία που δεν μπορούν να πιέσουν και γι'αυτό δε λαμβάνονται υπόψη οι ιδιαίτερες συνθήκες και τα αιτήματα τα οποία έχουν οι άνθρωποι αυτοί; Και τέλος, μπορούμε να μιλάμε για εθνική πολιτική, όταν το προσωπικό των Ενόπλων Δυνάμεων και των Σωμάτων Ασφαλείας, με την ειδική αποστολή, την οποία έχει και την οποία αναγνωρίζουμε όλοι εδώ μέσα, με την ειδική θέση που πρέπει να έχει όπως παρατήρησε και ο επίτιμος Πρόεδρος της Νέας Δημοκρατίας, στην ιεραρχία της ελληνικής κοινωνίας, μπορούμε να μιλάμε έτσι για εθνική πολιτική;

Κύριε Υπουργέ, πιστεύω ότι πραγματικά πρόκειται για μια ανάλγητη πολιτική απέναντι στις 'Ενοπλες Δυνάμεις και στα Σώματα Ασφαλείας και οφείλετε πραγματικά να λάβετε υπόψη αυτά που όλοι εδώ οι συνάδελφοι σήμερα και τις προηγούμενες ημέρες ζητούμε και αφορούν κυρίως στο μισθό βάσεως, τις 200.000, το μισθό του ανθυπολοχαγού.

Από κει πρέπει να ξεκινήσετε και βεβαίως μέσα στα όρια της δημοσιονομικής πειθαρχίας, έχετε κάποιες δεσμεύσεις, αλλά πιστεύω ότι πρωτεύει να επιβιώσουμε σαν 'Εθνος για να μπορούμε να κάνουμε μετά εθνική οικονομική πολιτική.

Eυχαριστώ.

ΠΡΟΕΔΡΕΥΩΝ(Λουκάς Αποστολίδης): Ο κ. Καρακώστας έχει το λόγο.

ΙΩΑΝΝΗΣ ΚΑΡΑΚΩΣΤΑΣ: Κύριε Πρόεδρε, επειδή δεν πρόφτασα στην πρωτολογία μου να πω κάποια πράγματα για τα επιδόματα, θέλω να προτείνω, στο άρθρο 2 παρ.4 μετά την περίπτωση ββ' να προστεθεί εδάφιο που να ορίζει, ότι η αποζημίωση για την ημερήσια απασχόληση πέραν του πενθημέρου του προσωπικού της Ελληνικής Αστυνομίας, του Πυροσβεστικού Σώματος και του Λιμενικού, να καθορίζεται στα 2/25 των αντίστοιχων του βαθμού του ανθυπολοχαγού και αντίστοιχων υπαστυνόμου Β', ανθυποπυραγού και σημαιοφόρου εγγάμου με δύο παιδιά. Επίσης, στα διατηρούμενα επιδόματα του άρθρου 2, να αναγνωρισθεί και να θεσπιστεί και επίδομα ειδικών μονάδων αντιμετώπισης καταστροφών, καθώς και επίδομα πληρωμάτων των πλωτών σκαφών για το Λιμενικό Σώμα. Πρέπει να δοθούν αυτά τα επιδόματα, διότι αφού δεν αυξάνετε τους βασικούς μισθούς, τουλάχιστον δώστε κάποιο επίδομα για να συμπληρώσουν τις ελλείψεις.

Επίσης, θα ήθελα να πω και το εξής: Είναι μια κατηγορία αστυνομικών που αποσπώνται στους Βουλευτές και δεν αμείβονται. Θα παρακαλούσα να εξομοιωθούν με τους πολιτικούς υπαλλήλους του Δημοσίου, που χρησιμοποιούνται από τα πολιτικά πρόσωπα ως συνεργάτες, σύμφωνα με το ν.2026/92, άρθρο 20. Αυτές τις τροποποιήσεις είχα να κάνω.

ΠΡΟΕΔΡΕΥΩΝ(Λουκάς Αποστολίδης): Ο κ. Παπαδόγγονας έχει το λόγο.

ΑΛΕΞΑΔΑΝΔΡΟΣ ΠΑΠΑΔΟΓΓΟΝΑΣ: Κύριε Πρόεδρε, σχετικά με τις ευθύνες για το μισθολόγιο των αξιωματικών οι οποίες αναφέρθησαν και δια το παρελθόν, η Νέα Δημοκρατία δεν αρνήθηκε ποτέ και αναλαμβάνει τις ευθύνες εις το μέτρο που τις έχει, για το λόγο ότι δεν πέρασε το 1990-1993 το μισθολόγιο των αξιωματικών. 'Ηδη έχουμε πει ποιοι είναι οι λόγοι. Εν πάση περιπτώσει υπάρχει ευθύνη και στη Νέα Δημοκρατία.

Παρά ταύτα, για να επανέλθουμε στην αλχημεία την οποία προσπάθησε να περάσει προς το Σώμα ο κ. Μπεντενιώτης, θέλω να πω το εξής και ο καθένας μπορεί να κρίνει. Το κονδύλι το οποίο διετίθετο στο Νομοσχέδιο της Ν.Δ. μόνο για το μισθολόγιο των Ενόπλων Δυνάμεων ήταν 184 δισεκατομμύρια. Το κονδύλι το οποίο διατίθεται τώρα για τις 'Ενοπλες Δυνάμεις, τα Σώματα Ασφαλείας και το Λιμενικό Σώμα είναι 90 δισ. έως 100 δισεκατομμύρια. 'Ολα τα άλλα είναι αλχημείες, διότι πρέπει να μας πει ο κ. Μπεντενιώτης αν μπήκε η ΑΤΑ, αν δεν μπήκε, ποια επιδόματα διατηρούνται, ποια κατεργήθησαν κ.ο.κ.

'Αρα, κύριε Μπεντενιώτη, θα παρακαλούσα να μην προσπαθούμε με αποσπασματικά νούμερα να δημιουργήσουμε εντυπώσεις, διότι οι εκθέσεις του Γενικού Λογιστηρίου είναι στα χέρια μας και ξέρουμε πόσο στοίχιζε το ένα νομοσχέδιο και πόσο στοίχιζε το άλλο. Και βεβαίως το ότι σήμερα το νομοσχέδιο αυτό είναι ακριβώς στο απαράδεκτο ύψος στο οποίο βρίσκεται, παρά τους παράγοντες τους οποίους αναφέραμε κατά κόρον ότι συνηγορούν περί του αντιθέτου, θα μπορούσα άνετα να σας πω ότι απεικονίζουν και τη νοοτροπία του κυρίου Πρωθυπουργού ο οποίος ζητούσε όταν το ζητούσε, να περικοπούν τα κονδύλια από τις 'Ενοπλες Δυνάμεις.

Επομένως θα έλεγα, μην εμπλακούμε σε μια τέτοια συζήτηση, δηλαδή ποιος θεωρεί τις 'Ενοπλες Δυνάμεις, σε τι ποσοστό και πόσο σπουδαίες είναι κ.ο.κ. Να πούμε τι γίνεται τώρα. 'Εχουν συμφωνήσει όλες οι Πτέρυγες της Βουλής και φοβάμαι ότι είναι μόνος του ο Εισηγητής της Πλειοψηφίας στην άποψη ότι είναι ικανοποιητική η βάση των 182.000 του ανθυπολοχαγού. 'Ολοι οι άλλοι συμφωνούν ως ένα μίνιμουμ τις 200.000 δραχμών. Και καλούμεθα σαν Νομοθετικό Σώμα να συναποφασίσουμε, έστω και με την αντίσταση την οποία παρουσιάζει αυτήν τη στιγμή η Κυβέρνηση για να κατανοήσει το βασικό αυτό θέμα, να νομοθετήσουμε για τις 200.000.

Αυτό είναι το θέμα και αυτός είναι ο λόγος για τον οποίο έχει κατατεθεί και η αίτηση ονομαστικής ψηφοφορίας, ούτως ώστε ο καθένας από εμάς να πάρει τις ευθύνες του.

Σας ευχαριστώ. 

ΜΑΝΩΛΗΣ ΜΠΕΝΤΕΝΙΩΤΗΣ: Εγώ, κύριε Παπαδόγγονα...

ΠΡΟΕΔΡΕΥΩΝ(Λουκάς Αποστολίδης): Σας παρακαλώ, κύριε Μπεντενιώτη, να ζητήσετε το λόγο από το Προεδρείο.

ΜΑΝΩΛΗΣ ΜΠΕΝΤΕΝΙΩΤΗΣ: Αν μου τον δίνατε...

ΠΡΟΕΔΡΕΥΩΝ(Λουκάς Αποστολίδης): Εάν είχα το το δικαίωμα, ευχαρίστως, κύριε Μπεντενιώτη, να σας έδινα το λόγο.

Ο κ. Κεδίκογλου έχει το λόγο.

ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, να συνοψίσουμε όσα στην αρχή και στην κατ' άρθρο συζήτηση αναπτύξαμε.

Κατ' αρχήν είχα -επί της αρχής ομιλώντας κύριοι Υπουργοί- θέσει το ζήτημα του επιδόματος διοικήσεως. Δεν είναι δυνατόν να φτιάχνουμε ένα νομοσχέδιο το οποίο οδηγεί σε μια δομή Ενόπλων Δυνάμεων, ο αξιωματικός να επιδιώκει τη θαλπωρή του επιτελείου και όχι την τιμητική θέση του διοικητού της μονάδας. Και δεν είναι δυνατόν, κύριε Αποστολάκη, -και χαίρομαι που με κοιτάτε- ο διοικητής μονάδας που έχει σφραγίδα, που έχει την ευθύνη από τον εφοδιασμό μέχρι τα πάντα, συνταγματάρχης ή διοικητής πτέρυγας ή ο,τιδήποτε άλλο, να έχει το ίδιο επίδομα με τον ισόβαθμό του που υπηρετεί στο Γενικό Επιτελείο Αεροπορίας ή Εθνικής Αμυνας ή σε ο,τιδήποτε άλλο. Χαίρομαι που συγκατανέβει και ο Υπουργός Εθνικής 'Αμυνας. Τονίζω για άλλη μια φορά ότι κάνατε μεγάλη θυσία, κύριε Υπουργέ της Εθνικής 'Αμυνας.

Το επίδομα διοικήσεως πρέπει να είναι το πρώτο. 'Οταν ο χρόνος διοικήσεως είναι καθοριστικός για την προαγωγή και όταν χρησιμοποιείται ο χρόνος διοικήσεως για ζημιά ...

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Βουλευτή).

Τέσσερα λεπτά είναι ο χρόνος μου, κύριε Πρόεδρε.

'Οταν λοιπόν ελάχιστο χρόνο διοικήσεως θεωρείται τον ένα χρόνο, αυτό είναι πράξη ντροπής. Το είπα προ ολίγου και το επαναλαμβάνω για τους άνδρες των Σωμάτων Ασφαλείας. Ο χρόνος διοικήσεως καθορίζει την εξέλιξη, την ικανότητα και είναι τιμή. Δεν μπορεί, λοιπόν, να έχει την ίδια μεταχείριση -επαναλαμβάνω- ο αξιωματικός σχηματισμού, τάγματος συντάγματος με αυτόν που είναι στο επιτελείο. Αυτοί δε όλοι οι σχηματισμοί αν τους μαζέψετε, στρατό, ναυτικό και αεροπορία με τους υπολογισμούς που έκαναν, δεν ξεπερνούν τους πεντακόσιους. Δηλαδή μιλάμε για μισό δισεκατομμύριο αν τους δίνετε 1 εκατομμύριο το χρόνο. Προς Θεού! Διοικητής διοικήσεως, διοικητής συντάγματος με τόσες ευθύνες, βάζει σφραγίδα ανοιχτή, εκπροσωπεί το Δημόσιο και θα έχει την ίδια μεταχείριση με αυτόν που επιδιώκει τη θαλπωρή; Δε θα έχουμε έτσι άξιες 'Ενοπλες Δυνάμεις.

Τέλος, μιλήσατε κατά κόρον, κύριε Υπουργέ των Οικονομικών, σχετικά με τα συντάξιμα και είπατε ότι περιλαμβάνονται στον προϋπολογισμό. 'Αρα, μπορείτε να μας πείτε ποιες αποδοχές από αυτές είναι συντάξιμες. Αν δεν περιλαμβάνεται το επίδομα ειδικής απασχόλησης στις συντάξιμες αποδοχές, δεν μπορείτε να πάρετε ψήφο από εμάς. Επίσης σας παρακαλώ να ξανασκεφθείτε το ζήτημα του επιδόματος στους αξιωματικούς, τους έφεδρους και τους διαθεσιμότητας. Διότι φοβάμαι, ότι στην παρέλαση της 25ης Μαρτίου δεν θα παρευρεθούν οι αξιωματικοί πολεμικής διαθεσιμότητας, τους οποίους ιδιαιτέρως χειροκροτεί ο Ελληνικός Λαός, όταν τους βλέπει να προηγούνται όλων των τμημάτων.

Δεν μπορούμε, λοιπόν, να λέμε σ'αυτούς ότι το τραύμα που υπέστης εξαιτίας της απασχόλησης που είχες στις 'Ενοπλες Δυνάμεις δεν σου δίνει το δικαίωμα να πάρεις το επίδομα, αυτό για το οποίο είσαι ανάπηρος. Είναι εξωφρενικό. Δεν ξέρω κανέναν εργάτη που να έπαθε ατύχημα βαρέως επαγγέλματος, δεν ξέρω κανέναν οικοδόμο ή μεταλλωρύχο από αυτούς που γνώρισα στη ζωή μου που να μην έχει ειδική μεταχείριση στην αναπηρική σύνταξη.

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Βουλευτή).

Κύριε Πρόεδρε, έχω τέσσερα λεπτά. Αν και στη Βουλή δεν είμεθα...

ΠΡΟΕΔΡΕΥΩΝ (Λουκάς Αποστολίδης): Θα σας αφήσω τέσσερα λεπτά. Τι θα γίνει, όμως, αν θα ακολουθηθεί αυτή η διαδικασία για όλους τους συναδέλφους;

ΒΑΣΙΛΗΣ ΚΕΔΙΚΟΓΛΟΥ: Ο χρόνος είναι ο μισός, τέσσερα λεπτά. 

ΠΡΟΕΔΡΕΥΩΝ (Λουκάς Αποστολίδης): Μα, είναι δυνατόν όλοι οι άλλοι συνάδελφοι να σέβονται τον κανονισμό και σεις.

ΒΑΣΙΛΗΣ ΚΕΔΙΚΟΛΓΟΥ:" Eίναι ζήτημα αρχών. Και έχουμε υποχρέωση, κύριε Υπουργέ Εθνικής 'Αμυνας, από τις βασικές αρχές και θέσεις του Κινήματός μας, μερικά πράγματα να τα τηρήσουμε ιδιαίτερα.

Επανέρχομαι σ' αυτά που έλεγα προηγουμένως και ιδιαίτερα στο επίδομα στέγασης, όταν δε διατίθεται οίκημα, διότι αλλιώς υπάρχει διαφορετική μεταχείριση. Ο ένας ταγματάρχης έχει οίκημα και δεν πληρώνει ενοίκιο, ο άλλος δεν έχει και πληρώνει ενοίκιο. Με ποια λογική θα πάρει ο δεύτερος στεγαστικό επίδομα;

Τότε το 1983 εμείς κάναμε μία άλλη πολιτική. 'Ηταν πολύ λιγότερα τα οικήματα. Με την ευκαιρία αυτή θα πρέπει να δείτε και το θέμα των δαπανών δημοσίων επενδύσεων στον τομέα αυτό αν προβλέπονται.

Επίσης, δεν μπορώ να αντιληφθώ για ποιο λόγο θα καταργηθεί από 1.1.97 το επίδομα ετοιμότητας που δόθηκε ή τουλάχιστον γιατί να μην μείνει το μισό, αφού λέτε ότι κάτι κάνει;

Για να ξέρετε περί τίνος μιλάμε, σας λέω κλείνοντας ότι οι αυξήσεις που δίνονται στην πρώτη φάση είναι για τον επιλοχία, λοχία, ανθυπασπιστή 4% και 4,5%. Αυτά είναι απαράδεκτα πράγματα.

Τέλος, κύριε Υπουργέ της Δημόσιας Τάξης, οι αστυφύλακες που είναι αποσπασμένοι, αλλά και όλοι οι αστυφύλακες που δουλεύουν Κυριακές και γενικά υπερωρίες, εισπράττουν τις ελάχιστες υπερωριακές αμοιβές που δίδετε μετά από ένα χρόνο. Να το λάβετε αυτό σοβαρά υπόψη σας. Πρέπει και αυτοί που παρέχουν υπηρεσίες σε μας και σε όποια άλλη παρόμοια υπηρεσία -την ίδια με όλους τους άλλους δημοσίους υπαλλήλους- να πάρουν το επίδομα που παίρνουν και οι άλλοι αποσπασμένοι υπάλληλοι σε ειδικές υπηρεσίες. Ευχαριστώ, κύριε Πρόεδρε.

ΠΡΟΕΔΡΕΥΩΝ (Λουκάς Αποστολίδης): Ο κ. Γκελεστάθης έχει το λόγο.

ΝΙΚΟΛΑΟΣ ΓΚΕΛΕΣΤΑΘΗΣ: Κύριε Πρόεδρε, κατόπιν αυτών που ανέφερα στην πρωτολογία μου, προτείνω τα εξής: Η παράγραφος 1 στο άρθρο 1 να διαμορφωθεί ως εξής: "Οι σταθερές σχέσεις με βάση το βασικό μισθό του Ανθυπολοχαγού για τους βαθμούς του Ανθυπασπιστή και αντιστοίχως και κάτω να αναμορφωθούν ως εξής: Ανθυπασπιστής από 0,93 σε 0,96. Αρχιλοχίας από 0,90 σε 0,92. Επιλοχίας από 0,86 σε 0,88. Λοχίας από 0,71 σε 0,78. Δεκανέας από 0,52 σε 0,56 και μόνιμος στρατιώτης από 0,26 σε 0,30".

Η παράγραφος 1 του άρθρου 2 να αναμορφωθεί ως εξής: "Το επίδομα χρόνου υπηρεσίας, όπως ορίζεται στο άρθρο 9 του ν. 1505/84 (ΦΕΚ 194) για όλους τους μονίμους υπαλλήλους του Δημοσίου και σύμφωνα με τις διατάξεις που ισχύουν γενικώς για τους στρατιωτικούς, ως προς τον τρόπο υπολογισμού του επεκτείνεται σε 65% για 31 έτη υπηρεσίας, σε 70% για 33 έτη υπηρεσίας και σε 75% για 35 έτη υπηρεσίας".

Η παράγραφος 2 του άρθρου 2 να αναμορφωθεί ως εξής: "Η οικογενειακή παροχή χορηγείται με τις ίδιες προϋποθέσεις που χορηγείται σε όλους τους μονίμους υπαλλήλους του Δημοσίου αναπροσασμοζόμενη ως ακολούθως: Για έγγαμο χωρίς παιδιά, 15.000 δραχμές. Για έγγαμο μέχρι 2 παιδιά 10.000 δραχμές για κάθε παιδί. Για κάθε παιδί πέραν των 2, το ποσό προσαυξάνεται κατά 20.000 δραχμές".

Στην παράγραφο 4, μετά το εδάφιο ββ' του άρθρου 2, να προστεθεί εδάφιο γγ' ως εξής: "Το επίδομα ειδικής απασχόλησης χορηγείται στο βαθμό που μισθολογικά προάγεται ο δικαιούχος".

Στην παράγραφο 5 μετά το εδάφιο ε' του άρθρου 2, να προστεθεί εδάφιο στ' ως εξής: "Για τον Αστυνομικό Διευθυντή που ασκεί διοίκηση σε 15.000 δραχμές από 1.1.1997 και σε 30.000 δραχμές από 1.1.1998".

Μετά την παράγραφο 9 του άρθρου 2, να προστεθούν παράγραφοι 10, 11 και 12.

Παράγραφος 10: "Με την έναρξη εφαρμογής του αναπροσαρμόζονται αυτόματα οι συντάξεις των στρατιωτικών εν γένει συνταξιούχων, χωρίς να απαιτείται προς τούτο ψήφιση ειδικού συνταξιοδοτικού νομοσχεδίου".

Παράγραφος 11: "Μέχρι την ολοκλήρωση του θα χορηγούνται επιπλέον οι αυξήσεις που θα δίνονται με την άσκηση της εισοδηματικής πολιτικής".

Παράγραφος 12: "Χορηγείται σταδιακά και σε 3 ισόποσες δόσεις, σύμφωνα με την ολοκλήρωση του μισθολογίου το αντίστοιχο επίδομα εξομάλυνσης στους συνταξιούχους".

Κύριε Υφυπουργέ των Οικονομικών, τουλάχιστον, η συζήτηση πού γίνεται δεν είναι για γέλια. Δεν είναι συμπεριφορά αυτή στην Αίθουσα η οποία σας φιλοξενεί. Δεν είναι σωστή αυτή η συμπεριφορά και απορώ, κύριε Πρόεδρε, πως δεν το παρατηρείτε αυτό στον κύριο Υφυπουργό Οικονομικών. Αν μη τι άλλο, τουλάχιστον να επιδεικνύει την ανάλογη σοβαρότητα προς τους ομιλητές, οι οποίοι δεν εκπροσωπούμε τους εαυτούς μας στην Αίθουσα αυτή, αλλά τον Ελληνικό Λαό.

ΠΡΟΕΔΡΕΥΩΝ (Λουκάς Αποστολίδης): Δε νομίζω, κύριε Γκελεστάθη, ότι υπάρχει τέτοια συμπεριφορά από τον Υφυπουργό ή από τον Υπουργό.

ΝΙΚΟΛΑΟΣ ΓΚΕΛΕΣΤΑΘΗΣ: Τώρα, αν υπάρχουν άλλες προκαταλήψεις για τις 'Ενοπλες Δυνάμεις και τα Σώματα Ασφαλείας, αυτές θα πρέπει να εγκαταλειφθούν, όταν συζητάμε αυτό το σοβαρό θέμα, που αφορά το προσωπικό των Ενόπλων Δυνάμεων και των Σωμάτων Ασφαλείας.

(Χειροκροτήματα από την Πτέρυγα της Νέας Δημοκρατίας)

ΠΡΟΕΔΡΕΥΩΝ (Λουκάς Αποστολίδης): Ολοκληρώθηκε το στάδιο των δευτερολογιών. 

Ο Υφυπουργός Οικονομικών κ.Χριστοδουλάκης έχει το λόγο.

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπ.Οικονομικών): Θα ήθελα να διευκρινίσω ορισμένα θέματα, τα οποία έθιξε η κα Δαμανάκη.

'Οσον αφορά τα οικογενεικά επιδόματα, αυτά, κυρία Δαμανάκη, παγίως εντάσσονται σε μισθολόγια τα οποία αφορούν τους δημοσίους υπαλλήλους και επεκτείνονται. 'Ηδη καταρτίζεται και θα κατατεθεί σε πάρα πολύ σύντομο χρονικό διάστημα, ενδεχομένως εντός δύο εβδομάδων περίπου, ένα μισθολόγιο για τους δημοσίους υπαλλήλους, το οποίο περιέχει την αύξηση των οικογενειακών επιδομάτων, τα οποία σας ανέφερα.

ΜΑΡΙΑ ΔΑΜΑΝΑΚΗ: Πόσο θα είναι;

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπ.Οικονομικών): Θα είναι κατά 50%.

'Οσον αφορά τον υπολογισμό των παραδειγμάτων, αυτά δεν είναι μόνο διαφορετικά από την πραγματικότητα επειδή εν τω μεταξύ έχουν αλλάξει ορισμένες αναλογίες, αλλά και επειδή στον αστυφύλακα με τέσσερα έτη υπηρεσίας του αντιστοιχούν στο βασικό μισθό του λοχία, ενώ θα έπρεπε να είναι του επιλοχία, ο οποίος είναι αισθητά υψηλότερος. Και έτσι, όλες αυτές οι αρνητικές διαφορές οι οποίες δήθεν εμφανίζονται δεν ανταποκρίνονται στην πραγματικότητα είτε με την παρούσα βελτίωση του μισθολογίου είτε με την αρχική υποβληθείσα.

Τέλος, θα ήθελα να πω στον κ.Γκελεστάθη, ότι πολλά απ'αυτά τα οποία πρότεινε, όσον αφορά τις κλίμακες, τα έχω ήδη αποδεχθεί. 'Οσον αφορά τον μόνιμο στρατιώτη που προτείνατε να γίνει 0,30, είναι 0,30, το ανέφερα προηγουμένως. 'Οσον αφορά το ποσοστό που είπατε για το δεκανέα, είναι αυτό που ανέφερα προηγουμένως. 'Οσον αφορά το ποσοστό για το λοχία, είναι σχεδόν αυτό το οποίο ανέφερα προηγουμένως.

(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ.ΠΑΝΑΓΙΩΤΗΣ ΣΓΟΥΡΙΔΗΣ)

Βλέπετε, λοιπόν, ότι και εγώ σας προσέχω σ'αυτά που λέτε και αν εσείς είχατε την ίδια προσοχή θα βλέπατε ότι αρκετά απ'αυτά τα οποία προτείνατε, τα έχω ήδη ανακοινώσει προ ώρας στο Σώμα. Σας ευχαριστώ πολύ.

ΝΙΚΟΛΑΟΣ ΓΚΕΛΕΣΤΑΘΗΣ: Δεν παρακολουθήσαμε τέτοια ανακοίνωση. Θα έπρεπε εγγράφως να τη διανείμετε στην Αίθουσα.

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός Εθνικής 'Αμυνας έχει το λόγο.

AΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπ. Εθνικής 'Αμυνας): Κύριε Πρόεδρε, κύριοι συνάδελφοι, ακούσαμε με πολλή προσοχή τις απόψεις όλων των συναδέλφων, ιδιαίτερα εκείνες οι οποίες καταλήγουν σε συγκεκριμένες προτάσεις οικονομικής βελτίωσης του συγκεκριμένου νομοσχεδίου.

Νομίζω δεν υπάρχει καμία αμφιβολία ότι είναι δυνατόν να υπάρχει κυβέρνηση ή Υπουργοί, που να μην είναι διατεθειμένοι ή να μην έχουν, αν θέλετε, το ενδιαφέρον να συμβαδίσουν με τις προτάσεις για αύξηση και βελτίωση. Η διαφορά όμως είναι ότι από τη μία μεριά υπάρχει πρόταση χωρίς την ευθύνη υλοποίησης και από την άλλη μεριά της Κυβέρνησης, υπάρχει η ευθύνη υλοποίησης ενός συνολικού προϋπολογισμού της Χώρας, ο οποίος πρέπει να καλύψει όλες τις ανάγκες, για όλα τα κοινωνικά στρώματα και για όλες τις απαιτήσεις, χωρίς να αγνοήσει την ιεράρχηση, τη σημασία και την προτεραιότητα κάθε μιας κοινωνικής ομάδας. Γι' αυτό ακριβώς για μας οι 'Ενοπλες Δυνάμεις και τα Σώματα Ασφαλείας, είχαν μία πολύ μεγάλη προτεραιότητα. 'Επρεπε να φέρουμε αμέσως όταν συγκροτήθηκε η νέα Κυβέρνηση, το νομοσχέδιο και να υλοποιήσουμε την υπόσχεση, η οποία είχε δοθεί τόσο από την Κυβέρνηση του ΠΑ.ΣΟ.Κ. όσο και από την κυβέρνηση της Νέας Δημοκρατίας.

Κύριοι συνάδελφοι, επιτρέψτε μου να πω, ότι καθυστερήσαμε και οι Κυβερνήσεις της Νέας Δημοκρατίας και οι Κυβερνήσεις του ΠΑ.ΣΟ.Κ. να φέρουμε το νέο μισθολόγιο, το οποίο έχουν ανάγκη οι 'Ενοπλες Δυνάμεις και τα Σώματα Ασφαλείας.

Σήμερα, λοιπόν, έχουμε τη μοναδική δυνατότητα να καλύψουμε αυτήν την καθυστέρηση, ψηφίζοντας αυτό το νομοσχέδιο.

Η Κυβέρνηση αξιολόγησε τις δυνατότητες τις οικονομικές. Καταθέσαμε αυτό το νομοσχέδιο, και όπως βλέπετε από την εισηγητική έκθεση, η αύξηση της οικονομικής επιβάρυνσης, ήταν στα 94 δισ. περίπου δραχμές.

Κατά τη διάρκεια της συζήτησης, μέσα από διάλογο στο Κοινοβούλιο προσπαθήσαμε, κατανοώντας και τις δικές σας επισημάνσεις, να κάνουμε βελτιώσεις. Και προσθέσαμε 20 δισ. δραχμές, δείχνοντας και την ευαισθησία μας και αποδεχόμενοι την ανάγκη διαλόγου και την κοινή προσέγγιση, για κάθε τι που είναι εφικτό.

ΜΟΣΧΟΣ ΓΙΚΟΝΟΓΛΟΥ: Δεν τα έχουμε με εσάς. Με τον Υπουργό Οικονομικών τα έχουμε.

ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπ. Εθνικής 'Αμυνας): Δεν είναι εκεί το θέμα, με ποιον τα έχετε. Η Κυβέρνηση είναι ενιαία και από κοινού, συλλογικά, προσπαθούμε να περάσουμε μία πολιτική. Καταφέραμε να φθάσουμε στα άκρα των δυνατοτήτων που έχει αυτός ο Προϋπολογισμός και αυτή η χρονιά.

Στη βάση, λοιπόν, αυτής της διαπίστωσης, θα ήθελα να θέσω το εξής δίλημμα: σέβομαι τη διαφωνία και σέβομαι την απαίτηση για περαιτέρω οικονομική διεύρυνση. 'Ομως, κάτι τέτοιο, όπως σας είπα, δεν είναι εφικτό κάτω από τις σημερινές συνθήκες. 

Ποιο είναι το δίλημμα: Ψηφίζουμε το νομοσχέδιο ή δεν το ψηφίζουμε; Εμείς λέμε ότι πρέπει να το ψηφίσουμε, γιατί οι 'Ενοπλες Δυνάμεις αρκετά καθυστέρησαν να έχουν το μισθολόγιό τους. Πρέπει να το έχουν το γρηγορότερο δυνατό. Επομένως αυτό το δίλημμα δεν το έχουμε εμείς, το έχουν εκείνοι, οι οποίοι πιθανόν σκέφτονται να μην ψηφίσουν το νομοσχέδιο.

Πιστεύω ότι, ανεξάρτητα της όποιας διαφωνίας, αυτό το νομοσχέδιο, κυρίες και κύριοι συνάδελφοι, έχουμε υποχρέωση να το ψηφίσουμε. Και να γίνει το γρηγορότερο δυνατό νόμος του Κράτους. Ανεξάρτητα από το εάν όλοι ή οι περισσότεροι, αν θέλετε, είχαν την επιθυμία να έχει το νομοσχέδιο ακόμα μεγαλύτερες βελτιώσεις, εν τούτοις, έτσι όπως είναι, είναι η ικανή και η αναγκαία συνθήκη, για να μπούμε σε μία νέα πορεία, με βάση μία νέα δυναμική, αξιολόγησης της προσφοράς και μία νέα διαδικασία μισθολογίου. Με τη δυναμική που έχει μέσα του, είναι βέβαιο, ότι με την πλήρη εφαρμογή του, θα φέρει μόνο θετικά οφέλη και για τους αξιωματικούς των Σωμάτων Ασφαλείας και των Ενόπλων Δυνάμεων, όπως επίσης θα φέρει θετικά οφέλη, άμεσα, όπως διαβεβαίωσε και ο συνάδελφος προηγουμένως, για τους συνταξιούχους.

Ευχαριστώ, κύριε Πρόεδρε.

ΣΠΗΛΙΟΣ ΣΠΗΛΙΩΤΟΠΟΥΛΟΣ: Η οικονομική διαθεσιμότητα...

ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπ. Εθνικής 'Αμυνας): Δεν υπάρχει, όπως σας είπα, δεν είναι στη σύνταξη.

ΠΡΟΕΔΡΕΥΩΝ (Παναγιώτης Σγουρίδης):Κηρύσσεται περαιωμένη η συζήτηση επί της ενότητας των άρθρων 1 έως 3.

Κύριοι συνάδελφοι, υπεβλήθη αίτηση ονομαστικής ψηφοφορίας, την οποία υπογράφουν οι Βουλευτές της Νέας Δημοκρατίας έχει ως εξής:

ΑΙΤΗΣΗ ΟΝΟΜΑΣΤΙΚΗΣ ΨΗΦΟΦΟΡΙΑΣ

ΕΠΙ ΤΟΥ ΑΡΘΡΟΥ 1

Κατόπιν των όσων διατυπώθηκαν από το σύνολο των συναδέλφων που μίλησαν επί του άρθρου 1 του υπό συζήτηση σχεδίου Νόμου για τις μισθολογικές ρυθμίσεις μόνιμων και κατ' ακολουθίαν εν συντάξει στελεχών των Ενόπλων Δυνάμεων και αντιστοίχων της Ελληνικής Αστυνομίας, του Πυροσβεστικού Σώματος και του Λιμενικού Σώματος, κατέστη προφανές ότι η κυβέρνηση επιμένει να μην αποδέχεται την πρόταση όλων για τον καθορισμό του βασικού μισθού του Ανθυπολοχαγού στις 200.000 δραχμές με την αντίστοιχη αναπροσαρμογή σε όλες τις βαθμίδες της ιεραρχίας των εν ενεργεία και αποστρατεία στελεχών των Ε.Δ. και Σ.Α.

Η ΝΕΑ ΔΗΜΟΚΡΑΤΙΑ κατέθεσε αίτηση ονομαστικής ψηφοφορίας επί του άρθρου 1.

Οι αιτούντες Βουλευτές:

Α. Παπαδόγγονας

Π. .Σκανδαλάκης

Α. Σταύρου

Αν. Καραμάριος

Π. Ψωμιάδης

Γ. Σούρλας

Γ. Αλεξόπουλος

Α. Παναγιωτόπουλος

Κ. Σημαιοφορίδης

Απ. Ανδρεουλάκος

Χρ. Βυζοβίτης

Β. Μπαρμπαγιάννης

Ι. Λαμπρόπουλος

Σ. Σπηλιωτόπουλος

Γ. Βουλγαράκης

Ι. Ορφανός

Σ. Τσιτουρίδης

Νικ. Γκελεστάθης

Γιαν. Κεφαλογιάνης

Θεοφ. Δημοσχάκης

Ευαγ. Μπασιάκος

Αχιλ. Καραμανλής

Αθ. Βαρίνος

Α. Μπενάκη

Κ. Καραμπίνας

Στ. Παπαδόπουλος

Βασ. Βύζας

Ευγ. Χαϊτίδης

Θα αναγνώσω τον κατάλογο των υπογραφόντων την αίτηση για να διαπιστωθεί αν υπάρχει ο απαιτούμενος κατά τον Κανονισμό αριθμός για την υποβολή της.

Ο κ.Παπαδόγγονας. Παρών.

Ο κ.Σκανδαλάκης. Παρών.

Ο κ.Σταύρου. Παρών.

Ο κ.Καραμάριος.Παρών.

Ο κ.Ψωμιάδης. Παρών.

Ο κ.Σούρλας. Παρών.

Ο κ.Αλεξόπουλος. Παρών.

Ο κ.Παναγιωτόπουλος. Παρών.

Ο κ.Σημαιοφορίδης. Απών.

Ο κ. Ανδρεουλάκος. Παρών.

Ο κ.Βυζοβίτης. Παρών.

Ο κ.Μπαρμπαγιάννης. Παρών.

Ο κ.Λαμπρόπουλος. Παρών.

Ο κ.Σπηλιωτόπουλος. Παρών.

Ο κ.Βουλγαράκης. Παρών.

Κύριοι συνάδελφοι, υπάρχει ο απαιτούμενος από τον Κανονισμό αριθμός για την διεξαγωγή της ψηφοφορίας.

Συνεπώς, διακόπτουμε τη συνεδρίαση για 10 λεπτά σύμφωνα με τον Κανονισμό.

(ΔΙΑΚΟΠΗ)


(ΜΕΤΑ ΤΗ ΔΙΑΚΟΠΗ)

ΠΡΟΕΔΡΕΥΩΝ (Παναγιώτης Σγουρίδης):Κύριοι συνάδελφοι, επαναλαμβάνεται η διακοπείσα συνεδρίαση.

Το Προεδρείο, εκτιμώντας τις ανάγκες του νομοθετικού έργου, σύμφωνα με τον Κανονισμό (άρθρο 72 παράγραφος 3), θα λύσει τη συνεδρίαση για αύριο Τετάρτη, 4 Δεκεμβρίου 1996 και ώρα 18.00' με αντικείμενο εργασιών του Σώματος Κοινοβουλευτικό 'Ελεγχο, συζήτηση επικαίρων ερωτήσεων και στη συνέχεια Νομοθετική Εργασία, συνέχιση της συζήτησης των άρθρων και του συνόλου του σχεδίου νόμου "Μισθολογικές ρυθμίσεις μονίμων στελεχών των Ενόπλων Δυνάμεων και αντιστοίχων της Ελληνικής Αστυνομίας του Πυροσβεστικού και Λιμενικού Σώματος" σύμφωνα με την ημερήσια διάταξη που έχει διανεμηθεί.

Λύεται η συνεδρίαση.

'Ωρα λήξης 11.05'.

Ο ΠΡΟΕΔΡΟΣ ΟΙ ΓΡΑΜΜΑΤΕΙΣ
