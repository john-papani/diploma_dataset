ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Β’
ΣΥΝΕΔΡΙΑΣΗ ΡΑ’


Δευτέρα 13 Μαρτίου 2006

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. ‘Αδεια απουσίας των Βουλευτών κ. Σ. Καλαντζάκου και Ι. Παπαθανασίου, σελ.
3. Ανακοινώνεται ότι τη συνεδρίαση παρακολουθούν μαθητές από το Γυμνάσιο Ανωγείων Ρεθύμνης και από τη Σχολή Αξιωματικών Νοσηλευτικής, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου αναφορών και ερωτήσεων της Τρίτης 14 Μαρτίου 2006, σελ.
4. Συζήτηση επικαίρων ερωτήσεων:
α) Προς τον Υπουργό Αγροτικής Ανάπτυξης σχετικά με την αποζημίωση των αγροτών της νησιωτικής Ελλάδας λόγω της πρόσφατης απεργίας των ναυτεργατών, σελ.
β) Προς τον Υπουργό Απασχόλησης και Κοινωνικής Προστασίας σχετικά με την ένταξη στο μόνιμο προσωπικό των επί συμβάσει εργαζομένων στην «ΕΘΝΟΚΑΡΤΑ Α.Ε.», σελ.
γ) Προς τον Υπουργό Περιβάλλοντος, Χωροταξίας και Δημοσίων ‘Εργων σχετικά με την προστασία του Εθνικού Δρυμού της Πάρνηθας κ.λπ., σελ.
5. Συζήτηση Επερώτησης Βουλευτών του ΠΑΣΟΚ αρμοδιότητας του Υπουργείου Ανάπτυξης σχετικά με τις Κρατικές Προμήθειες, σελ.

Γ. ΝΟΜΟΘΕΤΙΚΗ ΕΡΓΑΣΙΑ
Κατάθεση Σχεδίου Νόμου:
Οι Υπουργοί Οικονομίας και Οικονομικών, Ανάπτυξης και Δικαιοσύνης κατέθεσαν σχέδιο νόμου: «Εξυγίανση και εκκαθάριση των πιστωτικών ιδρυμάτων», σελ.

ΟΜΙΛΗΤΕΣ
Α. Επί των Επικαίρων Ερωτήσεων:
ΓΙΑΚΟΥΜΑΤΟΣ Γ., σελ.
ΚΑΛΟΓΙΑΝΝΗΣ Σ., σελ.
ΚΕΓΚΕΡΟΓΛΟΥ Β., σελ.
ΚΟΝΤΟΣ Α., σελ.
ΛΕΒΕΝΤΗΣ Α., σελ.
ΣΚΥΛΛΑΚΟΣ Α., σελ.

Β. Επί της Επερώτησης:
ΓΕΩΡΓΑΚΟΠΟΥΛΟΣ Δ., σελ.
ΖΗΣΗ Ρ., σελ.
ΚΕΚΓΕΡΟΓΛΟΥ Β., σελ.
ΜΑΓΓΙΝΑΣ Β., σελ.
ΠΑΠΑΘΑΝΑΣΙΟΥ Ι., σελ.
ΠΙΠΕΡΓΙΑΣ Δ., σελ.
ΡΗΓΑΣ Π., σελ.
ΣΙΟΥΦΑΣ Δ., σελ.
ΤΣΟΧΑΤΖΟΠΟΥΛΟΣ Α., σελ.

      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β΄
      ΣΥΝΕΔΡΙΑΣΗ ΡΑ΄
      Δευτέρα 13 Μαρτίου 2006
      Αθήνα, σήμερα στις 13 Μαρτίου 2006, ημέρα Δευτέρα και ώρα 18.24΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΣΩΤΗΡΗ ΧΑΤΖΗΓΑΚΗ.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από τον κ. Βασίλειο Κεγκέρογλου, Βουλευτή Ηρακλείου, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Καστοριάς κ. ΑΝΕΣΤΗΣ ΑΓΓΕΛΗΣ κατέθεσε αναφορά, με την οποία Πολιτιστικοί και Εξωραϊστικοί Σύλλογοι των οικισμών Γιαννοχωρίου, Λειβαδοτοπίου, Μονόπυλου και Τριλόφου του Δήμου Νεστορίου Νομού Καστοριάς ζητούν την τοποθέτηση στην περιοχή τους αναμεταδότη τηλεοπτικού σήματος της Ε.Ρ.Τ. Α.Ε. και κεραίας κινητής τηλεφωνικής κάλυψης «COSMOTE».
      2) Ο Βουλευτής Καστοριάς κ. ΑΝΕΣΤΗΣ ΑΓΓΕΛΗΣ κατέθεσε αναφορά, με την οποία το Σωματείο Εργατοτεχνιτών Γούνας, Δέρματος, Ιματισμού και Κλωστοϋφαντουργίας Νομού Καστοριάς ζητεί να παραταθεί η ισχύς του άρθρου 15 του ν. 3232/04.
      3) Ο Βουλευτής Καστοριάς κ. ΑΝΕΣΤΗΣ ΑΓΓΕΛΗΣ κατέθεσε αναφορά, με την οποία η Εταιρεία Εμπορίας Οσπρίων «AROSIS» ζητεί να δοθεί και σε άλλες εταιρείες του Νομού Καστοριάς το δικαίωμα εμπορίας οσπρίων.
      4) Ο Βουλευτής Αχαΐας κ. ΜΙΛΤΙΑΔΗΣ ΒΕΡΡΑΣ κατέθεσε αναφορά, με την οποία κάτοικοι του Δ.Δ. Βελιτσών του Δήμου Λαρισσού Αχαΐας ζητούν να γίνει έλεγχος των στοιχείων ατόμων που λαμβάνουν επιδοτήσεις στην περιοχή τους.
      5) Ο Βουλευτής Αχαΐας κ. ΜΙΛΤΙΑΔΗΣ ΒΕΡΡΑΣ κατέθεσε αναφορά, με την οποία ο Πολιτιστικός Σύλλογος Κοτρωνίου Πατρών «ΤΟ ΚΟΤΡΩΝΙ» ζητεί να απαλλοτριωθεί ακίνητο στην περιοχή Κοτρωνίου για τη δημιουργία χώρων άθλησης.
      6) Ο Βουλευτής Αιτωλ/νίας κ. ΑΠΟΣΤΟΛΟΣ ΚΩΣΤΟΠΟΥΛΟΣ κατέθεσε αναφορά, με την οποία ο Δήμος Αρακύνθου Αιτωλ/νίας ζητεί να του παραχωρηθεί η χρήση ακινήτου για τη δημιουργία πάρκου αναψυχής.
      7) Οι Βουλευτές Α΄ και Β΄ Πειραιώς κυρίες ΕΛΠΙΔΑ ΠΑΝΤΕΛΑΚΗ και ΒΕΡΑ ΝΙΚΟΛΑΪΔΟΥ αντίστοιχα, κατέθεσαν αναφορά, με την οποία ο Σύλλογος Γονέων και Κηδεμόνων Σχολείων  της πόλης των Χανίων, ο Σύλλογος Δασκάλων και Νηπιαγωγών και η Ε.Λ.Μ.Ε. Νομού Χανίων ζητούν την επίλυση του προβλήματος σχολικής στέγης στο νομό.
      8) Οι Βουλευτές Λέσβου και Α΄ Πειραιώς κ.κ. ΣΤΑΥΡΟΣ ΣΚΟΠΕΛΙΤΗΣ και ΕΛΠΙΔΑ ΠΑΝΤΕΛΑΚΗ αντίστοιχα, κατέθεσαν αναφορά, με την οποία οι κάτοικοι της Πλάκας Λήμνου Νομού Λέσβου διαμαρτύρονται για την κατασκευή μονάδας αποθήκευσης και διακίνησης υγρών καυσίμων της «ΛΗΜΝΟΣ OIL Α.Ε.» στην περιοχή Αγίου Στεφάνου της Πλάκας.
      9) Οι Βουλευτές Λέσβου και Α΄ Πειραιώς κ.κ. ΣΤΑΥΡΟΣ ΣΚΟΠΕΛΙΤΗΣ και ΕΛΠΙΔΑ ΠΑΝΤΕΛΑΚΗ αντίστοιχα, κατέθεσαν αναφορά, με την οποία ο Νομάρχης Χίου ζητεί να χρηματοδοτηθεί άμεσα το έργο της αποκατάστασης του μώλου του λιμανιού των Ψαρών και της ολοκλήρωσης των υποδομών στο νησί.
      10) Οι Βουλευτές Β΄ Αθηνών και Α΄ Πειραιώς κ.κ. ΑΝΤΩΝΗΣ ΣΚΥΛΛΑΚΟΣ και ΕΛΠΙΔΑ ΠΑΝΤΕΛΑΚΗ αντίστοιχα, κατέθεσαν αναφορά, με την οποία ο Σύλλογος Εργαζομένων Δήμου Ταύρου διαμαρτύρεται για τις απολύσεις  εργαζομένων της «Coca-Cola» κ.λπ..
      11) Οι Βουλευτές Β΄ Αθηνών και Α΄ Αθηνών κ.κ. ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ αντίστοιχα, κατέθεσαν αναφορά, με την οποία η Ένωση Συλλόγων Γονέων και Κηδεμόνων 4ου Διαμερίσματος Δήμου Αθηναίων ζητεί να μην αποχαρακτηριστεί το προοριζόμενο  οικόπεδο για την ανέγερση του κτηρίου του 117ου Νηπιαγωγείου.
      12) Οι Ε΄ Αντιπρόεδρος της Βουλής και Βουλευτής Αχαίας κ. ΠΑΝΑΓΙΩΤΗΣ ΚΟΣΙΩΝΗΣ και η Βουλευτής Β΄ Πειραιώς κ. ΒΕΡΑ ΝΙΚΟΛΑΪΔΟΥ αντίστοιχα, κατέθεσαν αναφορά, με την οποία ο Δήμαρχος Ακράτας Νομού Αχαΐας διαμαρτύρεται για την απόφαση της Διοίκησης της Εθνικής Τράπεζας Ελλάδας να κλείσει το υποκατάστημα της Ακράτας.
      13) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά, με την οποία ο Δήμαρχος Σητείας ζητεί τη χρηματοδότηση του έργου της κατασκευής ανοικτού κολυμβητηρίου στην περιοχή Κολονέλλος Σητείας.
      14) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά, με την οποία ο κ. Κοκολάκης Μανώλης ζητεί την ικανοποίηση συνταξιοδοτικού του αιτήματος από τον Ο.Γ.Α..
      15) Η Βουλευτής Τρικάλων κ. ΑΘΑΝΑΣΙΑ ΜΕΡΕΝΤΙΤΗ κατέθεσε αναφορά, με την οποία ο Σύνδεσμος Θεσσαλικών Βιομηχανιών ζητεί την επίλυση προβλήματος σχετικά με την κατοχύρωση μικροδαπανών των επιχειρήσεων.
      16) Η Βουλευτής Τρικάλων κ. ΑΘΑΝΑΣΙΑ ΜΕΡΕΝΤΙΤΗ κατέθεσε αναφορά, με την οποία ο Σύνδεσμος Θεσσαλικών Βιομηχανιών ζητεί την ένταξή του στο Εθνικό Συμβούλιο Εξαγωγών.
      1) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα, το οποίο αναφέρεται στην πρόταση ίδρυσης Σχολικού Εργαστηριακού Κέντρου στην Ιεράπετρα.
      18) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά, με την οποία ο κ. Πετοσάκης Μανώλης ζητεί την ικανοποίηση αιτήματός του από το Τ.Υ.Δ.Κ.Υ. Αγίου Νικολάου Κρήτης.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 4816/22-11-05 ερώτηση του Προέδρου του Συνασπισμού της Ριζοσπαστικής Αριστεράς Βουλευτή κ. Αλέξανδρου Αλαβάνου δόθηκε με το υπ’ αριθμ. ΥΠΠΟ/ΓΡ.ΥΦΥΠ./Κ.Ε./359/9-12-05 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 4816/22-11-05 ερώτησης του Προέδρου του Συνασπισμού Ριζοσπαστικής Αριστεράς και Βουλευτή κ. Αλ. Αλαβάνου, σχετικά με τα Δημοτικά Περιφερειακά Θέατρα, σας πληροφορούμε τα εξής:
      1. Ο θεσμός των ΔΗ.ΠΕ.ΘΕ. και η ανάπτυξη του θεάτρου στην ελληνική περιφέρεια αποτελεί ένα από τα βασικά προβλήματα του σύγχρονου πολιτισμού, για την επίλυση του οποίου το Υπουργείο Πολιτισμού εργάζεται συστηματικά.
      2. Είναι κοινή διαπίστωση, η οποία ρητά καταγράφεται και στην ερώτηση του κ. βουλευτού, ότι ο θεσμός των ΔΗ.ΠΕ.ΘΕ. (η λειτουργία του οποίου έχει ανατεθεί στις τοπικές κοινωνίες) γνώρισε επί σειράν ετών την «εγκατάλειψη» της πολιτείας και ότι σήμερα προκύπτει επιτακτικά η ανάγκη για την «αναβάθμιση και προσαρμογή του στις νέες συνθήκες που δημιουργούν καλλιτεχνική συνέχεια»
      3. Το Υπουργείο Πολιτισμού, αφού μελέτησε διεξοδικά το όλο θεσμικό σύστημα και την πρακτική του εφαρμογή τόσο από τους Δήμους όσο και από την Πολιτεία κατά τη διάρκεια της 22ετούς λειτουργίας των ΔΗ.ΠΕ.ΘΕ., προχώρησε σε συγκεκριμένες κινήσεις με στόχο την εξυγίανση και αναζωογόνηση του θεσμού.
      4. Πρώτη δημόσια αντίδραση του Υπουργείου Πολιτισμού υπήρξε η πραγματοποίηση στις 7-11-05 συνάντησης μου με τους Καλλιτεχνικούς Διευθυντές και τους Προέδρους των Διοικητικών Συμβουλίων των θεάτρων, με θέμα: «ΔΗ.ΠΕ.ΘΕ.: το παρόν και το μέλλον του θεσμού». Στη συνάντηση αυτή, που έγινε με συγκεκριμένη ατζέντα και συστηματική προετοιμασία πραγματοποιήθηκε ευρεία ανταλλαγή απόψεων, κατάθεση προτάσεων και εξέταση του θεσμού σε όλο του το φάσμα.
      5. Μετά την ολοκλήρωση των διαβουλεύσεων με τους εμπλεκόμενους και τη μελέτη των πολλών πτυχών του ζητήματος, θα είμαστε σε θέση να ανακοινώσουμε ουσιαστικές παρεμβάσεις για την αναβάθμιση του θεσμού των ΔΗΠΕΘΕ.
      6. Πρόθεσή μας είναι η πολυπόθητη αυτή αναβάθμιση να στηρίζεται τόσο σε θεσμικές, όσο και σε οικονομικές παρεμβάσεις, ώστε η ενίσχυση των θεάτρων να διαθέτει στέρεα θεμέλια και να αποδώσει πολιτιστικό προϊόν που να τιμά την ελληνική περιφέρεια.
      7. Με το σύστημα των κρατικών επιχορηγήσεων ελευθέρου θεάτρου, που θα γνωστοποιηθεί εντός των ημερών, θα ανακοινωθούν και τα μέτρα στήριξής της ελεύθερης θεατρικής δημιουργίας στην ελληνική επαρχία.
      8. Είναι έξω από κάθε σκεπτικό της πολιτικής του Υπουργείου Πολιτισμού η δημιουργία ενός «νέου θεατρικού πεδίου χωρίς το θέατρο της περιφέρειας».
      Ο Υφυπουργός
      ΠΕΤΡΟΣ ΤΑΤΟΥΛΗΣ»
      2. Στην με αριθμό 4901/23-11-05 ερώτηση του Βουλευτή κ. Δημητρίου Γεωργακόπουλου δόθηκε με το υπ’ αριθμ. ΥΠΠΟ/ΓΡ.ΥΦΥΠ./Κ.Ε./355/8-12-05 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 4901/23-11-05 ερώτησης του Βουλευτή κ. Δ. Γεωργακόπουλου σχετικά με το στέγαστρο και την αναστήλωση του Ναού του Επικουρίου Απόλλωνος, σας πληροφορούμε τα εξής:
      Το στέγαστρο τοποθετήθηκε το 1987 για την προστασία του ναού Επικουρίου Απόλλωνα. Αποτελείται από σύστημα φερόντων σταθεροποιητικών καλωδίων και κατακόρυφων μεταλλικών πυλώνων επί των οποίων είναι τεντωμένο υπό μορφή προεντεταμένης εφελκυόμενης συνθετικές μεμβράνης ένα συνθετικό ύφασμα από πολυεστέρα και PVC.
      Κατά τον περιοδικό έλεγχο του στεγάστρου που πραγματοποιήθηκε τον lούλιο 2005 από το Τεχνικό Γραφείο της Επιτροπής Συντηρήσεως ναού Επικουρίου Απόλλωνος διαπιστώθηκαν φθορές οι οποίες εντοπίζονται αποκλειστικά στην αποξήλωση του συνθετικού υφάσματος σε συγκεκριμένα τμήματα του στεγάστρου, τα οποία δεν επηρεάζουν τη στατική λειτουργία του φέροντα οργανισμού. Τα μεταλλικά στοιχεία βρίσκονται σε ικανοποιητική κατάσταση και χρειάζονται μόνο περιοδικό έλεγχο κάθε 4-5 χρόνια για την προένταση των αγκυρώσεων. Θα θέλαμε επίσης να σας ενημερώσουμε, ότι κατόπιν εντολής της Επιτροπής, τον Οκτώβριο 1999 είχαν πραγματοποιηθεί εργασίες επισκευής του συνθετικού υφάσματος από το προσωπικό του έργου παράλληλα με αυτοψία και τεχνικό έλεγχο από την κατασκευάστρια εταιρεία, ενώ το Νοέμβριο του 2002 πραγματοποιήθηκαν εργασίες επισκευής του συνθετικού υφάσματος από το προσωπικό του έργου.
      Η Επιτροπή συζήτησε διεξοδικά το θέμα των φθαρμένων τμημάτων του στεγάστρου και της επισκευής τους. Ανέθεσε στο Τεχνικό Γραφείο να γίνει επισταμένη έρευνα για την αντιμετώπιση του προβλήματος. Το Τεχνικό Γραφείο έκανε έρευνα αγοράς στην Ελλάδα και στο εξωτερικό προκειμένου να εξευρεθεί κατάλληλη τεχνική εταιρεία η οποία θα αναλάμβανε την εκτέλεση των εργασιών επισκευής. Η έρευνα αγοράς απέβη άκαρπη. Κατόπιν τούτου, η Επιτροπή αποφάσισε να πραγματοποιηθεί η επισκευή από το εργατοτεχνικό προσωπικό του ναού, με την ενοικίαση τηλεσκοπικού γερανού και τοποθέτηση νέου συνθετικού υφάσματος, μόλις οι κλιματολογικές συνθήκες επιτρέψουν την εκτέλεση αυτών των εργασιών.
      Θα πρέπει τέλος, να σημειωθεί ότι η μεμβράνη η οποία έχει χρονικό όριο ζωής-εγγύησης σύμφωνα με την κατασκευάστρια εταιρεία 12-16 έτη συμπλήρωσε ήδη 18 έτη από την τοποθέτησή της. Επομένως οι φθορές είναι αναπόφευκτες λόγω της παλαιότητας του υφάσματος και επιτείνονται από τις σκληρές κλιματολογικές συνθήκες που επικρατούν στην περιοχή.
      Για το λόγο αυτό, η Επιτροπή εξετάζει το ενδεχόμενο της ολικής αντικατάστασης της μεμβράνης, το κόστος της οποίας ανέρχεται, σύμφωνα με εκτίμηση της κατασκευάστριας εταιρείας στο ποσό των 542.000,00 ευρώ, εφόσον εξασφαλιστούν οι οικονομικοί πόροι.
      Σε ότι αφορά στο θέμα της αναστήλωσης του ναού, σας γνωρίζουμε ότι η Επιτροπή έχει αποφασίσει την υποδιαίρεση του συνόλου του έργου αποκατάστασής του σε δύο μεγάλα προγράμματα, με κριτήριο τις δύο κατασκευαστικές ενότητες του ιδίου του μνημείου: στο έργο αποκατάστασης της περίστασης και σε εκείνο του σηκού. Η αποκατάσταση της περίστασης υποδιαιρείται σε πέντε προγράμματα εργασίας τα οποία έχουν ως εξής: α) Το βόρειο πτερό, με τμήμα του ανατολικού και του δυτικού, β) το νότιο πτερό με τμήματα του ανατολικού και του δυτικού και γ) τρία προγράμματα που αφορούν το ανατολικό και το δυτικό πτερό.
      Από το 2001 άρχισε η αποκατάσταση του βόρειου πτερού, κατόπιν σχετικής εγκρίσεως της μελέτης εφαρμογής από το Κεντρικό Αρχαιολογικό Συμβούλιο, με την καταβίβαση των επιστυλίων, τη μετακίνηση ολόσωμων των κιόνων και τη σταδιακή αποσυναρμολόγηση της κρηπίδας. Στην παρούσα φάση αποκαθίσταται η θεμελίωση, ανατάσσονται οι λίθοι της ευθυντηρίας και συντηρούνται οι λίθοι του α' και β' αναβαθμού. Οι εργασίες αποκατάστασης του βόρειου πτερού προβλέπεται να ολοκληρωθούν εντός του έτους 2007 με την επανατοποθέτηση της κρηπίδας του στυλοβάτη και των κιόνων.
      Οι επεμβάσεις που έχουν εγκριθεί και εκτελούνται αφορούν στη διόρθωση των γεωμετρικών παραμορφώσεων, των καθιζήσεων και των φθορών του δομικού υλικού του μνημείου. Μετά την ολοκλήρωση των στερεωτικών εργασιών δύναται να προχωρήσει η αναστήλωση της ανωδομής του ναού με την επανεξέταση των διάσπαρτων αρχιτεκτονικών μελών, που έχουν ταξιθετηθεί στον ευρύτερο αρχαιολογικό χώρο. Η Επιτροπή Συντηρήσεως Ναού Επικουρίου Απόλλωνος, ήδη προετοιμάζει σχετική μελέτη που αφορά στην αναστήλωση του δωρικού θριγκού και του αετώματος του βορείου πτερού, η οποία σύντομα θα υποβληθεί στο Κεντρικό Αρχαιολογικό Συμβούλιο.
      Ο Υφυπουργός
      ΠΕΤΡΟΣ ΤΑΤΟΥΛΗΣ»
      3. Στην με αριθμό 4863/23-11-05 ερώτηση του Βουλευτή κ. Εμμανουήλ Όθωνα δόθηκε με το υπ’ αριθμ. ΥΠΠΟ/ΓΡ.ΥΦΥΠ./Κ.Ε./366/9-12-05 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 4863/23-11-05 ερώτησης του Βουλευτή κ. Μ. Όθωνα, σχετικά με την έγκριση χρηματοδότησης έργων στο Νομό Ρεθύμνης, σας πληροφορούμε τα εξής:
      - Η Ιερά Μονή Αρκαδίου έχει ενταχθεί στο Επιχειρησιακό Πρόγραμμα «ΠΟΛΙΤΙΣΜΟΣ» του Υπουργείου Πολιτισμού με πίστωση 1.467.351,43 ευρώ και επιπλέον έχει ήδη εγκριθεί συμπληρωματικό ποσό 500.217 ευρώ. Οι εργασίες έχουν ξεκινήσει την 20-10-2002 και συνεχίζονται χωρίς διακοπή μέχρι και σήμερα με πιθανή λήξη την 31-12-2006.
      - Για την Ιερά Μονή Αγίου Ιωάννη Θεολόγου στο Πρέβελη έχει ζητηθεί η ένταξη του έργου στο Γ Κοινοτικό Πλαίσιο Στήριξης με ποσό 1.000.000 ευρώ.
      - Για την Ιερά Μονή Τιμίου Προδρόμου στο Πρέβελη, έχουν πραγματοποιηθεί εργασίες στα πλαίσια του Δικτύου Βυζαντινών και Μεταβυζαντινών Εκκλησιαστικών Μνημείων Νομού Ρεθύμνης του Γ΄ Κοινοτικού Πλαισίου Στήριξης με ποσό 117.388 ευρώ και με το παραπάνω έγγραφο έχει ζητηθεί η συμπληρωματική χρηματοδότηση για την συνέχισή τους με ποσό 1.200.000 ευρώ.
      - Η Ιερά Μονή Βωσάκου έχει ενταχθεί στο ΟΠΛΑΧ με ποσό 150.000ευρώ και ήδη εκτελούνται οι εργασίες αποκατάστασης στην νότια πτέρυγα της Μονής. Σκόπιμο θα ήταν για την ολοκλήρωση της αποκατάστασης του Μοναστηριακού Συγκροτήματος, να συνεχιστεί η χρηματοδότηση.
      - Στα πλαίσια του Δικτύου Βυζαντινών και Μεταβυζαντινών Εκκλησιαστικών Μνημείων Νομού Ρεθύμνης, έχουν πραγματοποιηθεί εργασίες αποκατάστασης και συντήρησης (10) δέκα μνημεία ποσού 534.110 ευρώ από το ΠΕΠ Κρήτης. Σκόπιμο θα ήταν να συνεχιστεί η χρηματοδότηση προκειμένου να ενταχθούν στο πρόγραμμα αυτό και άλλα σημαντικά μνημεία.
      - Σχετικά με την Μινωϊκή πόλη της Αξού, στο πλαίσιο του Περιφερειακού Επιχειρησιακού Προγράμματος κατά τα έτη 1999-2001, πραγματοποιήθηκαν εκτεταμένοι καθαρισμοί και δημιουργήθηκαν δύο αρχαιολογικοί περίπατοι στην αρχαία Ακρόπολη και στη θέση «Ελληνόσπιτα» όπου διατηρούνται σε συστάδες καμαροσκέπαστοι τάφοι ρωμαϊκών χρόνων. Στο πλαίσιο του προαναφερόμενου έργου αλλά και από την πρόσφατη διάθεση από το Δήμο του ποσού των 50.000 ευρώ πραγματοποιήθηκαν εργασίες καθαρισμού και συντήρησης των αρχαιολογικών περιπάτων.
      - Στην Ιερά Μονή Χαλέπας εκτελούνται εργασίες αποκατάστασης με την εποπτεία της υπηρεσίας, από τον Δήμο Κουλούκωνα και με χρηματοδότηση από τα ΠΕΠ Κρήτης με ποσό 100.000 ευρώ. Σκόπιμο θα ήταν να συνεχιστεί η χρηματοδότηση για την ολοκλήρωση της αποκατάστασης της Μονής.
      - Ο αρχαιολογικός χώρος Μοναστηρακίου, έχει συνεχείς χρηματοδοτήσεις από το 1990 μέσω της Προγραμματικής Σύμβασης του Υπουργείου Πολιτισμού με την πρώην Κοινότητα Μοναστηρακίου και νυν Δήμο Συμβρίτου. Στο πλαίσιο αυτό έχουν απορροφηθεί συνολικά 160.920.000 δρχ. και 180.000,00 ευρώ. Για το 2005 έχει εγκριθεί το ποσό των 10.000,00 ευρώ για συντήρηση του αρχαιολογικού χώρου και των ευρημάτων.
      Ο Υφυπουργός
      ΠΕΤΡΟΣ ΤΑΤΟΥΛΗΣ»
      4. Στην με αριθμό 7410/7-2-06 ερώτηση των Βουλευτών κυρίων Παρασκευής Χριστοφιλοπούλου και Χρήστου Πρωτόπαπα δόθηκε με το υπ’ αριθμ. 3784/24-2-06 έγγραφο από τον Υπουργό Ανάπτυξης η ακόλουθη απάντηση:
      « Σε απάντηση της παραπάνω ερώτησης που κατέθεσαν οι Βουλευτές κ. Εύη Χριστοφιλοπούλου και κ. Χρ. Πρωτόπαπας, σας πληροφορούμε τα εξής, όσον αφορά αρμοδιότητες του Υπουργείου Ανάπτυξης:
      Το Υπουργείο μας, μέσω του αναπτυξιακού νόμου, υποστηρίζει τον τεχνολογικό εκσυγχρονισμό των επιχειρήσεων, προκειμένου να γίνουν περισσότερο ανταγωνιστικές.
      Στα πλαίσια αυτά, η εταιρεία «ΓΙΟΥΛΑ ΑΕ» υπήχθη στις διατάξεις του αναπτυξιακού νόμου 2601/98 και συγκεκριμένα στα πλαίσια του άρθρου 23Β, σύμφωνα με την απόφαση υπαγωγής 25197/397/28-7-99 και ολοκλήρωσε με την υπ' αριθμ. 21283/1901/6-12-02 απόφαση σε ύφος επένδυσης 13.123.991,20 ευρώ και επιχορήγησης 5.249.596,48 ευρώ. Με την επένδυση δημιουργήθηκαν 25 νέες θέσεις εργασίας, ενώ σύμφωνα με την απόφαση υπαγωγής δεν είχε υποχρέωση δημιουργίας νέων θέσεων.
      Σύμφωνα με τις διατάξεις του ανωτέρω αναπτυξιακού νόμου, η επιχείρηση οφείλει να διατηρεί σε λειτουργία την παραγωγική της διαδικασία και κατ’ επέκταση τον πάγιο εξοπλισμό για τον οποίο έχει επιχορηγηθεί, για μια πενταετία από την ημερομηνία δημοσίευσης της απόφασης ολοκλήρωσης της επένδυσης (στην περίπτωση της ΓΙΟΥΛΑ ΑΕ μέχρι το 2007). Σε περίπτωση παύσης λειτουργίας της επιχείρησης ή του επιχορηγηθέντος εξοπλισμού, επιστρέφεται το ποσό της επιχορήγησης που αντιστοιχεί στον ανωτέρω εξοπλισμό αναλογικά για το διάστημα μη λειτουργίας αυτού, σύμφωνα με τις διατάξεις περί εισπράξεως δημοσίων εσόδων.
      Για τα λοιπά θέματα αρμόδιο να απαντήσει είναι το συνερωτώμενο Υπουργείο Απασχόλησης και Κοινωνικής Προστασίας.
      Ο Υπουργός
      ΔΗΜΗΤΡΙΟΣ ΣΙΟΥΦΑΣ»
      5. Στην με αριθμό 7785/16-2-06 ερώτηση του Βουλευτή  κ. Παναγιώτου Ρήγα δόθηκε με το υπ’ αριθμ. 918/8-2-06 έγγραφο από τον Υπουργό  Δικαιοσύνης η ακόλουθη απάντηση:
      «Σε απάντηση της ανωτέρω ερώτησης, παρακαλώ να ενημερώσετε τον κ. Βουλευτή για τα εξής:
      Δυνάμει της υπ' αριθμ. 82922/16-7-2004 Απόφασής μου ως Υπουργού Δικαιοσύνης, έχει συσταθεί Νομοπαρασκευαστική Επιτροπή για την εκπόνηση Πανελλαδικού Σχεδίου Χωροταξικής Κατανομής των Δικαστηρίων παντός βαθμού και δικαιοδοσίας. Το αντικείμενο της εν λόγω Επιτροπής διευρύνθηκε, ώστε επιπρόσθετα να εκπονήσει σχέδιο ανακατανομής των οργανικών θέσεων των δικαστικών λειτουργών οι οποίοι θα υπηρετούν στα ανωτέρω Δικαστήρια. Για τον λόγο αυτό, με την υπ' αριθμ. 86339/21-9-2005 Υπουργική Απόφαση, παρατάθηκε το έργο της ανωτέρω Επιτροπής έως την 31η-3-2006.
      Καμία απόφαση δεν πρόκειται να ληφθεί σχετικά με την ίδρυση ή κατάργηση δικαστικών υπηρεσιών, μέχρις ότου η ανωτέρω Επιτροπή ολοκληρώσει το έργο της και παραδώσει το σχετικό πόρισμα στο Υπουργείο Δικαιοσύνης, οπόταν θα αναληφθεί η πολιτική πρωτοβουλία και ευθύνη για την όποια εξέλιξη από την Κυβέρνηση.
      Ο Υπουργός
      ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
      6. Στην με αριθμό 7762/15-2-06 ερώτηση του Βουλευτή  κ. Στυλιανού Ματζαπετάκη δόθηκε με το υπ’ αριθμ. ΥΠΠΟ/ΓΡ.ΥΠ./Κ.Ε./564/8-3-2006 έγγραφο από τον Υπουργό Πολιτισμού η ακόλουθη απάντηση:
      «Σχετικά με την υπ' αριθμ. 7762/15.02.2006 Ερώτηση του Βουλευτή κ. Στέλιου Ματζαπετάκη, που αφορά τη διακοπή των εργασιών αποκατάστασης των Ενετικών Νεωρίων Ηρακλείου, σας γνωρίζουμε τα εξής:
      Με την υπ’ αριθμ. πρωτ. ΥΠΠΟ/ΔΑΒΜΜ/41583/1891/9.10.2003 Υπουργική Απόφαση, κατόπιν σχετικής γνωμοδότησης του Κεντρικού Αρχαιολογικού Συμβουλίου, εγκρίθηκε η επανυποβολή τροποποιημένης μελέτης σύμφωνα με τις παρατηρήσεις που διατυπώθηκαν σ' αυτή.
      Ο προσδιορισμός, η περιγραφή και οι προϋποθέσεις για την εκτέλεση των αναγκαίων εργασιών για την στερέωση και αποκατάσταση της υφιστάμενης δομής του μνημείου, από τον φορέα εκτέλεσης του έργου, αναφέρονται στην με αρ. πρωτ. ΥΠΠΟ/ΔΑΒΜΜ/3100/159/9.2.2004 Απόφαση Υπουργού μετά από σχετική γνωμοδότηση του Κεντρικού Αρχαιολογικού Συμβουλίου.
      Με έγγραφο της Διεύθυνσης Αναστήλωσης Βυζαντινών και Μεταβυζαντινών Μνημείων προς τον ΟΑΝΑΚ, μετά την πραγματοποίηση αυτοψίας στο μνημείο στις 21.4.2005, προσδιορίστηκαν οι εργασίες που δεν ολοκληρώθηκαν σύμφωνα με τους όρους της Υπουργικής Απόφασης και ζητήθηκε από τον αρμόδιο φορέα ΟΑΝΑΚ, να υποβάλει το συντομότερο δυνατό, συμπληρωματικά στοιχεία που αφορούν το έργο καθώς και τις σχετικές μελέτες που τεκμηριώνουν την επάρκεια των εργασιών που εκτελέσθηκαν, έτσι ώστε μετά τον αναγκαίο έλεγχό τους, να εκδοθεί η σχετική απόφαση για την εκτέλεσή τους.
      Αναμένονται προς έγκριση τα συμπληρωματικά στοιχεία από τον ΟΑΝΑΚ που είναι και ο φορέας υλοποίησης του έργου.
      Ο Υπουργός
      ΓΕΩΡΓΙΟΣ ΒΟΥΛΓΑΡΑΚΗΣ»
      7. Στην με αριθμό 7631/13-2-06 ερώτηση του Βουλευτή  κ. Ιωάννου Δραγασάκη δόθηκε με το υπ’ αριθμ. ΥΠΠΟ/ΓΡ.ΥΠ./Κ.Ε./555/7-3-2006 έγγραφο από τον Υπουργό Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 7631/13-2-06 ερώτησης του Βουλευτή κ. Γιάννη Δραγασάκη, σας πληροφορούμε τα εξής:
      Το Υπουργείο Πολιτισμού, ανταποκρινόμενο στην ανάγκη της στέγασης της Εθνικής Λυρικής Σκηνής, συγκρότησε το Μάιο του 2005 Ομάδα Εργασίας για τη χωροθέτηση της νέας στέγης της. Στην Ομάδα Εργασίας συμμετείχαν ο πρόεδρος της Εθνικής Λυρικής Σκηνής, η πρόεδρος του Οργανισμού Ρυθμιστικού Σχεδίου της Αθήνας, ο πρόεδρος της ΕΑΧΑ Α.Ε., ένας ομότιμος καθηγητής πολεοδομίας του ΕΜΠ και ανώτερα υπηρεσιακά στελέχη του Υπουργείου Πολιτισμού και του Υ.ΠΕ.ΧΩ.Δ.Ε.
      Η Ομάδα Εργασίας υπέβαλε τον Ιούλιο του 2005 έκθεση στην τότε πολιτική ηγεσία του Υπουργείου Πολιτισμού, στην οποία ανέφερε ότι μεταξύ των θέσεων που είχε εξετάσει ήταν και η περιοχή του Ελαιώνα. Κατά την Ομάδα Εργασίας, η περιοχή δεν πληρούσε βασικές προϋποθέσεις και κριτήρια. Πιο συγκεκριμένα αναφέρεται στην έκθεσή της ότι «Η περιοχή του Βοτανικού (Ελαιώνας, χώρος Ναυτικού Οχυρού) ανήκει μεν στον πολιτιστικό-αρχαιολογικό άξονα της Ιεράς Οδού, αλλά βρίσκεται σε άμεση γειτνίαση με ασύμβατες χρήσεις (Super Market, βιοτεχνίες κ.λπ.). Από ιδιοκτησιακής πλευράς, έκταση 34 και 75 στρεμμάτων ανήκει στο ΓΕΝ και είναι χαρακτηρισμένη ως χώρος πρασίνου και άλλα 37 στρέμματα αποτελούν χώρο ιδιωτικών επιχειρηματικών συμφερόντων (ιδιοκτησία Σαρακάκη).
      Το όλο θέμα βρίσκεται σε διαδικασία ωρίμανσης και εξετάζονται όλες οι παράμετροι που θα επηρεάσουν τις τελικές αποφάσεις.
      Ο Υπουργός
      ΓΕΩΡΓΙΟΣ ΒΟΥΛΓΑΡΑΚΗΣ»
      8. Στην με αριθμό 7635/13-2-06 ερώτηση του Βουλευτή  κ. Μιχάλη Καρχιμάκη δόθηκε με το υπ’ αριθμ. 11762/3-3-06 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ανωτέρω ερώτησης που κατατέθηκε στη Βουλή οπό το Βουλευτή κ. Μ. Καρχιμάκη και αφορά σε μετατροπή σύμβασης εργασίας εργαζόμενης στη Δημοτική Επιχείρηση Πολιτιστικής-Τουριστικής Ανάπτυξης Σητείας από ορισμένου χρόνου σε αορίστου χρόνου, θέτουμε υπόψη σας τα εξής:
      Όπως μας γνώρισε η Περιφέρεια Κρήτης, το Διοικητικό Συμβούλιο της Δημοτικής Επιχείρησης Πολιτιστικής-Τουριστικής Ανάπτυξης Σητείας (Δ.Ε. ΠΟ.Τ.Α.Σ.) και το Δημοτικό Συμβούλιο του Δήμου Σητείας, γνωμοδότησαν με τις αριθμ. 51/14-10-04 και 262/24-11-04 αντίστοιχες αποφάσεις τους, ότι για την κ. Νεκταρία Σαντιμπαντάκη δεν συντρέχουν οι προϋποθέσεις υπαγωγής της στις διατάξεις του άρθρου 11 του Π.Δ/τος 164/2004.
      Το ΑΣΕΠ στο οποίο παραπέμφθηκε το θέμα, ως αρμόδια αρχή για τον έλεγχο συνδρομής των προϋποθέσεων υπαγωγής υπαλλήλων, στις διατάξεις του Π.Δ/τος 164/2004, εξέδωσε την αριθμ. 1050/11-10-05 Απόφασή του ,με την οποία θεωρεί ότι δεν έχει καλώς η κρίση του ανωτέρω Διοικητικού και Δημοτικού Συμβουλίου και αναπέμπει την υπόθεση στην Δ.Ε. ΠΟ.Τ.Α.Σ., προκειμένου να διαβιβάσει τις αιτήσεις των ενδιαφερομένων υπαλλήλων στους αντίστοιχους φορείς που απασχολήθηκαν, για να προχωρήσουν στο σχετικό έλεγχό τους.
      Ήδη η αίτηση της ενδιαφερόμενης, εξετάστηκε από το Διοικητικό Συμβούλιο του Βρεφονηπιακού Σταθμού Σητείας και αναμένεται να ζητηθεί στη συνέχεια, η εξέτασή της και από το Υπηρεσιακό Συμβούλιο των υπαλλήλων Ο.Τ.Α. του Νομού Λασιθίου, για τα περαιτέρω.
      Ο Υφυπουργός
      ΑΘΑΝΑΣΙΟΣ ΝΑΚΟΣ»
      9. Στην με αριθμό 6090/22.12.05 ερώτηση των Βουλευτών κυρίων Χρύσας Αράπογλου, Μάρκου Μπόλαρη, Μιχάλη Καρχιμάκη, Μιχάλη Παντούλα και Ιωάννη Διαμαντίδη δόθηκε με το υπ’ αριθμ. Β-18/16.1.06 έγγραφο από τον Υφυπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης υπό τον αριθμό, 6090/22-12-2005 που κατέθεσαν στη Βουλή οι Βουλευτές κα Χρύσα Αράπογλου , κ.κ. Μ. Μπόλαρης, Μ. Καρχιμάκης, Μ. Παντούλας και Γ. Διαμαντίδης και σύμφωνα με όσες απόψεις μας εγνωστoποίησαν εγγράφως η Εθνική Επιτροπή Τηλεπικοινωνιών και Ταχυδρομείων (ΕΕΤΤ) και ο ΟΤΕ, θέτουμε υπόψη σας τ’ ακόλουθα :
      1. Το βασικό θεσμικό πλαίσιο, το οποίο ρυθμίζει το αντικείμενο της παρούσας ερώτησης, απαρτίζουν κυρίως ο Ν. 2867/2000 «Οργάνωση και Λειτουργία των Τηλεπικοινωνιών και άλλες διατάξεις» (ΦΕΚ 273/Α/2000), η ΑΠ Ε.Ε.Τ.Τ. 207/6/2001 «Κανονισμός Διαχείρισης και Εκχώρησης Αριθμών του Εθνικού Σχεδίου Αριθμοδότησης για τις εταιρείες τηλεφωνίας και κινητών και προσωπικών επικοινωνιών» (ΦΕΚ 159/Β/2001), η ΑΠ Ε.Ε.Τ.Τ. 276/39/2003 «Κανονισμός Διαχείρισης των Σύντομων Κωδικών του Εθνικού Σχεδίου Αριθμοδότησης για την Παροχή Υπηρεσιών Πληροφοριών Καταλόγου» (ΦΕΚ 604/Β/2003), ιδιαιτέρως δε τα άρθρα 2, 3, 4 και 7 αυτής και η ΑΠ Ε.Ε.Τ.Τ. 369/55/29-12-2005 «Τροποποίηση της Απόφασης της Ε.Ε.Τ.Τ. αριθμ. 276/39/14-2-2003».
      Σύμφωνα, λοιπόν, με τις συνδυασμένες αυτές διατάξεις:
      Η ΕΕΤΤ, η οποία είναι Ανεξάρτητη Αρχή, είναι μεταξύ των άλλων, αρμόδια για την κατάρτιση και τροποποίηση του Εθνικού Σχεδίου Αριθμοδότησης, καθώς και την εκχώρηση αριθμών.
      Η ΕΕΤΤ χορηγεί τους αριθμούς πρωτογενώς στους παρόχους που είναι κάτοχοι Ειδικής άδειας, κατόπιν αιτήσεώς τους.
      Θεσπίζονται κανόνες σχετικοί με τη δομή και τη σύνθεση των σύντομων κωδικών της σειράς 118 του Εθνικού Σχεδίου Αριθμοδότησης, που παρέχουν πρόσβαση σε υπηρεσίες πληροφοριών καταλόγου.
      Οι αριθμοί 118ΧΥ χρησιμοποιούνται αποκλειστικά ως 5ψήφιοι σύντομοι κωδικοί για την παροχή υπηρεσιών πληροφοριών καταλόγου.
      Κάθε σύντομος κωδικός της σειράς 118 δε μπορεί να χρησιμοποιείται από περισσότερους του ενός παρόχους υπηρεσιών πληροφοριών καταλόγου.
      Η σειρά 118 του Εθνικού Σχεδίου Αριθμοδότησης, που χρησιμοποιείται μέσω 5ψήφιων σύντομων κωδικών, έχει ανοίξει αποκλειστικά και μόνον για την παροχή υπηρεσιών πληροφοριών καταλόγου.
      Το ΥΜΕ δεν δικαιούται να παρέμβει στην σχετική διαδικασία αριθμοδότησης, η οποία ανήκει στην αποκλειστική αρμοδιότητα της Ανεξάρτητης Ρυθμιστικής Αρχής.
      Ειδικότερα, επί του αντικειμένου της ερωτήσεως:
      Η εταιρεία ΕΙΔΗΣΕΟΦΩΝΙΚΗ ΕΛΛΑΣ, που παρέχει υπηρεσίες πληροφοριών καταλόγου, μέσω του σύντομου κωδικού 11880, είναι πάροχος τηλεπικοινωνιακών δικτύων ή και υπηρεσιών, με ειδική προς τούτο άδεια, στον οποίο ο ως άνω σύντομος κωδικός έχει εκχωρηθεί πρωτογενώς, από την Ε.Ε.Τ.Τ., με σχετική πράξη.
      Για την εταιρεία αυτή, όπως και για όλους τους λοιπούς παρόχους θεσπίσθηκε προσφάτως ειδική υποχρέωση να παρέχουν ατελώς, με ηχογραφημένο μήνυμα, σαφή περιγραφή της χρέωσης.
      Ο ΟΤΕ δεν μπορεί να προσδιορίσει ποιος θα πάρει ποιον αριθμό, περαιτέρω δε δεν δικαιούται να πάρει περισσότερους αριθμούς (ούτε καν ένα, για καθεμιά εκ των θυγατρικών εταιρειών του).
      Η σύγχυση, περί της οποίας εκτενώς αναφέρεται η παρούσα ερώτηση, αντιμετωπίσθηκε έγκαιρα από τον ΟΤΕ, διά προσφυγής του στη Δικαιοσύνη.
      Έτσι, με αίτηση του ΟΤΕ, στρεφόμενη κατά της άνω εταιρείας, «ΕΙΔΗΣΕΟΦΩΝΙΚΗ ΕΛΛΑΣ» εκδόθηκαν: α) προσωρινή διαταγή, η οποία επέβαλε στην εταιρεία αυτή να απέχει από την αναφορά στον αριθμό 131, καθώς και να αναγράφει την επωνυμία της και τη χρέωση της υπηρεσίας στις διαφημίσεις και β) η υπ'αριθμ. 8036/2005 Απόφαση ασφαλιστικών μέτρων του Πρωτοδικείου Αθηνών, η οποία απαγορεύει στην άνω εταιρεία την αναφορά στο νούμερο 131 και την διατάσσει να αναφέρει την επωνυμία της στις διαφημίσεις.
      Ο Υφυπουργός
      ΑΝΑΣΤΑΣΙΟΣ ΝΕΡΑΝΤΖΗΣ»
      10. Στην με αριθμό 6056/22.12.05 ερώτηση του Βουλευτή κ. Νικολάου Σαλαγιάννη δόθηκε με το υπ’ αριθμ. Β13-652/13.1.06 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην με αριθμ. 6056/22-12-05, ερώτηση που κατέθεσε στη Βουλή των Ελλήνων ο Βουλευτής κ. Ν. Σαλαγιάννης με θέμα «Πολιτικές του Υπουργείου Ανάπτυξης σε βάρος μικρομεσαίων εμπόρων και επαγγελματιών, σας γνωστοποιούμε τα ακόλουθα:
      Η πρόταση προς διαβούλευση με τους φορείς του Υπουργού Ανάπτυξης κ. Δημήτρη Σιούφα αφορά τη λειτουργία των εμπορικών καταστημάτων μέχρι επτά συγκεκριμένες Κυριακές το χρόνο μετά τις 10.00. Επιδιώκουμε σε χρονικά διαστήματα που η ζήτηση λόγω συνθηκών είναι μεγάλη (π.χ. εορτές, εκπτώσεις) τα καταστήματα να είναι ανοικτά ώστε οι επιχειρήσεις και ειδικότερα οι μικρομεσαίες να επωφελούνται από την τάση των καταναλωτών για περισσότερες αγορές σε αυτές τις περιόδους και οι καταναλωτές (οικογενειακά ή μεμονωμένα) να μπορούν να ψωνίζουν με μεγαλύτερη άνεση χρόνου.
      Επιπλέον σύμφωνα με το άρθρο 15 του Ν. 802/1978 όπως αντικαταστάθηκε με το άρθρο 14 του Ν. 3377/2005:
      1. Ορίστηκε πλέον σε μονιμότερη βάση το χρονικό πλαίσιο μέσα στο οποίο θα διενεργούνται οι εκπτώσεις (θερινές και χειμερινές). Επίσης, θεσμοθετήθηκε η απαγόρευση ανακοίνωσης εκπτώσεων και προσφορών 30 ημέρες πριν την έναρξη τους.
      «Επιτρέπεται η πώληση εμπορευμάτων με μειωμένες τιμές δύο φορές το χρόνο (τακτικές εκπτώσεις), στις εξής μόνο περιπτώσεις:
      α) για διάστημα πέντε (5) εβδομάδων από την 20η Ιανουαρίου κάθε έτους, εφόσον συμπίπτει με ημέρα Δευτέρα, άλλως από την αρχή της πρώτης εβδομάδας, μετά την παραπάνω ημερομηνία,
      β) για διάστημα έξι (6) εβδομάδων από την 15η Ιουλίου κάθε έτους, εφόσον συμπίπτει με ημέρα Δευτέρα, άλλως από την αρχή της πρώτης εβδομάδας, μετά την ανωτέρω ημερομηνία.
      Τριάντα (30) ημέρες πριν από την έναρξη των εκπτώσεων σύμφωνα με τις περιπτώσεις α' και β', απαγορεύεται στους υπεύθυνους των εμπορικών καταστημάτων να ανακοινώνουν, προς το κοινό, εκπτώσεις ή προσφορές με οποιονδήποτε τρόπο, ιδίως με διαφήμιση, επιστολές ή ανάρτηση διαφημιστικών πινακίδων».
      2. Αποσαφηνίστηκαν οι όροι και οι προϋποθέσεις διενέργειας των προσφορών από τα εμπορικά καταστήματα.
      Σύμφωνα με το πνεύμα του νόμου, οι προσφορές αποτελούν διάθεση συγκεκριμένης ομάδας προϊόντων και όχι μεμονωμένων προϊόντων σε τιμές χαμηλότερες των τρεχουσών με όρους και προϋποθέσεις που ορίζονται από τις διατάξεις της παραγράφου 3 του άρθρου 14 του Ν. 3377/2005. Οι διατάξεις αυτές έχουν σαν σκοπό:
      - να διασφαλίζεται η οριζόμενη από το νόμο διάρκεια ισχύος της προσφοράς,
      - να ενημερώνεται και να προστατεύεται το καταναλωτικό κοινό,
      - να διασφαλίζεται η μη επανάληψη της προσφοράς της ίδιας ομάδος προϊόντων πριν παρέλθουν 60 ημέρες από τη προηγούμενη και
      - να διευκολύνεται ο ελεγκτικός μηχανισμός.
      Πέραν αυτών, με την ερμηνευτική εγκύκλιο Α4-1634/20.10.2005, επιτεύχθηκε η εννοιολογική διαφοροποίηση των Eκπτώσεων/Προσφορών από τις Στρατηγικές 	Μάρκετινγκ (Προώθησης Πωλήσεων) που υλοποιούνται από τα εμπορικά καταστήματα.
      «Θέματα που άπτονται των διαφόρων προωθητικών ενεργειών κάθε εταιρίας (π.χ. δωρο-επιταγές, κουπόνια, διαγωνισμοί - κληρώσεις, μειωμένες τιμές με τη χρήση πιστωτικών ή άλλων καρτών) δεν πρέπει να συγχέονται με τις έννοιες των «τακτικών εκπτώσεων» ή των «προσφορών» που ορίζονται στις παραπάνω παραγράφους».
      Η διαφοροποίηση αυτή έχει σαν στόχο την προάσπιση της δημιουργικότητας και της καινοτομίας στον χώρο των εμπορικών συναλλαγών, πάντα έχοντας σαν κύριο γνώμονα το όφελος του τελικού αποδέκτη, ήτοι των καταναλωτών. Η διαφοροποίηση αυτή δίνει την ευκαιρία σε όλα τα εμπορικά καταστήματα (μικρά και μεγάλα) να υλοποιήσουν διάφορες προωθητικές ενέργειες καθ' όλη τη διάρκεια του έτους προκειμένου:
      - να προσελκύσουν νέους πελάτες
      - να ισχυροποιήσουν τους υφιστάμενους πελατειακούς δεσμούς τους
      - να διαφοροποιηθούν από τον ανταγωνισμό και να βελτιώσουν την εικόνα του καταστήματός τους στα μάτια των καταναλωτών
      - να «περάσουν» το όφελος του ελεύθερου ανταγωνισμού στον τελικό αποδέκτη, δηλ. μειωμένες τιμές για τους καταναλωτές
      Τονίζουμε εδώ ότι οι διατάξεις του Ν. 3377/2005 θεσμοθετούν μέτρα για τη διαφάνεια των συναλλαγών σε όλα τα επίπεδα της αγοράς έτσι ώστε να παταχθούν η κερδοσκοπία και το παραεμπόριο και να επιτευχθούν χαμηλότερες τιμές για τον καταναλωτή.
      Πέραν αυτών, οι υπηρεσίες μας επιδιώκουν τον γόνιμο και αποτελεσματικό διάλογο με τους φορείς που απαρτίζουν την αγορά με σκοπό την συγκράτηση των τιμών, την εξασφάλιση της διαφάνειας και την προστασία του εισοδήματος των καταναλωτών.
      Ο Υφυπουργός
      ΓΙΑΝΝΗΣ ΠΑΠΑΘΑΝΑΣΙΟΥ»
      11. Στην με αριθμό 1762/2.9.05 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 241/21.9.05 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Μ. Στρατάκης, σας πληροφορούμε τα εξής:
      Η καταβολή της οικονομικής ενίσχυσης στη σταφίδα καθορίζεται από τα προβλεπόμενα στον Καν. (ΕΚ)1621/1999 της Επιτροπής. Σχετικά με το θέμα της μείωσης της ελάχιστης απόδοσης σταφίδας, σημειώνεται ότι στον Καν. (ΕΚ) 1621/1999, στο Άρθρο 3, παρ. 2 αναφέρεται ότι :
      «Ισχύουν οι ακόλουθες παρεκκλίσεις στην απαίτηση για την ελάχιστη απόδοση (4η παύλα): για τα αμπελοτεμάχια που υπέστησαν ζημιές από φυσικές καταστροφές, τα κράτη μέλη μειώνουν τις ποσότητες που αναφέρονται στη παράγραφο 1 στοιχείο γ (δηλαδή, την παραγωγή των ειδικευμένων αμπελοτεμαχίων τα οποία έχουν ελάχιστη απόδοση τουλάχιστον ίση με τις ακόλουθες ποσότητες 210 Κg/στρέμμα στη κορινθιακή και 300 Κg/στρέμμα στη σουλτανίνα) κατά το ποσοστό της ζημίας που πιστοποιήθηκε από τους οργανισμούς ασφάλισης. Στην περίπτωση ζημιών που δεν καλύπτονται από τους οργανισμούς ασφάλισης, τα κράτη μέλη καθορίζουν το ποσοστό της μείωσης της ελάχιστης απόδοσης για τις πληγείσες περιφέρειες και ενημερώνουν σχετικά την Επιτροπή».
      Η μείωση της ελάχιστης απόδοσης στην περίπτωση που επικρατήσουν ζημιογόνα αίτια, πέραν αυτών που αποζημιώνει ο ΕΛΓΑ, πραγματοποιείται με την υπογραφή και έκδοση Κοινής Υπουργικής Απόφασης Υπουργών Οικονομίας και Οικονομικών και Αγροτικής Ανάπτυξης & Τροφίμων.
      Η ΚΥΑ αυτή υπογράφεται μετά από σχετική εισήγηση της Δ/νσης Αγροτικής Ανάπτυξης της κατά τόπο αρμόδιας Νομαρχιακής Αυτοδιοίκησης, με εκτίμηση και τεκμηρίωση του ποσοστού απώλειας της παραγωγής ανά πληγείσα περιοχή.
      Το Υπουργείο Αγροτικής Ανάπτυξης και Τροφίμων (Δ/νση Μεταποίησης-Τυποποίησης και Ποιοτικού Ελέγχου Προϊόντων) βρίσκεται σε συνεχή επαφή με τις κατά τόπους Δ/νσεις Αγροτικής Ανάπτυξης των Νομαρχιακών Αυτοδιοικήσεων, προκειμένου να ενημερώνεται για τα προβλήματα παραγωγής που παρατηρούνται στη φετινή περίοδο, τόσο στην κορινθιακή σταφίδα όσο και στη σουλτανίνα.
      Β) Στο πλαίσιο της αναδιάρθρωσης των αμπελιών της Κρήτης, εφαρμόζονται τα παρακάτω προγράμματα:
      1. Πρόγραμμα αναδιάρθρωσης και μετατροπής οινοποιήσιμων ποικιλιών αμπέλου.
      Εφαρμόζεται από την αμπελοοινική περίοδο 2001/2002 στην Κρήτη. Το πρόγραμμα αυτό εντάσσεται στα μέτρα στήριξης του αμπελοοινικού τομέα της νέας ΚΟΑ [Καν. (ΕΚ) 1493/99], με στόχο τη βελτίωση της ποιότητας των παραγόμενων προϊόντων.
      Κατά τις τέσσερις περιόδους εφαρμογής του, έχει πραγματοποιηθεί αναδιάρθρωση σε περίπου 14.500 στρ. και έχει καταβληθεί στους δικαιούχους το ποσό των 6.872.716 ευρώ.
      Υπάρχει μεγάλο ενδιαφέρον των παραγωγών για ένταξη στο πρόγραμμα και καταβάλλεται κάθε προσπάθεια από τους αρμόδιους φορείς για ενημέρωση και μεγαλύτερη συμμετοχή των παραγωγών, προκειμένου να βελτιωθεί η ποιότητα των παραγόμενων προϊόντων.
      Η συμμετοχή στο κόστος της αναδιάρθρωσης από πλευράς της Κοινότητας είναι 75% των δαπανών, ενώ το υπόλοιπο 25% καταβάλλεται από τον καλλιεργητή, και ουδεμία συμμετοχή επιτρέπεται εκ μέρους του κράτους.
      Το εν λόγω πρόγραμμα θα εφαρμοσθεί και την περίοδο 2005/2006.
      2. Η έναρξη του προγράμματος εκρίζωσης και επαναφύτευσης αμπελώνων με ποικιλίες σουλτανίνα και κορινθιακή για την καταπολέμηση της φυλλοξήρας στην Ελλάδα, με στόχο τη βελτίωση ποιότητας του παραγόμενου προϊόντος, έγινε την αμπελουργική περίοδο 1993-1994, χωρίς να προβλέπεται λήξη αυτού. Η οικονομική ενίσχυση καλύπτεται κατά 100% από το Ευρωπαϊκό Γεωργικό Ταμείο Προσανατολισμού και Εγγυήσεων.
      Ο Υπουργός
      ΕΥΑΓΓΕΛΟΣ ΜΠΑΣΙΑΚΟΣ»
      12. Στην με αριθμό 1702/1.9.05 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 47266/21.9.05 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Απαντώντας στην ανωτέρω ερώτηση, που κατέθεσε ο Βoυλευτής κ. Φώτης Κουβέλης, αναφορικά με το αντικείμενο του θέματος, σας γνωρίζουμε τα ακόλουθα:
      Το Υπουργείο Εσωτερικών Δημόσιας Διοίκησης & Αποκέντρωσης αντιμετωπίζει με ιδιαίτερη ευαισθησία το ζήτημα των συνθηκών ασφάλειας και πρόσβασης στους χώρους παιδικής αναψυχής όλων των παιδιών.
      Στη κατεύθυνση αυτή το Υπουργείο ήδη από το Φεβρουάριο του τρέχοντος έτους και με τη συνεργασία όλων των συναρμόδιων φορέων (Υπουργείο Ανάπτυξης, Υπουργείο Υγείας & Κοινωνικής Αλληλεγγύης, ΚΕΔΚΕ, Ελληνικός Οργανισμός Τυποποίησης (ΕΛΟΤ) επανεξετάζει, στο πλαίσιο των αρμοδιοτήτων του, το υφιστάμενο θεσμικό πλαίσιο που διέπει όλο το φάσμα των χώρων παιδικής αναψυχής, υπαίθριων ή στεγασμένων, ιδιωτικών και κοινόχρηστων, όπως παιδότοποι, παιδικές χαρές, παιχνιδοκατασκευές σε προαύλιους χώρους σχολείων και παιδικών σταθμών κ.λπ., με στόχο τη λήψη μέτρων που θα βασίζονται στα σύγχρονα ευρωπαϊκά πρότυπα και θα εξασφαλίζουν την ασφαλή πρόσβαση και παραμονή των παιδιών σε όλους τους χώρους παιδικής αναψυχής. Μάλιστα για το υπόψη ζήτημα με την αριθ.33409/12-07-2005 (ΦΕΚ Β' 963) απόφαση συστάθηκε Ομάδα Διοίκησης Έργου που έχει αναλάβει να φέρει σε πέρας αυτή την πρωτοβουλία.
      Παράλληλα, με το αριθ. 6271/8.2.2005 έγγραφό μας έχουμε ζητήσει και συγκεντρώνουμε στοιχεία από όλους τους Δήμους και τις Κοινότητες της χώρας, για τους ήδη λειτουργούντες παιδότοπους και παιδικές χαρές, προκειμένου να αξιολογηθεί το εύρος των δραστηριοτήτων αυτών καθώς και το υφιστάμενο καθεστώς λειτουργίας τους και θεωρούμε ότι σύντομα θα είμαστε σε θέση να θέσουμε ένα σύγχρονο και ασφαλές πλαίσιο λειτουργίας τους.
      Ο Υφυπουργός
      ΑΘΑΝΑΣΙΟΣ ΝΑΚΟΣ»
      13. Στην με αριθμό  7628.13.2.06 ερώτηση του Βουλευτή κ. Χρήστου Χάϊδου δόθηκε με το υπ’ αριθμ. 11777/7.3.06 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Απαντώντας στην ανωτέρω ερώτηση, που κατέθεσε στη Βουλή των Ελλήνων ο Boυλευτής κ. Χρήστος Χάϊδος, η οποία αναφέρεται στο αντικείμενο του θέματος, σας γνωρίζουμε τα ακόλουθα:
      Το ΥΠΕΣΔΔΑ καλύπτει τις ανάγκες των Νομαρχιακών Αυτοδιοικήσεων σε μηχανήματα και οχήματα με ομαδικές προμήθειες στο πλαίσιο του προγραμματισμού του Υπουργείου και ανάλογα με τις οικονομικές δυνατότητες, μετά από αξιολόγηση των σχετικών αιτημάτων των Νομαρχιακών Αυτοδιοικήσεων.
      Ήδη έχει υπογραφεί η σύμβαση για την προμήθεια είκοσι (20) τεμ. Εκχιονιστήρων αυτ/νων ελικοφόρων φρέζας και σύντομα πρόκειται να υπογραφεί η απόφαση κατακύρωσης της προμήθειας τριάντα εννέα (39) τεμ. Φορτωτών καδοφόρων και είκοσι έξι (26) τεμ. Φορτηγών ανατρεπόμενων.
      Επίσης στο πρόγραμμα έχει ενταχθεί η προμήθεια εκχιονιστήρων, εκχιονιστικών λεπίδων, προωθητήρων και φορτωτών, ενώ αναμένεται από το Υπουργείο Ανάπτυξης η έγκριση ένταξης διαμορφωτήρων γαιών, φορτωτών εκσκαφέων, φορτηγών ανατρεπόμενων και διασκορπιστών άλατος.
      Η κατανομή των μηχανημάτων, μετά την παραλαβή τους στις Νομαρχιακές Αυτοδιοικήσεις θα γίνει μετά από αξιολόγηση των σχετικών αιτημάτων.
      Τέλος, όσον αφορά τα αιτήματα των εργαζομένων σας γνωρίζουμε ότι το Υπουργείο μας μεριμνά για την ικανοποίησή τους.
      Ο  Υφυπουργός
      ΑΘΑΝΑΣΙΟΣ  ΝΑΚΟΣ»
      14. Στην με αριθμό 7659/13.2.06 ερώτηση της Βουλευτού κ. Ροδούλας Ζήση δόθηκε με το υπ’ αριθμ. 1023296/662/3.3.06 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της με αριθ. 7659/13.2.06 ερώτησης που κατέθεσε η Βουλευτής κ. Ροδούλα Ζήση, σχετικά με το ανωτέρω θέμα, σας γνωρίζουμε ότι στο Υπουργείο μας δεν έχει περιέλθει:
      α) αίτημα του Υπ.Ε.Π.Θ για διάθεση των αναγκαίων πιστώσεων για τη μετατροπή των σχέσεων εργασίας, των συμβασιούχων εργαζομένων στο Πανεπιστήμιο Θεσσαλίας, σύμφωνα με το Π.Δ 164/2004.
      β) Για συνυπογραφή σχέδιο κ.υ.α σχετικά με τη σύσταση στο Πανεπιστήμιο Θεσσαλίας εκατόν είκοσι εννέα (129) οργανικών θέσεων, με σχέση .εργασίας ιδιωτικού δικαίου αορίστου χρόνου, κατ' εφαρμογή των διατάξεων του άρθρου 1, παρ.2, του ν. 3320/2005 (Α 48), για την τακτoποίηση συμβασιούχων. 
      Ο Υφυπουργός
      ΠΕΤΡΟΣ ΔΟΥΚΑΣ»
      15. Στην με αριθμό 7793/16.2.06  ερώτηση του Βουλευτή κ. Κων/νου Σπηλιόπουλου δόθηκε με το υπ’ αριθμ. 920/9.3.06 έγγραφο από τον Υπουργό Δικαιοσύνης η ακόλουθη απάντηση:
      «Σε απάντηση της ανωτέρω ερώτησης, παρακαλώ να ενημερώσετε τον κύριο Βουλευτή για τα εξής:
      1. Πλήρωση οργανικών θέσεων Δικαστικών Λειτουργών:
      Στο Πρωτοδικείο του Αιγίου, σε σύνολο έξι προβλεπόμενων οργανικών θέσεων, υπηρετούν τέσσερις δικαστές. Η οικεία Υπηρεσία του Υπουργείου Δικαιοσύνης απηύθυνε προς το Ανώτατο Δικαστικό Συμβούλιο του Αρείου Πάγου το υπ' αριθμ. πρωτ. 113913/24-11-2005 Ερώτημα για την πλήρωση των δύο θέσεων που κενώθηκαν, μετά την προαγωγή δύο εκ των υπηρετούντων Πρωτοδικών στο βαθμό του Προέδρου Πρωτοδικών με μετάθεση ισάριθμων Δικαστικών Λειτουργών. Επί του Ερωτήματος αυτού εκδόθηκε η υπ' αριθμ. 179/20-12-2005 Απόφαση του Ανώτατου Δικαστικού Συμβουλίου του Αρείου Πάγου για τη μετάθεση μίας δικαστού στο Πρωτοδικείο Αιγίου. Ήδη, η δικαστής έχει παρουσιασθεί στο Πρωτοδικείο Αιγίου, όπως προκύπτει από την υπ’ αριθμ. 2/2006 Έκθεση Εμφάνισης.
      Ακόμη, κατά το έτος 2005 διορίσθηκε στο Πρωτοδικείο Αιγίου ένας απόφοιτος της Εθνικής Σχολής Δικαστών, ο οποίος υπηρετεί σε θέση Παρέδρου.
      Εξάλλου, την 31η-7-2006 προβλέπεται να αποφοιτήσουν από την Εθνική Σχολή Δικαστών ενενήντα πέντε Πάρεδροι Πρωτοδικών, οι οποίοι θα τοποθετηθούν στα δικαστήρια της χώρας με απόφαση του Ανώτατου Δικαστικού Συμβουλίου, ανάλογα με τις ανάγκες των υπηρεσιών, μεταξύ των οποίων και αυτών του Αιγίου.
      Επισημαίνεται ότι η πλήρωση των κενών οργανικών θέσεων των δικαστικών λειτουργών ενεργείται με προεδρικό διάταγμα το οποίο εκδίδεται με απόφαση του Ανώτατου Δικαστικού Συμβουλίου.
      2. Ανακατανομή Δικαστικών Λειτουργών: Δυνάμει της υπ' αριθμ. 82922/16-7-2004 Απόφασής μου ως Υπουργού Δικαιοσύνης, έχει συσταθεί Νομοπαρασκευαστική Επιτροπή για την εκπόνηση Πανελλαδικού Σχεδίου Χωροταξικής Κατανομής των Δικαστηρίων παντός βαθμού και δικαιοδοσίας. Το αντικείμενο της εν λόγω Επιτροπής διευρύνθηκε, ώστε επιπροσθέτως να εκπονήσει σχέδιο ανακατανομής των οργανικών θέσεων των δικαστικών λειτουργών οι οποίοι θα υπηρετούν στα ανωτέρω Δικαστήρια. Για τον λόγο αυτό, με την υπ' αριθμ. 86339/21-9-2005 Υπουργική Απόφαση, παρατάθηκε το έργο της ανωτέρω Επιτροπής έως την 31η-3-2006.
      Η ερώτηση του κυρίου Βουλευτή έχει ήδη διαβιβασθεί στην εν λόγω Επιτροπή, ώστε να λάβει γνώση των ζητημάτων που διατυπώνονται σε αυτήν.
      Ο Υπουργός
      ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
      16. Στην με αριθμό 7384/6.2.06 ερώτηση του Βουλευτή κ. Εμμανουήλ ‘Οθωνα δόθηκε με το υπ’ αριθμ. 83/3.3.06 έγγραφο από τον Υπουργό Eμπορικής Ναυτιλίας  η ακόλουθη απάντηση:
      «Σε απάντηση του αριθ. πρωτ. 7384/06-02-2006 εγγράφου σας, με το οποίο μας διαβιβάσθηκε ερώτηση του Βουλευτή κ. Μ. Όθωνα, που κατατέθηκε στην Βουλή των Ελλήνων, σας γνωρίζουμε τα ακόλουθα:
      1. Με σχετικό έγγραφο του ΥΕΝ προς τα Υπουργεία Εσωτερικών Δημόσιας Διοίκησης και Αποκέντρωσης και Οικονομίας και Οικονομικών έχει ζητηθεί για το έτος 2006 η πρόσληψη 1260 ατόμων στο Λιμενικό Σώμα (Λ.Σ.).
      Ο εκάστοτε διαγωνισμός προσλήψεων στο Λ.Σ. διενεργείται σύμφωνα με τις διατάξεις του ν. 3079/2002 (Α' 311) και όχι με αυτές του ν. 2190/1994 (Α' 28), το άρθρο 14 του οποίου εξαιρεί το μη πολιτικό προσωπικό του ΥΕΝ από την εφαρμογή του.
      2. Το θέμα της ίδρυσης και λειτουργίας Ακαδημίας Λιμενικού Σώματος αντιμετωπίζεται από το ΥΕΝ με ευαισθησία και σοβαρότητα, στο πλαίσιο των συγχρόνων αναγκών και συνθηκών, με σκοπό την παροχή υψηλού επιπέδου εκπαίδευσης στο προσωπικό του Λ.Σ. για την πρόοδο και την βελτίωση της αποτελεσματικότητας του Λ.Σ. και την καλύτερη εξυπηρέτηση του κοινωνικού συνόλου.
      Πρόσφατα πραγματοποιήθηκε συνάντηση του Υπουργού Εμπορικής Ναυτιλίας με ενδιαφερόμενους φορείς και βουλευτές του Νομαρχιακού Διαμερίσματος Έβρου όπου συζητήθηκαν τρόποι εξέλιξης του εν λόγω θέματος.
      3. Η σταδιοδρομία του στρατιωτικού προσωπικού του Λ.Σ. καθορίζεται από διατάξεις του δευτέρου μέρους του ν. 3079/2002 (Α' 311) «Κύρωση του Κώδικα του Προσωπικού Λιμενικού Σώματος», όπου προβλέπονται οι γενικές προϋποθέσεις προαγωγής, ο ελάχιστος και ο μέγιστος χρόνος παραμονής στον έκαστο βαθμό και τα ειδικά τυπικά προσόντα τα οποία είναι απαραίτητα για την προαγωγή των Αξιωματικών, Υπαξιωματικών και Λιμενοφυλάκων. Ο επανακαθορισμός της βαθμολογικής εξέλιξης του προσωπικού του Λ.Σ. θα εξετασθεί στο πλαίσιο βελτιστοποίησης των διατάξεων, σε συνάρτηση με την ανάγκη για εύρυθμη λειτουργία των Υπηρεσιών του ΥΕΝ.
      4. Σε ό,τι αφορά την καθαριότητα κτιρίων του ΥΕΝ, σας γνωρίζουμε ότι από 28-11-2005  έχει υπογραφεί και είναι σε ισχύ η αριθ. Τ34/05 νέα σύμβαση με ιδιωτική εταιρεία καθαρισμού, διάρκειας ενός έτους.
      5. Η κατασκευή του έργου της νέας Επισκευαστικής Βάσης του Λ.Σ. (ΕΒ/ΛΣ) (κατασκευή βιομηχανικού κτιρίου - λιμενικού έργου - διαμόρφωση χερσαίου χώρου) στο χώρο που έχει παραχωρηθεί από τον Ο.Λ.Ε. Α.Ε., είναι απολύτως αναγκαία για την ορθολογικότερη τεχνική υποστήριξη των πλωτών και χερσαίων μέσων Λ.Σ, προκειμένου αυτά να ανταποκρίνονται αποτελεσματικότερα στις άμεσες και επιτακτικές ανάγκες του Λ.Σ.
      Το έργο δημοπρατήθηκε το 2002 με προϋπολογισμό 3.200.000 € περίπου ενώ ήταν γνωστό από τότε ότι για να ολοκληρωθεί και να παραδοθεί σε χρήση, απαιτούνταν επιπλέον 1.500.000 €, τα οποία δεν διατέθηκαν από την προηγούμενη κυβέρνηση. Σήμερα έχει παραληφθεί το έργο των 3.200.000 € αλλά απαιτούνται τα υπόλοιπα από τον Κρατικό προϋπολογισμό. Σύμφωνα με τη σύμβαση της προηγούμενης κυβέρνησης η βάση που κατασκευάσθηκε συμπεριλαμβάνει απλά την κατασκευή του κτιρίου (οικοδομικές εργασίες) χωρίς τον απαιτούμενο εξειδικευμένο ηλεκτρομηχανολογικό εξοπλισμό, που θα επιτρέψει τη λειτουργία του ως Επισκευαστική Βάση.
      6. Με σκοπό την άμεση και απρόσκοπτη αντιμετώπιση των βλαβών που παρουσιάζουν τα πλωτά μέσα Λ.Σ. και μέχρι την ολοκλήρωση των διαδικασιών παραλαβής και μεταφοράς της ΕΒ/ΛΣ, το ΥΕΝ ανανέωσε την Σύμβαση με την εταιρεία που έχει αναλάβει την επισκευή των σκαφών του Λ.Σ. και ήδη εκτελούνται εργασίες συντήρησης και επισκευής σύμφωνα με τον ετήσιο προγραμματισμό.
      7. Οι διενεργούμενες έκτακτες - τακτικές μεταθέσεις/τοποθετήσεις εσωτερικού του στρατιωτικού προσωπικού του Λ.Σ, πραγματοποιήθηκαν κατ' εφαρμογή των ισχυουσών διατάξεων λαμβάνοντας υπόψη πάντοτε τις υφιστάμενες υπηρεσιακές ανάγκες. Η εμπλοκή του Λ.Σ. στην προετοιμασία και τη διεξαγωγή των Ολυμπιακών Αγώνων 2004 δημιούργησε ανάγκες για ενίσχυση των Λιμενικών Αρχών στις Ολυμπιακές Πόλεις (Πειραιά - Θεσσαλονίκη - Πάτρα - Ηράκλειο - Βόλο) με προσωπικό Λ.Σ. Αυτό είχε ως αποτέλεσμα να αποδυναμωθούν ορισμένες από τις λοιπές Λιμενικές Αρχές και περιπολικά σκάφη του Λ.Σ.
      Μετά το πέρας των Ολυμπιακών Αγώνων, το ΥΕΝ προέβη στην εκ νέου ανακατανομή του προσωπικού Λ.Σ., προκειμένου να καλυφθούν σύμφωνα με τις διατάξεις του π.δ. 190/2003 οι παραπάνω κενές θέσεις.
      8. Το ΥΕΝ αντιμετωπίζει με ευαισθησία τα προβλήματα που απασχολούν το προσωπικό του Λ.Σ. και εξετάζει τα θέματα που ανακύπτουν, με στόχο την καλύτερη δυνατή επίλυσή τους.
      Ο Υπουργός
      ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
      17. Στην με αριθμό  7697/14.2.06 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 11751/7.3.06 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της υπ’ αριθμ. 7697/14-2-2006 ερώτησης, την οποία κατέθεσε ο Βουλευτής κ. Φ. Κουβέλης, αναφορικά με την καταβολή οφειλομένων αποδοχών σε εργαζόμενους Δημοτικής Επιχείρησης του Δήμου Άνω Σύρου και του Κ.Ε.Κ «ΦΕΡΕΚΥΔΗΣ», σας γνωρίζουμε τα ακόλουθα:
      Αναφορικά με τη καταβολή αποδοχών σε εργαζόμενους που απασχολούνται σε προγράμματα κοινωνικής μέριμνας, τα οποία υλοποιούνται από Δημοτική Επιχείρηση του Δ. Άνω Σύρου και χρηματοδοτούνται από πιστώσεις του Ευρωπαϊκού Κοινωνικού Ταμείου (Ε.Κ.Τ.) και του Προγράμματοc Δημοσίων Επενδύσεων (Π.Δ.Ε) στο πλαίσιο του Γ΄ ΚΠΣ, αρμόδιο να απαντήσει επί του όλου θέματος είναι το συνερωτώμενο Υπουργείο Απασχόλησης και Κοινωνικής Προστασίας.
      Τονίζεται ότι, βάσει της ισχύουσας νομοθεσίας, δεν παρέχεται στο Υπουργείο μας η δυνατότητα χρηματοδότησης επιχειρήσεων των Ο.Τ.Α.
      Όσον αφορά στην καταβολή αποδοχών σε εργαζόμενους του Κέντρου Επαγγελματικής Κατάρτισης «ΦΕΡΕΚΥΔΗΣ» Άνω Σύρου, σας γνωρίζουμε, κατόπιν ενημέρωσής μας από την Περιφέρεια Ν. Αιγαίου, ότι το ανωτέρω Κ.Ε.Κ με την από 6/2/2004 σύμβαση που υπέγραψε με την Περιφέρεια στο' πλαίσιο του έργου «Κατάρτιση Ανέργων, Εργαζομένων και Αυτοαπασχολούμενων σε πιστοποιημένα Κ.Ε.Κ» του Άξονα Προτεραιότητας 4 (Μέτρο 1) του Π.Ε.Π. Ν. Αιγαίου, ανέλαβε ως ανάδοχος Φορέας, την υλοποίηση 5 προγραμμάτων. Το συγκεκριμένο Κ.Ε.Κ., παρά την συμβατική υποχρέωση ολοκλήρωσης και των 5 προγραμμάτων έως την 31-12-2004, υλοποίησε 4 προγράμματα. Στο Κ.Ε.Κ. «ΦΕΡΕΚΥΔΗΣ» έχουν καταβληθεί μέχρι σήμερα οι 2 πρώτες δόσεις (ποσοστό 60% του αρχικού προϋπολογισμού), ενώ οι υπόλοιπες δόσεις δεν έχουν καταβληθεί ακόμα καθόσον δεν έχουν προσκομιστεί στην Περιφέρεια τα απαιτούμενα αποδεικτικά για την έκδοση Βεβαίωσης Πληρωμής των δύο τελευταίων δόσεων, καθώς και των δικαιολογητικών που απαιτούνται για την έκδοση Εντολής Πληρωμής.
      Τέλος σας γνωρίζουμε, επίσης κατόπιν ενημέρωσής μας από την Περιφέρεια Ν. Αιγαίου, ότι έχουν γίνει συσκέψεις στην έδρα της τόσο με τους εκπροσώπους των Φορέων του Δήμου όσο και με τους εργαζόμενους, για την εξεύρεση βιώσιμης λύσης, ενώ αναμένεται η ολοκλήρωση του ελέγχου στο Κ.ΕΚ από το Ι.Κ.Α., εντός των προσεχών ημερών, για την άρση του αδιεξόδου το συντομότερο δυνατόν.
      Ο Υφυπουργός
      ΑΘΑΝΑΣΙΟΣ  ΝΑΚΟΣ»)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Κεγκέρογλου.
      Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο αναφορών και ερωτήσεων της Τρίτης 14 Μαρτίου 2006.
      Α. ΑΝΑΦΟΡΕΣ – ΕΡΩΤΗΣΕΙΣ Πρώτου Κύκλου (Άρθρο 130 παράγραφος 5 του Κανονισμού της Βουλής)
      1. Η με αριθμό 6287/11.1.2006 ερώτηση του Βουλευτή της Νέας Δημοκρατίας κ. Κωνσταντίνου Τσιπλάκη προς την Υπουργό Τουριστικής Ανάπτυξης, σχετικά με την αξιοποίηση και τις προοπτικές του Αυτοκινητοδρομίου Σερρών.
      2. Η με αριθμό 5742/19.12.2005 ερώτηση του Βουλευτή του Πανελλήνιου Σοσιαλιστικού Κινήματος κ. Χρήστου Πρωτόπαπα προς τον Υπουργό Ανάπτυξης, σχετικά με την επίλυση θεμάτων των υπαλλήλων των Επιμελητηρίων.
      Β. ΑΝΑΦΟΡΕΣ – ΕΡΩΤΗΣΕΙΣ Δευτέρου Κύκλου (Άρθρο 130 παράγραφος 5 του Κανονισμού της Βουλής)
      1. Η με αριθμό 4734/18.11.2005 ερώτηση της Βουλευτού του Πανελλήνιου Σοσιαλιστικού Κινήματος κ. Ευαγγελίας Σχοιναράκη-Ηλιάκη προς τον Υπουργό Απασχόλησης και Κοινωνικής Προστασίας, σχετικά με την κυκλοφοριακή σύνδεση του νέου κτηρίου του Ιδρύματος Κοινωνικών Ασφαλίσεων (Ι.Κ.Α.) Ηρακλείου με το υφιστάμενο οδικό δίκτυο.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Πρώτη είναι η με αριθμό 534/7.3.2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Βασιλείου Κεγκέρογλου προς τους Υπουργούς Αγροτικής Ανάπτυξης και Τροφίμων και Οικονομίας και Οικονομικών, σχετικά με την αποζημίωση των αγροτών της νησιωτικής Ελλάδας, λόγω της πρόσφατης απεργίας των ναυτεργατών.
      Το ειδικότερο περιεχόμενο της επίκαιρης ερώτησης του κ. Κεγκέρογλου έχει ως εξής:
      «Ο πρόσφατος θαλάσσιος αποκλεισμός της νησιωτικής Ελλάδας δημιούργησε σοβαρά προβλήματα στην ομαλή διακίνηση της αγροτικής παραγωγής.
      Εκτός της καταστροφής τεράστιων ποσοτήτων πρώιμων κηπευτικών, χάθηκαν σημαντικές αγορές για τα αγροτικά προϊόντα μας, τόσο στην Ελλάδα όσο και στο εξωτερικό, αγορές που είχαν κερδηθεί μετά από πολύχρονη και συστηματική προσπάθεια όλων των εμπλεκόμενων φορέων.
      Επειδή οι αγρότες βρίσκονται σε απόγνωση, βλέποντας την παραγωγή τους να οδηγείται στα αζήτητα και τα προβλήματα να συσσωρεύονται.
      Ερωτάστε, κύριοι Υπουργοί:
      1. Αν προτίθεστε να προχωρήσετε σε αποζημίωση των παραγωγών και των επιχειρήσεων.
      2. Αν προτίθεστε να συντάξετε χρηματοδοτούμενο από τον κρατικό προϋπολογισμό πρόγραμμα προώθησης των προϊόντων, ώστε να καλυφθεί το χαμένο έδαφος στις ξένες και ντόπιες αγορές.»
      Στην επίκαιρη ερώτηση του κ. Κεγκέρογλου θα απαντήσει ο Υφυπουργός Αγροτικής Ανάπτυξης και Τροφίμων κ. Κοντός.
      Ορίστε, κύριε Υπουργέ, έχετε το λόγο.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, κυρίες και κύριοι συνάδελφοι, είναι γνωστό ότι η Κυβέρνηση κατέβαλε κάθε προσπάθεια, μέσα στα πλαίσια τα οποία της έδινε ο νόμος, έτσι ώστε να τερματιστεί το ταχύτερο δυνατόν η απεργία των ναυτεργατών, προκειμένου να μειωθούν οι δυσμενείς επιπτώσεις στην κοινωνία και στην οικονομία των νησιών. 
      Είναι βέβαιο ότι η απεργία προκαλούσε σοβαρά προβλήματα στους ασθενείς, οι οποίοι έπρεπε να μετακινηθούν από τα νησιά στην ηπειρωτική Ελλάδα, στα μεγάλα αστικά κέντρα, στην Αθήνα. Προκαλούσε προβλήματα στον τουρισμό και βέβαια προκαλούσε μεγάλα προβλήματα στην αγροτική παραγωγή, διότι τα αγροτικά προϊόντα στη μεγάλη τους πλειοψηφία είναι ευπαθή και εφόσον δεν μεταφερθούν και δεν διατεθούν στο χρόνο που πρέπει, τότε αυτά καταστρέφονται και δημιουργούνται σοβαρές ζημιές στους αγρότες.
      Μετά τη λήξη της απεργίας των ναυτεργατών και μετά από αίτημα των νομαρχών της Κρήτης, πραγματοποιήθηκε σύσκεψη στις 23.2.2006 στο Υπουργείο Αγροτικής Ανάπτυξης και Τροφίμων, όπου προήδρευσε ο Γενικός Γραμματέας, ο κ. Σκιαδάς, προκειμένου να συζητηθούν μέτρα οικονομικού χαρακτήρα αλλά και δυνατότητες αύξησης των εξαγωγών και ανάκτησης κάποιων αγορών, οι οποίες είχαν χαθεί λόγω της απεργίας, για να στηριχθούν οι αγρότες της Κρήτης.
      Όσον αφορά τα οικονομικά μέτρα, κατατέθηκε έγγραφο στο Υπουργείο Οικονομίας και Οικονομικών που αφορά μέτρα προς την Α.Τ.Ε., δηλαδή πάγωμα των πάσης φύσεως υποχρεώσεων και αποζημιώσεις των παραγωγών. Το Υπουργείο Οικονομίας και Οικονομικών μελετά το αίτημα αυτό και σύντομα θα έχουμε απάντηση για τους αγρότες της Κρήτης.
      Όσον αφορά τις εξαγωγές -ένα πολύ μεγάλο θέμα- σας λέμε ότι έχουμε επικοινωνήσει ήδη με το Υπουργείο Εξωτερικών, με την οικονομική διπλωματία, με τον κ. Στυλιανίδη. Έχουμε επικοινωνία με τον Οργανισμό Προωθήσεων Εξαγωγών και υπάρχει το μέτρο «4-3» -είναι ένας κανονισμός της Ευρωπαϊκής Ένωσης- με βάση το οποίο έχουμε τη δυνατότητα να χρηματοδοτήσουμε προσπάθειες προώθησης και προβολής των αγροτικών προϊόντων σε ξένες αγορές.
      Θέλω να σας πω, λοιπόν, ότι αναμένουμε, όσον αφορά το μέτρο αυτό, να έχουμε προτάσεις από τους αγροτικούς φορείς της Κρήτης, έτσι ώστε να διαμορφώσουμε εκείνο το πλαίσιο, εκείνο το πρόγραμμα για να μπορέσουμε να προωθήσουμε τα προϊόντα στις αγορές του εξωτερικού.
      Επίσης, θέλω να σας πω ότι οι αγρότες της περιοχής, οι αγρότες της Κρήτης, έχουν επισκεφθεί το Γενικό Γραμματέα της Περιφέρειας και έχουν ζητήσει ραντεβού με την πολιτική ηγεσία του Υπουργείου Αγροτικής Ανάπτυξης και Τροφίμων. Η σύσκεψη αυτή θα γίνει εντός της εβδομάδας που ήδη διανύουμε. 
      Έτσι θα δούμε τις προτάσεις τους και θα τους εξηγήσουμε τι έχουμε κάνει σχετικά με το πρόβλημα που αντιμετωπίζουν, για να πάρουμε τις καλύτερες δυνατές αποφάσεις, προκειμένου να τις στηρίξουμε.
      ΠΡΟΕΔΡΕΥΩΝ (Σωτήρης Χατζηγάκης): Ο κ. Κεγκέρογλου έχει το λόγο.
      ΒΑΣΙΛΕΙΟΣ ΚΕΓΚΕΡΟΓΛΟΥ: Κύριε Υπουργέ,  θα αναφερθώ καταρχήν στο μόνιμο πρόβλημα που υπάρχει με τα νησιά. Έχουν ένα μόνιμο μειονέκτημα που αφορά τις μεταφορές από τα νησιά. Έτσι επιβαρύνεται και το κόστος των προϊόντων που παράγονται εκεί, αλλά και το κόστος ζωής λόγω της επιβάρυνσης των προϊόντων που προμηθεύονται οι κάτοικοι των νησιών. Βέβαια είναι ένα θέμα που αφορά και άλλα Υπουργεία. Το επόμενο διάστημα θα πρέπει να συζητήσουμε την επιδότηση των μεταφορών προς τη νησιωτική Ελλάδα. Αυτό είναι και επιταγή του Συντάγματος, στο άρθρο 101 και αφορά την ιδιαίτερη μέριμνα για τα νησιά σε σχέση με το μόνιμο μειονέκτημα που έχουν.
      Πράγματι, όπως οι αγρότες σε κάθε τόνο έδειξαν και είπαν, καταστράφηκαν σημαντικότατες ποσότητες από την παραγωγή τους. Πολλά προϊόντα δεν μπόρεσαν να φτάσουν στις αγορές. Χάθηκαν σημαντικές αγορές που, όπως ξέρετε, έχουν κατακτηθεί με κόπο. Η αγωνία τους δεν είναι μόνο για τη μείωση του εισοδήματός του, που φθάνει το 40% του μέσου όρου που είχαν άλλες χρονιές, αλλά αφορά και το μέλλον και την ανάκτηση αυτών των αγορών. Πρέπει να δείτε το θέμα της προώθησης και της ανάκτησης αγορών μέσα από ένα πρόγραμμα. Θα πρέπει να δείτε και το θέμα της αποζημίωσης για τα προϊόντα που καταστράφηκαν, αλλά και κάποια ζητήματα που αφορούν την ανακούφιση των παραγωγών, όπως το πάγωμα των δανείων, το πάγωμα κάποιων υποχρεώσεων  προς το δημόσιο, ώστε η θέση τους να ελαφρυνθεί διότι έχουν επιβαρυνθεί όλο αυτό το διάστημα.
      Θεωρώ ότι η συνάντηση που ανακοινώσατε ότι θα γίνει αυτήν την εβδομάδα με τους αγρότες πρέπει να έχει ουσιαστικό αποτέλεσμα προς αυτήν την κατεύθυνση, προκειμένου να βοηθηθούν στη δύσκολη θέση που βρέθηκαν χωρίς να ευθύνονται. Χωρίς καμία δική τους ευθύνη, επιβαρύνθηκαν. Εύχομαι να έχει θετική έκβαση η συνάντηση που θα έχετε, κύριε Υπουργέ.
      Τέλος θα σας καταθέσω ένα έγγραφο των αγροτών, το οποίο περιέχει γραπτώς όλα τα αιτήματά τους. 
      ΠΡΟΕΔΡΕΥΩΝ (Σωτήρης Χατζηγάκης): Ο κύριος Υπουργός έχει το λόγο.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, όπως είπα προηγουμένως, θα γίνει η συνάντηση με τους αγρότες της Κρήτης. Ουδέποτε αρνηθήκαμε να συναντηθούμε με αγρότες προκειμένου να προωθηθούν τα αιτήματά τους. Θα διερευνήσουμε τις δυνατότητες, ώστε εξαντλώντας όλα τα περιθώρια που μας δίνουν οι νόμοι και οι κανονισμοί, να μπορέσουμε να τους στηρίξουμε στη δύσκολη ώρα που διέρχονται.
      Εδώ μου δίνεται η ευκαιρία να πω ότι όντως η νησιωτική Ελλάδα παράγει εξαιρετικής ποιότητας αγροτικά προϊόντα. Παράγει ελαιόλαδο το οποίο φέτος ιδιαίτερα εξάγεται σε πολύ καλές τιμές σε όλο τον κόσμο. Παράγει κηπευτικά, έχει θερμοκηπιακές  καλλιέργειες, παράγει βιολογικά προϊόντα, μαστίχα στη Χίο, κίτρα στο Ρέθυμνο, δηλαδή προϊόντα τα οποία μπορούν με αξιώσεις και χωρίς τη στήριξη των επιδοτήσεων να διατεθούν και στην ελληνική και στη διεθνή αγορά.
      Ο συνάδελφος είπε ότι θα πρέπει να βρούμε τρόπους συμβατούς με την Ευρωπαϊκή Ένωση για να επιδοτήσουμε τα μεταφορικά, διότι όντως τα υψηλά μεταφορικά μειώνουν την ανταγωνιστικότητα αυτών των προϊόντων. Θέλω να σας πω, κύριε συνάδελφε, ότι όπως έχουμε ενεργοποιήσει πλήρως την επιδότηση των μεταφορικών για ζωοτροφές από την ηπειρωτική Ελλάδα προς τα νησιά, διερευνούμε τρόπους για να ενισχύσουμε και τις μεταφορές των προϊόντων από τα νησιά προς  την ηπειρωτική Ελλάδα και προς το εξωτερικό.
      Επίσης, μελετούμε να δημιουργήσουμε μία γραμμή S.O.S. έτσι ώστε σε περιπτώσεις, όπως σ΄ αυτή με την απεργία των ναυτεργατών ή σε περιπτώσεις όπου δυσμενείς καιρικές συνθήκες δεν επιτρέπουν να γίνονται μεταφορές με C-130 του Στρατού ή με άλλους τρόπους, να μπορούμε να μεταφέρουμε τα αγροτικά προϊόντα των νησιών για να μη χάνουμε αγορές στο εξωτερικό.
      Θέλω να σας πω, επειδή μιλάμε για εξαγωγές, ότι αυτές των αγροτικών προϊόντων τη χρονιά που μας πέρασε, το 2005, παρουσίασαν μία πολύ μεγάλη αύξηση. Αυξήθηκαν κατακόρυφα, κατά 24% και θεωρώ ότι είναι αποτέλεσμα της πολύ μεγάλης προσπάθειας που γίνεται στο Υπουργείο Αγροτικής Ανάπτυξης και Τροφίμων σε συνεργασία με το Υπουργείο Εξωτερικών και την οικονομική διπλωματία, με τον Οργανισμό Προώθησης Εξαγωγών. Ο Υπουργός  Αγροτικής Ανάπτυξης και Τροφίμων κ. Μπασιάκος έχει κάνει πάρα πολλά ταξίδια στο εξωτερικό, προκειμένου να προωθηθούν τα πολύ καλής ποιότητας ελληνικά αγροτικά προϊόντα μας και την προσπάθεια αυτήν τη συνεχίζουμε και αυτήν τη χρονιά, γιατί πιστεύουμε ότι η ελληνική γεωργία παράγει προϊόντα που έχουν πολλές δυνατότητες για να διατεθούν με αξιώσεις τόσο στην ελληνική κυρίως, όμως, στις αγορές του εξωτερικού.
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Θα συζητήσουμε τώρα τη δεύτερη με αριθμό 538/7-3-2006 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τους Υπουργούς Απασχόλησης και Κοινωνικής Προστασίας και Ανάπτυξης, σχετικά με την ένταξη στο μόνιμο προσωπικό των επί συμβάσει εργαζομένων στην «ΕΘΝΟΚΑΡΤΑ Α.Ε.», κ.λπ..
      Η επίκαιρη ερώτηση σε περίληψη έχει ως εξής:
      «Στην «ΕΘΝΟΚΑΡΤΑ Α.Ε.» θυγατρική της Εθνικής Τράπεζας, εργάζονται τριακόσιοι πενήντα εργαζόμενοι ως μόνιμο προσωπικό, που αμείβονται σύμφωνα με τις κλαδικές συμβάσεις των τραπεζοϋπαλλήλων.
      Απασχολούνται όμως και άλλοι τετρακόσιοι πενήντα επιπλέον, που ενοικιάζονται από διάφορες εταιρείες και κυρίως από την “ACTION PLAN A.E.”, που λειτουργεί από το 1998 και είναι συμφερόντων του Δημοσιογραφικού Οργανισμού Λαμπράκη (Δ.Ο.Λ.).
      Αν και οι εργαζόμενοι αυτοί προσφέρουν την ίδια δουλειά με το μόνιμο προσωπικό, η προηγούμενη κυβέρνηση του ΠΑ.ΣΟ.Κ., αλλά και η σημερινή της Νέας Δημοκρατίας, αρνούνται την ένταξή τους στον κανονισμό εργασίας και στο μισθολόγιο της «ΕΘΝΟΚΑΡΤΑΣ».
      Ερωτώνται οι κ.κ. Υπουργοί.
      Η εταιρεία “ACTION PLAN”, όπως και οι υπόλοιπες που ενοικιάζουν εργαζόμενους, επιδοτούνται από τον Ο.Α.Ε.Δ. και αν ναι, από πότε και με ποια ποσά;
      Ποια μέτρα θα πάρει η Κυβέρνηση προκειμένου να ενταχθούν οι συγκεκριμένοι  εργαζόμενοι στο μόνιμο προσωπικό της «ΕΘΝΟΚΑΡΤΑΣ Α.Ε.», αφού εδώ και χρόνια απασχολούνται στο ίδιο αντικείμενο με τους υπόλοιπους συναδέλφους τους;»
      Στην επίκαιρη ερώτηση του κ. Σκυλλάκου θα απαντήσει ο Υφυπουργός Απασχόλησης και Κοινωνικής Προστασίας κ. Γιακουμάτος.
      Ορίστε, κύριε Υπουργέ, έχετε το λόγο.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Σκυλλάκο, ίσως οι κακές συνήθειες του παρελθόντος, όπως μια τραγική συνήθεια ήταν να επιδοτεί ο Ο.Α.Ε.Δ. τέτοιου είδους εταιρείες, σταμάτησαν και μάλιστα με τρεις υπουργικές αποφάσεις από τον Απρίλιο του 2004 που έχουμε την ευθύνη της διακυβέρνησης του τόπου και αυτού του Υπουργείου.
      Κύριε Σκυλλάκο, από τον Απρίλιο του 2004 και μετά το Πρόγραμμα Επιδοτούμενης Απασχόλησης που έχουμε ενεργοποιήσει και μετατρέψαμε το επίδομα ανεργίας σε επίδομα απασχόλησης, ρητά εξαιρεί τις εταιρείες προσωρινής απασχόλησης και συνεπώς ούτε ένα ευρώ δεν έχει δοθεί σ΄ αυτές τις εταιρείες.
      Ο νόμος που περιέχεται στο φύλλο της Κυβερνήσεως με ημερομηνία 20-9-2005, αριθμός φύλλου 49 που είναι και στη διάθεσή σας, εξαιρεί και ρητά αναφέρει ότι δεν μπορούν να υπαχθούν σ΄ αυτό το πρόγραμμα οι εταιρείες προσωρινής απασχόλησης για μισθωτούς που παρέχουν εργασία σε άλλο εργοδότη ή έμμεσο εργοδότη. 
      Άρα, ο Ο.Α.Ε.Δ. με τη νέα διακυβέρνηση πράγματι έχει καταργήσει αυτήν τη διάταξη για την επιδότηση. Σχετικά με τον έλεγχο της “ACTION PLAN” και την εταιρεία που έχει συνάψει σχέση για παροχή υπηρεσιών στην «ΕΘΝΟΚΑΡΤΑ», το Σ.Ε.Π.Ε. ζήτησε και κατέθεσαν όλα τα στοιχεία της εταιρείας, όπως πόσοι είναι οι εργαζόμενοι και τι δικαιολογητικά έχουν.
      Πραγματικά όλα αυτά τα στοιχεία κατατέθηκαν στο Σ.Ε.Π.Ε. και ευρέθηκε ότι απασχολούνται διακόσιοι πέντε εργαζόμενοι. Εντός πενθημέρου μας έφεραν τα δικαιολογητικά στο Σ.Ε.Π.Ε.. Οι εν λόγω υπάλληλοι απασχολούνται, δυνάμει συμβάσεως έργου, ανάμεσα στην εταιρεία «ACTION PLAN» και στην «ΕΘΝΟΚΑΡΤΑ». Αμείβονται βάσει της συλλογικής σύμβασης εργασίας, που υπεγράφη στις 25.4.2005 και έχουν όλες τις νόμιμες προϋποθέσεις και όλα τα δικαιολογητικά: εξοφλητικές αποδείξεις πληρωμής εργαζομένων για το Γενάρη του 2006, βιβλίο αδειών των εργαζομένων, κατάσταση προσωπικού.
      Άρα δεν υπάρχει κάτι στο οποίο να μπορεί να παρέμβει το Υπουργείο. Όλα είναι μέσα στις διαδικασίες του νόμου. Όλα είναι όπως πραγματικά πρέπει, με τη στρατηγική που έχουμε για την επιδότηση της απασχόλησης, δηλαδή δεν ευνοούμε και δεν επιδοτούμε τέτοιες εταιρείες. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Υπουργέ. 
      Το λόγο έχει ο κ. Σκυλλάκος. 
      ΑΝΤΩΝΗΣ ΣΚΥΛΛΑΚΟΣ: Υπάρχουν εταιρείες ενοικίασης εργαζομένων και ουσιαστικά πρόκειται για νόμιμο δουλεμπόριο. Βεβαίως, τέτοιες ρυθμίσεις υπήρξαν επί ΠΑ.ΣΟ.Κ., αλλά συμφωνείτε και εσείς. 
      Μία απ’ αυτές τις εταιρείες είναι αυτή που αναφέρουμε στην επίκαιρη ερώτησή μας, η «ACTION PLAN». Υπάρχουν και κάποιες άλλες που παρέχουν ενοικιαζόμενους εργαζόμενους στην «ΕΘΝΟΚΑΡΤΑ», πέρα από την «ACTION PLAN». 
      Βεβαίως, ήταν πολύ μεγάλη πρόκληση να επιδοτούνται κιόλας από τα λεφτά του Ο.Α.Ε.Δ. και καλώς σταμάτησε αυτή η υπόθεση. Όμως, το μεγάλο πρόβλημα βρίσκεται στο ότι αυτοί οι εργαζόμενοι παρέχουν την ίδια εργασία με αυτούς που εργάζονται στην «ΕΘΝΟΚΑΡΤΑ» και αμείβονται πολύ λιγότερο. Αμείβονται, αν δεν κάνω λάθος, με τη βασική εθνική συλλογική σύμβαση, ενώ οι άλλοι στην «ΕΘΝΟΚΑΡΤΑ» αμείβονται πολύ καλύτερα. Ο κανονισμός εργασίας αφορά μόνο τους εργαζόμενους στην «ΕΘΝΟΚΑΡΤΑ» και όχι αυτούς που ενοικιάζουν. Είναι, δηλαδή, απ’ όλες τις πλευρές σε πολύ χειρότερη μοίρα. Υπάρχει και η επίσημη ανακοίνωση, ότι η «ΕΘΝΟΚΑΡΤΑ» και η Εθνική Τράπεζα θα συνενωθούν. 
      Πιθανολογείται λοιπόν –και, βεβαίως, νιώθουν ανασφαλείς και διαμαρτύρονται και φωνάζουν αυτοί οι διακόσιοι συν οι υπόλοιποι από άλλες εταιρείες- ότι με τη συγχώνευση θα χάσουν τη δουλειά τους, διότι μπορεί να αξιοποιηθεί και άλλο προσωπικό από την Εθνική Τράπεζα, μετά τη συγχώνευση και να μην υπάρχει εργασία. 
      Σ΄ αυτά τα ζητήματα χρειάζεται μια απάντηση. Εκτιμάτε ότι είναι σωστό στον ίδιο χώρο εργασίας να εργάζονται με τον ίδιο τρόπο επί χρόνια, να παίρνουν πολύ λιγότερα, να μην εντάσσονται στον κανονισμό και να κινδυνεύουν να απολυθούν τώρα με τη συγχώνευση, αντί να προσληφθούν; Δεν καλύπτουν πάγιες και διαρκείς ανάγκες; Αυτό δεν είναι ένα κριτήριο, όπως λέγατε;  Για ποιο λόγο δεν μπορεί τουλάχιστον να γίνει αυτό το βήμα;  Και μην μου πείτε ότι η τράπεζα είναι ιδιωτική. Οι διοικήσεις και σ΄ αυτές τις τράπεζες ακόμη διορίζονται από την Κυβέρνηση. Ας πάρουν την ευθύνη τα αρμόδια Υπουργεία. 
      Τελειώνω με το εξής: Επιπλέον απ’ όλα αυτά, αυτοί οι εργαζόμενοι χρησιμοποιούνται ως απεργοσπαστικός μηχανισμός. Γίνονται κινητοποιήσεις. Λέτε ως Κυβέρνηση ότι σέβεστε το δικαίωμα της απεργίας. Πέρα απ’ αυτό που έγινε στα καράβια με τις επιστρατεύσεις κ.λπ., είναι φανερό ότι αξιοποιείτε κάθε δυνατότητα να σπάσει η απεργία. Εκφοβίζεται αυτός ο κόσμος, για να μη συμμετέχει, για να συνεχίσει να δουλεύει η «ΕΘΝΟΚΑΡΤΑ». Αυτά τα θεωρούμε απαράδεκτα! 
      Θέλουμε, λοιπόν, την απάντησή σας σε όλα αυτά τα ζητήματα, πέρα από το θέμα του Ο.Α.Ε.Δ., στο οποίο ήδη μας απαντήσατε. 
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Υπουργέ. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, οι εργαζόμενοι αμείβονται με συλλογικές συμβάσεις εργασίας. Τώρα, αν η «ΕΘΝΟΚΑΡΤΑ» έχει και υπηρεσιακή σύμβαση και παίρνει περισσότερα, κύριε Σκυλλάκο, η λογική αυτή είναι έξω από την Κυβέρνηση. Η Κυβέρνηση δεν παρεμβαίνει, κύριε Σκυλλάκο!
      ΑΝΤΩΝΗΣ ΣΚΥΛΛΑΚΟΣ: Σας αρέσουν τα χαρτιά!
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Δεν παρεμβαίνει, κύριε Σκυλλάκο! 
       Οι συλλογικές συμβάσεις, σύμφωνα με το άρθρο 22 παράγραφος 4 του Συντάγματος, είναι ελεύθερες και εμείς τις στηρίζουμε. Από εκεί και πέρα, αν ως επιχείρημα φέρνετε την επιχειρησιακή σύμβαση της τράπεζας, νομίζω ότι είναι έξω από τη λογική του Κομμουνιστικού Κόμματος Ελλάδας, που στηρίζει μετά μανίας τις συλλογικές συμβάσεις εργασίας. 
      ΑΝΤΩΝΗΣ ΣΚΥΛΛΑΚΟΣ: Να προσληφθούν!
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Άρα, όσον αφορά τις αμοιβές, αυτοί αμείβονται βάσει της συλλογικής σύμβασης εργασίας και εμείς δεν μπορούμε να παρέμβουμε εκεί, διότι είναι ξεκάθαρη –αν θέλετε- και η διάταξη του Συντάγματος, αλλά και η δημοκρατική αντίληψη της Κυβέρνησης ότι σ΄ αυτά δεν παρεμβαίνει. Αυτό είναι το πρώτο.
      Δεύτερον, είναι ένα μεγάλο θέμα, κύριε Σκυλλάκο, η ευελιξία στην αγορά εργασίας. Δεν μπορεί η Κυβέρνηση να μένει τόσο πολύ πίσω σε ό,τι συμβαίνει σήμερα σε όλη την Ευρώπη. Η παγκοσμιοποίηση έχει για την ανάπτυξη δικούς της ρυθμούς που είναι γρήγοροι. Εάν εμείς παραμείνουμε στις παλιές σχέσεις εργασίας, μεμονωμένα στο οκτάωρο και όχι σε άλλες μορφές απασχόλησης, αντιλαμβάνεστε ότι αυτή η χώρα θα πάει προς την υπανάπτυξη και μάλιστα με ρυθμούς καταστρεπτικούς. Βλέπετε, λοιπόν, τι γίνεται στη Γαλλία, στην Αγγλία. Στην Αγγλία υπάρχει ατομική σύμβαση εργασίας. Στη Γαλλία καταργούνται τα δικαιώματα των εργαζομένων. 
      Η Ελλάδα και αυτή η Κυβέρνηση, με την κοινωνική ευαισθησία που τη διακρίνει, παλεύει και στηρίζει την πλήρη απασχόληση, αλλά δεν αποκλείει μορφές όπως είναι η ενοικιαζόμενη εργασία, η μερική απασχόληση, που είναι μορφές απασχόλησης που διευκολύνουν την αγορά εργασίας, την απασχόληση και πάνω απ’ όλα την ανάπτυξη. Άρα, λοιπόν, αυτό είναι το μοντέλο που έχει ο ελληνικός λαός δεχθεί, αυτό έχει ψηφίσει, μια φιλελεύθερη βαθιά δημοκρατική ευρωπαϊκή Κυβέρνηση, η οποία προσπαθεί μέσα σ’ αυτό το παιχνίδι που παίζεται, της παγκοσμιοποίησης και της διεθνούς αγοράς εργασίας, να βάλει όσο μπορεί πιο γερά τα θεμέλια για την κάλυψη και την προστασία του εργαζόμενου. 
      ΠΡΟΕΔΡΕΥΩΝ (Σωτήρης Χατζηγάκης): Τρίτη είναι η με αριθμό 536/7.3.2006 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Περιβάλλοντος, Χωροταξίας και Δημοσίων Έργων, σχετικά με την προστασία του Εθνικού Δρυμού της Πάρνηθας κ.λπ.. 
      Η επίκαιρη ερώτηση του κ. Λεβέντη σε περίληψη έχει ως εξής:
      «Σύμφωνα με το σχέδιο Π.Δ. που ήρθε στο φως της δημοσιότητας μισό αιώνα μετά τη θεσμοθέτηση του Εθνικού Δρυμού της Πάρνηθας το ελληνικό κράτος εμφανίζει ενδιαφέρον για την προστασία του ορεινού όγκου ως του σημαντικότερου βιοτόπου της Αττικής.
      Όμως όλα αυτά τα χρόνια με πράξεις και παραλείψεις του κράτους οι οικισμοί αναρριχήθηκαν στο βουνό συναινώντας επιπλέον σε κάθε είδους κακοποίησή του. Έχουν χωροθετηθεί ασύμβατες προς την προστασία του βουνού εγκαταστάσεις όπως: 
      -Πάρκο κεραιών ραδιο-τηλεόρασης έκτασης. Στρατιωτικές εγκαταστάσεις.
      -Ξενοδοχείο Μον Παρνές. Ξενία. Κατασκηνώσεις Τραπέζης της Ελλάδος.
      -Λατομική περιοχή Ξηρορέματος έκτασης τεσσάρων χιλιάδων πεντακοσίων στρεμμάτων. 
      -Η Ιπποκράτειος Πολιτεία στην Αγ. Τριάδα σε έκταση οκτώ χιλιάδων στρεμμάτων. 
      -Τεχνολογικό Πάρκο σε έκταση πεντακοσίων στρεμμάτων στον αυχένα σύνδεσης Πάρνηθας-Πεντέλης. 
      Το σχέδιο Π.Δ. αναγνωρίζει τις υφιστάμενες χρήσεις αν και είναι αντίθετες ως προς την  προστασία της Πάρνηθας. Καθορίζει ζώνες στο βουνό για «ήπιες» χρήσεις αναψυχής, τουρισμού, πολιτισμού, δημιουργία αθλητικών εγκαταστάσεων, χρήσεις για κατοικίες έως εκατόν εξήντα τετραγωνικά μέτρα και επέκταση των κτηρίων της Μονής Κλειστών κατά τέσσερις χιλιάδες τετραγωνικά μέτρα. Επίσης, ιδρύεται φορέας διαχείρισης του κτήματος Τατοϊου ως Ν.Π.Ι.Δ.Δ., με σκοπό την αξιοποίηση όλων των εγκαταστάσεων στα πρότυπα των Ολυμπιακών Ακινήτων από το δημόσιο και ιδιώτες, θέτοντας έτσι τους όρους και προϋποθέσεις για πολύπλευρες επιχειρηματικές δραστηριότητες στον ήδη επιβαρυμένο Εθνικό Δρυμό της Πάρνηθας. 
      Κατόπιν αυτών ερωτάται ο κύριος Υπουργός:
      -Προτίθεται να φέρει σε ανοικτό δημόσιο διάλογο με όλους τους φορείς το σχέδιο Π.Δ. για την προστασία του Εθνικού Δρυμού της Πάρνηθας και του κτήματος Τατοΐου ώστε να προστατευθεί η Πάρνηθα και να αναδειχθεί ως οικότοπος ευρωπαϊκού ενδιαφέροντος σύμφωνα με την Οδηγία της Ευρωπαϊκής Ένωσης 92/43;»
      Ο Υφυπουργός Περιβάλλοντος, Χωροταξίας και Δημοσίων Έργων κ. Καλογιάννης έχει το λόγο.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, σχετικά με το σχέδιο Προεδρικού Διατάγματος για την προστασία της Πάρνηθας θα ήθελα να σας ενημερώσω για τα εξής:
      Κατ’ αρχήν το σχέδιο διατάγματος εγκρίθηκε από την εκτελεστική επιτροπή του Οργανισμού της Αθήνας τον Ιούλιο του 2003. Στη συνέχεια απεστάλη στους φορείς και στους αρμόδιους Ο.Τ.Α. και εζητήθησαν από τον οργανισμό τυχόν  παρατηρήσεις τους. Το προεδρικό διάταγμα υλοποιεί διατάξεις του ν. 1515/1985 περί ρυθμιστικού σχεδίου στην Αθήνα. Στο ρυθμιστικό προβλέπεται ότι το διάταγμα εκδίδεται με πρόταση του Υπουργού ΠΕ.ΧΩ.Δ.Ε. χωρίς να τίθεται η προϋπόθεση προηγούμενης ενημέρωσης άλλων φορέων. Παρ’ όλα αυτά η αποστολή του σχεδίου προεδρικού διατάγματος στους φορείς και στους Ο.Τ.Α. είχε κριθεί χρήσιμη προκειμένου ο οργανισμός να έχει ολοκληρωμένες απόψεις. 
      Η υπηρεσία έλαβε υπ΄ όψιν τις προτάσεις των φορέων. Επανήλθε προς την εκτελεστική του οργανισμού με νέα εισήγηση, η οποία εγκρίθηκε το 2003 και έχουν υιοθετηθεί αρκετές από τις προτάσεις των φορέων. Συνεπώς στο ερώτημα που θέτετε, κύριε συνάδελφε, η απάντηση είναι ότι έχουν ενημερωθεί οι φορείς και οι αρμόδιοι Ο.Τ.Α..
      Τώρα, σε ό,τι αφορά τις υφιστάμενες χρήσεις, θα ήθελα να προσθέσω τα εξής: η μελέτη, στην οποία βασίζεται το σχέδιο προεδρικού διατάγματος δεν προτείνει τις χρήσεις αυτές. Η διαχειριστική μελέτη που έχει γίνει από το Δασαρχείο της Πάρνηθας για τον Εθνικό Δρυμό διατηρεί στις περιοχές αυτές τις χρήσεις που υφίστανται σήμερα, εφόσον, βεβαίως, προβλέπονται από το υφιστάμενο θεσμικό πλαίσιο. Οι χρήσεις αυτές απλώς αναφέρονται στο σχέδιο προεδρικού διατάγματος. Δεν χωροθετούνται εγκαταστάσεις με αυτό. Εάν δεν υπήρχε αυτή η πρόβλεψη, τότε οι εγκαταστάσεις θα θεωρούνταν αυτομάτως αυθαίρετες μετά τη δημοσίευση του προεδρικού διατάγματος.
      Σε ό,τι αφορά το Τεχνολογικό Πάρκο, το οποίο επίσης αναφέρεται στην ερώτηση, σας ενημερώνω ότι βρίσκεται εκτός των ζωνών του σχεδίου προεδρικού διατάγματος.
      Σε ό,τι αφορά επίσης το θέμα των χρήσεων, θα ήθελα να κάνω δυο-τρεις αναφορές. Σε ό,τι αφορά τα κτήρια κατοικίας, αυτά επιτρέπονται μόνο σε πολύ περιορισμένες εκτάσεις στις περιοχές Βαρυμπόμπης και Δροσοπηγής. Η δυνατότητα επέκτασης των κτηρίων της Μονής Κλειστών κρίθηκε αναγκαία, προκειμένου να στεγάσει τις ανάγκες μιας παραδοσιακής και ιστορικής δραστηριότητας με πολύ μεγάλη προσέλευση επισκεπτών σε συγκεκριμένα χρονικά διαστήματα.
      Σε ό,τι αφορά τώρα την ίδρυση του φορέα διαχείρισης του Κτήματος Τατοΐου, θέλω να επισημάνω ότι, όπως αναφέρεται στο σχέδιο προεδρικού διατάγματος, δεν προκύπτει πρόθεση αξιοποίησης όλων των εγκαταστάσεων στα πρότυπα των Ολυμπιακών Ακινήτων από το δημόσιο και ιδιώτες, όπως αναφέρεται στο κείμενο της ερώτησης. Αντιθέτως, κρίθηκε απαραίτητη η φροντίδα του ευαίσθητου τόσο από πολιτιστική όσο και από περιβαλλοντική άποψη αυτού του χώρου με τη δημιουργία φορέα διαχείρισης με βάση τις κείμενες διατάξεις.
      Ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Ορίστε, κύριε Λεβέντη, έχετε το λόγο.
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε.
      Κύριε Υπουργέ, είναι εγνωσμένη η περιβαλλοντική ευαισθησία σας κι εγώ δεν την αμφισβητώ καθόλου. Πλην όμως το Υ.ΠΕ.ΧΩ.Δ.Ε. έχει ένα βεβαρημένο μητρώο. Και όπως λέγανε οι Αρχαίοι «φοβού τους Δαναούς και δώρα φέροντας», εμείς λέμε «φοβού το Υ.ΠΕ.ΧΩ.Δ.Ε. και όταν διακηρύσσει ότι θέλει να κάνει κάτι καλό».
      Από το κείμενο του προεδρικού διατάγματος που ήρθε στα χέρια μας, υπάρχουν πάρα πολλά ερωτηματικά, τα οποία άλλωστε έχουν καυτηριαστεί και από τον αθηναϊκό Τύπο. Εδώ οι εφημερίδες ξέρετε πολύ καλά ότι έχουν γράψει ότι στο πράσινο της Πάρνηθας έχει θέση για μπετόν ακόμη, ότι διάφοροι οικισμοί-σφήνες κατατρώνε τα άκρα του Δρυμού, έχουν γράψει για προστασία της Πάρνηθας με δόμηση, για πολύπλευρες επιχειρηματικές δραστηριότητες στους μοναδικούς φυσικούς πνεύμονες του Λεκανοπεδίου κ.λπ.. Τα έχουν γράψει οι μεγάλες αθηναϊκές εφημερίδες «ΚΑΘΗΜΕΡΙΝΗ», «ΒΗΜΑ», «ΑΥΓΗ» και άλλες.
      Εμείς τι λέμε; Ότι υπάρχει όλα αυτά τα χρόνια ένας σημαντικός περιορισμός των ορίων του Δρυμού από αυθαίρετη δόμηση, αλλά και από δραστηριότητες, οι οποίες έχουν εκ των υστέρων κατά κανόνα νομιμοποιηθεί. Και εδώ επικυρώνονται και με το προεδρικό διάταγμα.
      Ερώτημα: τα πεντακόσια στρέμματα της Τεχνόπολης, που είναι στον αυχένα μεταξύ των δύο δρυμών, της Πάρνηθας και της Πεντέλης, δεν θα καταστρέψουν εκεί το περιβάλλον; Η Ιπποκράτειος Πολιτεία των οκτώ χιλιάδων στρεμμάτων υπήρχε λόγος να πάει να γίνει μέσα στο δάσος; Δεν υπάρχει χώρος; Τόσες και τόσες χιλιάδες κατοικίες έχουν κατασκευαστεί και εξακολουθούν να κατασκευάζονται. Γιατί να καταστρέψουμε άλλες οκτώ χιλιάδες στρέμματα; Τα τεσσερισήμισι χιλιάδες στρέμματα στο Ξηρόρεμα από την πλευρά της Ελευσίνας, του Θριασίου, επίσης είναι λατομική περιοχή που κάθε μέρα καταστρέφεται. Γιατί δεν μπορεί να προστατευθούν αυτές οι περιοχές;
      Και δεν είναι μόνο αυτό. Το χειρότερο είναι ότι θεσπίζονται με το προεδρικό διάταγμα η δυνατότητα κάποιος που έχει είκοσι στρέμματα να μπορεί να χτίσει κατοικία εκατόν εξήντα τετραγωνικών μέτρων. Αυτό καταλαβαίνετε ότι είναι η αρχή της «σαλαμοποίησης» και της καταστροφής και του υπολοίπου Δρυμού, εκτός από έναν αυστηρώς περιορισμένο πυρήνα πρασίνου.
      Νομίζουμε ότι εδώ το Υ.ΠΕ.ΧΩ.Δ.Ε. δεν μπορεί να μας καθησυχάσει με όλα αυτά τα οποία λέει και εμείς θα θέλαμε περισσότερες εγγυήσεις ότι δεν θα μπει καινούριο τσιμέντο στον εθνικό δρυμό της Πάρνηθας και ότι αυτές οι εγκαταστάσεις οι οποίες ακόμη υπάρχουν –στρατιωτικές κ.λπ.- θα κατοχυρωθούν, ώστε να μην οδηγηθούν και αυτές στην οικοδόμηση.
      Σας ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Λεβέντη.
      Ορίστε, κύριε Υπουργέ, έχετε το λόγο. 
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε. Ευχαριστώ θερμά και τον κύριο συνάδελφο για τα πολύ καλά του λόγια. Θα ήθελα να πω ότι και μόνο το γεγονός ότι το Υ.ΠΕ.ΧΩ.Δ.Ε. παρεμβαίνει στην Πάρνηθα, στο μεγαλύτερο βιότοπο της Αττικής, ο οποίος έχει έκταση τριακόσιες χιλιάδες στρέμματα, -είναι πάρα πολύ μεγάλη η περιοχή της παρέμβασης, κύριε συνάδελφε- το γεγονός λοιπόν ότι το Υ.ΠΕ.ΧΩ.Δ.Ε. παρεμβαίνει μετά από δεκαετίες απραξίας σ’ αυτό το θέμα, αν μη τι άλλο, κύριε συνάδελφε, επιτρέψτε μου να πω πως δείχνει ότι οι καλές προθέσεις είναι δεδομένες. Και όχι μόνο οι προθέσεις, αλλά προχωρήσαμε και σε συγκεκριμένα έργα, σε συγκεκριμένες πράξεις.
      Θέλω να προσθέσω στα στοιχεία τα οποία κατέθεσα προηγουμένως –γιατί, βεβαίως, η μελέτη, όπως γνωρίζετε, είναι εξαιρετικά μεγάλη- δύο-τρία στοιχεία, τα οποία νομίζω ότι δείχνουν το ενδιαφέρον του Υπουργείου για την συγκεκριμένη περιοχή. Στη συγκεκριμένη περιοχή, λοιπόν, έχουμε ένα μεγάλο πλήθος μοναδικών για την Αττική ειδών ενός μοναδικού βιοτόπου. Κεντρικό ρόλο λοιπόν, έχει για το Υπουργείο μας, η ανάδειξη από πλευράς περιβαλλοντικής της Πάρνηθας ως βιοτόπου, η προστασία και η ανάδειξη του εθνικού δρυμού. Γύρω λοιπόν από τον πυρήνα δημιουργείται μια ζώνη αναψυχής, η οποία κατά περίπτωση θα εμπλουτίζεται και με άλλες χρήσεις και που θα λειτουργεί προστατευτικά για τον πυρήνα της περιοχής. Αναφέρομαι συγκεκριμένα στις ζώνες Β΄, Β1΄, Β2΄, Β3΄ και Δ1΄.
      Επίσης κρίθηκε απαραίτητη η δημιουργία,  σε κομβικά σημεία, τριών ζωνών με συγκεκριμένες χρήσεις και ενισχυμένες χρήσεις αναψυχής, αθλητισμού και πολιτισμού. Αναφέρομαι στις ζώνες Β2’, Δ2’ και Δ3’.
      Τέλος, θα πρέπει να πω ότι τυχόν απαιτούμενη μετεγκατάσταση υφιστάμενων χρήσεων στην ευρύτερη περιοχή θα πρέπει να γίνει σταδιακά και, βεβαίως, μετά τη θεσμοθέτηση του κανονισμού λειτουργίας του εθνικού δρυμού. 
      Ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υπουργέ. 
      Επίκαιρες ερωτήσεις δεύτερου κύκλου:
      Η με αριθμό 529/7-3-2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Όθωνα προς τους Υπουργούς Οικονομίας και Οικονομικών και Εσωτερικών, Δημόσιας Διοίκησης και Αποκέντρωσης, σχετικά με την πληρωμή μικρομεσαίων εργοληπτών δημοσίων έργων στην Περιφέρεια Κρήτης διαγράφεται λόγω κωλύματος των Υπουργών. 
      ΕΜΜΑΝΟΥΗΛ ΟΘΩΝΑΣ: Μισό λεπτό, επιτρέψτε μου, κύριε Πρόεδρε…
      ΠΡΟΕΔΡΕΥΩΝ (Σωτήρης Χατζηγάκης): Είναι και οι δύο στις Βρυξέλλες, κύριε Όθωνα.
      ΕΜΜΑΝΟΥΗΛ ΟΘΩΝΑΣ: Κύριε Πρόεδρε, επειδή για το συγκεκριμένο θέμα έχω υποβάλει τρεις ερωτήσεις στα πλαίσια της κοινοβουλευτικής διαδικασίας, οι οποίες είτε δεν απαντήθηκαν –η μία εξ αυτών- ή οι άλλες δυο απαντήθηκαν με αοριστίες.
      ΠΡΟΕΔΡΕΥΩΝ (Σωτήρης Χατζηγάκης): Θα τις επαναγράψετε, κύριε συνάδελφε.
      ΕΜΜΑΝΟΥΗΛ ΟΘΩΝΑΣ: Είναι η δεύτερη φορά που είναι να συζητηθεί η επίκαιρη ερώτηση. 
      ΠΡΟΕΔΡΕΥΩΝ (Σωτήρης Χατζηγάκης): Συμβαίνει, κύριε Όθωνα. Είναι σύνηθες το φαινόμενο.
      ΕΜΜΑΝΟΥΗΛ ΟΘΩΝΑΣ: Απευθύνεται σε δύο υπουργεία με πολυπληθή πολιτική εκπροσώπηση -εφτά ατόμων τα δύο- και δεν μπορεί να έρθει ένας, για να δώσει απαντήσεις σ’ ένα φλέγον θέμα;
      ΠΡΟΕΔΡΕΥΩΝ (Σωτήρης Χατζηγάκης): Λείπουν και οι δύο, κύριε συνάδελφε. Αν δείτε και το δελτίο ειδήσεων θα δείτε ότι και οι δύο απουσιάζουν.
      ΕΜΜΑΝΟΥΗΛ ΟΘΩΝΑΣ: Νομίζω, κύριε Πρόεδρε –και απευθύνομαι στο Προεδρείο πρωτίστως- ότι πρέπει να υπάρξει μία προστασία και μια εγγύηση αυτής της κοινοβουλευτικής διαδικασίας.
      ΠΡΟΕΔΡΕΥΩΝ (Σωτήρης Χατζηγάκης): Υπάρχει. Αλλά υπάρχει και βεβαρημένο πρόγραμμα των υπουργών. 
      ΕΜΜΑΝΟΥΗΛ ΟΘΩΝΑΣ: Στο Υπουργείο Οικονομίας, κύριε Πρόεδρε, και στο Υπουργείο Εσωτερικών, που είναι συνερωτώμενο, δεν είναι δύο άτομα η πολιτική τους ηγεσία. Και θα μου επιτρέψετε να σας πω ότι είναι γνωστή η πρακτική των μπαταχτσήδων όταν χρωστάνε να κρύβονται.
      ΠΡΟΕΔΡΕΥΩΝ (Σωτήρης Χατζηγάκης): Καλώς, κύριε Όθωνα.
      ΕΜΜΑΝΟΥΗΛ ΟΘΩΝΑΣ: Αλλά η τακτική αυτή, όταν εκτρέπεται σε κυβερνητικούς και πολιτικούς παράγοντες, είναι ντροπή.
      ΠΡΟΕΔΡΕΥΩΝ (Σωτήρης Χατζηγάκης): Αφήστε τώρα. Μη δημιουργήσουμε πρόβλημα εκ του μηδενός. Τα είπατε, εντάξει. Καθίστε παρακαλώ! 
      ΕΜΜΑΝΟΥΗΛ ΟΘΩΝΑΣ: Δεν μπορεί, δηλαδή, επί μήνες να είναι απλήρωτοι οι άνθρωποι και εδώ να κρυβόμαστε και να παίζουμε κρυφτούλι. Για όνομα του Θεού!
      ΠΡΟΕΔΡΕΥΩΝ (Σωτήρης Χατζηγάκης): Καθίστε, κύριε Όθωνα. Εντάξει, ακουστήκατε.
      Να μην γράφεται τίποτα από εδώ και πέρα στα Πρακτικά. 
      ΕΜΜΑΝΟΥΗΛ ΟΘΩΝΑΣ:…
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα…
      ΕΜΜΑΝΟΥΗΛ ΟΘΩΝΑΣ:…
      ΠΡΟΕΔΡΕΥΩΝ (Σωτήρης Χατζηγάκης): Καθίστε, κύριε Όθωνα, παρακαλώ! Τα είπατε. 
      Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      Έχω την τιμή να ανακοινώσω στο Σώμα ότι οι Υπουργοί Οικονομίας και Οικονομικών, Ανάπτυξης και Δικαιοσύνης κατέθεσαν σχέδιο νόμου: «Εξυγίανση και εκκαθάριση των πιστωτικών ιδρυμάτων».
      Παραπέμπεται στην αρμόδια Διαρκή Επιτροπή.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, εισερχόμαστε στην ημερήσια διάταξη των 
      ΕΠΕΡΩΤΗΣΕΩΝ
      Θα συζητηθεί η υπ’ αριθμόν 49/21-2-2006 επερώτηση είκοσι έξι Βουλευτών του ΠΑ.ΣΟ.Κ., των κυρίων Δημητρίου Πιπεργιά, Βασιλείου Κεγκέρογλου, Ροδούλας Ζήση, Χρήστου Πρωτόπαπα, Γεωργίου Ανωμερίτη, Ευάγγελου Αργύρη, Χρίστου Βερελή, Δημητρίου Γεωργακόπουλου, Βασιλείου Έξαρχου, Μιχαήλ Καρχιμάκη, Θεόδωρου Κολιοπάνου, Κίμωνα Κουλούρη, Δημητρίου Κουσελά, Λάζαρου Λωτίδη, Ανδρέα Μακρυπίδη, Αθανασίου (Θάνου) Μωραΐτη, Χρήστου Παπουτσή, Παναγιώτη Ρήγα, Κωνσταντίνου Σκανδαλίδη, Βασιλείου Τόγια, Αποστόλου-Αθανασίου Τσοχατζόπουλου, Απόστολου Φωτιάδη, Νικολάου-Φωτίου Χατζημιχάλη, Νικολάου Χριστοδουλάκη, Ιωάννου Μανιάτη και Άννας Διαμαντοπούλου προς τον Υπουργό Ανάπτυξης, σχετικά με τις Κρατικές Προμήθειες.
      Πριν δώσω το λόγο στον πρώτο επερωτώντα, έχω την τιμή να ανακοινώσω στο Σώμα ότι με απόφαση του Γραμματέα του Προεδρείου της Κοινοβουλευτικής Ομάδας του ΠΑ.ΣΟ.Κ. κ. Ρέππα ορίζεται ως Κοινοβουλευτική Εκπρόσωπος του ΠΑ.ΣΟ.Κ. η Βουλευτής κ. Ροδούλα Ζήση.
      Το λόγο έχει ο πρώτος επερωτών κ. Πιπεργιάς.
      ΔΗΜΗΤΡΙΟΣ ΠΙΠΕΡΓΙΑΣ: Κύριε Πρόεδρε, κυρίες και κύριοι συνάδελφοι, η κυβέρνηση του ΠΑ.ΣΟ.Κ. του 1995 με το ν. 2286 αντιμετώπισε την τραγική κατάσταση που επικρατούσε στις κρατικές προμήθειες εξαιτίας του κατακερματισμού τους από την κυβέρνηση Μητσοτάκη. Έθεσε τις βάσεις για την ανάπτυξη ενός συστήματος κρατικών προμηθειών που να διακρίνεται για τη διαφάνειά του, την αντικειμενική αξιολόγηση των προσφορών και την προστασία του δημοσίου συμφέροντος. 
      Η νομοθεσία που διαμορφώθηκε έκτοτε είναι εναρμονισμένη με τις οδηγίες της Ευρωπαϊκής Ένωσης και διαπνέεται από τη λογική της προστασίας του δημοσίου συμφέροντος σε όλα τα στάδια και τις διαδικασίες που απαιτούνται για την υλοποίηση του προγράμματος προμηθειών.
      Επιπλέον, η κυβέρνηση του ΠΑ.ΣΟ.Κ. το 2003 κατά τη διάρκεια της ελληνικής Προεδρίας προώθησε τα σχέδια των οδηγιών 2004/18 και 2004/17 των ευρωπαϊκών κοινοτήτων για τον συντονισμό των διαδικασιών σύναψης συμβάσεων, υπηρεσιών προμηθειών και έργων και συμβάσεων στους τομείς ύδατος, ενέργειας, μεταφορών και ταχυδρομικών υπηρεσιών.
      Επιπρόσθετα, ενέταξε στο πρόγραμμα «Κοινωνία της Πληροφορίας» το έργο της ανάπτυξης του εθνικού συστήματος ηλεκτρονικών δημόσιων προμηθειών προϋπολογισμού περίπου 15.000.000 ευρώ και είχε προχωρήσει στις σχετικές διαδικασίες μέχρι και τη σύνταξη της σχετικής διακήρυξης του έργου.
      Η όλη προσπάθειά μας ήταν μέσα από την αξιοποίηση των νέων τεχνολογιών και του διαδικτύου να αναβαθμιστούν οι υπηρεσίες της Γενικής Διεύθυνσης Κρατικών Προμηθειών και να βελτιωθεί η νομοθεσία προκειμένου να αντιμετωπιστούν τα όποια αρνητικά παρουσιάζονται κατά τη διάρκεια εφαρμογής του συστήματος που εντοπίζονται, κυρίως, στις χρονοβόρες διαδικασίες του συστήματος.
      Η Κυβέρνηση της Νέας Δημοκρατίας δεσμεύτηκε για δραστικές αλλαγές του συστήματος κρατικών προμηθειών για να ενισχυθεί η διαφάνεια και να ενημερώνονται καλύτερα όλες οι επιχειρήσεις προκειμένου να διευρυνθεί ο αριθμός αυτών που συμμετέχουν στους διαγωνισμούς και έτσι να περιοριστεί η κρατική δαπάνη, πλην όμως με τις ενέργειες, τις πράξεις και τις παραλείψεις της μέχρι σήμερα έδειξε ότι προσπαθεί να εκμεταλλευτεί το σύστημα για να αποκομίσει κομματικά οφέλη. Αντί να αξιοποιήσει την τεχνογνωσία των στελεχών της Γενικής Διεύθυνσης Κρατικών Προμηθειών, προχώρησε στην απαξίωσή τους. Έμπειρα, καταξιωμένα και ικανά στελέχη, διευθυντές, τμηματάρχες κ.λπ. υποβαθμίστηκαν και απομακρύνθηκαν από τις κρατικές προμήθειες προκειμένου να αντικατασταθούν από άλλους υπαλλήλους, από άπειρα στελέχη με λιγότερα προσόντα και λιγότερα χρόνια υπηρεσίας, κατά προτίμηση «γαλάζια παιδιά» του Υ.Π.Α.Ν.. Έτσι συντελέστηκε η επανίδρυση του κράτους στο συγκεκριμένο τομέα. 
      Η προσπάθειά σας, κύριε Υπουργέ, επεκτάθηκε όμως και στις επιτροπές αξιολόγησης των σχετικών διαγωνισμών με ό,τι αυτό συνεπάγεται για τη διαφάνεια των κρατικών προμηθειών. Οι επιτροπές αξιολόγησης των διαγωνισμών καθώς και οι επιτροπές αξιολόγησης των ενστάσεων που επιβάλλεται να απαρτίζονται από εξειδικευμένους επιστήμονες, από έμπειρους δημόσιους λειτουργούς, εμπλουτίστηκαν από «ημέτερους» ιδιώτες. 
      Είναι χαρακτηριστικό ότι στις επιτροπές κρατικών προμηθειών συμμετέχουν επιφανή στελέχη της Δ.Α.Κ.Ε. που έχει να λέει για τη δράση τους το συνδικαλιστικό κίνημα. Αληθινά «λουλούδια»! Ένας εξ’ αυτών συγκαταλέγεται μεταξύ των ψευδομαρτύρων που επιστράτευσε ο κ. Παλαιοκρασσάς για τις γνωστές επτά υποθέσεις των σκανδάλων που αποδείχτηκαν «μαϊμού» και μπήκαν στο αρχείο.
      Συμμετέχει ακόμα και διακεκριμένος επιχειρηματίας που έχει ευνοηθεί ιδιαίτερα από το Υπουργείο σας, αφού παίρνει δουλειές με πρόχειρους διαγωνισμούς χωρίς προηγούμενη δημοσίευσή τους. Είναι πράγματι απορίας άξιον πώς ένας διακεκριμένος έμπορος μηχανημάτων γραφείου πληροφοριακών συστημάτων κ.λπ., που είναι ευνοούμενος του Υπουργείου, θα συμβάλει στη διαφάνεια και θα κρίνει με μόνο κριτήριο το δημόσιο συμφέρον.
      Συμμετέχουν επίσης συνταξιούχοι, άσχετοι με τα αντικείμενα που πραγματεύονται! Ένας εξ αυτών πρόσφατα αναβαθμίστηκε και με το διορισμό του στη θέση ειδικού συμβούλου στον διευθύνοντα σύμβουλο της Δ.Ε.Η.. Ακόμη όμως συμμετέχει και ιδιώτης δικηγόρος που ταυτόχρονα συμβουλεύει και εταιρείες που λαμβάνουν μέρος σε διαγωνισμούς της Γενικής Γραμματείας Εμπορίου.
      Στις επιτροπές τοποθετήσατε προέδρους και μέλη στελέχη της παράταξής σας που προηγούμενα «σεμνά και ταπεινά» τους είχατε διορίσει ως προέδρους και διευθύνοντες συμβούλους σε νοσοκομεία και άλλες κρατικές επιχειρήσεις. Είναι προφανές ότι αποτελούν φαινόμενα. Τα καταφέρνουν, όπως φαίνεται, θαυμάσια τόσο στις δύο σοβαρές δραστηριότητές τους, όσο στις δημόσιες σχέσεις.
      Αληθεύει, κύριε Υπουργέ, ότι μετακινήσατε τον πρόεδρο της επιτροπής για την αξιολόγηση ιατροτεχνολογικών προϊόντων σε άλλη, άλλου αντικειμένου, γιατί δέχθηκε προσφορά εταιρείας κατασκευής ιατρικών μηχανημάτων και πήρε μέρος, με δαπάνες της, σε ιατρικό συνέδριο στο Σικάγο των ΗΠΑ; Καταγγελίες που έφθασαν και σε εμάς αναφέρουν ότι στην κονκάρδα συμμετοχής στο συνέδριο αναφερόταν η εταιρεία των ιατρικών μηχανημάτων που ήταν χορηγός για τη συμμετοχή του σ' αυτό. «Όλα καλά» –θα πείτε- αν βέβαια ο ίδιος πρόεδρος της επιτροπής δεν αξιολογούσε τις προσφορές της ίδιας εταιρείας, που κυριαρχεί στις προμήθειες ιατρικών μηχανημάτων και όπως λέγεται στον Τύπο, είναι αγαπημένη του Υπουργείου.
      Ιδιαίτερη προτίμηση δείχνετε σε καθηγητές Ανωτάτων Εκπαιδευτικών Ιδρυμάτων. Θα μου επιτρέψετε να αναφερθώ σε δύο χαρακτηριστικές περιπτώσεις. 
      Η πρώτη αφορά αναπληρώτρια καθηγήτρια του Εθνικού Μετσόβιου Πολυτεχνείου, που ορίστηκε πρόεδρος της επιτροπής αξιολόγησης διαγωνισμών συστημάτων πληροφορικής. Ταυτόχρονα, επιλέχθηκε από εσάς προσωπικά, κύριε Υπουργέ, για να συντάξει, μέσω απευθείας αναθέσεων, το έργο της σύνταξης των προδιαγραφών για μια σειρά από έργα, για τα οποία θα προκηρυχθούν διαγωνισμοί από τη Γενική Γραμματεία Εμπορίου. Δηλαδή της ανατέθηκε η σύνταξη προδιαγραφών σε διαγωνισμούς που θα γίνουν και θα αξιολογήσει η ίδια. Με τις επιλογές σας, ταυτιστήκατε απόλυτα με την παροιμία «Γιάννης κερνάει, Γιάννης πίνει».
      Η δεύτερη αφορά καθηγητή του Διοικητικού Δικαίου στο Πανεπιστήμιο Αθηνών, στον οποίο μετά από αυτοπροτάσεις του ανατίθενται συστηματικά με κόστος δεκάδων χιλιάδων ευρώ συμβάσεις έργου για έρευνες, μελέτες και προσαρμογές της νομοθεσίας μας στα προβλεπόμενα από την Ευρωπαϊκή Ένωση που ακόμα περιμένουμε να δούμε.
      Είναι προφανές πως θεωρείτε τις επιτροπές προμηθειών προσωπικό σας τσιφλίκι και κατάλληλο χώρο να ευδοκιμούν ρουσφέτια της εποχής του «καλοχαιρέτα» πολιτικού, αλλά και του περιβάλλοντος «Μαυρογιαλούρου».
      Αποτέλεσμα αυτής της κατάστασης και παρά το γεγονός ότι συγκροτήσατε περισσότερες και έκτακτες επιτροπές, με ευρεία, σχεδόν αποκλειστική συμμετοχή ιδιωτών –μάλιστα είναι χαρακτηριστικό ότι σε μια έκτακτη επιτροπή βάλατε γιατρούς των ιδιωτικών νοσοκομείων να αξιολογήσουν τα μηχανήματα που θα πάρουν τα κρατικά νοσοκομεία- είναι να παρουσιάζονται τραγικές καθυστερήσεις.
      Είναι χαρακτηριστικό ότι το 2003 είχαμε τριακόσιους ογδόντα πέντε διαγωνισμούς και το 2005 μόνο διακόσιους πενήντα επτά. Επίσης, το 2003 υπογράφτηκαν πεντακόσιες οκτώ συμβάσεις αξίας 235.977.322 ευρώ, το 2004 υπογράφτηκαν τετρακόσιες τριάντα πέντε συμβάσεις αξίας 185.045.000 ευρώ και το 2005 υπογράφτηκαν μόνο διακόσιες σαράντα οκτώ συμβάσεις αξίας 106.427.000 ευρώ. 
      Είναι ενδεικτικό ότι δύο διαγωνισμοί για την προμήθεια ενός μαστογράφου και ενός φορητού ακτινοδιαγνωστικού μηχανήματος του Νοσοκομείου «Άγιος Σάββας» που προκηρύχθηκαν ο ένας τον Ιούνιο του 2005 και ο άλλος τον Ιανουάριο του 2005, δεν έχουν ακόμα τελειώσει.
      Την απαράδεκτη αυτή εικόνα εντόπισε και προσωπικά ο κύριος Υπουργός που σας έδωσε εντολή το Σεπτέμβριο, κάτω από το συντριπτικό βάρος των καθυστερήσεων, να δώσετε εξουσιοδοτήσεις στους φορείς, για να αποποιηθεί την ευθύνη των καθυστερήσεων το Υπουργείο σας. 
      Σημειώνεται ότι στο πρόγραμμα του 2003, που ανήλθε σε 2.345 εκατομμύρια ευρώ, δόθηκαν εξαιρέσεις για προμήθειες αξίας 1.882 εκατομμυρίων ευρώ και οι πραγματοποιηθείσες από τις κεντρικές υπηρεσίες, του Υπουργείου προμήθειες ανήλθαν σε 463.000.000 ευρώ, ή ποσοστό 19,74%. 
      Το 2005, επί δικής σας Υπουργίας, τα αντίστοιχα νούμερα είναι: ύψος προγράμματος 3.763 εκατομμύρια ευρώ, εξαιρέσεις 3.408 εκατομμύρια ευρώ και οι κεντρικά εκτελεσθείσες προμήθειες είναι μόνο 328.000.000 ευρώ, ή ποσοστό 9,79%. Ενισχύσατε τον πολυκερματισμό των κρατικών προμηθειών και αυτό το καταγγέλλουμε. Μπράβο σας! Τα καταφέρατε θαυμάσια. Διπλασιάσατε τις επιτροπές, υποδιπλασιάσατε τους διαγωνισμούς, πολλαπλασιάσατε τις καθυστερήσεις και σαν καλές νοικοκυρές σπρώχνετε κάτω απ’ το χαλί τα σκουπίδια. 
      Τα στοιχεία αποκαλύπτουν ότι οι εξουσιοδοτήσεις στους φορείς, όπως τα νοσοκομεία και τις Ένοπλες Δυνάμεις, πολλαπλασιάστηκαν. Άμεση συνέπεια του κατακερματισμού είναι οι υψηλές τιμές, η αδιαφάνεια, η μη ενιαία αντιμετώπιση των προμηθευτών και η υποβάθμιση της ποιότητας. Εξάλλου, με παρεμβάσεις των Υπουργών οι εξουσιοδοτήσεις χορηγούνται από το 2004. Χαρακτηριστική είναι η περίπτωση του διαγωνισμού για την προμήθεια πλαστικών συρίγγων με βελόνη ή και χωρίς βελόνη τον Ιούλιο του 2004. Χωρίς επαρκή αιτιολόγηση και μάλιστα την παραμονή ανοίγματος των προσφορών και ολοκλήρωσης των σχετικών διαδικασιών, τον ακυρώσατε και προχωρήσατε σε εξουσιοδοτήσεις στα νοσοκομεία να κάνουν από μόνα τους τις προμήθειες. Ο λόγος που επικαλέστηκε ο κύριος Υπουργός Υγείας στο έγγραφο που σας έστειλε, με το οποίο ζητούσε τη ματαίωση του διαγωνισμού, ήταν ο επαναπροσδιορισμός των ποσοτήτων που ζητούσαν τα νοσοκομεία. Ο λόγος αυτός επιεικώς μπορεί να χαρακτηριστεί αστείος, αφού προβλεπόταν η δυνατότητα αυξομείωσης των ποσοτήτων από τη διακήρυξη του διαγωνισμού. 
      Ο πραγματικός, όμως, λόγος της ματαίωσης εκείνου του διαγωνισμού ήταν ότι οι μειοδότες, που προέκυψαν από τη διαδικασία, δεν ήταν της αρεσκείας σας. Αποτέλεσμα των διαγωνισμών που έκαναν τα νοσοκομεία είναι οι σύριγγες με τις τρίχες, τα ζωύφια και τα πολλά ξένα σωματίδια που βρέθηκαν σε όλη την Ελλάδα. Είναι νωπός ακόμη ο δημοσιογραφικός θόρυβος και σας αξίζουν πράγματι «συγχαρητήρια», γιατί αποκρύψατε επιμελώς από τον ελληνικό λαό ότι αυτό το φαινόμενο ήταν αποτέλεσμα της αναίτιας ματαίωσης του διαγωνισμού που είχε γίνει από τη Γενική Γραμματεία Εμπορίου, την οποία εποπτεύετε.
      Η κατάσταση, όμως, στο χώρο των προμηθειών θεωρήθηκε και ευκαιρία. Αυτό επιβεβαιώνεται απόλυτα και από τη γνωστή σε όλους περίπτωση των πινακίδων οχημάτων και μοτοσικλετών του Υπουργείου Μεταφορών. Ακόμη τα αυτοκίνητα κυκλοφορούν με χαρτόνια που γράφουν επάνω τις πινακίδες. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Χάρτινες πινακίδες. 
      ΔΗΜΗΤΡΙΟΣ ΠΙΠΕΡΓΙΑΣ: Αποκαλύφθηκε από την εφημερίδα «ΕΛΕΥΘΕΡΟΤΥΠΙΑ» ότι ο διαγωνισμός που γινόταν από τη Γενική Γραμματεία Εμπορίου για την προμήθεια πινακίδων οχημάτων και μοτοσικλετών, κατέληγε σε τιμές πολύ μεγαλύτερες απ’ αυτές που είχε πετύχει την ίδια περίοδο το Υπουργείο Μεταφορών σε διαγωνισμό που διενέργησε για πολύ μικρότερες ποσότητες. Κάναμε παρέμβαση με ερώτηση και καταθέσαμε αίτημα κατάθεσης εγγράφων. Μεταξύ των άλλων, ζητούσαμε να κατατεθεί και το μετοχολόγιο της εταιρείας «ΒΙΟΤΑΛ», γιατί υπήρχαν πληροφορίες ότι υπήρχε συγγενική σχέση μεταξύ των μετόχων της εταιρείας και του τότε συμβούλου σας, του κ. Κωνσταντίνου Μίχαλου. Ξέρετε, κύριοι συνάδελφοι, τι μας απάντησε ο κύριος Υπουργός; Μας απάντησε ότι η μειοδότρια εταιρεία «ΒΙΟΤΑΛ» είναι από παλιά γνωστή στο χώρο των προμηθειών και μας παρέπεμψε στους προγενέστερους από αυτόν Υπουργούς του ΠΑ.ΣΟ.Κ., για να μάθουμε τους μετόχους της εταιρείας. 
      Η ανάθεση της προμήθειας, όμως, ματαιώθηκε και μετά από τη δική μας αντίδραση. Δεν γνωρίζουμε, βέβαια, εάν η ευαισθησία που είχε ο κ. Μίχαλος να τηλεφωνήσει στην «ΕΛΕΥΘΕΡΟΤΥΠΙΑ» και να πει ότι ο κ. Αθανάσιος Μίχαλος, ιδιοκτήτης κατά 33,33% της εταιρείας «ΒΙΟΤΑΛ», είναι αδελφός του πατέρα του και έτερος κατά το ένα τρίτο ιδιοκτήτης της εταιρείας είναι πρώτος εξάδελφός του, δεν ξέρουμε αν αυτή η ενέργεια του κ. Μίχαλου έκανε συμβατή τη συγγένειά του με τη θεωρία του βασικού μετόχου ή αποτέλεσε λόγο για την αναβάθμισή του στη θέση του Γενικού Γραμματέα του Υπουργείου Οικονομίας. 
      Όλα αυτά συμβαίνουν στο όνομα της διαφάνειας, της σεμνότητας και της ταπεινότητας. Σεμνότητα και ταπεινότητα που επιβραβεύεται πέρα από κάθε θρύλο σχετικό με το Xρηματιστήριο, με την ανάδειξή του σε υποψήφιο της παράταξής σας στο Ε.Β.Ε.Α.. Να τον χαίρεστε!
      Πρόβλημα εντοπίζεται και στους τομείς ένδυσης και υπόδησης που στήριζαν την ελληνική οικονομία, αφού παραδοσιακά στους διαγωνισμούς συμμετείχαν αμιγώς ελληνικές εταιρίες με κλειστές διαδικασίες. Ο τομέας της ένδυσης οδηγήθηκε ήδη σε συρρίκνωση. Ακολουθεί και ο τομέας της υπόδησης στον οποίο σήμερα υπάρχουν πια μόνο έξι εταιρείες, οι περισσότερες μάλιστα με έδρα την επαρχία.  Οι παλινωδίες και οι σκοπιμότητες ειδικά στους διαγωνισμούς στον τομέα της υπόδησης έχουν οδηγήσει τους διαγωνισμούς σε τρομερές καθυστερήσεις και πολύ σύντομα θα οδηγήσουν μετά τον κλάδο της ένδυσης, και τον κλάδο της υπόδησης σε συρρίκνωση. 
      Είναι χαρακτηριστικό πως αντί να σκέφτεστε τρόπους ενίσχυσης μέσω κρατικών προμηθειών του κλάδου αυτού, ακούτε τις εισηγήσεις της διεύθυνσης προγραμματισμού για την κατάργηση των κλειστών διαδικασιών στους διαγωνισμούς ένδυσης και υπόδησης. Και αυτό την ίδια στιγμή που στην Ευρώπη συζητιέται η λήψη μέτρων antidumping σε σχέση με τα εισαγόμενα από την νοτιοανατολική Ασία, το Βιετνάμ και την Κίνα, είδη υπόδησης. Αντί να ενισχύσετε την ελληνική βιομηχανία και τη βιοτεχνία,  όποια έχει απομείνει, ενισχύετε την εισαγωγή προϊόντων από το εξωτερικό. Ακόμη και το μέτρο της επιτροπής παραβόλου για την υποβολή ένστασης, παρά το γεγονός ότι είναι στη σωστή κατεύθυνση, έτσι όπως εφαρμόζεται λειτουργεί σε βάρος των μικρών επιχειρήσεων, αφού έχετε θεσπίσει παράβολο 1ο/οο επί του προϋπολογισμού της κάθε προμήθειας, αλλά και ελάχιστο ποσό καταβολής είναι 1.000 ευρώ, καθώς και το μέγιστο 5.000 ευρώ, ανεξάρτητα από τον προϋπολογισμό της προμήθειας για την οποία γίνεται η ένσταση. Το μεν ελάχιστο ποσό των 1.000 ευρώ λειτουργεί σε βάρος των  μικρών επιχειρήσεων που συμμετέχουν στους διαγωνισμούς μικρής αξίας και αποτρεπτικά για τη συμμετοχή τους, ενώ το μέγιστο ποσό των 5.000 ευρώ λειτουργεί υπέρ των μεγάλων επιχειρήσεων αφού είναι μικρότερο του 1ο/οο. 
      Σε κάθε ευκαιρία διατυμπανίζατε ότι θα εναρμονίσετε τη νομοθεσία μας με τις οδηγίες 2004/17/ΕΚ και 2004/18/ΕΚ. Η όλη εικόνα όμως δείχνει προχειρότητα και καμία σοβαρή προετοιμασία. Παρά τις αλλεπάλληλες συμβάσεις έργου και τα δεκάδες χιλιάδες ευρώ που δαπανήθηκαν για να σας συμβουλεύσει ο καθηγητής του διοικητικού δικαίου, δεν έχουμε δει αποτέλεσμα. Προσπαθείτε δε μάλιστα με πρόσχημα τη διαβούλευση, να μας καταστήσετε και συμμέτοχους σ’ αυτή την ιδιόμορφη σύγχυση που σας κατέχει. 
      Μας στείλατε σχέδιο προεδρικού διατάγματος για τον κανονισμό προμηθειών, προκειμένου να σας υποβάλλουμε παρατηρήσεις. Όπως σωστά σας επισημάναμε στην απάντησή μας, τη νέα οριζόντια οδηγία 18/2004 των Ευρωπαϊκών Κοινοτήτων με την οποία η Ευρωπαϊκή Ένωση αναθεωρεί και απλουστεύει τη νομοθεσία σχετικά με τις διαδικασίες σύναψης των δημοσίων συμβάσεων, προμηθειών, υπηρεσιών και έργων και η οποία έπρεπε να ενσωματωθεί στην εθνική μας νομοθεσία μέχρι τις 31/1/2006, δηλαδή έπρεπε πριν από ενάμισι μήνα να έχει ήδη ενσωματωθεί, είναι ατελής και ελλιπής. Ιδιαίτερα μάλιστα, όταν σύμφωνα με την οδηγία, επιβάλλεται να τροποποιηθεί το σύνολο των διατάξεων που διέπουν τόσο το καθεστώς των προμηθειών του δημόσιου τομέα όσο και των δημόσιων έργων. Η οδηγία είναι οριζόντια και απαιτείται η συνεργασία των συναρμοδίων Υπουργείων Ανάπτυξης, Οικονομίας και Οικονομικών, Εσωτερικών και ΠΕ.ΧΩ.Δ.Ε..
      ΠΡΟΕΔΡΕΥΩΝ (Σωτήρης Χατζηγάκης): Κύριε Πιπεργιά, θα πάρετε και τη δευτερολογία σας;
      ΔΗΜΗΤΡΙΟΣ ΠΙΠΕΡΓΙΑΣ: Μάλιστα, κύριε Πρόεδρε. 
      ΠΡΟΕΔΡΕΥΩΝ (Σωτήρης Χατζηγάκης): Ορίστε, συνεχίστε.
      ΔΗΜΗΤΡΙΟΣ ΠΙΠΕΡΓΙΑΣ: Αλήθεια, πέρα από τις ακριβοπληρωμένες συμβουλές του κ. Χρυσανθάκη –να είναι καλά ο άνθρωπος και να σας συμβουλεύει- ποια συστηματική εργασία έχει γίνει σε διυπουργικό επίπεδο για την ενσωμάτωση αυτής της οδηγίας; Τι δουλειά έχει γίνει στα άλλα Υπουργεία; Μη ξεχνάτε πως υπάρχει κίνδυνος γιατί, όπως φαίνεται, δεν θα αρκέσει το 2006 για την ολοκλήρωση της ενσωμάτωσης, να κινηθεί η διαδικασία για την παραπομπή της χώρας μας στο Ευρωπαϊκό Δικαστήριο. 
      Τονίζω και πάλι ότι η οδηγία αυτή εκδόθηκε μετά και τη δική μας σημαντική προώθηση που έγινε την περίοδο που η χώρα μας είχε την Προεδρία της Ευρωπαϊκής Ένωσης, και ότι σε αυτήν περιέχονται νέες διαδικασίες, όπως του ανταγωνιστικού διαλόγου, της συμφωνίας πλαισίου, των δυναμικών συστημάτων αγορών, των ειδικών κανόνων για την κατασκευή ειδικών κατοικιών, του ηλεκτρονικού πλειστηριασμού, του αποκλεισμού συμμετοχής σε διαδικασίες οικονομικού φορέα που έχει καταδικαστεί για συμμετοχή σε εγκληματική οργάνωση, νομιμοποίηση του μαύρου χρήματος κ.λπ.. 
      Η όλη κατάσταση σας καθιστά υπόλογους γιατί αντί, να απλουστεύσετε σύμφωνα με την πρόσφατη οδηγία τη νομοθεσία, καθυστερείτε και πορεύεστε την οδό της πολυνομίας. Δεν εκφράζεται με σαφήνεια η ενιαία βούληση της συντεταγμένης πολιτείας στο μείζον θέμα της ανάθεσης των δημοσίων  συμβάσεων. Υπάρχει κίνδυνος να εκτεθεί η χώρα. Σταματήστε επιτέλους να αναθέτετε διαρκώς συμβάσεις για συμβουλές. Με υπευθυνότητα να επιταχύνετε τις διαδικασίες για την εναρμόνιση της νομοθεσίας προς τις οδηγίες 2004/18/ΕΚ και 2004/17/ΕΚ. Η αναθεώρηση του προεδρικού διατάγματος 394/96 για τον κανονισμό κρατικών προμηθειών επιβάλλεται να ακολουθήσει τις ενσωματώσεις των οδηγιών. Αρκετά έχετε κάνει με τις δήθεν πρωτοβουλίες σας. Ας σοβαρευτείτε. 
      Τέλος, το έργο του Εθνικού Συστήματος Ηλεκτρονικών Δημόσιων Προμηθειών που συγχρηματοδοτείται κατά 75% από  κοινωνικούς πόρους έπρεπε ήδη να έχει ολοκληρωθεί. Αντί να προχωρήσετε σε άμεση προκήρυξη του διαγωνισμού, με ανεξέλεγκτες ενέργειες και μεθοδεύσεις, τον καθυστερήσατε για δύο χρόνια. Η προκήρυξη του έργου, έγινε μόλις την περασμένη Πέμπτη 9 Μαρτίου και κάτω από τις πιέσεις που αντικειμενικά άσκησε η συζητούμενη επερώτηση. Καμία εξήγηση δεν έχει δοθεί μέχρι τώρα για τους λόγους που επέβαλαν την αλλαγή της έτοιμης διακήρυξης και με ποιες διαδικασίες ανατέθηκε το έργο της σύνταξης των νέων προδιαγραφών; Προηγήθηκαν αλλεπάλληλες φιέστες επικοινωνιακού χαρακτήρα για να προβληθεί «το τεράστιο έργο» της ηγεσίας του Υπουργείου Ανάπτυξης και για να σκεπαστεί η ευθύνη της δίχρονης καθυστέρησης. 
      Κύριε Υπουργέ, πράγματι εντυπωσιαστήκαμε από την ταχύτητα με την οποία επιλέξατε την επερώτησή μας για να συζητηθεί. Δεν το περιμέναμε. Εκκρεμούν και άλλες. Ίσως η προκήρυξη του  έργου Εθνικό Σύστημα Ηλεκτρονικών Δημόσιων Προμηθειών που είχε ενταχθεί στο Γ’ Κοινοτικό Πλαίσιο Στήριξης επί ημερών του συναδέλφου Άκη Τσοχατζόπουλου, μετά από δίχρονη καθυστέρηση, θεωρήθηκε ότι αποτελεί μέγιστο έργο για το Υπουργείο σας και ότι μόνο αυτό αρκεί. Ίσως επειδή και επί των ημερών μας υπήρχαν καθυστερήσεις και προβλήματα, πιστέψατε ότι συγκρινόμενοι με το παρελθόν μπορείτε να δημιουργήσετε εντυπώσεις. 
      Ατυχήσατε. Πρώτον, διότι δεν είναι φρόνιμο να αναμετριέστε με το παρελθόν. Πρέπει να αναμετριέστε με τα προβλήματα και σε αυτή την αναμέτρησή σας δεν έχετε καλές επιδόσεις. Δεύτερον, γιατί δεν έχετε τίποτα  να μας παρουσιάσετε για το μέλλον. Διαχειρίζεστε τις κρατικές προμήθειες με αλαζονεία, κομματισμό και προχειρότητα. Αναγορεύετε την εξυπηρέτηση των «ημετέρων» σε υπέρτατη αξία και τις καθοδηγητικές συμβουλές σε πυξίδα σας για το μέλλον. Έτσι όμως δεν υπηρετείτε ούτε το δημόσιο συμφέρον ούτε συμβάλλετε στη διαμόρφωση συνθηκών για μια καλύτερη Ελλάδα. Είστε κολλημένοι στο παρελθόν. Γι’ αυτό και ο ελληνικός λαός αναζητά άλλο δρόμο που επαγγέλλεται ο Πρόεδρός μας, Γιώργος Παπανδρέου, δρόμο και που διαμορφώνεται με τις πρωτοβουλίες του ΠΑ.ΣΟ.Κ..
      Μετά την ακρίβεια αποτύχατε σε έναν ακόμα σοβαρό τομέα. Και αυτό το γνωρίζουν οι άνθρωποι της αγοράς από την οποία προέρχεστε. Πάνω από όλα όμως το γνωρίζει ο κριτής μας, ο ελληνικός λαός, που στις εκλογές όποτε και αν γίνουν θα στείλει τη Νέα Δημοκρατία  για μία ακόμα φορά στα έδρανα της Αντιπολίτευσης. 
      Σας ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Πιπεργιά. Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων, σαράντα τρεις μαθητές και μαθήτριες και τέσσερις συνοδοί τους από το Γυμνάσιο Ανωγείων Ρεθύμνης. 
      Τους καλωσορίζουμε στο Κοινοβούλιο.
      ((Χειροκροτήματα από όλες τις πτέρυγες της Βουλής)
      Κυρίες και κύριοι συνάδελφοι, η συνάδελφος Βουλευτής Μεσσηνίας κ. Σοφία Καλαντζάκου ζητεί άδεια απουσίας στο εξωτερικό από την Τρίτη 14 Μαρτίου έως και την Πέμπτη 16 Μαρτίου.
      Εγκρίνει η Βουλή;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Σωτήρης Χατζηγάκης): Η Βουλή ενέκρινε τη ζητηθείσα άδεια. 
      Επίσης, ο Βουλευτής κ. Ιωάννης Παπαντωνίου ζητεί άδεια απουσίας στο εξωτερικό από 14 Μαρτίου έως 16 Μαρτίου. 
      Εγκρίνει η Βουλή;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Σωτήρης Χατζηγάκης): Η Βουλή ενέκρινε τη ζητηθείσα άδεια. 
      Ο κ. Κεγκέρογλου έχει το λόγο.
      ΒΑΣΙΛΕΙΟΣ ΚΕΓΚΕΡΟΓΛΟΥ: Κύριε Πρόεδρε, κύριε Υπουργέ, κυρίες και κύριοι συνάδελφοι, συζητάμε σήμερα ένα πολύ ευαίσθητο θέμα, ένα θέμα που γίνεται συχνά αντικείμενο δημόσιου διαλόγου λόγω ασφαλώς του ότι αφορά δημόσιο χρήμα, διαχείριση του χρήματος του ελληνικού λαού. Οι κρατικές προμήθειες αφορούν συχνά πολύ μεγάλα οικονομικά μεγέθη, αλλά και μικρά οικονομικά μεγέθη όταν αφορούν, πάλι γίνονται αντικείμενο δημόσιου διαλόγου. Συζητάμε λοιπόν ένα θέμα που πραγματικά όλοι οι πολίτες δείχνουν ευαισθησία σημαντική για αυτό.
      Οι διαδικασίες για τις προμήθειες του δημοσίου γι’ αυτούς τους λόγους και για την αποτελεσματικότητα και την περιστολή της σπατάλης θα πρέπει να διέπονται από συγκεκριμένους κανόνες, οι οποίοι πρέπει να ισχύουν πάντα και όχι κατά περίπτωση. 
      Ο πρώτος κανόνας είναι ο κανόνας της διαφάνειας, ο κανόνας για τον οποίο έχουν ακουστεί πολλά που όμως πολλές φορές ξεχνιέται. Είναι ο κανόνας της δημοσιότητας, όπως αναφέρθηκε και ο αγαπητός κύριος συνάδελφος εισηγητής της Αντιπολίτευσης. Είναι ο κανόνας και η αρχή της ίσης μεταχείρισης και της ενιαίας αντιμετώπισης. Είναι ο κανόνας και η αρχή της ανάπτυξης συνθηκών υγιούς ανταγωνισμού, που έτσι ή αλλιώς πρέπει να ισχύει όχι μόνο για την αγορά, όπου τον επικαλούμαστε, αλλά και στις κρατικές προμήθειες, στις προμήθειες του δημοσίου. Και σαφώς είναι η υπέρτατη αρχή της διασφάλισης του δημόσιου συμφέροντος με κάθε τρόπο. 
      Πάντα η διενέργεια των διαγωνισμών, των ενοποιημένων διαγωνισμών με τη χρήση ενιαίων τεχνικών προδιαγραφών, εκτός από τη διαφάνεια επιτυγχάνει και μεγάλες εκπτώσεις, αλλά ταυτόχρονα και διασφάλιση της ποιότητας. Επιτυγχάνουμε με λίγα λόγια το βέλτιστο αποτέλεσμα. Εξοικονόμηση δημόσιου χρήματος χωρίς να υποβαθμίζεται η ποιότητα αυτών που προμηθεύεται το δημόσιο.
      Η κυβέρνηση η προηγούμενη όπως αναλύθηκε από τον εισηγητή μας προέβη σε ένα σύστημα κρατικών προμηθειών, μέσω της ενοποίησης και της θέσπισης τυποποιημένων κανόνων, μέσα από το οποίο είχαμε αυτά τα βέλτιστα αποτελέσματα, και μεγάλες εκπτώσεις και διασφάλιση της ποιότητας και του δημόσιου συμφέροντος.
      Η Κυβέρνηση σήμερα, με την πολιτική της, οδηγεί σε αδιέξοδο όλο το σύστημα των κρατικών προμηθειών και αυτό γιατί πραγματικά πελαγοδρομεί ανάμεσα στους ενιαίους διαγωνισμούς προμήθειας για το δημόσιο και ανάμεσα στους κατακερματισμένους διαγωνισμούς, τους επιμέρους διαγωνισμούς. Δεν έχει σχέδιο και ενιαία στρατηγική γι’ αυτό το θέμα. Το αποτέλεσμα είναι να έχουμε τις περισσότερες φορές κατακερματισμένους διαγωνισμούς –και αυτό φαίνεται από τα στατιστικά στοιχεία της μείωσης των ενιαίων διαγωνισμών το 2003, 2004 και 2005- με όλα τα αρνητικά αποτελέσματα που έχουν αυτοί οι επιμέρους διαγωνισμοί.
      Θα αναφερθώ κυρίως για τους διαγωνισμούς που γίνονται στο χώρο της υγείας γιατί οι διαγωνισμοί αυτοί ίσως αποτελούν και το κουτί της Πανδώρας σε σχέση με τις συνολικές προμήθειες του δημοσίου της χώρας. 
      Η προηγούμενη κυβέρνηση όπως προανέφερα επεδίωξε το σύστημα των ενιαίων προμηθειών, των οργανωμένων προμηθειών ακόμη και σε περιφερειακό επίπεδο αλλά πάντα των ενιαίων προμηθειών. Η σημερινή Κυβέρνηση αποφάσισε να αναθέσει τις προμήθειες στα νοσοκομεία. 
      Αυτός ο κατακερματισμός έχει τρία βασικά μειονεκτήματα. Πρώτον, την  εποπτεία αυτών των προμηθειών που είναι αδύνατη σε κάθε νοσοκομείο. Δεν επιτυγχάνονται σημαντικές εκπτώσεις και οι ποσότητες που αγοράζει κάθε νοσοκομείο είναι περιορισμένες. 
      Επίσης,  λόγω των μικρών προϋπολογισμών, πιθανόν να μην υπάρχει το ανάλογο ενδιαφέρον και να δημιουργούνται και να σημειώνονται και παρατυπίες, αλλά και φαινόμενα αδιαφάνειας. Αυτή την περίοδο έχουμε τη μεταβολή από το σύστημα των προμηθειών του Πε.Σ.Υ στις προμήθειες  –Δ.Υ.Π.Ε. ονομάστηκαν τα Πε.Σ.Υ- των νοσοκομείων. Με αφορμή μία προμήθεια σε ορθοπεδικό υλικό 22.000.000 ευρώ, στο Α΄ και Β΄ Δ.Υ.Π.Ε. Θεσσαλονίκης που είναι σε εξέλιξη, έχουμε μία κατάσταση, η οποία αξίζει να αναφερθεί.
       Αν διαβάσει κανείς το πρακτικό της επιτροπής, όπως δημοσιεύτηκε στον Τύπο, η έκπληξη που διαπιστώνει είναι, ότι δύο από τα πέντε μέλη της εν λόγω επιτροπής που αφορά προμήθεια πολυσύνθετων υλικών οστεοσύνθεσης, δεν έχουν καμία σχέση με το γνωστικό αντικείμενο, προμήθεια-υλικό. Ο ένας είναι λογιστής και ο άλλος είναι  νοσοκόμα. Αυτή είναι η ιδιότητα. Για άλλες δουλειές, είναι πολλοί καλοί και άξιοι. Για τη συγκεκριμένη δουλειά, όμως, με συγχωρείτε, αλλά φαίνεται ότι δεν κάνουν. Πώς είναι δυνατόν ένας διοικητικός και μία νοσηλεύτρια να αξιολογήσουν τεχνικές προσφορές εξειδικευμένων υψηλής τεχνολογίας υλικών; Πώς είναι δυνατόν να απορρίψουν κάποιους, ελαφρά τη καρδία και να περάσουν κάποιους άλλους στο διαγωνισμό; 
      Τις προηγούμενες μέρες, κύριε Υπουργέ, είδαν το φως της δημοσιότητας σημαντικά προβλήματα στις προμήθειες των νοσοκομείων της Κρήτης. Σημεία και τέρατα, όπως είναι το σχετικό δημοσίευμα της εφημερίδας «ΝΕΑ ΚΡΗΤΗ», το οποίο θα σας καταθέσω. Αναφέρονται για τις προμήθειες των νοσοκομείων, με όλα τα στοιχεία μέσα, που αποκαλύφθηκαν στην εκπομπή, Σημείο Αναφοράς της «Κρήτη TV». Αφορούν δυστυχώς τα νοσοκομεία της Κρήτης και με βάση όλα τα στοιχεία, τα οποία εκτέθηκαν, υπάρχει τεράστιο πρόβλημα στη διαχείριση του συστήματος προμηθειών σε επίπεδο Δ.Υ.Π.Ε. Περιφέρειας Κρήτης, που θα οδηγηθεί σε βέβαιο αδιέξοδο μέσα σε πέντε μήνες.
      Ενώ πέρυσι ο κύριος προϊστάμενος της Δ.Υ.Π.Ε. ανακοίνωσε ότι θα προχωρήσει σε ενιαίο σύστημα σε επίπεδο περιφέρειας, μόλις στις 15 Δεκεμβρίου 2005, αποφάσισε τη σύσταση των επιτροπών. Έτσι οι επιτροπές αυτές, που πρέπει μέχρι τέλους του χρόνου να ετοιμάσουν και να παραδώσουν προδιαγραφές, αναγκάστηκαν -τους ζητήθηκε μάλλον- να τις παραδώσουν, το πολύ μέχρι 15 Ιανουαρίου, δίνοντας μια άτυπη παράταση. Είναι δυνατόν μέσα σε ένα μήνα να δοθούν προδιαγραφές αξιόπιστες, ούτως ώστε να έχουμε αξιόπιστες διαδικασίες κρατικών προμηθειών; Αυτό βέβαια ήταν αδύνατον. Έτσι είδαμε, όπως κατήγγειλαν στη συγκεκριμένη εκπομπή δημόσια και ο πρόεδρος των εργαζομένων του νοσοκομείου, αλλά και καθηγητές της Ιατρικής Σχολής και του νοσοκομείου, ότι είχαμε αλλεπάλληλες παραιτήσεις στις επιτροπές, είχαμε μία διαλυτική κατάσταση.
       Το αποτέλεσμα είναι ότι μέσα σε πέντε-έξι μήνες -ενώ σήμερα προμηθεύονται ακόμη και χρησιμοποιούνται υλικά προηγούμενων διαγωνισμών που έχουν γίνει πριν δύο χρόνια- δεν θα υπάρχουν υλικά στα νοσοκομεία της Κρήτης. Το γεγονός αυτό θα οδηγήσει, εκ των πραγμάτων, στην ανάθεση των προμηθειών αυτών σε συγκεκριμένους προμηθευτές. Έτσι, με την ανάθεση αυτή θα έχουμε επιτύχει πιθανόν το στόχο κάποιων να ανατίθεται πλέον η προμήθεια υλικών των νοσοκομείων και όχι να γίνεται μέσω διαγωνισμών. 
      Αυτά, αγαπητέ Υπουργέ, έχουν καταγγελθεί δημόσια με σφραγίδα και υπογραφή. Είναι στα στοιχεία τα οποία θα σας καταθέσω και πραγματικά θα ήθελα να το δείτε με περισσότερη επιμέλεια, γιατί είναι ένα σημαντικό ζήτημα. Προεκλογικά είχατε αναφερθεί πάρα πολύ στο θέμα των προμηθειών του δημοσίου. Είχατε μιλήσει για την περιστολή της σπατάλης των 10.000.000.000 ευρώ. Μετεκλογικά ξεχάσατε όλα αυτά τα οποία μας είχατε πει πριν τις εκλογές. Έχετε αφήσει κάποιους να στήνουν ένα σκούρο μπλε -ή δεν ξέρω τι άλλο χρώμα, γιατί πολλές φορές δεν έχουν και χρώμα αυτά- αδηφάγο σύστημα, σε σχέση με τις κρατικές προμήθειες. Θα πρέπει πραγματικά να δούμε αυτά τα ζητήματα άμεσα.
      Εμείς σας εγκαλούμε, διότι πέρασαν δύο χρόνια, χωρίς να έχετε προχωρήσει σε αυτά τα οποία έπρεπε.
      Μόλις προχθές ανακοινώσατε ότι, το σύστημα, μέσω των ηλεκτρονικών προμηθειών, τα 15.000.000 ευρώ, δημοπρατούνται. Μα, είναι δυνατόν να περιμένετε δύο χρόνια να σας καταθέσουμε την επερώτηση –σας είχαμε καταθέσει και ερωτήσεις πριν- για να προχωρήσετε σ’ αυτό το διαγωνισμό;
      Νομίζω ότι είσαστε εκτεθειμένοι σ’ αυτό το σημείο γιατί δεν μπορείτε να επικαλεστείτε ότι και εδώ φταίει η κακή οικονομική κατάσταση που παραλάβατε. Ίσα, ίσα χωρίς κόστος θα μπορούσατε να είχατε βάλει, αν θέλατε καινούργιους κανόνες, αλλά και να διαχειριστείτε αποτελεσματικά και αξιόπιστα, το οργανωμένο σύστημα προμηθειών το οποίο παραλάβατε και το οποίο έχετε οδηγήσει σε αδιέξοδο, σε μπάχαλο.
      Ευχαριστώ κύριε Πρόεδρε.
      (Στο σημείο αυτό ο Βουλευτής κ. Κεγκέρογλου καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΠΡΟΕΔΡΕΥΩΝ (Σωτήρης Χατζηγάκης):  Ο κ. Ρήγας έχει το λόγο.
      ΠΑΝΑΓΙΩΤΗΣ ΡΗΓΑΣ: Ευχαριστώ, κύριε Πρόεδρε. 
      Κύριε  Υπουργέ, κυρίες και κύριοι συνάδελφοι, ο τομέας των κρατικών προμηθειών ήταν ένας ακόμα από τους τομείς εκείνους  όπου προεκλογικά το κόμμα της Νέας Δημοκρατίας δημαγώγησε, κατασυκοφάντησε και επαγγέλθηκε μία δραστική παρέμβαση έτσι ώστε να αλλάξει άρδην η κατάσταση που επικρατούσε επί των ημερών του ΠΑ.ΣΟ.Κ..
      Βέβαια, ο αγώνας ενάντια στους «διαπλεκόμενους», στα «τρωκτικά», στους «νταβατζήδες» κράτησε λίγες μέρες. Μετά τις εκλογές η Κυβέρνηση, για επικοινωνιακούς καθαρά λόγους, ανήγγειλε και εξήγγειλε, με μία ρητορική -κενολόγα ρητορική όμως- αλλαγές στο σύστημα των κρατικών προμηθειών. 
      Διαβάζω εδώ, από ένα δελτίο τύπου της 10.6.2004, για το τι αλλάζει στο σύστημα κρατικών προμηθειών. Μεταξύ των άλλων στόχων, ήταν και ο περιορισμός του πολυκερματισμού των προμηθειών. Από τα στοιχεία που έδωσε ο εισηγητής μας ακούσαμε ότι αυτό που σημαίνει αποτροπή του πολυκερματισμού των κρατικών προμηθειών είναι ότι από εκεί που το 2003 το 20% περίπου των προμηθειών γινόταν σε κεντρικό επίπεδο, τώρα γίνεται μόνο το 9%. Ο πολυκερματισμός είναι πλέον ο κανόνας. Ο πολυκερματισμός είναι η κλασική  μέθοδος, η οποία ακολουθείται πλέον από τους διάφορους φορείς, με τις εξουσιοδοτήσεις που δίνονται και βεβαίως, μετά από δύο χρόνια, πάλι το Υπουργείο Ανάπτυξης, με τρόπο εντελώς θεωρητικό και με την ίδια ρητορική, αναφέρεται σε παρεμβάσεις στο σύστημα κρατικών προμηθειών.
      Εδώ υπάρχει ένα άρθρο του κ. Βολουδάκη, το οποίο δημοσιεύτηκε στην εφημερίδα «ΚΑΘΗΜΕΡΙΝΗ», πάλι με διαπιστώσεις, «Κρατικές προμήθειες: στόχος να πάψουν να ρίχνουν σκιές στο πολιτικό σύστημα». Δύο χρόνια μετά την ανάληψη της διακυβέρνησης από τη Νέα Δημοκρατία, πάλι θεωρίες, πάλι διαπιστώσεις, πάλι ανακοινώσεις περί του τι πρόκειται να κάνετε. 
      Εν τω μεταξύ βέβαια, το διάστημα των δύο χρόνων, ο κ. Βολουδάκης υπογράφει απίστευτα πράγματα. Θα τα καταθέσω για τα Πρακτικά. Αποφάσεις με διαφορά αριθμού πρωτοκόλλου έναν αριθμό, υπογεγραμμένες 8.6.2005, όλο το κείμενο ακριβώς το ίδιο, για τον ίδιο σκοπό, σχετικά με την κατακύρωση αποτελεσμάτων πρόχειρου μειοδοτικού διαγωνισμού ανάδειξης αναδόχου, για την εκπόνηση μελέτης συστηματοποίησης ελέγχου εποπτείας ασφαλιστικών επιχειρήσεων, ασφαλίσεων ζωής για την κάλυψη των αναγκών της διάθεσης.
      Την ίδια μέρα, με ένα αριθμό διαφορά, απ’ ευθείας βέβαια ανάθεση, στην ίδια εταιρεία, το έργο αυτό αντί του ποσού των 36.554.000 ευρώ. Δηλαδή, με μια απόκλιση ελάχιστων ευρώ, η μία σύμβαση από την άλλη. Την ίδια μέρα με μια διαφορά αριθμού. Αυτό κατά την άποψη του κ. Βολουδάκη -θα το καταθέσω και στα Πρακτικά- είναι αν θέλετε θεραπεία του συστήματος του πολυκερματισμού. Και βέβαια ο ίδιος κύριος μας γράφει το άρθρο του για να μας πει τις θεωρητικές του απόψεις για το τι πρόκειται να γίνει και πώς η ηθική εξυγίανση επιβάλλει την απάλειψη σκιών από το πολιτικό μας σύστημα. 
      Όπως και στη νομοθεσία των δημοσίων έργων, όπως και στις περίφημες εξαγγελίες για τις προμήθειες του εξοπλισμού στις Ένοπλες Δυνάμεις -που θα ερχόταν δήθεν στην Εθνική Αντιπροσωπεία η συζήτηση για την ανάθεση των εξοπλιστικών προγραμμάτων- έτσι και στον τομέα των κρατικών προμηθειών είστε μόνο λόγια. Είστε μόνο λόγια, είστε μόνο δημαγωγίες σε έναν τομέα όπου η λαϊκή φαντασία –και όχι αδικαιολόγητα- οργιάζει σε ένα προνομιακό χώρο για να κάνετε δημαγωγία προεκλογικά. Έρχεστε σήμερα, δυο χρόνια μετά, έχοντας κάνει πολύ χειρότερο το σύστημα απ’ ό,τι ήταν, έχοντας καθυστερήσει απελπιστικά στο να προχωρήσετε στην ηλεκτρονική ανάθεση των κρατικών προμηθειών και έρχεστε αυτή τη στιγμή πάλι να μας μιλήσετε για ένα καινούριο, αδιάβλητο, αντικειμενικό και διαφανές σύστημα. Δεν σας πιστεύει πλέον κανένας. 
      Ευχαριστώ.
      (Στο σημείο αυτό ο Βουλευτής κ. Παναγιώτης Ρήγας καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Ρήγα. Το λόγο έχει ο κ. Τσοχατζόπουλος.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Ευχαριστώ, κύριε Πρόεδρε. Κύριε Υπουργέ, ακούσατε από τον εισηγητή μας ποια δραματική κατάσταση επικρατεί στο χώρο των κρατικών προμηθειών. Εκείνο όμως που δεν καταλαβαίνω είναι γιατί τελικά στην Κυβέρνησή σας άλλα υποστηρίζατε δημόσια στα προγράμματά σας ότι θέλετε να πραγματοποιήσετε και άλλα στην πράξη υλοποιείτε. 
      Οι κρατικές προμήθειες πιστεύετε ότι είναι κατάλληλο εργαλείο για να στηρίξουμε την οικονομική και κοινωνική ανάπτυξη της χώρας, για να στηρίξουμε τις παραγωγικές διαδικασίες του τόπου μας; Εάν τις πιστεύατε τότε δεν θα υπήρχε  κανένας λόγος να επιδεικνύετε αυτή την καθυστέρηση. Ενώ είχατε έτοιμο το σύστημα κρατικών προμηθειών, ηλεκτρονικής διαχείρισης, το οποίο είχε προωθηθεί από το 2003 που είχε ενταχθεί στο σύστημα «Κοινωνία των Πληροφοριών», το καθυστερήσατε επί δυο χρόνια, αγνοήσατε τις σχετικές οδηγίες της Ευρωπαϊκής Ένωσης τις οποίες επίσης είχαμε προωθήσει κατά τη διάρκεια της Ελληνικής Προεδρίας -και για τις οποίες είχατε υποχρέωση μέχρι 1/1/2006 να βγάλετε τις σχετικές νομοθετικές ρυθμίσεις- με συνέπεια να υπάρχει μια κατάσταση για την οποία μάλιστα εσείς ο ίδιος υποστηρίζετε δημόσια, απ’ ό,τι διάβασα σε δηλώσεις σας, ότι δεν υπάρχει επαρκές πλαίσιο για προώθηση των κρατικών προμηθειών. 
      Η πραγματικότητα όμως είναι, κύριε Υπουργέ, ότι το πλαίσιο υπάρχει, σαφές, καθαρό, έτοιμο. Επιπλέον υπήρχαν και τα μέτρα και οι πολιτικές για να διαμορφώσετε μια νέα κατάσταση η οποία θα ήταν παραγωγική, αποτελεσματική να στηριχθεί και να αξιοποιηθεί το ανθρώπινο δυναμικό το οποίο υπάρχει στο Υπουργείο Ανάπτυξης, στην Γενική Γραμματεία Εμπορίου. Εσείς άντ’ αυτού τι κάνατε; Επιλέξατε την απραξία. 
      Να υποθέσουμε ότι σας ενδιαφέρει τελικά να μην προωθηθούν οι προμήθειες μέσα από το κεντρικό σύστημα κρατικών προμηθειών; Να υποθέσουμε ότι εσείς ασπάζεστε τη λογική εκείνων που υποστηρίζουν ότι πρέπει να αποκεντρωθούν οι προμήθειες, να μην προωθηθούν κεντρικά από το Υπουργείο Ανάπτυξης, αλλά να αποκεντρωθούν στο Υπουργείο Υγείας ή στο Υπουργείο Εθνικής Αμύνης και σε μια σειρά από άλλα Υπουργεία, που διεκδίκησαν κατά καιρούς στο πλαίσιο της δικής σας πολιτικής στο παρελθόν να αποκεντρώσουν τις προμήθειες;
      Βέβαια, επί πρωθυπουργίας κ. Μητσοτάκη η Νέα Δημοκρατία  -ήταν η πολιτική της- αποκέντρωσε τις προμήθειες. Πιστεύει ότι κεντρικά οι κρατικές προμήθειες δε συμφέρουν, διότι έχει τη λογική της αγοράς, διότι πιστεύει ότι πρέπει να γίνουν αποκεντρωμένα από κάθε ένα Υπουργείο ξεχωριστά, διότι έτσι, όμως, υπάρχει κατακερματισμός των προμηθειών. 
      Με τις κεντρικές κρατικές προμήθειες, κύριε Υπουργέ, εξασφαλίζεται με τον καλύτερο τρόπο το δημόσιο συμφέρον. Όχι, όμως, μόνο αυτό. Προωθείται μέσα από το Ελεγκτικό Συνέδριο ο έλεγχος, άρα, η αξιοπιστία και η αντικειμενικότητα έναντι των προμηθευτών. Επιπλέον, οι κρατικές προμήθειες εφόσον γίνονται κεντρικά, εγγυώνται διαφάνεια, αντικειμενικότητα. Τους προμηθευτές,  κύριε Υπουργέ, εμείς θέλαμε να στηρίξουμε. Δεν ξέρω ποια είναι η δική σας αντίληψη, αλλά υποθέτω ότι η Κυβέρνησή σας δεν μπορεί παρά να θέλει τους πραγματικούς, γνήσιους επιχειρηματίες που με αντικειμενικά κριτήρια λαμβάνουν μέρος σε διαγωνισμούς και διεκδικούν συμμετοχή στην κρατική πίτα, να τους στηρίξει. Όταν, όμως, για δυο χρόνια αδιαφορείτε να προωθήσετε διαδικασίες και αφήνετε αυτά να γίνονται στην τύχη, όταν επιβάλλετε ξαφνικά αντί των στελεχών του Υπουργείου Ανάπτυξης, ιδιώτες να κάνουν τις διαδικασίες, όταν για τις ενστάσεις προωθείτε εσείς μια διαδικασία παράνομη, μη συμβατή, όπως το Συμβούλιο Επικρατείας λέει, και να έχουν οι ιδιώτες πλέον το δικαίωμα να χειρίζονται και να γνωμοδοτούν για τις ενστάσεις, τότε, κύριε Υπουργέ, επιτρέψτε μου να σας πω ότι εμείς έχουμε υποχρέωση  να κάνουμε σκληρή κριτική και να σας πούμε ότι άλλα λέτε και άλλα κάνετε.   
      Είναι περίπου το ίδιο με τον κύριο Αλογοσκούφη, που άλλα μας είπε, λέγοντας ότι θέλει να στηρίξει την ελληνική οικονομία και ξαφνικά κατασκεύασε ελλείμματα στο παρελθόν, παίρνοντας και μεταφέροντας πιστώσεις από το μέλλον στο παρελθόν, για να μπορέσει να δημιουργήσει μια ισχυρή ανταγωνιστική οικονομία, εμποδίζοντας, όμως, τη δυνατότητα τελικά να προωθήσει την υλοποίηση προγραμμάτων στην ίδια την Κυβέρνηση. Και καλά που ήρθε τώρα η Ευρωπαϊκή Ένωση και του άνοιξε το δρόμο για να μπορέσει να κάνει προμήθειες στο Υπουργείο Εθνικής Άμυνας. Διότι, βέβαια, του δίνει τη δυνατότητα να μεταφέρει τις πληρωμές στα επόμενα χρόνια, έτσι όπως το κάναμε και εμείς και που είναι ο μόνος δυνατός δρόμος.
      Αλλά, κύριε Υπουργέ, θα ήθελα να ξέρω αν εσείς τελικά θα ανοίξετε τις προμήθειες για να μπορέσουν με αντικειμενικά κριτήρια, σύμφωνα με τις οδηγίες της Ευρωπαϊκής Ένωσης να πραγματοποιηθούν ή τα προγράμματα να καθυστερήσουν, όπως αυτά τα δύο χρόνια, με αποτέλεσμα τις βαρύτατες συνέπειες για το ελληνικό κράτος, αλλά και για τους προμηθευτές και για τις δημόσιες επιχειρήσεις.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης):  Ο κ. Γεωργακόπουλος έχει το λόγο.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε και κύριε Υπουργέ, εγώ θέλω να είμαι καλοπροαίρετος. Δυστυχώς, όμως, τα δικά σας έγγραφα και η δική σας πολιτεία δεν μου επιτρέπει να είμαι κάτι τέτοιο. Διαβάζω από το Δελτίο Τύπου το οποίο είχατε εκδώσει…
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Καλοπροαίρετος είστε. Δε σας αλλάζει το Δελτίο Τύπου….
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Εννοώ τα λεγόμενα του Δελτίου σας. 
      Κάτω από την ευμάρεια που είχε δημιουργήσει στη Νέα Δημοκρατία  η εκλογή της 7ης Μαρτίου 2004 και οι Ευρωεκλογές, λέγατε στις 10/6/2004 ότι η νέα ηγεσία του Υπουργείου Ανάπτυξης, προκειμένου να υλοποιήσει την προγραμματική της δέσμευση προχώρησε σε πρώτη απογραφή. Κάποιο πρόβλημα είχατε με τις απογραφές. Κάποια έμμονη ιδέα σας είχε γίνει με τις απογραφές των προβλημάτων και των αδυναμιών που παρατηρούνται στο σημερινό σύστημα κρατικών προμηθειών.
      Και μετά λέγατε –θα σας τα διαβάσω για να σας τα θυμίσω- το τι διαπιστώνατε. 
      «Πολυκερματισμός των προμηθειών». Τον κατατροπώσατε τον πολυκερματισμό από τότε που αναλάβατε! 
      Λέτε. «Αναφορικά με τα απολογιστικά στοιχεία μόνο το 10% της συνολικής αξίας των προμηθειών πέρναγε μέσα από το ενιαίο σύστημα προμηθειών». Το κατατροπώσατε και αυτό. Από 19% που ήταν το κάνατε 9%. Θερμά συγχαρητήρια. Μπράβο σας. Συνεπέστατοι σε όσα έλεγε το πρόγραμμά σας και με τα όσα μας λέτε εδώ.
      «Αναποτελεσματικός έλεγχος» λέγατε. Δεν υπήρχε έλεγχος. Και τι κάνατε; Ανοίξατε και βάλατε μέσα και ιδιώτες έτσι ώστε ο έλεγχος να είναι πιο αποτελεσματικός! Το τι έγινε; «Μπάτε σκύλοι αλέστε και αλεστικά μη δίνετε». Αυτό γίνεται σήμερα στο Υπουργείο στο θέμα των κρατικών προμηθειών.
      Διαπιστώνατε «σημαντικές αδυναμίες και καθυστερήσεις». Μπορείτε να μας πείτε σήμερα ποιες είναι οι καθυστερήσεις; Σας είπε ο εισηγητής μας το πότε ξεκινάνε και πότε γίνονται. Και βέβαια, όπου δεν μπορεί να γίνει, κατακερματίζουμε τις προμήθειες έτσι ώστε να γίνονται γρήγορα και αποτελεσματικά.
      «Πολλές ενστάσεις σε βάρος του κύρους των διαγωνισμών». Και για να μη γίνονται ενστάσεις τι κάνατε; Επιβάλατε αυτό το παράβολο. Μια προμήθεια 50.000 ευρώ θα καταθέσει παράβολο 1.000 ευρώ, ενώ σύμφωνα με το νόμο θα έπρεπε να καταθέσει 50 ευρώ. Δεν αποτρέπετε έτσι έναν μικρό προμηθευτή να κάνει την ένσταση; Με αυτόν τον τρόπο επιχειρούσατε να μειώσετε το θέμα των ενστάσεων, που γινόντουσαν σε βάρος του κύρους των διαγωνισμών; 
      Λέτε ακόμη ότι «δεν αξιοποιείται η ευρωπαϊκή εμπειρία» και μας γράφετε εδώ πέρα τις συστάσεις του Ο.Ο.Σ.Α.. Θα σας διαβάσω τι έλεγε ο Ο.Ο.Σ.Α. από το δικό σας Δελτίο Τύπου.
      «Σύμφωνα με τον Ο.Ο.Σ.Α. απαιτείται σημαντική βελτίωση στη διαδικασία ανακοίνωσης των προκηρύξεων και στην εκτέλεση των διαγωνισμών. Σύμφωνα με την από 3-2-2004 μελέτη της Ευρωπαϊκής Επιτροπής η πραγματοποίηση προμηθειών μέσω διαγωνισμών, όπως προβλέπουν οι υφιστάμενες οδηγίες της Ευρωπαϊκής Ένωσης για τις κρατικές προμήθειες, οδηγεί σε περιορισμό των τιμών προμηθειών αγαθών και υπηρεσιών ως και 30% σε σχέση με τις περιπτώσεις που οι προμήθειες πραγματοποιούνται με απευθείας ανάθεση» -και εσείς αυξήσατε τις απευθείας αναθέσεις κατά 10%- «ενώ η εφαρμογή των υπό επεξεργασία νέων οδηγιών αναμένεται να οδηγήσει σε επιπλέον μειώσεις των τιμών». 
      Σε απάντηση ερώτησής μας για τους διαγωνισμούς που κάνει η Γενική Γραμματεία του Υπουργείου Εμπορίου μας λέγατε ότι «από το διάστημα 1.1.2005 μέχρι 28.11.2005 το Υπουργείο Εμπορίου προέβη σε σαράντα οκτώ αναθέσεις, δεκαέξι πρόχειρους διαγωνισμούς χωρίς δημοσίευση και μόλις σε τρεις διαγωνισμούς». Αυτή ήταν η οδηγία του Ο.Ο.Σ.Α. την οποία εφαρμόζατε; 
      Άξιο αναφοράς είναι ακόμη το γεγονός ότι στη συντριπτική πλειοψηφία των αναθέσεων οι προσφορές διαβιβάζονται στην αρμοδία υπηρεσία του κ. Βολουδάκη, στον οποίο οι «ημέτεροι» παραδίδουν τις προσφορές τους.
      Όταν ο κύριος Υφυπουργός για το ίδιο του το Υφυπουργείο, ανεχόμενος τον κατακερματισμό των προμηθειών, χρησιμοποιεί αποκλειστικά σχεδόν τις αναθέσεις, αντί των τακτικών ή πρόχειρων διαγωνισμών με δημοσίευση, είναι εύκολο στον καθένα να αντιληφθεί πώς διαχειρίζεται τις κρατικές προμήθειες.
      Όσον αφορά για τα έργα και τις ημέρες του κ. Βολουδάκη, σας τα είπε ο προηγούμενος συνάδελφος. Ήθελα να ήξερα αν ο κ. Καραμανλής, γνωρίζει τα έργα και τις ημέρες του κ. Βολουδάκη και ανέχεται αυτήν τη διαδικασία, για να γνωρίζουμε τι εννοούμε όταν μιλάμε περί διαπλοκής, όταν μιλάμε περί «νταβατζήδων», όταν μιλάμε ότι φέραμε τη διαύγεια στο δημόσιο τομέα!
      Ακούστε τώρα κάτι άλλο, αναφορικά με τον διαγωνισμό για τα ραντάρ της ΕΛ.ΑΣ.. Σας είπε προηγουμένως για τις σύριγγες ο εισηγητής μας. Ακούστε τι έγινε με τα ραντάρ. Σε διαγωνισμό που έγινε για τα ραντάρ της ΕΛ.ΑΣ. και ενώ μετά από αλλεπάλληλες δικαστικές αποφάσεις είχε εκδοθεί πρακτικό της Επιτροπής Κρατικών Προμηθειών με ομόφωνη εισήγηση για κατακύρωση στη μειοδότρια εταιρεία, δεχθήκατε παρέμβαση από τον φορέα που απευθυνόταν στο Γενικό σας Γραμματέα, με κοινοποίηση μάλιστα στον Υφυπουργό Δημόσιας Τάξης, τον κ. Μαρκογιαννάκη, που σας καλούσε να μη γίνει η κατακύρωση στο μειοδότη αλλά στον επόμενο μειοδότη ο οποίος ήταν της αρεσκείας της ΕΛ.ΑΣ., επισημαίνοντας στο έγγραφο ότι η πιθανή ματαίωση και επανάληψη του διαγωνισμού θα είχε ως αποτέλεσμα την οικονομική ζημία του δημοσίου αφού οι τιμές μειοδοσίας θα ήταν μεγαλύτερες επειδή θα επαναλαμβανόταν ο διαγωνισμός.
      Θα σας καταθέσω και το έγγραφο αυτό, για να τα δείτε και να γνωρίζετε τι πραγματικά γίνεται στο Υπουργείο, κύριε Υπουργέ.
      (Στο σημείο αυτό ο Βουλευτής κ. Δημήτριος Γεωργακόπουλος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Και διερωτάται κανένας: Μα, αυτό περίμενε ο ελληνικός λαός από την Νέα Δημοκρατία; Μάλλον όχι, γιατί ο ελληνικός λαός σάς είχε πιστέψει. Δεν είχε δει όμως το παρελθόν σας. Το παρελθόν σας είναι γνωστό. Όταν το 1985 επιβάλαμε να δημιουργηθεί ο ενιαίος φορέας κρατικών προμηθειών, εσείς ήσασταν αντίθετοι. Το 1992 τον καταργήσατε. Ήρθαμε το 1994 και το επαναφέραμε, για να μπορεί να γίνει και μια πολιτική οικονομικής ανάπτυξης μέσα από τις κρατικές προμήθειες. Και έρχεστε τώρα, δεν τον καταργείτε, αλλά τον κατακερματίζετε κατά τέτοιον τρόπο έτσι, ώστε και ο τελευταίος σε αυτήν την χώρα να καταλαβαίνει ποιοι είναι οι σκοποί σας. 
      Κύριε Υπουργέ, εγώ δεν θα κατηγορήσω εσάς, αλλά ρωτήστε τι λέει η αγορά και τι ακούγεται στην πιάτσα για όλες αυτές τις επιτροπές που έχετε φτιάξει. Αφήστε κάποιους δικούς σας ανθρώπους να ρωτήσουν αυτούς που έρχονται σε επαφή, για να καταλάβετε τι ακριβώς γίνεται. Και είναι ντροπή για το πολιτικό μας σύστημα να ακούγονται όλα αυτά τα οποία ακούγονται στην αγορά. 
      Εδώ μας είχατε πει μεγάλα και παχιά λόγια. Εγώ θέλω να μου πείτε ποια είναι αυτή η επταμελής επιτροπή, που εντός διμήνου θα σας έδινε το πλαίσιο αναθεώρησης του συστήματος προμηθειών. Σας το έχει δώσει; Το έχετε; Να μας το καταθέσει. Αποτελείται από κάποια σειρά καθηγητών εδώ. Και έλεγε να επισπεύσουμε τις διαδικασίες, ότι αλλάζει η σύνθεση των Επιτροπών κ.λπ.. Δεν έχει γίνει τίποτα από όσα εσείς λέγατε ότι θα κάνετε. Και αυτά τα λέγατε δύο μήνες μετά τις εκλογές. Έχουν περάσει δύο χρόνια μετά τις εκλογές και δυστυχώς, επαναλαμβάνω, δεν έχετε υλοποιήσει απολύτως τίποτα από όσα μας είπατε και προεκλογικά και μετεκλογικά.
      ΠΡΟΕΔΡΕΥΩΝ (Σωτήρης Χατζηγάκης): Ευ…
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Εντάξει, κύριε Πρόεδρε. Μου κόψατε τη φράση στη μέση. Δεν πειράζει.
      ΠΡΟΕΔΡΕΥΩΝ (Σωτήρης Χατζηγάκης): Μα, είδατε ότι είπα τη μισή λέξη, «ευ…». Δεν ήθελα να σας διακόψω, κύριε Γεωργακόπουλε. Θέλετε να πείτε την τελευταία σας φράση;
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Δεν πειράζει, στην δευτερολογία.
      ΠΡΟΕΔΡΕΥΩΝ (Σωτήρης Χατζηγάκης): Δεν έχετε δευτερολογία, γι’ αυτό το λέω.
      Ορίστε, κύριε Υπουργέ, έχετε το λόγο.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Κυρίες και κύριοι συνάδελφοι, όταν διάβασα το κείμενο της επερώτησης του ΠΑ.ΣΟ.Κ., διαπίστωσα με μεγάλη μου έκπληξη ότι τελικά, απ’ ό,τι φαίνεται, το ΠΑ.ΣΟ.Κ. μας παρέδωσε πριν από δύο χρόνια ένα σύστημα κρατικών προμηθειών διάφανο, διαμάντι, για το οποίο στην αγορά, όπως λέει ο κ. Γεωργακόπουλος, δεν ακούγεται τίποτα, είναι όλοι ευχαριστημένοι και όλα είναι μια χαρά. Το βρίσκω εξαιρετικά περίεργο, γιατί φαίνεται ότι ζούμε σε άλλη χώρα. Καλά όταν ήσασταν κυβέρνηση, να το υποστηρίζετε. Εντάξει, υποστηρίζατε το έργο σας. Όμως, ακόμη και τώρα στην Αντιπολίτευση, μετά από το αποτέλεσμα των εκλογών να συνεχίζετε να τα πιστεύετε αυτά, φαίνεται ότι ακόμη δεν έχετε αποκαταστήσει την επαφή με την πραγματικότητα. 
      Εμείς σε αντίθεση με εσάς πιστεύουμε ότι το υπάρχον σύστημα κρατικών προμηθειών εκθέτει τη χώρα, εκθέτει όλο το πολιτικό σύστημα και ασφαλώς πρέπει να διορθωθεί και να αλλάξει. Ξέρετε ότι η αυτοκριτική, το να βλέπουμε την πραγματικότητα, όπως είναι, είναι εξαιρετικά σημαντικό. Εσείς –επαναλαμβάνω- πιστεύετε ότι μας παραδώσατε ένα σύστημα τέλειο. Εμείς πιστεύουμε ότι το σύστημα έχει πολλά κενά και αυτό πάμε να αλλάξουμε.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Αυτό ζητήσαμε.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Κύριε Γεωργακόπουλε, εγώ σας άκουσα με μεγάλη προσοχή. Σας παρακαλώ.
      Και απαντώ στην τελευταία σας παρατήρηση, διότι έχουν λεχθεί πολλά: «Αυτή η επταμελής επιτροπή έκανε τίποτα ή είστε μόνο λόγια;» Μα, με συγχωρείτε, φαίνεται ότι δεν παρακολουθείτε. Κάνετε την επερώτηση, αλλά δεν παρακολουθείτε τι συμβαίνει. Αυτήν τη στιγμή έχει μπει σε δημόσια διαβούλευση -η οποία τελείωσε και συγκεντρώνουμε τα στοιχεία- ακριβώς το αποτέλεσμα αυτής της επιτροπής, η τροποποίηση στο Π.Δ. 394 για τις διαδικασίες, οι οποίες έχουν συζητηθεί και ξανασυζητηθεί, και όλες οι παρατηρήσεις συγκεντρώνονται και μέσα στις επόμενες ελάχιστες εβδομάδες θα έρθει η τροποποίηση του Π.Δ. 394.
      Είναι μία σημαντική αλλαγή που έγινε μετά από συζήτηση με την αγορά, η οποία, σε αντίθεση με αυτά που λέτε εσείς, πολύ καλά ξέρουμε τι λέει τώρα και τι έλεγε πριν. Δεν θέλω να επεκταθώ σε αυτό.
      Οι λόγοι για τους οποίους το υπάρχον σύστημα, κατά τη γνώμη μας, εκθέτει τη χώρα είναι οι εξής: 
      Πρώτον, διότι επί δεκαετίες ανεχόμαστε ένα σύστημα το οποίο διέπεται από ένα πολύπλοκο νομικό καθεστώς με πλήθος διατάξεων που δίνουν τη διακριτική ευχέρεια σε δημόσιους λειτουργούς και πολιτικές υπηρεσίες είτε να ευνοούν είτε να αδικούν. Δεν πρέπει το σύστημα να δίνει τέτοιες δυνατότητες.
      Ο δεύτερος λόγος είναι γιατί επίσης ανεχόμαστε ένα σύστημα όπου η διαδικασία των διαγωνισμών τελικά είναι χρονοβόρα, υψηλού κόστους και για το δημόσιο και για τον ιδιωτικό τομέα. Ξέρετε πολύ καλά ότι σε πάρα πολλές περιπτώσεις οι διαγωνισμοί κατακυρώνονται τρία, τέσσερα και πέντε χρόνια μετά. Και επειδή μας ρωτήσατε αν βελτιώθηκε, θέλω να πω ότι βελτιώθηκε η κατάσταση. Εάν βάλουμε κάτω τα στοιχεία πόσα παραλάβαμε, πόσοι ήταν οι διαγωνισμοί τριών και τεσσάρων ετών και πόσοι είναι τώρα, που δυστυχώς ακόμη υπάρχουν, είναι πολύ λιγότεροι τώρα. Και αυτό είναι αποτέλεσμα προσφυγών, μιας σειράς αλληλουχίας ενστάσεων και προστριβών, οι οποίες γίνονται πάρα πολλές φορές μόνο και μόνο για την καθυστέρηση αυτή καθ’ αυτή. 
      Ο τρίτος λόγος είναι γιατί επίσης ανεχόμαστε ένα σύστημα όπου περιέργως συμμετέχει πάντοτε ένας πολύ μικρός αριθμός επιχειρήσεων. Και κατά διαβολική σύμπτωση συνήθως είναι οι ίδιοι και οι ίδιοι, ενώ η πλειοψηφία των επιχειρήσεων –και δη των μικρών και των μεσαίων- προτιμά να απέχει. Η γραφειοκρατική διαδικασία των διαγωνισμών του δημοσίου αποτρέπει στην ουσία νέους προμηθευτές από τη συμμετοχή τους, άρα περιορίζει τον ανταγωνισμό και τελικά ανεβάζει και τις τιμές.
      Μάλιστα, θα ήθελα να πω ότι σε μερικούς διαγωνισμούς παρατηρείται το φαινόμενο να συμμετέχουν τρεις, τέσσερις εταιρείες και όλες με την ίδια τιμή. Και όταν εμείς ήρθαμε και το καταγγείλαμε αυτό και στην Επιτροπή Προμηθειών -πολύ πρόσφατα μάλιστα- σας πληροφορώ ότι ο εκπρόσωπος του δικού σας Κόμματος διερρήγνυε τα ιμάτιά του, ότι όχι, δεν υπάρχει θέμα. Για να υπάρξει –λέει- συμφωνία, δεν αρκεί ότι πέντε εταιρείες προσφέρουν 58,88 –δεν έχει σημασία, η τιμή είναι ενδεικτική- την ίδια δηλαδή τιμή για την ίδια ποσότητα. Μάλιστα, κάποιος είπε ότι έπρεπε να υπάρχει έγγραφη συμφωνία. Έχετε –λέει- γραπτό;
      Επίσης, υπάρχει μία Διακομματική Επιτροπή. 
      ΠΑΝΑΓΙΩΤΗΣ ΡΗΓΑΣ: Ποιος εκπρόσωπος;
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Δεν θυμάμαι όνομα και δεν έχει σημασία. Εγώ δεν ονοματίζω. Τα Πρακτικά υπάρχουν. Αν θέλετε, μπορώ να σας δώσω στοιχεία. Σημασία έχει ότι ψάχνουμε αυτά τα οποία μέχρι τώρα περνούσαν απαρατήρητα και ως απολύτως φυσιολογικά. Μάλιστα, στο μυαλό ορισμένων οφείλουν να συνεχίσουν να περνάνε έτσι.
      Τώρα, αυτές οι αδυναμίες του συστήματος βάλαμε από την πρώτη μέρα στόχο να αλλάξουν. Δεν τις έχουμε αλλάξει ακόμη όλες. Αυτό είναι αλήθεια. Βιάζεστε. Αυτά που δεν κάνατε εσείς σε είκοσι χρόνια, μας κατηγορείτε που δεν τα κάναμε εμείς σε δύο. Να την αποδεχθώ αυτήν την κατηγορία. Σημασία, όμως, έχει ότι πρώτον εντοπίζουμε το πρόβλημα και ότι δεύτερον έχουμε κάνει συγκεκριμένα βήματα. Και τώρα έχουμε κάνει και συγκεκριμένες προτάσεις. Δεν είμαστε στο θεωρητικό, που λέτε. Επαναλαμβάνω, λοιπόν, ότι έχουμε συγκεκριμένες προτάσεις.
      Και ερχόμαστε τώρα στα συγκεκριμένα:
      Τα δύο σχέδια προεδρικών διαταγμάτων, 17 και 18: Κατ’ αρχήν ποιος σας είπε ότι έχουμε καθυστερήσει και κινδυνεύουμε; Άκουσα τον κ. Πιπεργιά να αναφέρεται. Έντεκα χώρες από τις είκοσι πέντε έχουν ήδη ενσωματώσει τις οδηγίες 17 και 18. Έντεκα από τις είκοσι πέντε. Μάλιστα, εμείς έχουμε καταθέσει τις τροποποιήσεις για την ενσωμάτωση των οδηγιών 17 και 18 στο Συμβούλιο της Επικρατείας. Είναι υπό εξέταση. Έχουμε συνεννοηθεί με τα συναρμόδια Υπουργεία και πράγματι δημοσιοποιήσαμε πρώτα τις τροποποιήσεις του π.δ. 394. Και η απάντηση που πήραμε ήταν ότι πρέπει να γίνει και η 17 και η 18. Και όντως εν τω μεταξύ προχωρούσαν οι 17 και 18. Και επαναλαμβάνω ότι σήμερα είναι στο Συμβούλιο της Επικρατείας για έγκριση. Και όποιες αλλαγές πρέπει να γίνουν στο π.δ. 394 λόγω της εφαρμογής της 18, θα γίνουν. Και επειδή οι οδηγίες αυτές είναι αμέσου εφαρμογής, για να αποφευχθούν προβλήματα μέχρι την ολοκλήρωση της διαδικασίας έγκρισης των προεδρικών διαταγμάτων από το Συμβούλιο της Επικρατείας, έχουμε ήδη αποστείλει εγκύκλιο με οδηγίες προκηρύξεων διαγωνισμών και σύναψης συμβάσεων υπό το φως αυτών των νέων οδηγιών.
      Επανέρχομαι στις αλλαγές του π.δ. 394. Με τις αλλαγές που προωθούνται και για τις οποίες κάναμε και δημόσια συζήτηση -έγινε προ δεκαπέντε ημερών στο χώρο του Επιμελητηρίου μία δημόσια συζήτηση επ’ αυτού- απλουστεύονται οι διαδικασίες, αίρονται εννοιολογικές και άλλες ασάφειες του ισχύοντος προεδρικού διατάγματος και περιορίζονται οι διακριτικές ευχέρειες των φορέων του δημοσίου τόσο στη σύνταξη των όρων των διακηρύξεων όσο και στην αξιολόγηση των προσφορών. Πάνω από είκοσι φορείς μας έστειλαν γραπτές παρατηρήσεις, πέραν –επαναλαμβάνω- από τη συζήτηση που έγινε.
      Αργότερα θα επανέλθω αναλυτικότερα για το σύστημα ηλεκτρονικών προμηθειών, όπου προκηρύχθηκε ο διαγωνισμός και όχι βέβαια υπό την πίεση της επερωτήσεως. Θα επανέλθω σε αυτό. Έχει υπογραφεί από τις 24 του μηνός η σχετική διακήρυξη και είναι τετρακόσιες τριάντα σελίδες. Δεν είμαστε τόσο μάγοι ώστε να προλάβουμε από την ημέρα της κατάθεσης, που μάλιστα, όπως είπε και ο κ. Πιπεργιάς, πολύ σύντομα συζητήθηκε, να ετοιμαστούμε υπό την πίεση της επερώτησης. Όλα ήταν έτοιμα. 
      Καμία αντίρρηση για την επερώτηση, απλώς ήταν έτοιμα. Θα επανέλθω, όμως, στο θέμα των κρατικών προμηθειών. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Κύριε Υπουργέ, πριν δύο χρόνια…
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Επιπλέον ετοιμάζεται ένα σχέδιο νόμου για την ίδρυση μιας ανεξάρτητης διοικητικής αρχής -που είναι προεκλογική δέσμευση του κόμματος- ακριβώς για να ελέγχει τη νομιμότητα σε όλες τις δημόσιες προμήθειες, είτε αυτές γίνονται  από τη Γενική Γραμματεία Εμπορίου, είτε γίνονται από άλλα Υπουργεία, είτε γίνονται από επιμέρους φορείς.
      Άρα, υλοποιούμε ένα ολοκληρωμένο σχέδιο παρεμβάσεων στο χώρο των κρατικών προμηθειών από το οποίο θα είναι κύρια ωφελημένος ο καταναλωτής, ο φορολογούμενος πολίτης. 
      Επίσης αποσκοπούμε στη μείωση της γραφειοκρατίας, στην απλοποίηση των διαδικασιών, στη μείωση του χρόνου, στη μείωση του κόστους από το μεγαλύτερο ανταγωνισμό, βεβαίως στη μείωση των καθυστερήσεων, στη διάχυση των πληροφοριών με τη δυνατότητα περισσότερων ενδιαφερομένων να συμμετάσχουν και να αναλαμβάνουν πλήρεις πληροφορίες για τους διαγωνισμούς. Καθώς επίσης και στην απόκτηση χρήσιμων απολογιστικών στοιχείων για το σύνολο των διακηρύξεων και συμβάσεων, πράγμα το οποίο ενώ και εσείς το είχατε προβλέψει σε μία νομοθετική ρύθμιση, ποτέ δεν λειτούργησε. Διότι ένα από τα άλλα προβλήματα του ελληνικού συστήματος των κρατικών προμηθειών είναι ότι δεν υπάρχει επαρκής έλεγχος έστω και σε αυτά τα οποία δίνονται για να εκτελούνται αποκεντρωμένα.
      Βεβαίως δικαιούστε να θέτετε ερωτήματα και να ζητάτε απαντήσεις σ’ αυτά. Και απαντώ, λοιπόν, απολύτως συγκεκριμένα:
      Μας κατηγορείτε ότι δήθεν είχαμε ιδιοτελή κριτήρια επιλογής των προέδρων και των μελών των Επιτροπών Προμηθειών. Και εγώ διερωτώμαι ποια είναι αυτά τα ιδιοτελή κριτήρια επιλογής όταν στις Επιτροπές Ενστάσεων –βέβαια εδώ στην επερώτησή σας το εξαιρείτε- πρόεδροι είναι –και είναι σημαντικές επιτροπές- ανώτατοι δικαστικοί. 
      Και μια που σας αρέσουν οι συγκρίσεις  και οι ιστορίες -εγώ δεν είχα σκοπό να αναφερθώ στο παρελθόν- να σας θυμίσω ότι επί των ημερών σας με μία απόφαση, την οποία έχω εδώ -άμα θέλετε μπορώ να την καταθέσω και στα Πρακτικά- πρόεδρος της Επιτροπής Ενστάσεων για σχετικά θέματα που ο νόμος λέει ότι πρέπει να είναι ηλεκτρολόγος, μηχανικός, χημικός, ήταν ο κ. Τσάμης Χρήστος, οδοντίατρος. Είστε περήφανοι γι’ αυτό;
      Θέλετε, λοιπόν, να αρχίσουμε τέτοιου είδους σύγκριση; Είναι καταστροφική για σας και σας διαβεβαιώ. Εγώ δεν έχω σκοπό να την κάνω και δεν θα την κάνω. Αλλά να μη βρισκόμαστε και υπόλογοι που διαλέγουμε ανώτατους δικαστικούς για τις σημαντικές επιτροπές, που βάζουμε ανθρώπους οι οποίοι ξέρουν το αντικείμενο! Πρόεδρο των Επιτροπών –και έρχομαι σ’ αυτό την ώρα που εσείς μας κατηγορείτε- βάζατε οδοντίατρο για να εξετάζει όλα αυτά τα ηλεκτρομηχανολογικά, ιατρικά ή οτιδήποτε άλλα μηχανήματα.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Και τα νομικά!
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Επανέρχομαι τώρα.
      Λέτε ότι βάλαμε ιδιώτες. Πρώτον, εμείς το είχαμε δηλώσει -και διαβάσατε το δελτίο τύπου- και βγάλαμε και απόφαση που προέβλεπε ότι πρόεδροι των επιτροπών δεν θα είναι υπηρεσιακοί παράγοντες. Και το κάναμε αυτό για λόγους διαφάνειας…
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Το προέβλεπε το προεδρικό διάταγμα.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Επιτρέψτε μου, κύριε Τσοχατζόπουλε. Δεν ήταν προεδρικό διάταγμα, ήταν απόφαση.
      Επαναλαμβάνω, ότι δεν θα ήταν υπηρεσιακοί παράγοντες, διότι είναι κακό ο πρόεδρος της κάθε επιτροπής να είναι ο εκάστοτε μόνιμος διευθυντής και εισηγητές άλλοι δύο υπάλληλοι της υπηρεσίας. Φοβερά αδιαφανής διαδικασία.
      Εμείς πιστεύουμε –και το είπαμε ευθαρσώς- ότι πρέπει να είναι άλλος ο πρόεδρος. Εσείς όμως δεν το λέτε αυτό. 
      Να σας δώσω μια άλλη απόφαση με ημερομηνία 21.1.2002 όπου στην τέταρτη, ένατη, δέκατη επιτροπή είχατε τοποθετήσει ιδιώτες παρά το γεγονός ότι τότε δεν σας έδινε το δικαίωμα το νομοθετικό πλαίσιο να το κάνετε.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Ποιος σας το λέει αυτό; Υπάρχει νόμος.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Εγώ σας το λέω. Κύριε Τσοχατζόπουλε, δεν θα κάνουμε διάλογο εδώ. Θα καταθέσω το προεδρικό διάταγμα.
      ΠΡΟΕΔΡΕΥΩΝ (Σωτήρης Χατζηγάκης): Κύριε Τσοχατζόπουλε, παρακαλώ. Εσείς είστε καλός κοινοβουλευτικός και ευγενής ως άνθρωπος. Αφήστε τον Υπουργό να ολοκληρώσει.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Ο τότε Υφυπουργός σας, παρά το ισχύον θεσμικό πλαίσιο, έβαλε ιδιώτες, έβαλε και οδοντίατρο στην Επιτροπή Ενστάσεων και ήταν όλα μια χαρά.
      Εμείς, λοιπόν, είπαμε ευθέως ότι πρέπει να βάλουμε ανθρώπους που να μην είναι από την υπηρεσία. Η συντριπτική δε πλειοψηφία των προέδρων των επιτροπών είναι όλοι χημικοί μηχανικοί, όπως προβλέπει το σχετικό πλαίσιο. Είναι άνθρωποι οι οποίοι μπορεί να μην είναι του Υπουργείου, αλλά εργάζονται στον ευρύτερο δημόσιο τομέα. Ελάχιστες είναι οι εξαιρέσεις που δεν συμβαίνει αυτό.
      Επίσης θα ήθελα να πω ότι η πραγματικότητα αυτή μου επιτρέπει να βάλω τα ερωτήματα: Ποιος και γιατί ενοχλείται από τη συμμετοχή και ορισμένων επιστημόνων εκτός του δημοσίου σ’ αυτές τις επιτροπές; Ποιος και γιατί ενοχλείται απ’ αυτό το άνοιγμα των επιτροπών και στην κοινωνία; Ποιος θεωρεί ότι το άνοιγμα αυτό των επιτροπών στην κοινωνία δεν είναι ένα ακόμη βήμα προς τη διαφάνεια στο σύστημα των κρατικών προμηθειών;
      Εμείς πιστεύουμε ότι θέλει περισσότερο άνοιγμα στην κοινωνία και όχι να είναι κλειστά όλα τα κυκλώματα, όπως εσείς πιστεύετε. Και το ερώτημά σας δείχνει ενόχληση ενός κλειστού κυκλώματος, που υπήρχε όλα αυτά τα χρόνια στο σύστημα των κρατικών προμηθειών και τίποτα παραπάνω. 
      Ελέχθησαν διάφορα από τον κ. Πιπεργιά. Βλέπω, κύριε Πιπεργιά, ότι έχετε μια ενημέρωση. Είναι θεμιτό αυτό. Τουλάχιστον όμως να σας ενημερώνουν σωστά. 
      Πρώτον, αυτά που είπατε περί υπαλλήλων και περί «μπλε» παιδιών σας τα επιστρέφω. Έχω αποδείξεις. Δεν πρόκειται όμως εγώ να σας πω γιατί δεν με ενδιαφέρει ποιος είναι «μπλε» και ποιος είναι «πράσινος». Αυτά εσείς τα ξέρετε και προφανώς τους έχετε φακελώσει, γι’ αυτό ξέρετε και τι είναι ο καθένας. Εμένα δεν μ’ ενδιαφέρει και μπορώ να το αποδείξω. 
      Δεύτερον, δεν είναι αλήθεια ότι συμμετέχει επιχειρηματίας σε επιτροπή προμηθειών. 
      Τρίτον, δεν είναι αλήθεια ότι ανετέθη σε συγκεκριμένη αναπληρώτρια καθηγήτρια η συγγραφή προδιαγραφών για τις κρατικές προμήθειες.
      ΔΗΜΗΤΡΙΟΣ ΠΙΠΕΡΓΙΑΣ: Εδώ το έχω θα το καταθέσω.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Πολύ το ψάχνετε και την άλλη φορά θα έρθουμε εδώ μ’ ένα φορτηγό χαρτιά.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Θα το συζητήσουμε, κύριε Πιπεργιά.  Σας άκουσα με πολλή προσοχή.
      Πάντως, εγώ περίμενα εδώ να κάνουμε μία κουβέντα για ένα κοινό στόχο που πιστεύω ότι όλοι τον έχουμε –απαντώ και στον κ. Τσοχατζόπουλο- δηλαδή την ενίσχυση του συστήματος των κρατικών προμηθειών με τρόπο σωστό, με τρόπο διαφανή, με τρόπο αποτελεσματικό και σύντομο. Περίμενα, λοιπόν, την κριτική σας, αλλά μια κριτική συνολική στο σύστημα και όχι συρραφή επί μέρους θεμάτων, τα οποία άλλα έχουν σχέση με τις κρατικές προμήθειες και άλλα δεν έχουν. Πολλά που αναφέρθηκαν και από σας και από τον κ. Κεγκέρογλου, έτσι ήταν. Ο κ. Κεγκέρογλου αναφέρθηκε σε θέματα επί μέρους θέματα του ΠεΣΥ Κρήτης. Εδώ συζητάμε για το κεντρικό σύστημα των κρατικών προμηθειών. Και πριν από λίγο ένας άλλος ομιλητής αναφέρθηκε σε αναθέσεις που έκανε το ίδιο το Υπουργείο. Το Υπουργείο δεν κάνει κατακερματισμό, κύριε Γεωργακόπουλε. Όπου τα όρια είναι με απευθείας ανάθεση πάει με ανάθεση, όπου είναι με πρόχειρο διαγωνισμό, πάει με πρόχειρο διαγωνισμό. Το Υπουργείο Ανάπτυξης και η Γενική Γραμματεία Εμπορίου δεν έχουν τέτοιες προμήθειες που να δικαιολογούν μεγάλο διαγωνισμό. Διαχειριζόμαστε λίγα χρήματα. Αυτό το ξέρει πολύ καλά και ο κ. Τσοχατζόπουλος και το επιβεβαιώνει τώρα. Άρα δεν έχει κανένα λόγο να σπάσει τις προμήθειες. Απλώς το θέμα είναι μικρού αντικειμένου. 
      Και επειδή αναφερθήκατε δύο φορές στον κ. Βολουδάκη, πρέπει να πω ότι πρώτον ο κ. Βολουδάκης δεν ασκεί προσωπική πολιτική. Τι θα πει, τι κάνει ο κ. Βολουδάκης. Ο κ. Βολουδάκης είναι Γενικός Γραμματέας του Υπουργείου και ασκεί μία πολιτική, η οποία τυγχάνει της έγκρισης του εποπτεύοντος Υφυπουργού, όπως και ο Υφυπουργός του Υπουργού. Και η ανάθεση που είπατε περί των ασφαλιστικών ξέρετε τι είναι; Από ό,τι φαντάζομαι, γιατί δεν έχω δει αυτό που καταθέσατε, σας λέω ότι είναι η αναγκαία ιστορία που ήταν απαραίτητη για να βάλουμε τάξη σ’ ένα άλλο σύστημα, στο περιβόητο χάος στις ασφαλιστικές εταιρείες που ξέρετε πώς λειτουργούσαν. Δεν θέλω να πάμε σε άλλο κεφάλαιο. Είχαμε ανάγκη ενός εξωτερικού συμβούλου για να μελετήσει το σύστημα και για να μας προτείνει συγκεκριμένη λύση. Δεν ήταν προμήθεια άλλης μορφής του Υπουργείου Ανάπτυξης και της Γενικής Γραμματείας Εμπορίου.
      Μιλήσατε για τις πινακίδες και έχετε κάνει δύο ερωτήσεις, κύριε Πιπεργιά. Αναφερθήκατε στον κ. Μίχαλο. Αυτό που σας είχαμε απαντήσει και τότε στην ερώτηση είναι το εξής: Πρώτον, η εταιρεία «ΒΙΟΤΑΛ» προμηθεύει πινακίδες στο δημόσιο από το 1993-1994 που το ΠΑ.ΣΟ.Κ. ήταν στην κυβέρνηση. Και δεν φαντάζομαι εσείς τότε να κάνατε κάποια προσωπική εξυπηρέτηση στον ξάδελφο ή θείο του μελλοντικού Γενικού Γραμματέα ή συμβούλου Υφυπουργού τον κ. Μίχαλο. Και μάλιστα για λόγους ειδικής ευθιξίας, όταν ετέθη αυτό το θέμα, παρ’ όλο ότι δεν υπήρχε κανένα ζήτημα, ακυρώθηκε ο διαγωνισμός και επαναλήφθηκε. Δεν είχαμε κανένα σκοπό να σπάσουμε την προμήθεια ούτε να αναθέσουμε σε κάποιον. Το αντίθετο. 
      Και επειδή μιλήσατε και για πινακίδες που έχουν χαρτάκι, θα σας πω ότι όταν ήρθαμε εμείς τον Μάρτιο στη κυβέρνηση και αναλάβαμε αρχές Απριλίου 2004 από 1ης Μαΐου 2004 θα ετίθεντο σε ισχύ οι πινακίδες με τις καινούργιες προδιαγραφές και ο διαγωνισμός που είχε προκηρυχθεί ήταν με τις παλιές προδιαγραφές. Αυτός ήταν ο λόγος αναβολής του πρώτου διαγωνισμού για τις πινακίδες που είχαν χαρτάκι. Ήταν διότι είκοσι ημέρες πριν αρχίσει η υποχρεωτική εφαρμογή των καινούργιων πινακίδων, ο διαγωνισμός που θα έβγαινε στον αέρα ήταν σύμφωνα με τις παλιές προδιαγραφές. Ξαναλέω ότι δεν είχα κανένα σκοπό να γυρίσω πίσω και να σκαλίσω και να ανασύρω μεμονωμένες περιπτώσεις. Όμως, δεν μπορώ να δεχθώ τέτοιου είδους πρόκληση. 
      Μιλήσατε για την ένδυση και την υπόδηση.
      Ξεχνάτε ότι είμαστε πλέον σ’ ένα παγκοσμιοποιημένο περιβάλλον όπου υπάρχει ο διεθνής οργανισμός εμπορίου. Βεβαίως θέλουμε να βοηθήσουμε την ελληνική παραγωγή στο βαθμό που αυτό μας το επιτρέπουν οι διεθνείς μας συμβάσεις και υποχρεώσεις.
      Και επειδή μιλήσατε για τα υποδήματα, θέλω να σας πω ότι έχετε μια επιλεκτική πληροφόρηση λανθασμένη. Πείτε τους να σας ενημερώνουν σωστά, γιατί πρόκειται για προσαρμογή στις αποφάσεις του Συμβουλίου της Επικρατείας. Εκτός αν εσείς μας λέτε να μην προσαρμοζόμαστε και στις αποφάσεις του Συμβουλίου της Επικρατείας. 
      Επίσης έκανε κάποιος μια αναφορά σε άλλη μεμονωμένη περίπτωση τα ραντάρ. Μα, ακριβώς δεν προχωρήσαμε στην ανάθεση των ραντάρ γιατί κανένα από αυτά δεν είχε το πιστοποιητικό εκείνο που απαιτούσαν οι προδιαγραφές. Δεν θέλαμε να ευνοήσουμε ούτε τον ένα ούτε τον άλλο. Γι’ αυτό μας κατηγορείτε; Πάντως αυτό το πιστοποιητικό που απαιτείτο δεν υπήρχε, με αποτέλεσμα να μην αναθέσουμε σε κανένα. Εάν το αναθέταμε σε κάποιον εκ των δυο χωρίς το απαραίτητο πιστοποιητικό, θα μπορούσα να δεχθώ τη κριτική σας. Αλλά το γεγονός ότι ακυρώσαμε τον διαγωνισμό και δεν κάναμε ανάθεση σε κανένα είναι μεμπτό; Τι είναι το μεμπτό, το ότι θέλαμε να τηρηθούν αυστηρά οι προδιαγραφές του διαγωνισμού, να μην κάνουμε τα στραβά μάτια και να πούμε άντε  να το δεχθούμε; 
      Επίσης αλλάξαμε την σχετική υπουργική απόφαση και σταμάτησε εκείνο το απαράδεκτο φαινόμενο οι ίδιοι υπάλληλοι που παραλάμβαναν και εξέταζαν τα δικαιολογητικά σε πρώτο βαθμό να είναι εισηγητές κατά την ένσταση. Ηταν σωστό αυτό; Ο ίδιος που εξετάζει σε πρώτο βαθμό, μετά να είναι εισηγητής στην ένσταση; Εμείς δεν το θεωρούμε σωστό. Το αλλάξαμε και λέμε ότι πρέπει να είναι άλλο πρόσωπο.
      ΑΠΟΣΤΟΛΟΣ ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: (Δεν ακούστηκε). 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Τόσον καιρό όμως δεν γινόταν έτσι. 
      Μας κατηγορεί επίσης η Αντιπολίτευση ότι υποβαθμίζεται η κεντρική εκτέλεση των προμηθειών. Εμείς απαντάμε, πράγματι κατ’ αρχήν υπήρξε μια πολιτική, την αναφέρατε, εν όψει των αλλαγών που ετοιμάζουμε και επειδή ήταν συσσωρευμένες πάρα πολλές υποθέσεις που καθυστερούσαν πάρα πολύ, να δώσουμε περισσότερες εκχωρήσεις. Εδώ θα ήθελα να ξεκαθαρίσω ότι δεν πρέπει να συγχέουμε την εκχώρηση με τον κατακερματισμό. Με συγχωρείτε, εδώ πρόκειται περί παρανόησης. Ένας διαγωνισμός που έρχεται να γίνει στο Υπουργείο και που λόγω φόρτου σε μια συγκεκριμένη επιτροπή μπορεί να καθυστερήσει να εξεταστεί δεν σπάει. Αυτό είναι κατακερματισμός. Εκχωρείται να γίνει από το φορέα και η εκχώρηση γίνεται με απόφαση της Επιτροπής Προμηθειών στην οποία συμμετέχουν φορείς και κόμματα.
      Άρα λοιπόν, μην συγχέουμε τον κατακερματισμό που σημαίνει σπάσιμο, δεν γίνεται αυτό. Γίνεται εκχώρηση και έγινε και ήταν πολιτική για να αποσυμφορηθεί το σύστημα και από εκεί και πέρα ο φορέας που αναλαμβάνει να εκτελέσει το διαγωνισμό είναι υποχρεωμένος να τηρήσει όλες τις διαδικασίες. Δεν σημαίνει ότι ο φορέας δεν τηρεί τις διαδικασίες. Απλώς αντί να συσσωρευτούν τριάντα, σαράντα, πενήντα ή ογδόντα ή υποθέσεις και φάκελοι σε μια επιτροπή που καθυστερεί, εκχωρείται με τη σύμφωνη γνώμη της Επιτροπής Προμηθειών, επαναλαμβάνω, προκειμένου να την κάνει ο φορέας απευθείας. Επίσης επειδή αναφερθήκατε σε ποσοστό 19,9%, κύριε Πιπεριά, νομίζω εσείς το είπατε, θα ήθελα να θυμίσω ότι ένας πολύ μεγάλος αριθμός προμηθειών σε ύψος, αφορούσε το 2005 τον Ο.Σ.Ε., που είναι πάνω από 1,5 δισεκατομμυρίου ευρώ. Με απόφαση πάλι της Επιτροπής Προμηθειών, εκχωρήθηκε να τις κάνει ο Ο.Σ.Ε., αλλά όχι μόνος του, με διακομματική επιτροπή, την ΥΤΟΑ. Αυτό δεν είναι εκχώρηση, είναι εκ του νόμου. Όταν ο διαγωνισμός είναι πάνω από ένα ύψος εκχωρείται υποχρεωτικά σε μια διακομματική επιτροπή και  το 2005 υπήρχε ένα πολύ μεγάλο νούμερο, της τάξεως του 1,5 δισεκατομμύρια ευρώ για τον Ο.Σ.Ε. που δημιουργεί την εντύπωση των ποσοστών, γιατί ξέρετε με τα ποσοστά μπορούμε να παίζουμε πολύ. Εκχωρήθηκε σύμφωνα με το νόμο να γίνει με διακομματική επιτροπή και αυτό είναι υποχρεωτικό. Πάνω από ένα νούμερο υποχρεωτικά πάει στην διακομματική επιτροπή. Άρα μη συγχέουμε την ΥΤΟΑ, την εκχώρηση και την λέμε κατακερματισμό. Δεν είναι αυτό. 
      Τώρα στα θέματα της υγείας. Ξέρετε ότι είναι ένα μεγάλο κομμάτι από τις κρατικές προμήθειες και επειδή υπάρχουν ιδιαιτερότητες στα θέματα αυτά, το ίδιο το  Υπουργείο Υγείας έχει βαρύνουσα άποψη, μαζί με το Υπουργείο Ανάπτυξης τα δυο Υπουργεία έχουμε συνεννοηθεί και πρέπει να ξέρετε ότι εντός των προσεχών ημερών, έχει κατατεθεί στη Βουλή και θα συζητηθεί σχέδιο για τις προμήθειες του Υπουργείου Υγείας που θα λειτουργεί με τις ίδιες διαδικασίες, αλλά ανεξάρτητα, για να μπει μια τάξη στο χώρο της υγείας που είναι ένα εξαιρετικά σημαντικό κομμάτι και μας αφορά όλους. Όταν θα έρθει το νομοσχέδιο στη Βουλή, τότε θα σας δοθεί η ευκαιρία να κάνετε κριτική. 
      Αν και επαναλαμβάνω ότι το θέμα είναι στις διαδικασίες που ακολουθούνται και στις διαδικασίες που επιβάλλει η Ευρωπαϊκή Ένωση και οι οποίες πρέπει να τηρούνται-διότι το θέμα δεν είναι ποιος κάνει το διαγωνισμό αλλά αν πριν από την κατακύρωση των αποτελεσμάτων γίνεται έλεγχος των τιμών- εάν ακολουθούνται οι σωστές διαδικασίες, εάν γίνονται όλα όσα επιβάλλουν οι διαδικασίες αυτές. 
      Έρχομαι στο σύστημα ηλεκτρονικών προμηθειών. Μας κατηγορείτε ότι αργήσαμε.
      Κατ’ αρχήν θα ήθελα να σας πω ότι ο διαγωνισμός που ήταν έτοιμος να γίνει –και πράγματι υπήρχε έτοιμος ένας διαγωνισμός με προδιαγραφές- δεν μας ικανοποιούσε. Το λέω ευθέως. Γιατί; Διότι πρώτον –και δεν φταίτε εσείς γι’ αυτό, διότι δεν είχαν μπει ούτε οι οδηγίες 17 και 18 που κι εσείς τώρα τις βάζετε σαν προϋπόθεση για να γίνει οποιαδήποτε αλλαγή. Πώς θα προκηρύξουμε εμείς ένα διαγωνισμό με οδηγία που δεν είχε εφαρμοστεί, μ’ ένα προεδρικό διάταγμα το οποίο εμείς οι ίδιοι είχαμε πει και το τηρούμε ότι θα το αλλάξουμε, ότι θα αλλάξουν οι διαδικασίες; Το σύστημα ηλεκτρονικών προμηθειών πρέπει να ακολουθεί προφανώς τις διαδικασίες που έχουμε επιλέξει. Άρα πρώτα αλλάζεις τις διαδικασίες, τις οριστικοποιείς και με βάση αυτές τις διαδικασίες προκηρύσσεις και το διαγωνισμό. Αυτό κάναμε. 
      Το τεύχος που βρήκαμε δεν κάλυπτε τις ανάγκες που θέλαμε. Υπήρχαν προβλέψεις που περιόριζαν τον ανταγωνισμό. Υπήρχαν σοβαρές λειτουργικές αδυναμίες, αδυναμίες που εντοπίστηκαν και σε άλλα μεγάλα πληροφοριακά συστήματα. Εμείς, λοιπόν, θελήσαμε να έχουμε ένα σύστημα και να βγάλουμε ένα διαγωνισμό ο οποίος να μην είναι διάτρητος και αυτό κάναμε. Αναφέρω χαρακτηριστικά ότι για τα τέσσερα υποσυστήματα του έργου δεν υπήρχαν επαρκείς προβλέψεις διασυνδεσιμότητας ούτε και προβλέψεις διασυνδεσιμότητας με τον υπόλοιπο δημόσιο τομέα.
      Αναθέσαμε, λοιπόν, σε ομάδα του Πολυτεχνείου, κύριε Πιπεργιά, τη σύνταξη σχεδίου τεχνικών προδιαγραφών σε συνεργασία με την υπηρεσία και αυτό το σχέδιο τέθηκε σε διαβούλευση δυο φορές. Και αυτό διότι σ’ ένα διαγωνισμό ύψους 14.000.000 ευρώ με τεύχος διακήρυξης περίπου πεντακοσίων σελίδων απαιτείται εξαντλητικός διάλογος για να διασφαλισθεί ότι οι προδιαγραφές θα εξασφαλίζουν, αφ’ ενός την καλύτερη δυνατή λειτουργία του έργου και αφ’ ετέρου τη μεγαλύτερη δυνατή συμμετοχή εταιρειών με ίσους όρους για όλους. 
      Εμείς έχουμε ανοικτές τις πόρτες για τη συζήτηση και οι απόψεις των εταιρειών …
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Δυο χρόνια μετά, κύριε Υπουργέ. Τρία πιλοτικά προγράμματα υπήρχαν.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Φαίνεται ότι δεν με παρακολουθείτε. 
      Εμείς λάβαμε, λοιπόν, τις απόψεις των φορέων στην πρώτη διαβούλευση και θέσαμε μετά σε δεύτερη διαβούλευση και σας πληροφορώ ότι ο διαγωνισμός που βγήκε στον αέρα τυγχάνει της απολύτου επιβράβευσης όλης της αγοράς. Αυτό να το ρωτήσετε, να το δείτε. 
      Επιπλέον, από σαράντα οκτώ σελίδες που ήταν οι αρχικές τεχνικές προδιαγραφές –για να δείτε αν έγινε ή δεν έγινε δουλειά στα δυο χρόνια- οι καινούργιες τεχνικές προδιαγραφές είναι εκατόν τριάντα σελίδες, τρεις φορές περισσότερες, κύριε Τσοχατζόπουλε. Προκηρύχθηκε, λοιπόν, ο διαγωνισμός και τρέχει.
      Επίσης, μας είπατε κάτι για τις ενστάσεις, ότι βάζουμε εμπόδια στο ύψος των ενστάσεων. 
      Είναι ατυχές το παράδειγμά σας, κύριε Γεωργακόπουλε, για πενήντα χιλιάδες ευρώ, γιατί για  πενήντα χιλιάδες απαιτείται πρόχειρος διαγωνισμός, δεν είναι αντικείμενο δημοσίου διαγωνισμού οι πενήντα χιλιάδες προμήθεια. Και είχε έρθει με νόμο η συγκεκριμένη ρύθμιση. Θυμάμαι καθόταν εκεί η κ. Διαμαντοπούλου με τον κ. Πρωτόπαπα και είχε γίνει και συζήτηση ότι είναι πολύ το χίλια και είπα ότι κοιτάξτε να δείτε είναι 1ο/οο. Απ’ ό,τι κατάλαβα ο κ. Πιπεργιάς θέλει να ανεβάσουμε το πέντε χιλιάδες. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Όχι.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Έτσι είπε!
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριε Τσοχατζόπουλε! Ο κ. Πιπεργιάς είναι παρών. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Το πέντε χιλιάδες είναι λίγο για τους μεγάλους. Εάν θέλετε να κάνετε μία συγκεκριμένη πρόταση, να την κάνετε. Πάντως κατά τη συζήτηση του αντίστοιχου νόμου στη Βουλή ενώ στην αρχή υπήρχε μία ένσταση από πλευράς του κ. Πρωτόπαπα, στη συνέχεια στη συζήτηση επείσθη ότι το θέμα ήταν ότι δεν μπορεί να γίνεται ένσταση για το καθετί. 
      ΠΡΟΕΔΡΕΥΩΝ (Σωτήρης Χατζηγάκης): Κύριε Υπουργέ, σας θυμίζω ότι έχετε και τη δευτερολογία σας. 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Θα πάρω και το χρόνο της δευτερολογίας μου, κύριε Πρόεδρε.
      Λέω, λοιπόν, ότι από τη μία μεριά παραπονιόμαστε για καθυστερήσεις και από την άλλη μεριά δεν μπορεί να θέλουμε σε κάθε φάση του διαγωνισμού για κάθε θέμα να μπορεί να προσφεύγει με ένσταση και κόντρα ένσταση και μετά στο Συμβούλιο της Επικρατείας και να απαιτούμε να τελειώνουν γρήγορα οι διαγωνισμοί. Άρα, λοιπόν, όποιος έχει σοβαρό λόγο για να υποβάλει ένσταση, νομίζω ότι πρέπει και μπορεί να πληρώσει το παράβολο, το οποίο δεν είναι απαγορευτικό, είναι απλώς αποτρεπτικό, το να πετάξω την ένσταση απλώς για να την πετάξω.
      Τέλος, συζητήσατε και θέσατε και ένα θέμα για τον τρόπο με τον οποίο γίνονται οι ενστάσεις. Δεν το κατάλαβα πολύ καλά αυτό που θέσατε στην επερώτηση. Σημασία έχει ότι οι επιτροπές ενστάσεων που κάνουμε, πραγματικά λειτουργούν. Ένας από τους άλλους λόγους για τους οποίους σήμερα υπάρχει και λεπτομερέστερη εξέταση των φακέλων είναι ότι λειτουργούν οι επιτροπές ενστάσεων και τεχνικών προδιαγραφών και κοστολογικού ελέγχου, επιτροπές, που -θα μου επιτρέψετε να σας πω- υπήρχαν μόνο στα χαρτιά. Κοστολογικού ελέγχου επιτροπές εγώ δεν θυμάμαι να είχαμε ή -τουλάχιστον απ’ όσα είδα- δεν είχαμε συνηθίσει να λέμε: «Ξέρεις κάτι; Θα τη στείλω πίσω, για να γίνει κοστολογικός έλεγχος». 
      Ναι, η επιτροπή τεχνικών προδιαγραφών μπορεί και πρέπει να παρεμβαίνει και να επισημαίνει ότι μια προδιαγραφή -την οποία θυμίζω ότι κάνει ο φορέας κάθε φορά- ενδεχομένως να είναι φωτογραφική. Ενδεχομένως να αποκλείει κάποιον. 
      Άρα, επειδή μιλάμε –και κλείνω μ’ αυτό- για διαφάνεια, εγώ θα ήθελα να αναφέρω δύο πράγματα, μόνο και μόνο για να δείτε ποια είναι η νοοτροπία που επικρατούσε και η νοοτροπία που επικρατεί. 
      Στις 11 Οκτωβρίου 2002 ψηφίστηκε από το ΠΑ.ΣΟ.Κ. ένας νόμος, που έλεγε στο άρθρο 2 ότι για το σκοπό του ελέγχου τα έγγραφα και τα στοιχεία για τους διαγωνισμούς -η έλλειψη των οποίων επιφέρει τον αποκλεισμό της επιχείρησης από τον διαγωνισμό- μπορούν να συμπληρωθούν (υποβληθούν) και μετά την υποβολή των λοιπών δικαιολογητικών συμμετοχής στο διαγωνισμό, αλλά πριν από την αποσφράγιση. Δηλαδή ψηφίστηκε ένας νόμος ο οποίος έδινε το δικαίωμα γι’ αυτά τα έγγραφα που ήταν επί ποινή αποκλεισμού, αν δεν τα έχεις, να μπορείς να τα φέρεις εκ των υστέρων. 
      Πείτε ότι μέχρι εδώ καλά. Για έλα, όμως, που σε δύο μήνες από τότε -το Δεκέμβριο του ίδιου χρόνου- έρχεται ένας άλλος νόμος ο οποίος λέει ότι καταργούνται οι διατάξεις αυτές από της ισχύος του, χωρίς να θίγεται το κύρος πράξεων που εκδόθηκαν σε εφαρμογή των καταργούμενων διατάξεων, μέχρι την εφαρμογή του παρόντος νόμου. 
      Αυτό για εσάς, τους πιο έμπειρους από μένα κοινοβουλευτικούς, ξέρετε τι σημαίνει; Ότι ψηφίστηκε τον Οκτώβριο ένας νόμος, ο οποίος έδωσε δικαίωμα εκπρόθεσμα να γίνουν δεκτά ορισμένα δικαιολογητικά που κανονικά ήταν για αποκλεισμό και δύο μήνες μετά καταργείται αυτό. Δηλαδή ήταν το παράθυρο δύο μηνών. Και μάλιστα δεν αίρεται το αξιόποινο, αλλά παραμένει. Αν αυτό εσείς το ονομάζετε «διαφάνεια», κύριε Υπουργέ, με συγχωρείτε, αλλά έχουμε άλλη έννοια για τον όρο «διαφάνεια» εσείς και εγώ. 
      Όπως, επίσης –επειδή αναφερθήκατε σε παραδείγματα, έχω και άλλα πολλά, αλλά επαναλαμβάνω ότι μπαίνω στον πειρασμό μόνο για τα δυο - τρία πιο βασικά- δεν μπορώ να μην αναφέρω ότι έχω εδώ μια εισήγηση όλης της υπηρεσίας, μηδέ της Γενικής Γραμματέως του Υπουργείου κυρίας Ξενογιαννακοπούλου και νυν Γραμματέως του Κόμματος εξαιρουμένης –έχει την υπογραφή της- για να κατακυρωθεί ένα διαγωνισμός για αυτοκίνητα σε μια εταιρεία. Δεν έχει σημασία το είδος. Πάντως, η εισήγηση είναι να κατακυρωθεί. 
      Στη συνέχεια αυτός ο φάκελος μένει επί τρεις μήνες στο γραφείο του τότε Υπουργού και, αφού μένει επί τρεις μήνες χωρίς να γίνει τίποτα –είναι εδώ με τα γράμματά του- επιστρέφεται για τη συμμόρφωση στα νέα δεδομένα. Και τα νέα δεδομένα ήταν να αναβληθεί και να ακυρωθεί ο διαγωνισμός, ενώ είχαμε  γραπτή εισήγηση μέχρι και της Γενικής Γραμματέως για κατοχύρωση. 
      Βέβαια, όταν προσέφυγε η συγκεκριμένη εταιρεία που εθίγετο στο Συμβούλιο της Επικρατείας, δικαιώθηκε εκ των υστέρων. Η εντολή να ακυρωθεί ο διαγωνισμός, προφανώς, δεν μπόρεσε να εκτελεσθεί, γιατί το Συμβούλιο της Επικρατείας δεν το ενέκρινε και άρα ούτε και ο συγκεκριμένος Υπουργός δεν κατάφερνε τότε να το ακυρώσει. 
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Τα αναφέρω όλα αυτά –επαναλαμβάνω- διότι είναι καλό να γνωρίζουμε πού βρισκόμαστε, να ξέρουμε τα προβλήματα. Να μην υπερηφανεύεστε για μια κατάσταση που μόνο υπερηφάνεια δεν δικαιολογεί. Να βοηθήσετε να αλλάξουμε ένα σύστημα που όλοι μας –πιστεύω- θέλουμε να αλλάξουμε και να πάμε σ’ ένα σύστημα που πραγματικά να μην έχει σκιές. 
      Εμείς πάντως το θέλουμε. Κάνουμε συγκεκριμένα βήματα. Δεν μένουμε στη θεωρία. Δεν έχουμε ολοκληρώσει το έργο. Το λέω. 
      Και γιατί δεν έχουμε ολοκληρώσει; Γιατί τώρα –επαναλαμβάνω- θα περάσουμε το π.δ.394. Γιατί τώρα ενσωματώνονται οι οδηγίες 17 και 18. Γιατί τώρα προκηρύχθηκε ο διαγωνισμός των ηλεκτρονικών προμηθειών και έχουμε βάλει ως στόχο το 2008 να γίνουν οι ηλεκτρονικές προμήθειες. Και γιατί, όταν πραγματικά το σύστημα αποκτήσει αξιοπιστία και δεν έχει αυτές τις σκιές, τότε μπορούμε να πούμε ότι κανένας απολύτως διαγωνισμός δεν θα εκχωρείται και δεν θα κατακερματίζεται. Αυτό δεν γίνεται ούτως ή άλλως. 
      Εμείς είμαστε πραγματικά υπερήφανοι για το έργο που κάνουμε και τις αλλαγές που επιφέρουμε και που θα επιφέρουμε τώρα στο σύστημα. Είναι ένα έργο που τελικά θα βοηθήσει όλες τις επόμενες κυβερνήσεις της χώρας, θα ενισχύσει το ρόλο και το κύρος της δημόσιας διοίκησης και των δημοσίων λειτουργών και θα επιτρέψει στις επιχειρήσεις να ανταγωνιστούν μεταξύ τους με καθαρούς και ισότιμους κανόνες. Θέλουμε το σύνθημα «ο καλύτερος κερδίζει» να αποκτήσει περιεχόμενο, διότι μπορούμε αυτό να το πετύχουμε.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ. Ελπίζουμε ότι θα είστε συντομότερος στη δευτερολογία σας, οπότε θα καλύψουμε το χρόνο.
      Η Κοινοβουλευτική Εκπρόσωπος του ΠΑ.ΣΟ.Κ., κ. Ροδούλα Ζήση, έχει το λόγο.
      ΡΟΔΟΥΛΑ ΖΗΣΗ: Ευχαριστώ, κύριε Πρόεδρε.
      Αφού τώρα γίνονται όλα αυτά, κύριε Υπουργέ, γιατί τότε τα λέγατε τόσο έντονα, καταγγέλλοντας το ΠΑ.ΣΟ.Κ. και τις κυβερνήσεις του, ότι εσείς την άλλη μέρα θα ήσασταν η έτοιμη κυβέρνηση να λύσει όλα αυτά τα μεγάλα ζητήματα; Και σήμερα και τότε σε ρυθμούς και μουσικές «allegro ma non troppo» καταγγέλλατε τη χώρα, τις κυβερνήσεις του ΠΑ.ΣΟ.Κ., τον ελληνικό λαό και με την πρακτική σας στη συνέχεια, με την απογραφή, με το βασικό μέτοχο, με τη διαπλοκή, τα τρωκτικά, τους νταβατζήδες, τη διαφάνεια, τη διαφθορά, όλα αυτά τα οποία ήταν η σημαία σας.
      Και κάτω απ’ αυτή τη σημαία, κύριε Υπουργέ, ο ελληνικός λαός ήρθε, απιθώνοντας την εμπιστοσύνη του, γιατί πίστεψε ότι αυτά που λέγατε ήταν αλήθεια και ότι μπορούσατε την άλλη μέρα εσείς, η «έτοιμη κυβέρνηση», με τις λύσεις στα χέρια, να δώσετε άμεσα λύση στα προβλήματα του ελληνικού λαού και να τους ανακουφίσετε.
      Σήμερα εδώ κάτι συμβαίνει. Δυο χρόνια μετά, καταλαβαίνοντας και από το ύφος του Υπουργού –«προσπαθούμε», «παραδεχόμαστε», «δεν μπορέσαμε», «δεν γίνονται εύκολα»- στην ουσία ήρθατε να απολογηθείτε. Γιατί το Υπουργείο και η Κυβέρνηση, βεβαίως, γενικότερα, ήταν στο θέμα των κρατικών προμηθειών ανενεργή, όπως και σ’ όλα τα άλλα θέματα.
      Όταν εσείς, λοιπόν, μιλούσατε με ψηλά τη σημαία της διαπλοκής και της αδιαφάνειας, εμείς, όταν αναλάβατε τη διακυβέρνηση της χώρας, σας μιλούσαμε για τον υγιή ανταγωνισμό και το δημόσιο συμφέρον. Πάνω ακριβώς σ’ αυτούς τους κανόνες, σ’ αυτές τις προκλήσεις και τις προσκλήσεις, οι συνάδελφοι επερωτώντες Βουλευτές του ΠΑ.ΣΟ.Κ. ανέφεραν και συγκεκριμένα στοιχεία, για να αποδείξουν του λόγου τους το αληθές και του δικού σας λόγου και της δικής σας πράξης το αναληθές.
      Άρα, μην κατηγορείτε και μην προσβάλλετε για τα στοιχεία που έχουν οι συνάδελφοι, γιατί ο ελληνικός λαός δυο χρόνια τώρα –υπάλληλοι, άνθρωποι των χώρων της δουλειάς, άνθρωποι της Π.Α.Σ.Κ.Ε., άνθρωποι όλων των Κομμάτων, εργαζόμενοι- βιώνουν καθημερινά την πολιτική ή μη πολιτική στο ζήτημα της διαφάνειας των κρατικών προμηθειών και όλων των διαδικασιών και των λειτουργιών.
      Και μπορεί ή δεν μπορεί, κύριε Υπουργέ, μπορούν ή δεν μπορούν –το απαγορεύετε;- από τη διαβούλευση και την κοινωνική ευαισθησία και διαμαρτυρία να καταθέσουν αυτά τα στοιχεία για παραλείψεις, για λάθη, για καθυστερήσεις; Άλλωστε εσείς πήρατε την εντολή από τον ελληνικό λαό να κυβερνήσετε και να λύσετε αυτά τα ζητήματα. Εμείς πήραμε την εντολή να ελέγξουμε αν αυτή η Κυβέρνηση αυτά που είπε τα πράττει, αν τα πράττει σωστά και δίκαια και χρηστά. Αυτός είναι ο ρόλος μας. Γιατί, λοιπόν, μας φοβερίζετε με τους τόνους και τα φορτηγά που κουβαλάτε από στοιχεία;
      Το θέμα της διαφάνειας –επειδή ακριβώς εκεί είναι και το σημείο αιχμής, κύριε Πρόεδρε  ας μας πουν οι κύριοι Υπουργοί πώς το διασφάλισαν δύο χρόνια; Το θέμα της διαφάνειας!  Γιατί οι κρατικές προμήθειες, μέσα στους άλλους κανόνες, έχουν και τον κανόνα της διαφάνειας, την αρχή της δημοσιότητας, την αρχή της διαφάνειας των λειτουργιών και των διαδικασιών και την αρχή της ίσης μεταχείρισης, με συγκεκριμένους κανόνες, μέτρα, ελέγχους, διατάξεις για όλα αυτά.
      Πώς μέχρι τώρα, επί δύο χρόνια, διασφαλίσατε στους διαγωνισμούς, στις προμήθειες, στις προσφορές και στις συμβάσεις τη διαφάνεια; Πώς θωράκισε αυτή η Κυβέρνηση το δημόσιο συμφέρον και την ποιότητα;
      Ή μήπως γι’ αυτήν την Κυβέρνηση η ποιότητα και το δημόσιο συμφέρον αποτελούν δευτερεύουσες προτεραιότητες; Γιατί ακούστηκαν πολλά εδώ. Και θα ήθελα να πω ότι πολλές φορές στους διαγωνισμούς, και στις προμήθειες γενικότερα, με την ευκολία με την οποία καλύπτετε διαδικασίες με χαλαρή συνείδηση είτε με τους «ημέτερους» είτε με άλλους κανόνες που χαλαρά τους τηρείτε ή που δεν τους τηρείτε, δίνετε την ευκαιρία στους ξένους πρώτα να έρχονται εδώ, οι τιμές να ανεβαίνουν και η ποιότητα να είναι πολύ χαμηλή. Όλα αυτά τα ζητήματα μήπως δεν αφορούν τον ελληνικό λαό; Ή μήπως δεν ευαισθητοποιούν την Κυβέρνηση;
      Είναι νόμιμη και συνετή η διαχείριση των εθνικών και κοινοτικών πόρων μέσα από επιτροπές επιτροπών και διεύρυνση των επιτροπών των «ημετέρων», που σε πολλές περιπτώσεις είναι ελέγχοντες και ελεγχόμενοι; Είναι δυνατόν να αναθέτει το Υπουργείο σε μελετητές, σε πρόσωπα, σε φυσικές, νομικές, πολιτικές προσωπικότητες, μελέτες για κριτήρια και να τους έχει μέλη και στην επιτροπή αξιολόγησης ή στην επιτροπή ενστάσεων είτε οπουδήποτε; Είναι δυνατόν, λοιπόν, αυτό να εξασφαλίζει τη διαφάνεια; Ο πολυκερματισμός δεν είναι αποκέντρωση. Μην τρελαθούμε, κύριοι Υπουργοί! Αποκέντρωση είναι αυτό; Βρήκατε κι εσείς την έννοια της αποκέντρωσης στον κατακερματισμό των προμηθειών που, όπως ξέρετε, αυξάνουν έτσι τα κόστη, ακόμη και σε μικρότερες ποσότητες. Το ξέρετε πολύ καλά και βεβαίως, ξέρετε ότι αυτή η ευνοιοκρατία και η διάσπαση αποδυναμώνουν και αποσυνθέτουν και τη διοίκηση και τη διαφάνεια. 
      Οι παραγκωνισμοί που κάνατε, κύριε Υπουργέ, των έμπειρων ανθρώπων που είχαν την τεχνογνωσία, είχαν το know how, αυτών δηλαδή που κατείχαν τη γνώση της διαδικασίας των διαγωνισμών αλλά και της αξιολόγησης με αδιάβλητα, αντικειμενικά κριτήρια, δημιουργούν συνειρμούς σ’ όλους τους πολίτες και σ’ όλους τους εργαζόμενους και σ’ όλους τους stakeholders και τους συμμετέχοντες και σ’ όλους εμάς, ότι τελικά μ’ αυτή τη λογική σας υπάρχει αδιαφάνεια. Υπάρχουν πάντως μεγάλες και αδικαιολόγητες καθυστερήσεις, αφού οδηγούν τελικά όλα αυτά που κάνετε δύο χρόνια τώρα στην ιδεολογία «ηδύ το μηδέν πράττειν». Και αυτό είναι τα δύο χρόνια σε ό,τι αφορά τις κρατικές προμήθειες: Ηδύ το μηδέν πράττειν. Το έντιμο και παραγωγικό κράτος, η έντιμη και παραγωγική διακυβέρνηση, που οφείλει να είναι πρότυπο λειτουργίας, υπόδειγμα παραγωγικότητας, ανταγωνιστική εστία, αναπτυξιακή πρόκληση, δυστυχώς, κύριε Πρόεδρε, στη διακυβέρνηση της Νέας Δημοκρατίας ενστερνίζεται τη νωθρότητα της γραφειοκρατίας και των καθυστερήσεων, τη δυσκαμψία του κομματισμού και γίνεται, βεβαίως, έτσι, το κράτος και στις κρατικές προμήθειες αναπτυξιακά ελλειμματικό, επιβιώνοντας σαν μια κλειστή κοινωνία των «ημετέρων» που αλληλοστηρίζεστε ή σιωπάτε. Και αυτό κάνατε δύο χρόνια.
      Εμείς σας είπαμε, κύριε Υπουργέ, για το ενιαίο σύστημα των κρατικών προμηθειών, σας είπαμε γι’ αυτό το σύστημα που διασφαλίζει κανόνες διαφάνειας. Σας είπαμε για τις μεγάλες καθυστερήσεις σας και σας είπαμε: Γιατί, κύριε Υπουργέ, απλά και ταπεινά, στις 10/6/2004 λέγατε αυτά τα μεγαλεπήβολα για την αύξηση της διαφάνειας, για την καλύτερη ενημέρωση των υποψηφίων προμηθευτών, για τη δημιουργία κι ενεργοποίηση ελεγκτικών διαδικασιών και  μηχανισμών κοστολογικού ελέγχου, για τη βελτίωση της λειτουργικής αποδοτικότητας του μηχανισμού των κρατικών προμηθειών, για την αναβάθμιση της συμμετοχής της χώρας στις σχετικές ομάδες εργασίας της Ευρωπαϊκής Ένωσης, για την ουσιαστική εναρμόνιση της εθνικής νομοθεσίας στις κοινοτικές οδηγίες; Στις 10/6/2004! Και γιατί στις 21/2/2006  έρχεστε ξανά, κύριε Υπουργέ, και λέτε: «Οι διαγωνισμοί για τις προμήθειες του δημοσίου είναι αδιαφανείς,…» –δυο χρόνια τώρα- «…χρονοβόροι και έχουν υψηλό κόστος», που δεν μπορέσατε να το λύσετε; Το παραδέχτηκε ο Υφυπουργός Ανάπτυξης Γιάννης Παπαθανασίου, τονίζοντας ότι το σύστημα των κρατικών προμηθειών εκθέτει τη χώρα μας στο σύνολό της. 
      Άρα, λοιπόν, προαναγγείλατε το διαγωνισμό, βεβαίως, που έγινε μετά από την πίεση της επερώτησής μας, αλλά δεν κάνατε τίποτα δύο χρόνια ούτε για την ενσωμάτωση των οδηγιών. Και οι τροποποιήσεις, κύριε Υπουργέ, του προεδρικού διατάγματος γίνονται μετά την ενσωμάτωση των κοινοτικών οδηγιών. Και το ερώτημα που θέτω είναι ξεκάθαρο: Ποια είναι η απογραφή; Κατά τη λογική της απογραφής του κ. Αλογοσκούφη, έτσι όπως ο  μαέστρος της ορχήστρας της κυβερνητικής σας, έχει πει, δηλαδή ο Πρωθυπουργός της χώρας να κάνετε απογραφές για να κερδίσετε πίστωση χρόνου, λόγω ελλείμματος κυβερνητικής ικανότητας ή δεν ξέρω τι άλλο. Πού είναι, λοιπόν, ρωτώ η απογραφή που κάνατε σε ό,τι αφορά τις κρατικές προμήθειες; Και δώστε μας στοιχεία για τη συμμετοχή των ανθρώπων της χώρας μας στις ομάδες εργασίας, τους εμπειρογνώμονες που διαπραγματεύονται και λειτουργούν αυτήν τη στιγμή για τους καλύτερους κανονισμούς και για την ενσωμάτωση των κοινοτικών οδηγιών. Πού είναι αυτά, κύριε Υπουργέ; Γιατί αναφέρεστε στο παρελθόν; Στο παρελθόν, με όποια λάθη και παραλείψεις –έχετε, έτσι, μια αγάπη για το παρελθόν, και σήμερα το αποφύγατε, σε μια–δυο μόνο περιπτώσεις- υπήρχε μια εργώδης προσπάθεια καταγεγραμμένη και δημοσιοποιημένη, η οποία την κοινωνική λογοδοσία την ήθελε και συνεπώς διεύρυνε, αν θέλετε, τη συνεργία και τη συνεργασία. Η νέα Κυβέρνηση,ούτε σαν πρότυπο, τα καλά αυτά στοιχεία της δικής μας διακυβέρνησης δεν μπορούσε να τα εφαρμόσει; Άρα, λοιπόν, σε ποια λογική θα πάτε; 
      Εμείς ευχαριστούμε σήμερα που απαντήσατε στην επερώτησή μας ότι από το 2004 μέχρι το 2006 είστε στην καλή χαρά να ετοιμάσετε όλο αυτό το σύστημα -που το είπατε εσείς- αποκέντρωσης. Εμείς το λέμε σύστημα κατακερματισμού, αδιαφάνειας, και βεβαίως, πολλών συνειρμών, κύριε Υπουργέ, για το αν θα πετύχει σε μια εποχή που στην Ευρωπαϊκή Ένωση, αλλά και στην Ελλάδα το δημόσιο συμφέρον είναι κυρίαρχο. Η απαξίωση πολλών θεσμών σήμερα είναι επικίνδυνο θέμα και πρέπει να απαντάει η Κυβέρνηση, αλλά και η πολιτική ηγεσία και το πολιτικό σύστημα και όλα τα Κόμματα και διαφανείς όρους και κανόνες. 
      Ρωτώ, λοιπόν: Γιατί αυτήν τη στιγμή εκπλήσσεσθε, για τις καταγγελίες που έχουμε -και αν θέλετε και εμείς έχουμε ένα τόνο χαρτιά από συγκεκριμένα θέματα και συγκεκριμένες αναφορές- για τα στραβοπατήματα, ακόμη και σ’ αυτό το δίχρονο βηματισμό, στο θέμα της διαφάνειας, της ίσης μεταχείρισης και των σωστών και χρηστών κανόνων για τις κρατικές προμήθειες; Άρα, οι παραλείψεις σας, κύριε Υπουργέ, δεν έχουν να κάνουν με προσωπικές αντιπαραθέσεις, γιατί άκουσα στην ομιλία σας να προσπαθείτε να δώσετε αιχμή και ίσως να αποπροσανατολίσετε τη συζήτηση. Έχουν να κάνουν με τη δυνατότητα που έχετε, με συγκεκριμένα χρονοδιαγράμματα, συγκεκριμένους κανόνες, συγκεκριμένους θεσμούς να πείτε στον ελληνικό λαό γι’ αυτό που συνέβη τα δύο χρόνια. Ο όγκος, το πλήθος, ο αριθμός των διαγωνισμών υποδιπλασιάστηκε. Οι καθυστερήσεις υπερδιπλασιάστηκαν. Οι επιτροπές και τα πρόσωπα υπερδιπλασιάστηκαν. Γιατί το αποτέλεσμα είναι μηδέν; Σ’ αυτά μπορείτε να απαντήσετε; Και βεβαίως σ’ όλα τα άλλα θέματα που έβαλαν οι συνάδελφοί μου από το ΠΑ.ΣΟ.Κ. και που νομίζω τελικά ότι είναι ζητήματα ουσίας και όχι ζητήματα προσωπικά ούτε αποσπασματικά και ελλειμματικά, όπως καταγγείλατε στην ομιλία σας. 
      Εμείς, κύριε Υπουργέ, όπως και τότε το 2004, έτσι και τώρα που είναι 2006 κάναμε αυτήν την επερώτηση και ζητούμε συγκεκριμένες απαντήσεις και ζητούμε πάντα με τις παρατηρήσεις μας να ενισχύουμε και την επιτάχυνση σ’ ένα έργο που είναι απαραίτητο για τη χώρα, αλλά βεβαίως και τη διαφάνεια που είναι το ζητούμενο στην ελληνική κοινωνία.
      Σε ό,τι αφορά τα θέματα  που έβαλαν οι συνάδελφοι για τις βιομηχανίες της ένδυσης, της υπόδησης, κ.λπ., νομίζω ότι μια κυβέρνηση, η οποία επαγγέλλεται συνεχώς την ευρωπαϊκή κουλτούρα της, θα πρέπει να ξέρει ότι μέσα σ’ αυτή την ευρωπαϊκή κουλτούρα υπάρχουν τα στοιχεία εκείνα και οι δυνατότητες εκείνες που επιτρέπουν στα κράτη - μέλη της Ευρωπαϊκής Ένωσης να βάζουν στο δικό τους πλαφόν εκείνους τους κανονισμούς, εκείνους τους όρους και τα όρια, που απαιτούνται για να προστατεύσουν την ελληνική βιοτεχνία και την ελληνική βιομηχανία. Αν δεν ξέρετε, ρωτήστε για να σας βοηθήσουν οι αρμόδιοι συμμετέχοντες και οι κοινωνικοί σας εταίροι που πρέπει επιτέλους να διαβουλευθείτε μαζί τους για να μάθετε και τα πραγματικά προβλήματα της ελληνικής κοινωνίας!
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Το λόγο  έχει ο Κοινοβουλευτικός Εκπρόσωπος της Νέας Δημοκρατίας κ. Βασίλειος Μαγγίνας. 
      ΒΑΣΙΛΕΙΟΣ ΜΑΓΓΙΝΑΣ: Κύριε Πρόεδρε, κυρίες και κύριοι συνάδελφοι, η συνάδελφος Κoινοβουλευτική Επρόσωπος του ΠΑ.ΣΟ.Κ, υποπτεύομαι λόγω αμηχανίας, ξεκίνησε την τοποθέτησή της καταγγέλλοντας τη σημερινή Κυβέρνηση ως κάποτε αξιωματική αντιπολίτευση, γιατί τότε κατήγγειλε η Νέα Δημοκρατία πολλά και διάφορα τα οποία συνέβαιναν στο χώρο των κρατικών προμηθειών.
       Κυρία Ζήση, συνέβαινε αυτό τότε, διότι είχε έκτοτε η Νέα Δημοκρατία την πεποίθηση και την απόφαση ότι θα αλλάξει όλα αυτά. Και το κάνει σήμερα αλλάζοντας όλο το θεσμικό πλαίσιο. Αυτό δε το οποίο απομένει να πείτε είναι γιατί μέσα σε είκοσι τέσσερις μήνες δεν άλλαξαν όλα όσα ίσχυαν  επί είκοσι χρόνια και βεβαίως δεν τα κάνατε εσείς. ΄Ε, αυτό δεν στέκεται σε καμία λογική. Χρειάζεται χρόνος. Το περιβάλλον είναι βαρύτατο και χρειάζεται χρόνος για να καθαρθεί. 
      Διατυπώσατε ορισμένες αιχμές και είπατε ότι άλλαξε πρόσωπα η σημερινή Κυβέρνηση, τόσο σε υπηρεσίες, όσο και σε επιτροπές. Δεν έχει αυτό το δικαίωμα; Και από πού κατάγεται το δικό σας δικαίωμα να αισθάνεστε ότι πρόσωπα τα οποία είχαν τοποθετηθεί επί δικών σας κυβερνήσεων, απολαμβάνουν του δικαιώματος μονίμως να παραμένουν στις ίδιες υπηρεσιακές ή στις ίδιες θέσεις επιτροπών; Για να μην πω και διερωτηθώ, φαντάζομαι και μαζί σας: ‘Ολοι όσοι υπήρξαν και άλλαξαν τώρα υπήρξαν ανεπίληπτοι; Δεν θέλω να  κάνω χρήση άλλου όρου, αλλά μην είστε βέβαιοι ότι συνέβη αυτό. 
      Φέρατε, ορισμένοι εξ υμών, κύριοι συνάδελφοι του ΠΑ.ΣΟ.Κ., ως επιχείρημα ότι σήμερα διενεργούνται λιγότεροι διαγωνισμοί και ότι υπάρχουν λιγότερες δαπάνες και αυτό το προβάλλετε για να στηρίξετε τους συλλογισμούς σας. Πρόκειται για αντεπιχείρημα, διότι οι λιγότεροι διαγωνισμοί και οι λιγότερες δαπάνες σημαίνουν περιστολή της σπατάλης. 
      ΡΟΔΟΥΛΑ ΖΗΣΗ: Περισσότερες επιτροπές και περισσότερες…
      ΒΑΣΙΛΕΙΟΣ ΜΑΓΓΙΝΑΣ: Αυτό το είπατε εσείς, κυρία Ζήση. Άλλοι συνάδελφοί σας είπαν, λιγότεροι διαγωνισμοί και μικρότερες δαπάνες. Ναι, είναι ακριβές αυτό και κατατείνει στο να υπάρξει περιστολή της σπατάλης.  Υπήρξαν πουθενά ελλείψεις; Ο συνάδελφος εκ Κρήτης υπαινίχθη ότι μπορεί μελλοντικά να υπάρξει κάποιο σοβαρό πρόβλημα. Μέχρι σήμερα όμως μ’ αυτούς τους λιγότερους διαγωνισμούς και μ’ αυτές τις μικρότερες δαπάνες, δεν υπάρχουν ελλείψεις. Αυτό αποδεικνύει ότι όταν συνέβαινε το αντίθετο, κάπου πήγαιναν περισσότεροι πόροι οι οποίοι σήμερα δεν διασπαθίζονται. 
      Ένα άλλο το οποίο είπατε είναι ότι όταν ένας φορέας διενεργεί ένα διαγωνισμό υπάρχουν προβλήματα, διότι δεν γίνεται σε κεντρικό επίπεδο, δεν επιτυγχάνονται καλύτερες τιμές κ.λπ..
      Σας εξήγησε πολύ σωστά ο κύριος Υφυπουργός ότι δεν υπάρχει κατακερματισμός μιας προμήθειας, απλώς υπάρχει η εξουσιοδότηση να γίνει, ας πούμε, από ένα νοσοκομείο. Γιατί το βρίσκετε κακό αυτό; Γιατί ένα νοσοκομείο, ένα νομικό πρόσωπο με πλήρη διοίκηση, με πλήρη οργανωτική δομή δεν έχει τη δυνατότητα να επισημάνει τις ανάγκες του, να προσδιορίσει ακριβώς το τι χρειάζεται και μόνο του να έχει την ευθύνη διενέργειας ενός διαγωνισμού και επιτυχίας των καλύτερων δυνατών αποτελεσμάτων; Γιατί είναι κακό αυτό; 
      	Κυρίες και κύριοι συνάδελφοι, υπερασπίζεστε με πάθος κάποιους ανωνύμους. Δεν θέλω εγώ να μπω σε οποιεσδήποτε λεπτομέρειες. 
      	ΑΠΟΣΤΟΛΟΣ - ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Το δημόσιο, κύριε συνάδελφε.
      	ΒΑΣΙΛΕΙΟΣ ΜΑΓΓΙΝΑΣ: Γιατί το κάνετε; Εσείς, κύριε Τσοχατζόπουλε, μιλήσατε για «δραματική κατάσταση» στις προμήθειες και είπατε και για εθνικές βιομηχανίες. Τουλάχιστον στο χώρο της υγείας στον οποίο κατά κύριο λόγο αναφέρεστε στην επερώτησή σας, η συντριπτική πλειοψηφία των προμηθειών και σε επίπεδο ποσοτήτων και σε επίπεδο δαπανούμενων πόρων από το δημόσιο δεν είναι προϊόντα ελληνικής κατασκευής. Είναι προϊόντα εισαγόμενα, με αντιπροσώπους και έρχεστε εδώ και κήδεστε της εθνικής βιομηχανίας και βιοτεχνίας γι’ αυτόν τον τομέα; 
      	Μιλήσατε για τη διαφάνεια, για την αντικειμενικότητα, για την προστασία του δημοσίου συμφέροντος κ.λπ.. Μην το κάνετε αυτό πολύ, δεν είναι πειστικό.
      ΡΟΔΟΥΛΑ ΖΗΣΗ: Να μην το υπερασπιστούμε;
      ΒΑΣΙΛΕΙΟΣ ΜΑΓΓΙΝΑΣ: Ο κ. Παπαθανασίου με πολλή διακριτικότητα και με μεγάλη πολιτική ευπρέπεια δεν ανεφέρθη στο παρελθόν και ούτε κι εγώ θα το κάνω σε συγκεκριμένα επίπεδα, αλλά είναι λίγο έξω από το πολιτικό μέτρο, είναι λίγο έξω από την πραγματικότητα να έρχεστε εσείς και να μιλάτε για προστασία του δημοσίου χρήματος, για διαφάνειες, για αντικειμενικότητες. 
      ΡΟΔΟΥΛΑ ΖΗΣΗ: Είμαστε εκλεγμένοι από τον ελληνικό λαό.
      ΒΑΣΙΛΕΙΟΣ ΜΑΓΓΙΝΑΣ: Για να μην έχετε την υποψία ότι υπαινίσσομαι κάτι, θα σας πω ευθέως το εξής: Πώς καταλήξαμε, αγαπητοί συνάδελφοι του ΠΑ.ΣΟ.Κ., να είμαστε πρωταγωνιστές στη διαφθορά στην Ευρώπη; Πώς καταλήξαμε να έχουμε, σε κλίμακα παγκόσμια, ανάμεσα σε όλες τις χώρες του κόσμου, μία υψηλότατη θέση στη διαφθορά; Πώς καταλήξαμε; Καταλήξαμε διότι ο καθ’ όλα αξιόλογος και από σας επιλεγή και μετέπειτα μεταβάς στην Ευρώπη κ. Νικηφόρος Διαμαντούρος ως Συνήγορος του Πολίτη σε όλες τις ετήσιες αναφορές του, διαπίστωσε ότι η δημόσια διοίκηση κινείται ανάμεσα στην αυθαιρεσία και τη διαφθορά. 
      Το Σώμα των Ελεγκτών Δημόσιας Διοίκησης κουράστηκε να καταγράφει κρούσματα διαφθοράς. Όλες οι εκθέσεις του Ελεγκτικού Συνεδρίου αναφέρονται σε κρούσματα διαφθοράς. 
      Ακόμη, η συνάδελφος κ. Παπανδρέου το 1999 συνέστησε μία ομάδα άμεσης παρέμβασης, η οποία διαπίστωσε χρηματισμούς, ταρίφες, εξαφανίσεις στοιχείων με το αζημίωτο παντού. 
      Ο συντριπτικός όγκος αυτών των καταγγελιών ανάγεται σε πλαίσιο κρατικών προμηθειών. Δεν θέλω να το εξειδικεύσω, μένω στο γενικό όρο «κρατικές προμήθειες», που αφορά τη σημερινή σας επερώτηση.
      Κύριε Πρόεδρε, κλείνω με το εξής: Θα καταθέσω δύο πίνακες διότι ορισμένοι εκ των συναδέλφων –κυρίως ο κ. Τσοχατζόπουλος και νομίζω και η κ. Ζήση- μίλησαν για την απογραφή και αισθάνομαι ότι από την αλλαγή στη μεθοδολογία καταγραφής των μεγεθών στην οποία προχώρησε πρόσφατα η Ευρωπαϊκή Στατιστική Υπηρεσία αναθαρρήσατε. Μέχρι και ο Πρόεδρος του Κόμματός σας έφθασε να εκφραστεί κατά τρόπο ακραίο –δεν θέλω να πω τίποτε περισσότερο- και πολιτικά μη παραδεκτό, με αιτία το γεγονός ότι σήμερα η απογραφή γίνεται διαφορετικά.
      Εσείς αισθάνεστε ωσάν να είχατε προβλέψει τι θα έκανε η Στατιστική Υπηρεσία και η Ευρωπαϊκή Ένωση δύο χρόνια μετά από τότε που έγινε η απογραφή. Δύο φορές το χρόνο η Ευρωπαϊκή Επιτροπή καταρτίζει πίνακες, με τους οποίους εκτιμά την πορεία των μακροοικονομικών μεγεθών στις χώρες-μέλη.
      Θα καταθέσω λοιπόν τον πίνακα υπ’ αριθμόν 37, που αναφέρεται στο έλλειμμα της γενικής κυβέρνησης και θα σας πω το εξής: Το 2000 η Ευρωπαϊκή Ένωση προέβλεπε έλλειμμα 4,1% του Α.Ε.Π.. Η κυβέρνηση Σημίτη εδήλωνε 2%. Το 2001 η Ευρωπαϊκή Ένωση προέβλεπε έλλειμμα 6,1% του Α.Ε.Π.. Η κυβέρνηση Σημίτη εδήλωνε 1,4%. Το 2002 η Ευρωπαϊκή Ένωση προέβλεπε έλλειμμα 4,9% του Α.Ε.Π.. Η τότε κυβέρνηση δήλωνε έλλειμμα 1,4%. Το 2003 –τελευταίος χρόνος που επί κυβερνήσεως ΠΑ.ΣΟ.Κ. συνέβη αυτό- η Ευρωπαϊκή Ένωση προέβλεπε έλλειμμα 5,7% του Α.Ε.Π. και 1,7% έλλειμμα δήλωνε η κυβέρνηση Σημίτη. Αυτά συνέβησαν χρόνια πριν να υπάρξουν εκλογές, πριν να υπάρξει η Νέα Δημοκρατία εις την εξουσία και πριν να υπάρξει και η απογραφή, την οποία τόσο πολύ αισθάνεστε ότι πρέπει να επικρίνετε.
      Υπάρχει επίσης ένας άλλος πίνακας, ο πίνακας υπ’ αριθμόν 42, ο οποίος αναφέρεται στο δημόσιο χρέος. Το 2000 λοιπόν η Ευρωπαϊκή Ένωση αναφέρεται σε 114% του Α.Ε.Π. για το δημόσιο χρέος. Η κυβέρνηση Σημίτη κάνει αναφορά για 106,1%. Το 2001 η Ευρωπαϊκή Ένωση αναφέρεται σε 114,4% και η κυβέρνηση Σημίτη σε 106,6%. Το 2002 η Ευρωπαϊκή Ένωση αναφέρεται σε 111,6% και εσείς σε 104,6% και το 2003 η Ευρωπαϊκή Ένωση αναφέρεται σε 108,8% και 102,6% η κυβέρνηση Σημίτη. 
      Από αυτούς τους πίνακες που θα καταθέσω εις τα Πρακτικά προκύπτει, κυρίες και κύριοι συνάδελφοι του ΠΑ.ΣΟ.Κ., ότι αυτοί που εξαπατούσαν συστηματικά την Ευρωπαϊκή Ένωση ήσαν οι κυβερνήσεις που στηρίζονταν από το τότε κυβερνών κόμμα, το ΠΑ.ΣΟ.Κ., του οποίου είστε μέλη και γι’ αυτό χρειάζεται μία μείζονα προσοχή και καλό είναι να ασκούμε το συνταγματικά κατοχυρωμένο δικαίωμα του κοινοβουλευτικού ελέγχου, σκόπιμο όμως είναι  να το κάνουμε με μέτρο και με προσοχή, διότι πάρα πολλά στοιχεία –για να μην πω όλα τα στοιχεία- είναι σε βάρος σας.
      Ευχαριστώ πολύ.
      (Στο σημείο αυτό ο Βουλευτής κ. Βασίλειος Μαγγίνας καταθέτει τους προαναφερθέντες πίνακες, οι οποίοι έχουν ως εξής: 
      ΡΟΔΟΥΛΑ ΖΗΣΗ: Κύριε Πρόεδρε, μπορώ να έχω το λόγο; 
      ΠΡΟΕΔΡΕΥΩΝ (Γεώργιος Σούρλας): Κυρία Ζήση, να μιλήσει ο κ. Πιπεργιάς και άλλοι τρεις επερωτώντες και μετά θα πάρετε το λόγο. Αν και ήσασταν πολύ συνεπής στο χρόνο, πρέπει να έρθει η σειρά σας. Θα απαντήσετε συνολικά στον Υπουργό.
      Ορίστε, κύριε Πιπεργιά, έχετε το λόγο.
      ΔΗΜΗΤΡΙΟΣ ΠΙΠΕΡΓΙΑΣ: Κύριε Πρόεδρε, πράγματι στην πρωτολογία μου είχα αναφερθεί διεξοδικά σε όλα αυτά τα ζητήματα και δεν είχα πρόθεση να επανέλθω, γιατί το ζητούμενο είναι το μέλλον. Πρότεινα μάλιστα και στον κύριο Υπουργό να μην κάνει παλινδρόμηση στο παρελθόν γιατί αυτό δεν συμφέρει. Δεν συμφέρει εξάλλου να μετριέστε με το παρελθόν. Μπορείτε να αναμετρηθείτε με τα προβλήματα του παρόντος, αλλά και να χαράξετε προοπτική για το μέλλον. Ως φαίνεται, δεν το μπορείτε.
      Είπατε στην τοποθέτησή σας ότι δεν υπάρχει ζήτημα για την ανάθεση καθηκόντων στην καθηγήτρια του πολυτεχνείου που εγώ αναφέρθηκα. Καταθέτω δύο συμβάσεις με απευθείας αναθέσεις της Γενικής Γραμματείας του Υπουργείου σας, όπως επίσης και την απόφαση όπου φαίνεται ότι η κ. Βαρβαρίγου Θεοδώρα, αναπληρώτρια καθηγήτρια του Εθνικού Μετσόβιου Πολυτεχνείου, είναι μέλος της έβδομης μόνιμης επιτροπής εμπειρογνωμόνων.
      Καταθέτω όμως ταυτόχρονα και τις συμβάσεις για τις οποίες είπατε ότι δεν έχει πάρει ποτέ σύμβαση με απευθείας ανάθεση. Επίσης θα σας καταθέσω την απόφαση με την οποία ορίζεται ο κ. Γρίβας μέλος της επιτροπής προμηθειών.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Την παραίτησή του την έχετε; 
      ΔΗΜΗΤΡΙΟΣ ΠΙΠΕΡΓΙΑΣ: Εγώ αυτό έχω, αυτό καταθέτω, κύριε Υπουργέ. Εάν έχετε την παραίτηση, οφείλετε να την καταθέσετε. 
      (Στο σημείο αυτό ο Βουλευτής κ. Δημήτριος Πιπεργιάς καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Επίσης, έχω τις από 4-5-2005 συμβάσεις απευθείας αναθέσεων από τη δική σας πλευρά, κύριε Υπουργέ. Το γεγονός ότι διορίστηκε ο φίλος σας, ο πολιτικός συνεργάτης σας, ο επιχειρηματίας, ο καθ’ όλα άξιος, κ. Γρίβας στην επιτροπή δεν σημαίνει ότι αναιρείται η καταγγελία μου, όταν μάλιστα υπάρχουν και οι σχετικές συμβάσεις. Εγώ θα ήθελα να καταθέσω τις σχετικές συμβάσεις, όπως και τις αποφάσεις με τις οποίες ο κ. Χρυσανθάκης παίρνει διαρκώς συμβάσεις, για να σας μελετήσει, για να σας συμβουλεύσει. Έχω τέσσερις από αυτές. Μπορεί να υπάρχουν και άλλες.
      (Στο σημείο αυτό ο Βουλευτής κ. Δημήτριος Πιπεργιάς καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Προτιμούσατε να τις αναθέσουμε σε οδοντιάτρους; 
      ΔΗΜΗΤΡΙΟΣ ΠΙΠΕΡΓΙΑΣ: Κύριε Υπουργέ, δεν νομίζω ότι πρέπει να αντιδικούμε. Εγώ σας είπα ότι δεν κατέθεσα αυτά τα χαρτιά στην πρωτολογία μου, για να μη δημιουργήσω ένταση, γιατί το βασικό ζήτημα είναι να μιλήσουμε για το μέλλον. Εδώ για την ΑΔΑ μιλάει ο κ. Χρυσανθάκης σε ένα σχετικό έγγραφο -μάλιστα είναι η πρόταση, με την οποία του αναθέσατε τη μελέτη- και λέει ότι η Αρχή δεν θα υπόκειται σε άμεσο έλεγχο του κυβερνητικά υπεύθυνου μέλους του Υπουργικού Συμβουλίου. Δηλαδή, δοθείσης της ευκαιρίας, ας εξασφαλίσουμε και το μη κοινοβουλευτικό έλεγχο, θα έλεγε ο κ. Χρυσανθάκης. 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Θα σας απαντήσω.
      ΔΗΜΗΤΡΙΟΣ ΠΙΠΕΡΓΙΑΣ: Όλα αυτά, όμως, δεν οδηγούν στο μέλλον. Στο μέλλον, κύριε Υπουργέ, πράγματι θα έπρεπε να μας οδηγήσει η γρηγορότερη ανάθεση των ηλεκτρονικών προμηθειών, στο μέλλον θα μας οδηγούσε η γρηγορότερη ενσωμάτωση των οδηγιών.
      Βεβαίως, όταν εσείς αποψιλώσατε όλα τα στελέχη που είχαν χειριστεί επί της Ελληνικής Προεδρίας τις οδηγίες, πώς να μπορέσετε στη συνέχεια να φτιάξετε τις αναγκαίες νομοθετικές ρυθμίσεις; Έπρεπε τότε να δώσετε και τις εξουσιοδοτήσεις και τις συμβάσεις στους καθηγητές, στους ειδικούς, για να μελετήσουν, να φτιάξουν και να σας εισηγηθούν. Ε, φαίνεται ότι δεν είχατε την τεχνογνωσία. Την απορρίψατε, την πετάξατε στον κάλαθο των αχρήστων και γι’ αυτό σας ελέγχουμε. Δεν σας ελέγχουμε, γιατί αλλάξατε τους διευθυντές. Δικαίωμά σας είναι. Εξάλλου το αποφασίσατε, το νομοθετήσατε σε αυτήν την Αίθουσα. Σας κατηγορούμε, όμως, ότι απαξιώσατε μία υπηρεσία, η οποία χρειάζεται για τον τόπο και γι’ αυτό σας ελέγχουμε.
      Κύριε Υπουργέ, νομίζω ότι μέσα απ’ όλη την αντιπαράθεση των δεδομένων προκύπτουν χρήσιμα στοιχεία για το μέλλον. Ας τα αξιοποιήσετε, κύριε Υπουργέ. 
      Ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Πιπεργιά.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση με θέμα: «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων, σαράντα δύο σπουδαστές και ένας συνοδός καθηγητής από τη Σχολή Αξιωματικών Νοσηλευτικής.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Μπορώ να προσθέσω με την ιδιότητα του πρώην Υπουργού Υγείας και του γιατρού ότι είναι μία σχολή υψηλών προδιαγραφών και επιδόσεων. 
      Επίσης, τους ενημερώνουμε ότι παρακολουθούν συνεδρίαση κοινοβουλευτικού ελέγχου, όπου συνήθως βρίσκονται οι επερωτώντες Βουλευτές, οι ελέγχοντες την Κυβέρνηση, και οι Υπουργοί, οι οποίοι καλούνται να απαντήσουν. Γι’ αυτόν το λόγο υπάρχει αυτός ο μικρός αριθμός εδώ των Βουλευτών. 
      Το λόγο έχει ο συνάδελφος κ. Παναγιώτης Ρήγας.
      ΠΑΝΑΓΙΩΤΗΣ ΡΗΓΑΣ: Ευχαριστώ, κύριε Πρόεδρε.
      Κύριε Υπουργέ, όχι μόνο από τη δική σας παρουσία στη Βουλή, αλλά και από την παρουσία των υπολοίπων Υπουργών και του Πρωθυπουργού, μας δημιουργείται η εντύπωση ότι όταν σας ακούμε είναι σαν να βλέπουμε πλάνα αρχείου. Μιλάτε με τις ίδιες λέξεις, με τον ίδιο τρόπο, επαναλαμβάνετε διαρκώς με τον ίδιο βερμπαλισμό, με την ίδια πολιτική ηθικολογία, τα ίδια πράγματα. 
      Έχουν περάσει, όμως, κύριε Υπουργέ, δύο χρόνια από την ημέρα που εξαγγείλατε τις σημαντικές αλλαγές που θα βελτίωναν την κατάσταση στον τομέα των κρατικών προμηθειών. Έρχεσθε και πάλι σήμερα –ομολογουμένως, βέβαια, με χαμηλότερους τόνους- για να κάνετε και μία αυτοκριτική -γιατί θα ήταν προκλητικό να εμφανίσετε έργο εκεί που δεν υπάρχει- και μας λέτε ότι «εν πάση περιπτώσει, τώρα αρχίζουμε».
      Φοβάμαι ότι και στο τέλος της τετραετίας, πάλι στην αφετηρία θα είστε, κύριε Υπουργέ, και αυτό γιατί σε όλους τους τομείς δυστυχώς, η ίδια τακτική και τα ίδια αποτελέσματα, επιδείνωση της κατάστασης. Δεν θεραπεύσατε τίποτα από αυτά, τα οποία διαπιστώνατε προεκλογικά και τα οποία δεσμευθήκατε ότι θα βελτιώσετε, όταν αναλάβατε την Κυβέρνηση.
      Κανένας –και τουλάχιστον εγώ δεν θα το κάνω- δεν πρόκειται να ισχυριστεί ότι ο χώρος των κρατικών προμηθειών ήταν ένας χώρος, όπου τα πάντα λειτουργούσαν με άψογο τρόπο. Και δεν μπορούσε βεβαίως να είναι έτσι, αλλά ήταν ένας χώρος, όπως σας είπα και στην πρωτολογία μου, προνομιακός για να ασκήσετε δημαγωγία. Η προσδοκία, όμως, του ελληνικού λαού και οι δικές σας καλές προθέσεις δεν ήταν αρκετές –φαίνεται- για να κάνετε ουσιαστική παρέμβαση στον τομέα των κρατικών προμηθειών.
      Με πολύ μεγάλη καθυστέρηση, κύριε Υπουργέ, έρχεστε σήμερα και δεσμεύεστε γι’ αυτά  που δεσμευτήκατε και προεκλογικά. Εμείς, με τη δική μας επερώτηση, ένα στόχο έχουμε. Δεν είναι η απαρίθμηση όλων αυτών των περιπτώσεων αδυναμία μας. Απλώς, σας αναφέρουμε ενδεικτικά την κατάσταση, η οποία επικρατεί. Δεν προσπαθούμε από μία περιπτωσιολογία να συνθέσουμε την πραγματικότητα. Προσπαθούμε να σας πούμε ότι επί της ουσίας δεν βελτιώσατε τίποτα.  Έστω και τώρα, κάτω από τον έλεγχο τον κοινοβουλευτικό που ασκούμε καλόπιστα, προχωρήστε σ’ αυτά τα θέματα για τα οποία πιστεύω ότι δεσμευτήκατε και τα οποία έχετε καθυστερήσει. Για εμάς θα είναι κέρδος -και πιστεύω ότι και για τον ελληνικό λαό θα είναι κέρδος και όφελος- εάν, μετά από τη δική μας πίεση προχωρήσετε στη λήψη των μέτρων που έχετε υποσχεθεί. Θα είναι κέρδος και για το δημόσιο χρήμα, θα είναι κέρδος και για τα δημόσια ήθη, θα είναι κέρδος και για τον ελληνικό λαό. Εμείς θα συνεχίσουμε να ασκούμε αυστηρή, αλλά εποικοδομητική κριτική, θεωρώντας  ότι στον κρίσιμο τομέα των κρατικών προμηθειών, τουλάχιστον θα πρέπει να προχωρήσετε στη λήψη κάποιων μέτρων. Σας ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας):  Ευχαριστούμε τον κ. Ρήγα.
      Το λόγο έχει ο κ. Τσοχατζόπουλος, με τη δευτερολογία του οποίου ολοκληρώνεται και ο κατάλογος των δευτερολογιών των επερωτώντων Βουλευτών.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Κύριε Πρόεδρε, επιτρέψτε μου να επισημάνω και από όσα είπε ο κύριος Υπουργός και από όσα είπε ο κοινοβουλευτικός εκπρόσωπος, ότι είναι εμφανές πως υπάρχει μία αντιπάθεια για τις δημόσιες κρατικές προμήθειες. 
      Άκουσα από τον Κοινοβουλευτικό Εκπρόσωπο να επισημαίνει ότι στις εκθέσεις του αρμόδιου ombudsman επιβεβαιώνεται ότι τα μεγαλύτερα ποσά διαφθοράς βρίσκονται στις δημόσιες υπηρεσίες. Αυτό, όμως, δεν σας δίνει εσάς το δικαίωμα να μη μας λέτε την αλήθεια. Γιατί δεν είναι άλλοθι για σας –δήθεν- ότι θέλετε να βελτιώσετε τις κρατικές προμήθειες ή τις δημόσιες υπηρεσίες και γι’ αυτό ακριβώς αφήνετε να μειώνεται συνεχώς το ποσοστό των προμηθειών του δημοσίου. Αποκεντρώνετε –λέτε- τις δραστηριότητες στα Υπουργεία, όπου όμως κατατέμνονται, πολυτεμαχίζονται και με επιλεκτικά κριτήρια προωθείται πλέον η υλοποίηση των διαφόρων προγραμμάτων, ανοίγοντας δρόμο και παράθυρο  στην αγορά, στον ιδιωτικό τομέα, να χειριστεί τελικά αυτά τα οποία το συμφέρον του δημοσίου επιβάλλει να γίνουν σε επίπεδο δημόσιων κρατικών προμηθειών. Αυτός είναι ο λόγος, κύριε Υπουργέ, για τον οποίο εμείς επιμένουμε. 
      Κυρίες και κύριοι συνάδελφοι,  καθυστερήσατε αδικαιολόγητα και δεν μας απαντήσατε, γιατί δεν προωθήσατε το Εθνικό Σύστημα Ηλεκτρονικών Δημόσιων Προμηθειών, το οποίο ήταν έτοιμο; Έρχεστε και μας λέτε, θέλουμε να το αλλάξουμε. Δεν είναι δικαιολογία αυτό.  Όταν ένα σύστημα έχει περάσει από τρία πιλοτικά προγράμματα επί τρία χρόνια, όταν έχουν γίνει δημόσιες διαβουλεύσεις, όταν έχει παρουσιαστεί στο Ε.Β.Ε.Α. και έχει την πλήρη υποστήριξη,   έρχεστε και λέτε, το καθυστερήσαμε, δεν το προχωρούμε και σήμερα δύο χρόνια μετά δεν έχει ακόμα προκηρυχθεί το σύστημα; Αυτό είναι απόδειξη ότι δεν θέλετε να υποστηρίξετε το σύστημα των δημοσίων κρατικών υπηρεσιών. 
      Με την ίδια λογική δεν προχωρήσατε το παρατηρητήριο τιμών. Πού είναι το παρατηρητήριο τιμών; Γιατί το καταργήσατε; Γιατί δεν το αφήνετε να λειτουργήσει;
      Με την ίδια λογική δεν προχωρήσατε το γενικό ηλεκτρονικό μητρώο. Γιατί δεν το προχωρήσατε και μέχρι σήμερα δεν λειτουργούν; Διότι, έρχεται ακριβώς η αντίληψή σας, η φιλοσοφία σας υπέρ των αγορών, υπέρ του ιδιωτικού τομέα, είναι εχθρική απέναντι στο δημόσιο, την κρατική διοίκηση και τις δημόσιες υπηρεσίες. Τις αντιπαθείτε και γι’ αυτό υποκαταστήσατε το υπαλληλικό προσωπικό του δημοσίου…
      ΒΑΣΙΛΕΙΟΣ ΜΑΓΓΙΝΑΣ: Μα, από τον ιδιωτικό τομέα γίνονται οι προμήθειες, κύριε Τσοχατζόπουλε.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Υποκαταστήσατε όλους τους δημοσίους υπαλλήλους, σχεδόν, από τις επιτροπές σας. Τους θεωρείτε ακατάλληλους. Θεωρείτε ότι δεν είναι επαρκείς. Θέλετε βέβαια το δημόσιο τομέα, θέλετε να φέρετε και ιδιώτες. Μα, κύριοι εδώ πρέπει να τα ξεκαθαρίσουμε. Το σύστημα μπορεί να έχει προβλήματα, αλλά τα προβλήματα δεν λύνονται με το να υποκαθιστούμε με τον ιδιωτικό τομέα τη λειτουργία του δημοσίου. Πρέπει να ενσκήψετε, να φέρετε με διάλογο εδώ μέσα στη Βουλή προτάσεις για να μπορέσουμε να βελτιώσουμε το σύστημα και όχι να αφήσετε τα προεδρικά διατάγματα, να μην τα εκδώσετε, για τις οδηγίες 17 και 18, επί δύο χρόνια. 
      Βέβαια, διώξατε το κατάλληλο πολιτικό προσωπικό. Φέρατε ιδιώτες και καθηγητές να σας λύσουν το πρόβλημα. Μακάρι να το λύνατε, αλλά εγώ νομίζω ότι αυτή η καθυστέρηση, αυτή η αλλαγή τελικά έχει το χαρακτήρα μίας άλλης αντίληψης για τη λειτουργία του δημόσιου τομέα.
      Πιστέψτε με, κύριε Υπουργέ, δεν είναι τυχαίο αυτό που είπαμε προηγουμένως. Και η διαφάνεια και η αντικειμενικότητα για την αξιολόγηση των προσφορών και η προστασία των προμηθευτών, αλλά και ο έλεγχος της νομιμότητας των ενεργειών, το Ελεγκτικό Συνέδριο, όλα αυτά γίνονται γιατί οι κρατικές δημόσιες προμήθειες έχουν ένα ρόλο και μία σημασία που εξυπηρετεί το δημόσιο συμφέρον. Εάν αυτό δεν το συμμερίζεστε, τότε κατανοώ όλα αυτά που μας είπατε. Τότε όμως είμαι υποχρεωμένος να πω πως αυτά που μας υπόσχεστε ότι θα τα αλλάξετε και θα τα βελτιώσετε –και μακάρι να το είχατε κάνει- τελικά είναι απλά παραπομπή στο μέλλον, για να μπορέσετε εν τω μεταξύ να λειτουργήσετε με αυτό το σύστημα το οποίο λειτουργούσε τα προηγούμενα χρόνια, το οποίο εσείς μεν καταγγέλλετε ως ανεπαρκές, αλλά αυτό δεν σας ενοχλεί να συνεχίσετε να λειτουργείτε επί δύο χρόνια και παραπάνω τώρα πλέον, στον τρίτο χρόνο, με αυτό το σύστημα, για να προωθήσετε τις δημόσιες προμήθειες, τις κρατικές προμήθειες, οι οποίες όμως στην πράξη ακυρώνονται και μετατρέπονται σε προμήθειες ιδιωτικού τομέα. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Τσοχατζόπουλο.
      Ο Υφυπουργός κ. Παπαθανασίου έχει το λόγο.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Λυπάμαι που θα το πω, αλλά αισθάνομαι μερικές φορές ότι μιλάμε και δεν ακούει ο ένας τον άλλον. 
      Ξεκινάω από αυτά που είπε ο κ. Τσοχατζόπουλος. Λέτε ότι δεν σας εξήγησα γιατί καθυστερήσαμε το διαγωνισμό…
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Είπατε ότι θέλετε να το αλλάξετε. 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Με συγχωρείτε, θα σας παραπέμψω στα Πρακτικά. Διαβάστε τα. Σας επαναλαμβάνω: ο διαγωνισμός που βγάλατε είχε σοβαρές ατέλειες και μένω σε αυτόν τον πολύ επιεική όρο. Αυτά που είπατε περί διαβουλεύσεως του ενδιάμεσου, προφανώς αναφέρεστε σε αυτό που κάναμε εμείς. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Τρία πιλοτικά προγράμματα…
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Εν πάση περιπτώσει, επειδή όλοι στην ίδια χώρα ζούμε και την ίδια αγορά ξέρουμε, βουΐζει η αγορά για το διαγωνισμό που είχατε ετοιμάσει, βουΐζει η αγορά για τη διαφάνεια του διαγωνισμού που γίνεται. Εγώ δεν ήθελα να πάω τη συζήτηση εκεί, αλλά με προκαλείτε. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Αυτά είναι δικαιολογίες. 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Μου επιτρέπετε να σας πω ότι εμείς δεν θέλουμε να υπάρχει καμία σκιά για στημένους διαγωνισμούς. Το ίδιο έγινε για το παρατηρητήριο, το ίδιο έγινε και για τις κρατικές προμήθειες.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Και αυτό σε μένα; Όλα σε μένα;
      ΠΡΟΕΔΡΕΥΩΝ (Γεώργιος Σούρλας): Κύριε Τσοχατζόπουλε, μη διακόπτετε παρακαλώ.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Θα μου επιτρέψετε, λοιπόν, να σας πω ότι επειδή, στο κάτω-κάτω της γραφής επί των ημερών σας ασχολήθηκε η δικαιοσύνη και εκκρεμούν υποθέσεις του Υπουργείου Ανάπτυξης στη δικαιοσύνη και όχι επί των ημερών μας, εγώ θα ήμουν πιο προσεκτικός, αν ήμουν στη θέση σας. Έχετε πολύ μεγαλύτερη εμπειρία εμού. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Εγώ δεν έχω κανένα λόγο να είμαι προσεκτικός. 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Πάντως, επί των ημερών μας δεν εκκρεμούν θέματα στη δικαιοσύνη για το Υπουργείο. Επί των ημερών σας γίνανε αυτά. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Δεν ενδιαφέρουν κανέναν.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Αν δεν σας ενδιαφέρει αν εκκρεμούν υποθέσεις στη δικαιοσύνη, πραγματικά λυπάμαι. Εμένα με ενδιαφέρει. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Η δικαιοσύνη κάνει τη δουλειά της. Όπου έχει λόγο να παρέμβει, ας παρέμβει. 
      ΠΡΟΕΔΡΕΥΩΝ (Γεώργιος Σούρλας): Κύριε Τσοχατζόπουλε, παράκληση να μη διακόπτετε.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Κύριε Πρόεδρε, δεν μπορώ να συνεχίσω έτσι. Παρακαλώ, ζητώ την προστασία σας. Οφείλει να σταματήσει αυτή η μορφή διαλόγου.
      Σας παρακαλώ!
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, ένα λεπτό.
      Κύριε Τσοχατζόπουλε, πρέπει να σας πω ότι όσο μιλούσατε και με τον τόνο που μιλούσατε –δικαίωμά σας- ο Υπουργός δεν σας διέκοψε. Και παραπάνω χρόνος σάς δόθηκε, δύο λεπτά, για να μιλήσετε, από το Προεδρείο…
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Κύριε Πρόεδρε, θέλω να συμβάλω να γίνει πιο καθαρό το ερώτημα.
      ΠΡΟΕΔΡΕΥΩΝ (Γεώργιος Σούρλας): Δεν συμβάλλετε έτσι. Ικανοποιείτε επιθυμίες, αλλά δεν είναι εδώ ο χώρος που το υπαγορεύει αυτό. Παράκληση από εδώ και πέρα να μη διακόψετε τον Υπουργό.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Ρωτήσατε για το Εμπορικό Μητρώο. Ξέρετε πολύ καλά ότι ψηφίστηκε ο νόμος για το Εμπορικό Μητρώο. Εξηγήσαμε εκεί ποιος ήταν ο λόγος που αλλάξαμε, εκτός αν θέλατε να εκλεγεί η Νέα Δημοκρατία και να εφαρμόσει τη δική σας πολιτική, για την οποία σας καταδίκασε ο ελληνικός λαός, με τους δικούς σας ανθρώπους οι οποίοι είναι καταδικασμένοι στη συνείδηση του ελληνικού λαού, για να μην πω μάλιστα και με δικούς σας Υφυπουργούς τους οποίους αποπέμψατε διά αγνώστους λόγους, που πάντως εκκρεμούν στη δικαιοσύνη.
      Δεν θα το κάνουμε αυτό. Ξεκάθαρα σας το λέω. Μιλήσατε για το παρατηρητήριο. Είμαστε στο τελικό στάδιο της αποσφράγισης των προσφορών. Δεν βγάλαμε το παρατηρητήριο όπως το είχατε βγάλει εσείς. Εμείς δεν θέλουμε να έχουμε γιγαντιαίες οθόνες της τάξεως των εκατομμυρίων ευρώ για να μπορεί να βλέπει η γιαγιά μου πόσο έχει η ντομάτα. Έχουμε άλλο σύστημα.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Έχουμε άλλη αντίληψη για το εμπόριο.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Συνεχίζετε την ίδια τακτική. 
      Επαναλαμβάνω. Έχουμε άλλη πολιτική. Γι’ αυτήν ψηφιστήκαμε, αυτή θα εφαρμόσουμε, είτε σας αρέσει είτε δεν σας αρέσει. Πώς να το κάνουμε; Θα μας επιβάλλετε να εφαρμόσουμε τη δική σας πολιτική; Και μάλιστα και τα δικά σας κουσούρια στην πολιτική που σας βάρυναν και σας καταδίκασε και ο ελληνικός λαός γι’ αυτά; Δεν θα το κάνουμε. 
      Μιλήσατε για τεμαχισμό. Σας ξαναλέω για πολλοστή φορά. Εκχώρηση δεν σημαίνει τεμαχισμός. Ίσα-ίσα που επί των ημερών μας η Επιτροπή Προμηθειών δίνει τη δυνατότητα της εκχώρησης χωρίς αλλαγή των όρων τη στιγμή κατά την οποία άμα ψάξουμε σε προηγούμενες αποφάσεις τις περισσότερες φορές, παλαιότερα, γινόταν και η αλλαγή, δηλαδή η δυνατότητα να πάνε και με απευθείας ανάθεση ή οτιδήποτε άλλο. Εμείς λέμε, με τους ίδιους όρους που θα τους έκανε το Υπουργείο, για λόγους ταχύτητος, να τους κάνει ο φορέας τηρώντας τις ίδιες ακριβώς προϋποθέσεις. 
      Χαίρομαι που ο κ. Πιπεργιάς αναφέρθηκε σε συγκεκριμένα θέματα. Λέτε για τον κ. Γρίβα. Διαβάσατε την απόφαση με την οποία διορίστηκε. Δεν διαβάσατε όμως την απόφαση ελάχιστες μέρες μετά την παραίτησή του ακριβώς επειδή υπήρχε ασυμβίβαστο; Μην το αποκρύπτετε. Πείτε στους ανθρώπους που σας δίνουν τα χαρτιά, να σας τα δίνουν όλα για να μη σας εκθέτουν. Ή, αν σας τα δίνουν όλα, τουλάχιστον εσείς να τα εμφανίζετε όλα. Διότι θα έπρεπε να έχετε και την απόφαση με την οποία παραιτήθηκε ακριβώς λόγω αυτού. 
      ΡΟΔΟΥΛΑ ΖΗΣΗ: Δεν το ξέραμε αυτό.
      ΔΗΜΗΤΡΙΟΣ ΠΙΠΕΡΓΙΑΣ: Περιμένουμε να μας τη στείλετε. 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Θα σας τη στείλω τότε. 
      ΠΡΟΕΔΡΕΥΩΝ (Γεώργιος Σούρλας): Μη διακόπτετε, κύριε Πιπεργιά. Κυρία Ζήση, μετά θα απαντήσετε εσείς. Έχετε το λόγο μετά τον Υπουργό. 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Όπως επίσης και οι συμβάσεις τις οποίες καταθέσατε και πρόλαβα να δω τώρα γρήγορα, της κ. Βαρβαρίγου, δεν έχουν καμία σχέση με τις κρατικές προμήθειες. Είναι σύμβαση με το πολυτεχνείο –η κ. Βαρβαρίγου, είτε θέλουμε είτε δεν θέλουμε, είναι αναπληρώτρια καθηγήτρια- και αφορά τελείως διαφορετικό ζήτημα. Δεν αφορά προμήθειες που σχετίζονται με την ιδιότητά της ως μέλος της επιτροπής. Μην προσπαθούμε, λοιπόν, να δημιουργήσουμε εντυπώσεις. 
      Όσον αφορά δε τον κ. Χρυσανθάκη, ο οποίος είναι τακτικός καθηγητής και εξαίρετο μέλος της ακαδημαϊκής κοινότητας, να σας πω την αλήθεια –σας το είπα και εκτός μικροφώνου, το λέω και από το μικρόφωνο τώρα- προτιμώ να αναθέτω στον κ. Χρυσανθάκη τη δουλειά αυτή, του να κάνει νόμους, και όχι να αναθέτω σε οδοντίατρους να προΐστανται σε επιτροπές. Αν εσείς συνεχίζετε να επιμένετε ότι είναι καλύτερα να αναθέτονται σε οδοντιάτρους, τότε το πρόβλημα είναι δικό σας. 
      Επίσης θα μπορούσαμε να το αναθέτουμε σε μεγάλα ιδιωτικά δικηγορικά γραφεία. Το έχουμε δει και αυτό σε μεγάλη έκταση στο παρελθόν. Εμείς συνεχίζουμε να πιστεύουμε ότι καλύτερα είναι να εμπιστευόμαστε την πανεπιστημιακή κοινότητα. Αν δεν έχετε εμπιστοσύνη στην πανεπιστημιακή κοινότητα είναι δικό σας πρόβλημα. Εμείς έχουμε εμπιστοσύνη, τιμούμε τους πανεπιστημιακούς και πιστεύουμε ότι ιδρύματα, όπως το πολυτεχνείο, το πανεπιστήμιο και οι καθηγητές είναι πιο αξιόπιστοι από ιδιώτες δικηγόρους –παρ’ ότι σέβομαι το επάγγελμά τους. Τουλάχιστον για  τη συγγραφή των νόμων. 
      Και επειδή αναφερθήκατε στο τι προτείνει ο κ. Χρυσανθάκης, να σας πω ότι ο κ. Χρυσανθάκης ή οποιοσδήποτε άλλος κάνει μια πρόταση, δεν φέρει και την τελική ευθύνη. Δεν σημαίνει ότι αυτό που προτείνει εμείς το δεχόμαστε ως ευαγγέλιο. Κάνει την πρόταση και η πολιτική ηγεσία έχει την ευθύνη του τι θα δεχθεί και τι δεν θα δεχθεί. Άρα, λοιπόν, ο καθένας μπορεί να προτείνει ό,τι θέλει. Εμείς θα κριθούμε γι’ αυτά που θα φέρουμε εδώ στη Βουλή και όχι για τα κείμενα τα οποία θα μας υποβάλουν προς έγκριση. 
      Κλείνω με την πολύ θετική επισήμανση, που έκανε ο συνάδελφος του ΠΑ.ΣΟ.Κ. πριν: «Εύχομαι αυτά που έχετε υποσχεθεί να τα υλοποιήσετε». Αυτό σημαίνει, πρώτον, ότι τα μέτρα που έχουμε υποσχεθεί είναι προς τη σωστή κατεύθυνση. Αφού εύχεστε να τα υλοποιήσω δέχομαι ότι είναι προς τη σωστή κατεύθυνση. Άρα, τουλάχιστον, χαίρομαι που συμφωνούμε σ’ αυτό. Αν η κριτική σας, επαναλαμβάνω, είναι γιατί πέρασαν δυο χρόνια και δεν τα έχουμε υλοποιήσει ακόμη, ενώ εσείς σε είκοσι χρόνια δεν τα είχατε κάνει, τότε να δεχθώ αυτήν την κριτική. 
      Επανέρχομαι, όμως, και κλείνω μ’ αυτό λέγοντας ότι πλέον δεν είμαστε στο θεωρητικό στάδιο. Είμαστε στο στάδιο που αυτά που λέγαμε ότι είχαμε σκοπό να κάνουμε, τα πραγματοποιούμε. Και απαντώ στην κ. Ζήση ως προς το γιατί στις 10/06 είπα αυτά. Τα είπα αυτά γιατί αυτά είχαμε σκοπό να κάνουμε και αυτά κάνουμε.
      ΡΟΔΟΥΛΑ ΖΗΣΗ:  Αυτά θα κάνετε. 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Αυτά κάνουμε τώρα. Δεν θα κάνουμε άλλα. Βλέπετε κατ’ αρχάς ότι υπάρχει συνέπεια. Δεν είπαμε άλλα και κάνουμε άλλα. Αυτά είπαμε ότι θα κάνουμε και αυτά κάνουμε. Έπρεπε να τα είχαμε κάνει λέτε εσείς έξι μήνες νωρίτερα. Να το δεχθώ. Κατηγορούμαστε, λοιπόν, γι’ αυτό. Χαίρομαι, όμως, που αναγνωρίζετε ότι αυτά είναι σωστά, αφού εύχεστε να τα υλοποιήσουμε και εν πάση περιπτώσει τώρα είμαστε στο τελικό στάδιο. 
      Και ξαναλέω για να μην υπάρχει παρεξήγηση οι μεν ηλεκτρονικές προμήθειες προκηρύχθηκαν, ανεξάρτητα από τη δική σας επερώτηση. Θέλετε να έχετε την ικανοποίηση ότι το οφείλουμε σε αυτό; Πράγματι είμαστε ο μάγος Χουντίνι.
      Μέσα σε μια εβδομάδα συγγράψαμε πεντακόσιες σελίδες για προδιαγραφές, κάναμε τη διαβούλευση, τα συμφωνήσαμε όλα και τα καταφέραμε. Μπράβο για την ταχύτητά μας. Άμα θέλετε να έχετε αυτήν την αυτοϊκανοποίηση, σας τη χαρίζω.
      Εν πάση περιπτώσει αυτό, λοιπόν, υλοποιήθηκε και είναι στον αέρα. Ο διαγωνισμός νομίζω ότι είναι στις 27 Απριλίου. Ένα το κρατούμενο.
      Δεύτερον, το προεδρικό διάταγμα 394 έχει ολοκληρώσει τη διαβούλευσή του. Στις επόμενες εβδομάδες κατατίθεται και τελειώνει. Τρίτον, για τις οδηγίες 17 και 18 επαναλαμβάνω ότι είμαστε μία από τις έντεκα χώρες, που τις έχουν ενσωματώσει…
      ΡΟΔΟΥΛΑ ΖΗΣΗ: Έχουμε πρόβλημα με το Ευρωπαϊκό Δικαστήριο;
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Κανένα.
      Επαναλαμβάνω, ότι έντεκα χώρες είναι αυτές που τις έχουν ενσωματώσει και είμαστε και εμείς εκ των πρώτων. Βρίσκεται τώρα στο Συμβούλιο της Επικρατείας για επεξεργασία και πολύ σύντομα θα τελειώσει.
      Πού είναι, λοιπόν, η καθυστέρηση; Επαναλαμβάνω ότι είναι καλοδεχούμενη η κριτική. Είναι εξαιρετικά σημαντικό σ’ ένα τόσο ευαίσθητο θέμα να αναδειχθούν τα προβλήματα. Και εμείς αυτό κάναμε. Δεν κρύψαμε την αλήθεια, δεν κρύψαμε τα προβλήματα. Κάναμε αυτοκριτική για το σύστημα και είπαμε ότι δεν μπορούμε να τα’ αλλάξουμε όλα μέσα σε δύο χρόνια. Λέμε τα προβλήματα, δεν ωραιοποιούμε καταστάσεις, αλλά έχουμε ταυτόχρονα και τις λύσεις, όχι στο μυαλό μας, όχι στα χαρτιά, όπως εσείς λέτε, αλλά δρομολογημένες και έτοιμες. Και θέλω να πιστεύω ότι από εδώ και στο εξής στην πορεία υλοποίησης αυτών, απ’ ό,τι κατάλαβα τουλάχιστον, θα σας έχουμε συμμάχους με την πίεση τη δική σας να πηγαίνουμε πιο γρήγορα.
      ΠΡΟΕΔΡΕΥΩΝ (Γεώργιος Σούρλας): Η Κοινοβουλευτική Εκπρόσωπος του ΠΑ.ΣΟ.Κ. κ. Ροδούλα Ζήση έχει το λόγο.
      ΡΟΔΟΥΛΑ ΖΗΣΗ: Κύριε Υπουργέ, θεωρώ ότι λανθασμένα πολλές φορές διακατέχεσθε από έναν πανικό, ένα άγχος. Ήθελα πάντα να το θεωρώ εποικοδομητικό, αλλά βλέπω έναν πανικό, για να σας πούμε μπράβο. Δεν έχετε καταλάβει ότι ο ρόλος μας είναι να σας πούμε πού κάνετε λάθος, εσείς να μας εξηγήσετε γιατί το κάνατε, να ζητήσετε συγγνώμη και να διορθωθείτε εάν είναι λάθος. 
      Αυτό πια δεν μπορεί να καταλήγει στην ίδια λογική των προσωπικών αντιπαραθέσεων, την οποία έχετε και εσείς και εμείς κατηγορήσει. Δεν είχε κανένας από τους συναδέλφους τη διάθεση να το κάνει αυτό.
      Αναφερθήκατε ξανά στο παρελθόν μ’ ένα στυλ καθοδήγησης, συμβουλής, λίγο εκφοβισμού και σε λίγο θα μας κάνετε «ντα ντα». Δεν είναι έτσι ο κοινοβουλευτικός έλεγχος. Εμείς ήρθαμε εδώ με συγκεκριμένες προτάσεις και η επερώτησή μας είχε συγκεκριμένες προτάσεις.
      Χαιρόμαστε που λέτε στον ελληνικό λαό ότι καθυστερήσατε δύο χρόνια. Χαιρόμαστε που λέτε στον ελληνικό λαό ότι αυτά που βρήκατε από εμάς θα τα συνεχίσετε. Χαιρόμαστε επίσης που παραδέχεσθε το εποικοδομητικό μας κοινοβουλευτικό έργο και όχι τη στείρα αντιπολίτευση, όπως κάνατε εσείς στο παρελθόν. 
      Γιατί ο κύριος Κοινοβουλευτικός Εκπρόσωπος ήρθε εδώ σήμερα να μας πει για τα στοιχεία και τα ελλείμματα. Και επίσης, επειδή είναι πανικοβλημένη η Νέα Δημοκρατία είτε από τις δημοσκοπήσεις είτε από το ότι υπάρχουν μπροστά της μεγάλα ζητήματα ενδοκυβερνητικά ή συντονισμού, ήρθε να μας καταθέσει τα νούμερα για τα οποία κατηγορούσε το ΠΑ.ΣΟ.Κ. και έλεγε ότι ο ελληνικός λαός δεν θέλει νούμερα, αλλά λύσεις στα προβλήματα. 
      Εγώ, λοιπόν, σας λέω, κύριε Μαγγίνα, ότι ο ελληνικός λαός θέλει λύσεις στα προβλήματα, στην ακρίβεια, στη διευθέτηση του χρόνου εργασίας, στις κλαδικές και συλλογικές συμβάσεις και σ’ όλα αυτά τα θέματα, που η αυταρχική και μονόδρομη και μονεταριστική Κυβέρνησή σας και πολιτική σας έχει δημιουργήσει ένα κλίμα ανασφάλειας και αβεβαιότητας για τον Έλληνα πολίτη.
      Δεν ήρθαμε εμείς εδώ για να ωραιοποιήσουμε τις καταστάσεις. Ήρθαμε να ελέγξουμε και το κάνουμε με υψηλό αίσθημα ευθύνης, με κοινωνική ευαισθησία και με επιστημονική γνώση και στοιχειοθέτηση. Δεν ήρθαμε εδώ για να πούμε για κάποια πρόσωπα.
      Μας εξαγγέλλετε ξανά αυτά που είπατε πριν από δύο χρόνια. Δηλαδή, δύο χρόνια δεν κάνατε τίποτα. Χαιρόμαστε, λοιπόν, που είπατε ότι τώρα θα τα κάνετε, θα είμαστε κατά πόδας για να δούμε αν θα τα κάνετε, αλλά σας λέμε ότι με τα πρώτα μηνύματα και τις πρώτες επιτροπές, τα πρώτα βήματά σας είναι στραβοπατήματα.
      Άρα, λοιπόν, δεχθείτε και εσείς με την ίδια καλή προαίρεση τον κοινοβουλευτικό έλεγχο. Και εμείς κυβερνήσαμε με θετικά και με αρνητικά. Και εσείς κυβερνάτε με τα δικά σας θετικά και αρνητικά. Το ισοζύγιο θα το κρίνει ο ελληνικός λαός. 
      Εμείς τουλάχιστον, γιατί αναφερθήκατε προσωπικά και σε μένα, λέγαμε «πώς το λέτε αυτό» και το διορθώναμε, το τροποποιούσαμε. Εσείς δεν έχετε δεχθεί μέχρι σήμερα τίποτα απ’ αυτά που εμείς πολύ καλοπροαίρετα έχουμε επισημάνει.
      Μόνο μερικές περιπτώσεις θα πω για τον Υπουργό κ. Σιούφα. Ναι, μόνο σε ορισμένες περιπτώσεις, κύριε Υπουργέ, που δείξατε, γιατί εσείς είσαστε πραγματικά και η ομπρέλα προστασίας …
      ΠΡΟΕΔΡΕΥΩΝ (Γεώργιος Σούρλας): Είναι και Θεσσαλός.
      ΡΟΔΟΥΛΑ ΖΗΣΗ: … στην Κυβέρνηση και στα κυβερνητικά λάθη. Είναι αλήθεια. Είναι θεματοφύλακας ο κ. Σιούφας, της σκληροπυρηνικής νεοδημοκρατικής πρακτικής και βεβαίως προφυλάσσει πολύ καλά και το Υπουργείο του και όλους τους άλλους συναδέλφους του.
      Όμως, εγώ θέλω να πω το εξής: Κύριε Πρόεδρε, ζούμε στην ψηφιακή εποχή. Και όποιος από μας θέλει να κάνει τον καλό στο δημόσιο τομέα ή τον καλό στον ιδιωτικό τομέα, δεν προσφέρει υπηρεσίες σε μια νέα εποχή όπου κρίνονται κυβερνήσεις, κόμματα, το πολιτικό σύστημα, αλλά και η ίδια η κοινωνία και οι επιχειρηματίες. Κρίνονται από τη δυνατότητα που έχουν να  προχωρήσουν σε μια βιώσιμη στρατηγική ανάπτυξης, η οποία θα ακουμπά και στη στρατηγική της Λισαβόνας και βεβαίως στις κατακτήσεις των Ελλήνων και Ευρωπαίων πολιτών. 
      Δεν μπορεί η Κυβέρνηση να τρέχει ασθμαίνοντας πίσω από τις εξελίξεις. Δεν μπορεί η Κυβέρνηση να είναι απούσα απ’ όλα τα μεγάλα θέματα που συζητούνται στην Ευρωπαϊκή Ένωση ή σε διεθνείς οργανισμούς. Και το έχω βιώσει αυτό στα θέματα που ήταν για τις ανανεώσιμες πηγές ενέργειας σε διεθνή fora και ήταν απούσα η Κυβέρνηση. «Ελλάδα». Η θέση κενή. Τότε κάποια στιγμή …
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Πείτε μου πού έγινε αυτό;
      ΡΟΔΟΥΛΑ ΖΗΣΗ: Στη Βόννη, κύριε Υπουργέ. Και τη θέση την κενή ζητήσαμε να πάει να την καταλάβει ο σύμβουλος του πρώην Υφυπουργού σας, του κ. Σαλαγκούδη. Και ο Πρόεδρος Tritin μου είπε, «Δεν είναι δυνατόν η Ελλάδα να μην είναι παρούσα». Μας είχε συνηθίσει επί κυβερνήσεων του ΠΑ.ΣΟ.Κ. να συμμετέχουμε παντού, σε όλα τα διεθνή fora και σε όλες τις ομάδες δουλειάς και εργασίας, γιατί έτσι αποκτάς την τεχνογνωσία, την εμπειρία, τη διπλωματία, τη διαβούλευση και μια κουλτούρα που λείπει πια απ’ αυτή την Κυβέρνηση. Αποκτήστε την. Αυτό λέμε. Δεν χρειάζονται τα νούμερα, κύριε Μαγγίνα. Δεν χρειάζεται να μας λέτε πώς αισθάνεστε. Εσείς δηλαδή πώς αισθάνεστε πού πήγατε τη χώρα για απογραφή και επιτήρηση από την Ευρωπαϊκή Ένωση; Αισθάνεστε περήφανος εσείς και η Κυβέρνησή σας; Αισθάνεστε περήφανοι που στην Ευρωπαϊκή Ένωση λένε ότι η Ελλάδα είναι υπό επιτήρηση, και δεν μπορούμε να προχωρήσουμε στο Δ΄ Κοινοτικό Πλαίσιο Στήριξης; 
      Ήρθατε εδώ και καταθέσατε νούμερα και ελλείμματα. Για ποιες κυβερνήσεις, κύριε Μαγγίνα; Για τις κυβερνήσεις του ΠΑ.ΣΟ.Κ. που έβαλαν τη χώρα στην Ο.Ν.Ε. κα την Ευρωπαϊκή Ένωση; Που έκαναν τους Ολυμπιακούς Αγώνες και που δεν ξέρετε εσείς και δεν μπορείτε τη μεταολυμπιακή δυναμική να την αξιοποιήσετε;
      ΒΑΣΙΛΕΙΟΣ ΜΑΓΓΙΝΑΣ: Θα παρακαλέσω, κύριε Πρόεδρε, να μου δώσετε το λόγο, γιατί αναφέρθηκε δυο-τρεις φορές η κυρία συνάδελφος σε μένα. 
      ΡΟΔΟΥΛΑ ΖΗΣΗ: Ας μη λέμε, λοιπόν, παραπάνω, γιατί και εγώ στη θέση σας, όπως μου είπατε εσείς, θα φοβόμουνα να τα πω όλα αυτά, γιατί σήμερα κυβερνάτε. Πάψτε πια να αντιπολιτεύεστε. Πάψτε πια, φύγετε απ’ αυτήν την κουλτούρα. Εσείς κυβερνάτε. Εμείς πρέπει να φύγουμε από τον κυβερνητισμό και εσείς να φύγετε από την αντιπολίτευση, να καταλάβετε ότι κυβερνάτε. Απολογείστε και πρέπει να απολογηθείτε στον ελληνικό λαό και για τις καθυστερήσεις και για τις παρατυπίες και για τους οδοντίατρους και για τους καθηγητές του πανεπιστημίου. Δεν ακούσαμε για καμιά σχολή, κύριε Παπαθανασίου, δεν ακούσαμε για μια ομάδα εργασίας επιστημόνων, δεν ακούσαμε σε ποιο τμήμα του πολυτεχνείου ή του Πανεπιστημίου Θεσσαλίας αναθέσατε τη θέσπιση των κριτηρίων …
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Υπάρχει το έγγραφο που κατέθεσε ο κ. Πιπεργιάς. Εσείς το καταθέσατε. 
      ΡΟΔΟΥΛΑ ΖΗΣΗ: Ονόματα υπερασπιστήκατε εδώ, φυσικά πρόσωπα υπερασπιστήκατε, τους υμετέρους υπερασπιστήκατε και όχι την πολιτική της ανάπτυξης. 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Κάνετε λάθος. 
      ΡΟΔΟΥΛΑ ΖΗΣΗ: Εγώ, αν λυπάμαι για κάτι, κύριε Πρόεδρε, είναι το εξής: Φοβάμαι ότι απ’ όλες αυτές τις διαδικασίες που δεν καταλήγουν σ’ ένα «διά ταύτα», που έχει τα αρνητικά του, αλλά έχει και συνεννοήσεις, πληγώνεται η ανάπτυξη, πληγώνεται η μικρομεσαία επιχείρηση, πληγώνεται η μεγάλη επιχείρηση, ενοχοποιείται τελικά με τις πολιτικές της Νέας Δημοκρατίας η παραγωγική βάση της χώρας. Ο κόσμος με την εξωστρέφεια της οικονομίας, μας έδειξε τελικά ότι η Ελλάδα μπορεί, οι επιστήμονες μπορούν, οι επιχειρηματίες μπορούν αλλά εμείς για τα χατίρια -αυτό που λέει ο Σιμόπουλος- τη ρουσφετολογία, την ευνοιοκρατία τα ακυρώνουμε όλα αυτά. Γιατί; Δεν είμαστε σε μια δημοκρατική χώρα; Δεν μπορούμε να κάνουμε θεσμούς και να τους σεβαστούμε όλοι; 
      Αυτά που διάβασε ο κ. Μαγγίνας, πολύ σωστά τα διάβασε. Αλλά θα του φέρω από τον Αριστοτέλη και τον Πλάτωνα όλα αυτά τα στοιχεία. Γιατί; Φταίει το ΠΑ.ΣΟ.Κ. που υπάρχει η γραφειοκρατία και η πολυνομία; Για όλα αυτά φταίει το ΠΑ.ΣΟ.Κ. ή φταίνε πολλά πράγματα και πολλές συνιστώσες για τα οποία πρέπει να παλέψουμε; Αλλά να παλέψουμε, κύριε Πρόεδρε, να δουλέψουμε ουσιαστικά και όχι επικοινωνιακά, να δουλέψουμε με συναδελφοσύνη και με αλληλεγγύη στα θέματα που έχουν να κάνουν με το έθνος και την ανάπτυξη. Αυτά τα ζητήματα είναι πολύ σοβαρά.
      Όταν αυτή η Κυβέρνηση αποφασίσει σοβαρά και υπεύθυνα να σκύψει στα πραγματικά προβλήματα του λαού και στην πραγματική ανάπτυξη της χώρας, εμείς θα είμαστε εκεί. Θα είμαστε πάντα εκεί να βοηθήσουμε με όλες μας τις δυνάμεις. Το έχουμε άλλωστε αποδείξει.
       Ευχαριστώ, κύριε Πρόεδρε.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κυρία Ζήση. 
      Κύριε Μαγγίνα, ξέρετε ότι ως Κοινοβουλευτικός Εκπρόσωπος δεν δικαιούστε να δευτερολογήσετε, αλλά, επειδή έγιναν προσωπικές αναφορές, θα σας δοθεί ο λόγος για ένα ή δυο λεπτά, να απαντήσετε.
      ΒΑΣΙΛΕΙΟΣ ΜΑΓΓΙΝΑΣ: Κύριε Πρόεδρε, δεν θέλω να δευτερολογήσω, αλλά, επειδή έγιναν τρεις ή τέσσερις αναφορές, θέλω να πω δυο σκέψεις.
      Η πρώτη σκέψη είναι ότι θα συνιστούσα στην αγαπητή συνάδελφο, την κ. Ζήση, να μελετήσει με προσοχή τους δυο πίνακες για την απογραφή που κατέθεσα. Γιατί, αν το πράξει και αν μάλιστα τους θέσει υπ’ όψιν του Προέδρου του κόμματός της, ο οποίος χθες μίλησε γι’ αυτά, θα αντιληφθεί ότι, όταν οι κυβερνήσεις Σημίτη έδιναν στοιχεία στην Ευρωπαϊκή Ένωση χωρίς να υπάρχει η Νέα Δημοκρατία στην κυβέρνηση και χωρίς να έχει διενεργηθεί απογραφή, η Ευρωπαϊκή Ένωση εγνώριζε την πραγματική κατάσταση της ελληνικής οικονομίας. Ο ελληνικός λαός δεν την εγνώριζε και αυτό επετεύχθη με την απογραφή.
      Το δεύτερο και τελευταίο που θέλω να πω είναι ότι ήμουν έτοιμος να χαρώ, διότι από τις δευτερολογίες των κυρίων συναδέλφων έπεσαν οι τόνοι και μπήκαν τα πράγματα στη θέση τους. Μάλιστα ένας συνάδελφος είπε ότι «θα θελήσουμε να βοηθήσουμε να υλοποιηθούν αυτά τα οποία, ο κύριος Υφυπουργός, εξέθεσε». Όμως, χάλασε το κλίμα η συνάδελφος κ. Ζήση,  η οποία -δεν ξέρω από πού ορμώμενη- έφθασε στο σημείο να αισθάνεται ότι έχει το δικαίωμα να μας υποδείξει να ζητήσουμε και συγγνώμη. Από τι; Από τι να ζητήσουμε συγγνώμη;
      ΡΟΔΟΥΛΑ ΖΗΣΗ: Αν δεν το αισθάνεσθε, δεν με πειράζει εμένα.
      ΒΑΣΙΛΕΙΟΣ ΜΑΓΓΙΝΑΣ: Έχει την πεποίθηση ότι όσα μετά από είκοσι και πλέον χρόνια -τα περισσότερα με ευθύνη του ΠΑ.ΣΟ.Κ.- υπάρχουν σήμερα ως χρόνια ζητήματα ήταν δυνατόν να αντιμετωπιστούν και να επιλυθούν από μια κυβέρνηση σε δυο χρόνια; Αυτό δεν είναι ούτε ανθρωπίνως ούτε πολιτικώς δυνατό. 
      ΡΟΔΟΥΛΑ ΖΗΣΗ: Εσείς το είχατε πει. Εμείς το είπαμε; Δικό σας ήταν το ψέμα.
       ΒΑΣΙΛΕΙΟΣ ΜΑΓΓΙΝΑΣ: Εμείς, κ. Ζήση, ούτε άλλοθι αναζητούμε ούτε τίποτα. Να αποκαθάρουμε ένα λίαν βεβαρημένο χώρο, το χώρο των κρατικών προμηθειών, επιχειρούμε. Και να είστε βεβαία ότι, είτε βοηθήσετε είτε δεν βοηθήσετε, η Κυβέρνηση Καραμανλή θα το πετύχει. 
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο Υπουργός Ανάπτυξης, κ. Σιούφας, με την αγόρευση του οποίου ολοκληρώνεται και η συζήτηση. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κυρίες και κύριοι συνάδελφοι, κύριε Πρόεδρε, κλείνοντας αυτή η συζήτηση αποδεικνύεται για μια ακόμα φορά ότι στον κοινοβουλευτικό έλεγχο είναι άνθρακες ο θησαυρός, πραγματικοί άνθρακες. Και εξηγούμαι γιατί.
      Ο πρώτος λόγος είναι ότι ο συνάδελφος κ. Παπαθανασίου αποδόμησε όλα τα  επιχειρήματα της  επερώτησής σας σημείο προς σημείο, τετράγωνα, τεκμηριωμένα και νηφάλια.
      Δεύτερον, ο κοινοβουλευτικός έλεγχος είναι χρήσιμος και για τις κυβερνήσεις και για τις αντιπολιτεύσεις. Εμείς κρατούμε επισημάνσεις, που θα βοηθήσουν να γίνει πιο αποτελεσματική η λειτουργία των υπηρεσιών και σ’ αυτόν τον τομέα. Και σε καμιά περίπτωση, δυο χρόνια μετά, εμείς δεν πρόκειται να αναφερθούμε σ’ αυτό το οποίο γινόταν χθες. Κυβερνούμε δυο χρόνια, αναλαμβάνουμε τις ευθύνες για αυτό το χρονικό διάστημα και ετοιμαζόμαστε για το επόμενο χρονικό διάστημα. Εσείς φροντίστε να δείτε τον αρνητισμό σας, το μηδενικό της ανοχής, όπως λέει ο Πρόεδρός σας, σε κάθε τι που κάνει η Κυβέρνηση και στη συνέχεια να  δεχθούμε τις παραινέσεις σας, αν αυτό το πράγμα δεν σας εκθέτει στο κόμμα σας. Γιατί άλλη είναι η αντίληψη του Προέδρου σας, που τον είδαμε και χθες με εξαιρετικά εκνευριστικό ή μάλλον νευρικό τρόπο να καταγγέλλει…
      ΔΗΜΗΤΡΙΟΣ ΠΙΠΕΡΓΙΑΣ: Ηρεμότατος. Εσείς εκνευρίζεστε με αυτά που είπε.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Χαίρομαι, γιατί τον υπερασπίζεστε. Δεν θα μπορούσατε να κάνετε και αλλιώς. Εγώ, όμως, σας παρακολουθώ περίπου μιάμιση ώρα, που βρίσκομαι εδώ στην Αίθουσα, χωρίς να σας διακόψω ούτε μια φορά, κύριε Πιπεργιά.
      Και όσον αφορά αυτές τις αναθέσεις μελετών στο πολυτεχνείο ή σε καθηγητές, τις οποίες αναφέρατε σαν να ανακαλύψατε από το κουτί της Πανδώρας κάτι επιλήψιμο, θέλω να πω το εξής: Θα με αναγκάσετε την επόμενη φορά να έρθω μ’ ένα φορτηγό –μ’ ένα φορτηγό!- τέτοιων αναθέσεων. Μ’ ένα φορτηγό! Γιατί καλά κάνατε και συμβουλευόσασταν επιστήμονες…
      ΔΗΜΗΤΡΙΟΣ ΠΙΠΕΡΓΙΑΣ: Και κομβόι να φέρετε…
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριε Πιπεργιά, σας παρακαλώ πάρα πολύ. Σας σέβομαι και σας τιμώ. 
      ΠΡΟΕΔΡΕΥΩΝ (Γεώργιος Σούρλας): Κύριε Πιπεργιά, σας παρακαλώ μη διακόπτετε. Έχει δίκιο ο κύριος Υπουργός. Δεν σας διέκοψε.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Θα παρακολουθήσετε με ηρεμία, γιατί πρέπει να μάθετε και να ακούτε και όχι μόνο να μιλάτε.
      Έλεγα, λοιπόν, ότι ορισμένες από τις προτάσεις σας και η αγωνία σας για το πώς κυλά και ο ημερολογιακός και ο πολιτικός χρόνος μου δίνει την αίσθηση ότι προτείνετε να γίνουμε μαθητευόμενοι μάγοι και να λύσουμε τα προβλήματα πατώντας κουμπιά. Δεν γίνεται, όμως, αυτό. Πουθενά δεν έχει γίνει. 
      Εμείς προχωρούμε προσεκτικά, μελετημένα, να εφαρμόσουμε την εντολή του ελληνικού λαού, που είναι το κυβερνητικό πρόγραμμα, το οποίο ενέκρινε στις 7 Μαρτίου του 2004. Κρατούμε ό,τι καλό βρήκαμε από τις  προηγούμενες κυβερνήσεις. Το κράτος και η πολιτεία έχει συνέχεια και συνέπεια. Και δεν θέλετε να την τιμήσετε αυτήν την πολιτική.
      Και βεβαίως στον περίπλου που έκανε η κ. Ζήση επί όλων των θεμάτων αναφέρθηκε και στις δημοσκοπήσεις και στην απογραφή. Δεν μπορώ να αποφύγω τον πειρασμό να μην σας απαντήσω και στο ένα και στο άλλο.
      Το έχω πει πολλές φορές ότι οι δημοσκοπήσεις είναι εργαλεία ανάλυσης και τα κόμματα τις συμβουλεύονται για να γίνονται καλύτερα, να βελτιώνουν τα θετικά και να μειώνουν τα τυχόν αρνητικά. 
      Επειδή, όμως, εσείς πανηγυρίζετε μόνο όταν βλέπετε κάτι που είναι αρνητικό στην Κυβέρνηση, θα πω το εξής: Δεν είδα να πείτε κάτι μετά την τελευταία δημοσκόπηση -και στη χειρότερη περίοδο για κάθε κυβέρνηση, που είναι ο δεύτερος χρόνος- μια δημοσκόπηση, η οποία λέει ότι η Νέα Δημοκρατία προηγείται δυόμισι εκατοστιαίες μονάδες. Εκεί σιωπήσατε. Δεν βγήκε κανείς να πει κάτι, όπως έβλεπα τους συναδέλφους και έξω από τη Βουλή να πανηγυρίζουν ότι το ΠΑ.ΣΟ.Κ. είναι μπροστά. Εκείνο, όμως, δεν είναι για φόβο για την Αντιπολίτευση. Για τις άλλες δημοσκοπήσεις, που ενδεχομένως τις ερμηνεύσατε ότι μπορεί να είναι θετικές για εσάς, λέτε ότι εμάς μας έχουν κάνει να ανησυχούμε. Παίρνετε, όμως, μόνο αυτό το στοιχείο. Δεν βλέπετε πού είναι η παράσταση νίκης και με τι ποσοστό θα κέρδιζε τις εκλογές οποιαδήποτε στιγμή και αν γίνονταν η νέα διακυβέρνηση και ο Πρωθυπουργός Κώστας Καραμανλής.
      ΡΟΔΟΥΛΑ ΖΗΣΗ: Άρα έχετε πρόβλημα με τις δημοσκοπήσεις.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Δεν βλέπετε τις διαφορές σε τόσα άλλα θέματα. Μένετε σε αυτό.
      Έρχομαι στην απογραφή. Και θα το επαναλάβω, κ. Ζήση. Η απογραφή φταίει που έκανε η νέα διακυβέρνηση, όπως είχε δεσμευτεί, ή τα ελλείμματα τα οποία δημιουργήσατε εσείς; Γι’ αυτό πρέπει να πείτε στον ελληνικό λαό και όχι γι’ αυτήν καθαυτήν την απογραφή.
      ΡΟΔΟΥΛΑ ΖΗΣΗ: Για τα πραγματικά ελλείμματα πρέπει να μιλήσετε εσείς σήμερα.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Φταίνε εκείνοι που έκαναν την απογραφή ή εκείνοι που δημιούργησαν τα ελλείμματα;
      Αυτή είναι η πραγματικότητα. Γι’ αυτό πρέπει να μιλήσετε στον ελληνικό λαό.
      ΡΟΔΟΥΛΑ ΖΗΣΗ: Εικονική πραγματικότητα.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Και αφήστε τα άλλα τα τερτίπια και τους υψηλούς τόνους κ.ο.κ.. Εκεί είναι η ουσία, εκεί είναι η καρδιά του προβλήματος και σ’ αυτό θα πρέπει να απαντήσετε.
      Θέλω, κλείνοντας, κύριε Πρόεδρε, να αναφέρω ακόμα ένα θέμα. Θέλω να ευχαριστήσω το Γενικό Γραμματέα της Κοινοβουλευτικής Ομάδας του ΠΑ.ΣΟ.Κ., τον κ. Ρέππα, διότι για τη διαβούλευση που στείλαμε σε όλα τα κόμματα, σχετικά με το προεδρικό διάταγμα, απήντησε με σοβαρό –όπως πάντα- τρόπο με μία επιστολή, αναφέροντας την άποψη του κόμματός σας, ότι θα έπρεπε να δώσουμε περισσότερο βάρος στην ενσωμάτωση των οδηγιών 17 και 18, για να είμαστε σωστοί.
      ΡΟΔΟΥΛΑ ΖΗΣΗ: Το αναφέραμε, κύριε Υπουργέ.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Τον ευχαριστώ και δημόσια από αυτό το Βήμα για τη συνδρομή του στο να γίνει ό,τι καλύτερο μπορεί στο χώρο των κρατικών προμηθειών. Και αυτό κάνουμε.
      Συνεπώς όλα τα άλλα δεν έχουν καμία θέση εδώ, σε αυτήν τη συζήτηση.
      Επίσης, μην κατηγορείτε ότι από τις είκοσι πέντε χώρες ακόμη εμείς δεν σπεύσαμε να καλύψουμε σε τόσο μικρό χρονικό διάστημα παθογένειες, παραλείψεις του παρελθόντος…
      ΡΟΔΟΥΛΑ ΖΗΣΗ: Όταν περνάνε οι ημερομηνίες…
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κι αυτό θα το κάνουμε και για τα δύο χρόνια που μένουν ακόμη και για τις επόμενες τετραετίες, που θα κυβερνάει η Νέα Δημοκρατία και ο Καραμανλής.
      ΠΡΟΕΔΡΕΥΩΝ (Γεώργιος Σούρλας): Κηρύσσεται περαιωμένη η συζήτηση επί της υπ' αριθμόν 49/21.2.2006 επερώτησης Βουλευτών του ΠΑ.ΣΟ.Κ. προς τον Υπουργό Ανάπτυξης, σχετικά με τις κρατικές προμήθειες.
      Κυρίες και κύριοι συνάδελφοι, έχουν διανεμηθεί τα Πρακτικά της συνεδρίασης της Τετάρτης 1 Μαρτίου 2006 και παρακαλώ το Σώμα για την επικύρωσή τους.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Συνεπώς τα Πρακτικά της συνεδρίασης της Τετάρτης 1 Μαρτίου 2006 επικυρώθηκαν.
      Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 21.40΄ λύεται η συνεδρίαση για αύριο ημέρα Τρίτη 14 Μαρτίου 2006 και ώρα 18.00΄ με αντικείμενο εργασιών του Σώματος: α) κοινοβουλευτικό έλεγχο, συζήτηση αναφορών και ερωτήσεων και β) νομοθετική εργασία, σύμφωνα με την ημερήσια διάταξη που έχει διανεμηθεί.
      Η  ΠΡΟΕΔΡΟΣ 					ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ 13-3-06	ΣΕΛ.1

