(Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)

ΠΙΝΑΚΑΣ ΠΕΡΙΕΧΟΜΕΝΩΝ
Η’ ΑΝΑΘΕΩΡΗΤΙΚΗ ΒΟΥΛΗ
ΠΕΡΙΟΔΟΣ ΙΒ’
ΣΥΝΟΔΟΣ Α’
ΣΥΝΕΔΡΙΑΣΗ ΡΘ’
Πέμπτη 20 Μαρτίου 2008
  
ΘΕΜΑΤΑ
Α. ΕΙΔΙΚΑ ΘΕΜΑΤΑ 
1.Επικύρωση Πρακτικών, σελ.
2. Άδεια απουσίας του Βουλευτή κ. Κ. Γείτονα, σελ.
3. Ανακοινώνεται ότι τη συνεδρίαση παρακολουθούν μαθητές από το 1ο  Δημοτικό Σχολείο Αλιβερίου Ευβοίας, το 3ο Γενικό Λύκειο Χαϊδαρίου, το 1ο Γυμνάσιο Λέρου, το 3ο Γυμνάσιο Μυτιλήνης, το 2ο Γυμνάσιο Αριδαίας Πέλλας και μέλη του Οργανισμού Διάδοσης Ελληνικής Γλώσσας, σελ.       
4. Επί Διαδικαστικού θέματος, σελ.
5. Επί Προσωπικού θέματος, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Συζήτηση επικαίρων ερωτήσεων:
α) Προς τον υπουργό Μακεδονίας-Θράκης, σχετικά με τη διακοπή του προγράμματος παρακολούθησης των νερών του Θερμαϊκού κόλπου στη Θεσσαλονίκη κ.λ.π. σελ.
β) Προς τον Υπουργό Περιβάλλοντος, Χωροταξίας και Δημοσίων Έργων, 
i) σχετικά με την ατμοσφαιρική ρύπανση στο πολεοδομικό συγκρότημα Βόλου κ.λ.π. σελ.     
ii) σχετικά με την απόφαση του Συμβουλίου της Επικρατείας για την περιοχή Ρωμανού Μεσσηνίας, όπου εκτελούνται εργασίες κατασκευής ξενοδοχείων κ.λ.π. σελ.
γ) Προς τον Υπουργό Εθνικής Παιδείας και Θρησκευμάτων, σχετικά με τη λήψη μέτρων για την αντιμετώπιση της νεανικής παραβατικότητας από το εκπαιδευτικό μας σύστημα κ.λ.π. σελ.
δ) Προς τον Υπουργό Εσωτερικών, σχετικά με την απασχόληση και τα ατομικά μέσα προστασίας των εποχικών πυροσβεστών κ.λ.π. σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Ψήφιση στο σύνολο του σχεδίου νόμου του Υπουργείου Εμπορικής Ναυτιλίας, Αιγαίου και Νησιωτικής Πολιτικής: «Κύρωση των Συμβάσεων Παραχώρησης μεταξύ του Ελληνικού Δημοσίου και των Οργανισμών Λιμένος Πειραιώς (Ο.Λ.Π. Α.Ε.) και Θεσσαλονίκης (Ο.Λ.Θ. Α.Ε.), ρυθμίσεις για το προσωπικό του Ο.Λ.Π. Α.Ε. και του Ο.Λ.Θ. Α.Ε. και άλλες διατάξεις». σελ.
2. Συζήτηση επί των άρθρων του σχεδίου νόμου του Υπουργείου Απασχόλησης και Κοινωνικής Προστασίας: «Διοικητική και Οργανωτική Μεταρρύθμιση του Συστήματος Κοινωνικής Ασφάλισης και λοιπές ασφαλιστικές διατάξεις». σελ. 
3. Αίτηση ονομαστικής ψηφοφορίας Βουλευτών του ΠΑ.ΣΟ.Κ. επί της ενότητας των άρθρων 1 έως 139 του σχεδίου νόμου του Υπουργείου Απασχόλησης και Κοινωνικής Προστασίας, σελ.
4. Αίτηση ονομαστικής ψηφοφορίας, την οποία υπογράφουν Βουλευτές από το Πανελλήνιο Σοσιαλιστικό Κίνημα, για τα άρθρα 143 και 144 του σχεδίου νόμου του Υπουργείου Απασχόλησης και Κοινωνικής Προστασίας, σελ.
5. Αίτηση ονομαστικής ψηφοφορίας Βουλευτών του ΠΑ.ΣΟ.Κ.  επί των άρθρων 146 και 148 του σχεδίου νόμου του  Υπουργείου Απασχόλησης και Κοινωνικής Προστασίας, σελ.
6. Αποχώρηση της Κοινοβουλευτικής Ομάδας του ΠΑ.ΣΟ.Κ.  επί του σχεδίου νόμου του Υπουργείου Απασχόλησης και Κοινωνικής Προστασίας. σελ. 
7. Ονομαστική ψηφοφορία επί της ενότητας των άρθρων 1 έως 139 επί του σχεδίου νόμου του Υπουργείου Απασχόλησης και Κοινωνικής Προστασίας, σελ.
8. Ονομαστική ψηφοφορία επί των άρθρων 143 και 144 του σχεδίου νόμου του Υπουργείου Απασχόλησης και Κοινωνικής Προστασίας. σελ.
9. Ονομαστική ψηφοφορία επί των άρθρων 146 και 143 του σχεδίου νόμου του Υπουργείου Απασχόλησης και Κοινωνικής Προστασίας, σελ.
10. Κατάθεση Σχεδίων Νόμων:
α) Οι Υπουργοί Μεταφορών και Επικοινωνιών, Εσωτερικών, Οικονομίας και Οικονομικών, Εξωτερικών, Ανάπτυξης, Περιβάλλοντος, Χωροταξίας και Δημοσίων Έργων, Απασχόλησης και Κοινωνικής Προστασίας, Δικαιοσύνης και Εμπορικής Ναυτιλίας, Αιγαίου και Νησιωτικής Πολιτικής κατέθεσαν σχέδιο νόμου: «Κύρωση της Συμφωνίας Αεροπορικών Μεταφορών των Ηνωμένων Πολιτειών της Αμερικής αφενός και της Δημοκρατίας της Αυστρίας, του Βασιλείου του Βελγίου, της Δημοκρατίας της Βουλγαρίας, της Κυπριακής Δημοκρατίας, της Τσεχικής Δημοκρατίας, του Βασιλείου της Δανίας, της Δημοκρατίας της Εσθονίας, της Δημοκρατίας της Φιλανδίας, της Γαλλικής Δημοκρατίας, της Ομοσπονδιακής Δημοκρατίας της Γερμανίας, της Ελληνικής Δημοκρατίας, της Δημοκρατίας της Ουγγαρίας, της Ιρλανδίας, της Ιταλικής Δημοκρατίας, της Δημοκρατίας της Λετονίας, της Δημοκρατίας της Λιθουανίας, του Μεγάρου Δουκάτου του Λουξεμβούργου, της Μάλτας, του Βασιλείου των Κάτω Χωρών, της Δημοκρατίας της Πολωνίας, της Πορτογαλικής Δημοκρατίας, της Ρουμανίας, της Σλοβακικής Δημοκρατίας, της Δημοκρατίας της Σλοβενίας, του Βασιλείου της Ισπανίας, του Βασιλείου της Σουηδίας, του Ηνωμένου Βασιλείου της Μεγάλης Βρετανίας και Βορείου Ιρλανδίας και της Ευρωπαικής Κοινότητας, αφετέρου». σελ.
β) Οι Υπουργοί Οικονομίας και Οικονομικών και Εξωτερικών κατέθεσαν σχέδιο νόμου: «Κύρωση της δι’ ανταλλαγής ρηματικών διακοινώσεων Συμφωνίας για την τροποποίηση της Σύμβασης μεταξύ της Κυβέρνησης της Ελληνικής Δημοκρατίας και της Κυβέρνησης  της Ρωσικής Ομοσπονδίας για την αποφυγή της διπλής φορολογίας και την αποτροπή της φοροδιαφυγής, αναφορικά με τους φόρους εισοδήματος και κεφαλαίου που υπογράφηκε στη Μόσχα στις 26 Ιουνίου 2000». σελ.

ΟΜΙΛΗΤΕΣ
Α. Επί Διαδικαστικού θέματος:
ΒΕΝΙΖΕΛΟΣ Ε. σελ.
ΚΑΚΛΑΜΑΝΗΣ Α. σελ.
ΠΑΠΑΝΔΡΕΟΥ Γ. σελ.
ΠΑΠΟΥΤΣΗΣ Χ. σελ.
ΠΑΥΛΟΠΟΥΛΟΣ Χ. σελ.
ΣΙΟΥΦΑΣ Δ. σελ.
ΣΟΥΡΛΑΣ Γ. σελ.

Β. Επί Προσωπικού θέματος:
ΠΑΝΑΓΙΩΤΟΠΟΥΛΟΣ Π. σελ.
ΣΚΟΥΛΑΚΗΣ Ε. σελ.
ΣΟΥΡΛΑΣ Γ. σελ.

Γ. Επί των επικαίρων ερωτήσεων:
ΓΚΑΤΖΗΣ Ν. σελ.
ΚΑΛΟΓΙΑΝΝΗΣ Σ. σελ.
ΚΟΡΟΒΕΣΗΣ Π. σελ.
ΛΥΚΟΥΡΕΝΤΖΟΣ Α. σελ.
ΜΕΡΕΝΤΙΤΗ Α. σελ.
ΤΖΙΜΑΣ Μ. σελ.
ΧΗΝΟΦΩΤΗΣ Π. σελ.

Δ. Επί του σχεδίου νόμου του Υπουργείου Απασχόλησης και Κοινωνικής Προστασίας:
ΑΓΟΡΑΣΤΟΣ Κ. σελ.
ΑΗΔΟΝΗΣ Χ. σελ.
ΑΛΑΒΑΝΟΣ Α. σελ.
ΑΛΟΓΟΣΚΟΥΦΗΣ Γ. σελ.
ΑΜΑΝΑΤΙΔΟΥ-ΠΑΣΧΑΛΙΔΟΥ Ε. σελ.
ΑΜΟΙΡΙΔΗΣ Ι. σελ.
ΑΥΓΕΝΑΚΗΣ Ε. σελ.
ΒΕΝΙΖΕΛΟΣ Ε. σελ.
ΓΕΙΤΟΝΑΣ Κ. σελ.
ΓΡΗΓΟΡΑΚΟΣ Λ. σελ.
ΔΑΜΑΝΑΚΗ Μ. σελ.
ΔΙΑΜΑΝΤΟΠΟΥΛΟΥ Α. σελ.
ΔΡΑΓΑΣΑΚΗΣ Ι. σελ.
ΔΡΙΤΣΑΣ Θ. σελ.
ΚΑΡΑΣΜΑΝΗΣ Γ. σελ.
ΚΑΤΣΙΦΑΡΑΣ Α. σελ.
ΚΕΓΚΕΡΟΓΛΟΥ Β. σελ.
ΚΟΣΜΙΔΗΣ Ι. σελ.
ΚΟΥΒΕΛΗΣ Φ. σελ.
ΚΟΥΣΕΛΑΣ Δ. σελ.
ΚΟΥΤΣΟΥΚΟΣ Ι. σελ.
ΛΑΦΑΖΑΝΗΣ Π. σελ.
ΛΕΒΕΝΤΗΣ Α. σελ.
ΜΑΓΚΡΙΩΤΗΣ Ι. σελ.
ΜΑΡΚΟΠΟΥΛΟΣ Κ. σελ.
ΜΕΡΕΝΤΙΤΗ Α. σελ.
ΜΠΕΓΛΙΤΗΣ Π. σελ.
ΜΠΟΥΖΑΛΗ Π. σελ.
ΝΑΣΙΩΚΑΣ Ε. σελ.
ΝΙΚΗΤΙΑΔΗΣ Γ. σελ.
ΞΕΝΟΓΙΑΝΝΑΚΟΠΟΥΛΟΥ Μ. σελ.
ΠΑΝΑΓΙΩΤΟΠΟΥΛΟΣ Π. σελ.
ΠΑΠΑΔΗΜΗΤΡΙΟΥ Γ. σελ.
ΠΑΠΑΚΩΣΤΑ Α. σελ.
ΠΑΠΑΝΔΡΕΟΥ Γ. σελ.
ΠΑΠΑΧΡΗΣΤΟΣ Ε. σελ.
ΠΑΠΟΥΤΣΗΣ Χ. σελ.
ΠΑΤΡΙΑΝΑΚΟΥ Φ. σελ.
ΠΑΥΛΟΠΟΥΛΟΣ Π. σελ.
ΠΕΤΡΑΛΙΑ-ΠΑΛΛΗ Φ. σελ.
ΡΑΓΙΟΥ-ΜΕΝΤΖΕΛΟΠΟΥΛΟΥ Α. σελ.
ΡΑΠΤΗ Σ. σελ.
ΡΗΓΑΣ Π. σελ.
ΡΟΝΤΟΥΛΗΣ Α. σελ.
ΣΑΧΙΝΙΔΗΣ Φ. σελ.
ΣΓΟΥΡΙΔΗΣ Π. σελ.
ΣΚΟΥΛΑΚΗΣ Ε. σελ.
ΣΚΟΥΛΑΣ Ι. σελ.
ΣΠΗΛΙΟΠΟΥΛΟΣ Κ. σελ.
ΣΤΑΪΚΟΥΡΑΣ Χ. σελ.
ΣΤΡΑΤΑΚΗΣ Ε. σελ.
ΤΖΑΜΤΖΗΣ Ι. σελ.
ΤΙΜΟΣΙΔΗΣ Μ. σελ.
ΤΣΙΟΚΑΣ Θ. σελ.
ΤΣΙΡΩΝΗΣ Δ. σελ.
ΤΣΟΥΚΑΛΗΣ Ν. σελ.
ΦΙΛΙΝΗ Α. σελ.
ΧΑΪΔΟΣ Χ. σελ.
ΧΡΙΣΤΟΦΙΛΟΠΟΥΛΟΥ Π. σελ.
ΨΑΡΙΑΝΟΣ Γ. σελ.



  

                                                    
      ΠΡΑΚΤΙΚΑ ΒΟΥΛΗΣ
      Η΄ ΑΝΑΘΕΩΡΗΤΙΚΗ ΒΟΥΛΗ
      ΙΒ΄ ΠΕΡΙΟΔΟΣ
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Α΄
      ΣΥΝΕΔΡΙΑΣΗ ΡΘ΄
      Πέμπτη 20 Μαρτίου 2008
      Αθήνα, σήμερα στις 20 Μαρτίου 2008, ημέρα Πέμπτη και ώρα 10.30΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία της Ε΄ Αντιπροέδρου αυτής κ. ΒΕΡΑΣ ΝΙΚΟΛΑΪΔΟΥ.
      ΠΡΟΕΔΡΕΥΟΥΣΑ (Βέρα Νικολαΐδου): Κυρίες και κύριοι συνάδελφοι, αρχίζει η συνεδρίαση.
      Παρακαλείται η κυρία Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από την κ. Αθανασία Μερεντίτη, Βουλευτή Τρικάλων, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Ηρακλείου κ. ΒΑΣΙΛΕΙΟΣ  ΚΕΓΚΕΡΟΓΛΟΥ  κατέθεσε αναφορά με την οποία  η κ. Χαραλαμπίδου Χρυστάλλα προτείνει τη δημιουργία εκπαιδευτικών τηλεοπτικών εκπομπών για την ανάπτυξη της οδικής συνείδησης.
      2) Ο Βουλευτής Ευβοίας κ. ΑΝΑΣΤΑΣΙΟΣ ΛΙΑΣΚΟΣ κατέθεσε αναφορά με την οποία  ο Σύλλογος Ξενοδοχείων Ενοικιαζόμενων Δωματίων - Διαμερισμάτων Σκύρου «ΝΕΟΠΤΟΛΕΜΟΣ», ζητεί τη ρύθμιση των αεροπορικών δρομολογίων της Ολυμπιακής Αεροπορίας στις επιδοτούμενες γραμμές της Σκύρου από και προς Αθήνα και Θεσσαλονίκη.
      3) Ο Βουλευτής Χανίων κ. ΕΜΜΑΝΟΥΗΛ  ΣΚΟΥΛΑΚΗΣ  κατέθεσε αναφορά με την οποία  ο Δήμος Κισσάμου και η Κίνηση Πολιτών Κισσάμου - Χανίων, για την πρόληψη των ατυχημάτων, ζητούν κατασκευαστικές παρεμβάσεις για την οδική ασφαλεια στο τμήμα του ΒΟΑΚ από τα Χανιά έως τον Πλάτανο Κισσάμου.
      4) Οι Βουλευτές Α΄ Θεσσαλονίκης κ. ΙΩΑΝΝΗΣ ΖΙΩΓΑΣ και κ. ΣΟΦΙΑ ΚΑΛΑΝΤΙΔΟΥ κατέθεσαν αναφορά με την οποία  οι Σύλλογοι Αιμοδοτών Νήσου Θάσου, ζητούν τη λήψη μέτρων για τη συνέχιση του προγράμματος της εθελοντικής αιμοδοσίας στη Νήσο Θάσο.
      5) Οι Βουλευτές Α΄ Θεσσαλονίκης κ. ΙΩΑΝΝΗΣ ΖΙΩΓΑΣ και κ. ΣΟΦΙΑ ΚΑΛΑΝΤΙΔΟΥ κατέθεσαν αναφορά με την οποία  οι ιατροί του Κέντρου Υγείας Αιγινίου Πιερίας, ζητούν την άμεση λήψη μέτρων για την εύρυθμη λειτουργία και την αναβάθμιση των κέντρων υγείας του Νομού Πιερίας.
      6) Οι Βουλευτές Ευβοίας κ. ΓΕΩΡΓΙΟΣ ΜΑΡΙΝΟΣ Νομού Αττικής κ. ΔΗΜΟΣ ΚΟΥΜΠΟΥΡΗΣ και  Β΄ Αθηνών κ. ΠΑΝΑΓΙΩΤΑ-ΕΥΑ ΜΕΛΑ κατέθεσαν αναφορά με την οποία  ο Σύλλογος Προστασίας Περιβάλλοντος «Η ΛΑΡΥΜΝΑ», ζητεί την αποσυμφόρηση του κόλπου της Λάρυμνας από το μεγάλο αριθμό των ιχθυοτροφείων.
      7) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε αναφορά με την οποία  το Νομαρχιακό Συμβούλιο Λασιθίου ζητεί την άμεση σύσταση Φορέα Διαχείρησης για την περιοχή «ΝΑΤURA 2000» του Βορειοανατολικού ΄Ακρου Κρήτης.
      8) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε αναφορά με την οποία ο Σύλλογος Ανθοπαραγωγών Ιεράπετρας, ζητεί την ένταξη νέων επενδύσεων για την αναβάθμιση της παραγωγής των θερμοκηπίων στον νέο αναπτυξιακό νόμο.
      9) Οι Βουλευτές Λαρίσης κ. ΒΑΣΙΛΕΙΟΣ  ΕΞΑΡΧΟΣ  και Β΄ Πειραιώς κ. ΙΩΑΝΝΗΣ ΤΡΑΓΑΚΗΣ κατέθεσαν αναφορά με την οποία  ο Σύλλογος Γονέων Κηδεμόνων και Φίλων Αυτιστικών Ατόμων Νομού Λάρισας, ζητεί τη χρηματοδότηση της λειτουργίας των μονάδων φροντίδας ατόμων με αυτισμό που λειτουργούν στο Νομό Λάρισας.
      10) Οι Βουλευτές Πέλλης κ. ΙΟΡΔΑΝΗΣ (ΔΑΝΗΣ) ΤΖΑΜΤΖΗΣ και Β΄ Πειραιώς κ. ΙΩΑΝΝΗΣ ΤΡΑΓΑΚΗΣ  κατέθεσαν αναφορά με την οποία  η Συντονιστική Επιτροπή  των Συμβολαιογραφικών Συλλόγων Ελλάδας υποβάλλει προτάσεις της για θέματα κληρονομιών  και δωρεών και ζητεί τη νομοθετική ρύθμισή τους.
      11) Ο Βουλευτής Β΄ Αθηνών κ. ΓΡΗΓΟΡΙΟΣ ΨΑΡΙΑΝΟΣ κατέθεσε αναφορά με την οποία  ο Δήμος Οπουντίων Φθιώτιδας, ζητεί να μην επιτραπεί η κατασκευή εργοστασίου παραγωγής ρεύματος με λιθάνθρακα από τη Δ.Ε.Η. και τη «ΛΑΡΚΟ», στη Λάρυμνα Φθιώτιδας.
      12) Ο Βουλευτής Ρεθύμνου κ. ΗΛΙΑΣ ΛΑΜΠΙΡΗΣ κατέθεσε αναφορά με την οποία  o Νομάρχης Ρεθύμνου, διαμαρτύρεται για κρούσματα παραβατικότητας που έχουν παρουσιαστεί σε ξενοδοχειακό συγκρότημα της περιοχής του.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 1810/13.11.07 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 100/4.12.07 έγγραφο από τον Υπουργό Δικαιοσύνης η ακόλουθη απάντηση:
      «Σε απάντηση της ανωτέρω ερώτησης, παρακαλώ να ενημερώσετε τον αξιότιμο κ. συνάδελφο για τα εξής:
      1. Είναι ανακριβής ο ισχυρισμός του ερωτώντος ότι η γνωμοδότηση που εξέδωσε η Εισαγγελία του Αρείου Πάγου είναι «αυθαίρετη πράξη». Αντιθέτως, είναι καθ' όλα νόμιμη. Η Εισαγγελία του Αρείου Πάγου την εξέδωσε εφαρμόζοντας τις διατάξεις των άρθρων 24 και 25 του Κώδικα Οργανισμού Δικαστηρίων, κατόπιν σχετικού ερωτήματος του Αρχηγείου της Ελληνικής Αστυνομίας. Η Εισαγγελία εδικαιούτο και υποχρεούτο να απαντήσει στο εν λόγω ερώτημα.
      2. Είναι αυθαίρετη η ερμηνεία που επιχειρείται να δοθεί από τον ερωτώντα περί δήθεν «περιορισμών στην άσκηση των συνταγματικών δικαιωμάτων των πολιτών», ιδίως «το δικαίωμα να συμμετέχει σε πορείες διαμαρτυρίας». Και αυτό γιατί η γνωμοδότηση της Εισαγγελίας αφορά αποκλειστικά στα άτομα που παρεισφρύουν σε πορείες-διαδηλώσεις και διαπράττουν αξιόποινες πράξεις. Δηλαδή, αναφέρεται ρητά στην καταστρατήγηση του δικαιώματος του συνέρχεσθαι από μερίδα συμμετεχόντων, οι οποίοι, κατά τη διάρκεια των εκδηλώσεων-διαδηλώσεων τελούν συγκεκριμένα εγκλήματα, παραβαίνοντας συγκεκριμένες διατάξεις του Ποινικού Κώδικα (οπλοκατοχή, εμπρησμοί από πρόθεση, φθορά ξένης ιδιοκτησίας κ.α.).
      Άλλωστε, η ίδια η Αρχή Προστασίας Δεδομένων Προσωπικού Χαρακτήρα εξέδωσε Δελτίο Τύπου μετά την γνωμοδότηση της Εισαγγελίας (1-11-2007), στη οποία αναφέρει ότι «..η Απόφαση της Αρχής (58/2005) δεν απαγορεύει τη μαγνητοσκόπηση ή φωτογράφηση ή με άλλο τρόπο απεικόνιση αξιόποινων πράξεων και των δραστών τους κατά την τέλεσή τους και μόνον για τη συλλογή των αναγκαίων για την απόδειξή τους μέσων».
      Σε κάθε περίπτωση, είναι εσφαλμένη η ταύτιση της αποκάλυψης εγκληματικών συμπεριφορών με τη δήθεν παραβίαση των ατομικών δικαιωμάτων και τη δήθεν στοχοποίηση των κοινωνικών και πολιτικών αγώνων. Είναι, επίσης, σφάλμα η αποκάλυψη της εγκληματικής συμπεριφοράς να θεωρείται προσβολή της προσωπικότητας και παραβίαση των προσωπικών δεδομένων. Για αυτό και είναι αδικαιολόγητο να συσχετίζεται η εφαρμογή των κανόνων του Κράτους Δικαίου με τη δήθεν παρακολούθηση διαδηλωτών.
      4. Είναι ανακριβές ότι εκκρεμεί δήθεν σχετική απόφαση του Συμβουλίου της Επικρατείας (ΣτΕ). Το ακριβές είναι ότι η υπόθεση που εκκρεμεί στο ΣτΕ αφορά σε απόφαση της Αρχής Προστασίας Δεδομένων Προσωπικού Χαρακτήρα εξετάζει εν πολλοίς εάν είναι επιτρεπτή η λειτουργία των καμερών προληπτικώς και όχι στη χρησιμοποίησή τους προς αποκάλυψη εγκληματικών συμπεριφορών.
      5. Είναι αυθαίρετος ο ισχυρισμός του ερωτώντος περί δήθεν «Κυβερνητικής υπονόμευσης της αυτονομίας των Ανεξάρτητων Αρχών και της ανεξαρτησίας της Δικαιοσύνης». Η Πολιτεία ουδέποτε προκάλεσε πρόβλημα στη λειτουργία των ανεξάρτητων Αρχών και ουδέποτε έδωσε αφορμή, μέχρι σήμερα, να αισθανθούν τα μέλη της, παρά τη λήξη της θητείας της, ότι υποβιβάζεται το κύρος και το έργο τους. Και αυτό γιατί σέβεται απόλυτα την ανεξαρτησία τους. Αν δεν την σεβόταν, τα μέλη των ανεξάρτητων Αρχών (Αρχής Προστασίας Δεδομένων, ΑΔΑΕ κ.ο.κ.) θα είχαν προβεί σε παραιτήσεις ή άλλες μορφές διαμαρτυρίας όλα αυτά τα χρόνια. Δεν το έκαναν γιατί απολαμβάνουν πλήρους ανεξαρτησίας. Κατά συνέπεια, στις ανακρίβειες που σκόπιμα διαρρέουν περί δήθεν υποβάθμισης του ρόλου της Αρχής Προστασίας, το Υπουργείο Δικαιοσύνης απαντά ότι θα αναβαθμίσει το ρόλο της, ώστε να είναι συμβατός με της συντεταγμένες λειτουργίες και εξουσίες του Κράτους.
      Όπως ακριβώς σέβεται τις ανεξάρτητες Αρχές, που είναι Συνταγματικά κατοχυρωμένες, η Κυβέρνηση σέβεται και την ανεξάρτητη Δικαιοσύνη, που είναι της Συνταγματικά κατοχυρωμένη, και τον ρόλο που αυτή επιτελεί. Ωστόσο, αυτός ο ρόλος είναι διαφορετικός από αυτόν της Αρχής. Εκτός εάν ο ερωτών επιθυμεί και οι Αρχές να απονέμουν δίκαιο. Επειδή η Κυβέρνηση θεωρεί δεδομένη την πλήρη αυτονομία της δικαστικής εξουσίας, δεν νοείται να παρέμβει στο ανεξάρτητο έργο της όπως αυτό εκφράζεται στην προκείμενη περίπτωση από την γνωμοδότηση της Εισαγγελίας του Αρείου Πάγου. Γι’ αυτό και ο οιοσδήποτε συσχετισμός επιχειρείται να δοθεί μεταξύ της γνωμοδότησης της Εισαγγελίας του Αρείου Πάγου και της Κυβέρνησης είναι προφανώς αβάσιμος και αυθαίρετος.
      Ο Υπουργός
      ΣΩΤΗΡΗΣ ΧΑΤΖΗΓΑΚΗΣ»
      2. Στην με αριθμό 1922/14.11.07 ερώτηση του Βουλευτή κ. Άδωνι Γεωργιάδη δόθηκε με το υπ’ αριθμ. 108/5.12.07 έγγραφο από τον Υπουργό Δικαιοσύνης η ακόλουθη απάντηση:
      «Παρακαλώ να ενημερώσετε τον αξιότιμο κύριο συνάδελφο, σύμφωνα με το αριθμ. πρωτ. 71146/26-11-2007 έγγραφο της Εισαγγελίας Πρωτοδικών Αθηνών, για το διαλαμβανόμενο στην ερώτηση ζήτημα, μετά τη διαβίβαση στην Εισαγγελία Πρωτοδικών Αθηνών του με αρ. πρωτ. 2259/29-3-2005 εγγράφου της Ελληνικής Ομοσπονδίας Πετοσφαίρισης, με συνημμένο το πόρισμα ελέγχου σχετικά με την κατασκευή αθλητικών έργων και εγκαταστάσεων μέσω της Ε.Ο.ΠΕ., σχηματίσθηκε η με ΑΒΜ Δ05/2213 προκαταρκτική δικογραφία, η οποία, την 3-6-2005, διαβιβάσθηκε στον 7ο Πταισματοδίκη Αθηνών για τη διενέργεια προκαταρκτικής εξέτασης ως προς τη διακρίβωση τυχόν τελέσεως πλημμελημάτων.
      Μετά το πέρας της προκαταρκτικής εξέτασης, την 9-11-2005, η δικογραφία χρεώθηκε σε Εισαγγελικό Λειτουργό για περαιτέρω επεξεργασία. Την 23-11-2005 η δικογραφία διαβιβάσθηκε στον 7ο Πταισματοδίκη Αθηνών για διενέργεια περαιτέρω προκαταρκτικής εξέτασης. Μετά το πέρας της προκαταρκτικής εξέτασης, την 7-2-2006, η δικογραφία χρεώθηκε στον ίδιο Εισαγγελικό Λειτουργό για περαιτέρω επεξεργασία. Την 9-6-2006 η δικογραφία διαβιβάσθηκε στον 7ο Πταισματοδίκη Αθηνών για τη διενέργεια προκαταρκτικής εξέτασης ως προς τη διακρίβωση τυχόν τελέσεως κακουργημάτων. Μετά το πέρας της προκαταρκτικής εξέτασης η δικογραφία χρεώθηκε σε νέο Εισαγγελικό Λειτουργό προς περαιτέρω επεξεργασία λόγω προαγωγής του Εισαγγελέα που την χειριζόταν.
      Την 1-11-2006 ασκήθηκε ποινική δίωξη κατά παντός υπευθύνου για τις εξής αξιόποινες πράξεις: α. απάτη από κοινού κατ' εξακολούθηση στρεφόμενη κατά του Δημοσίου με ζημία που προξενήθηκε ή απειλήθηκε στο Δημόσιο άνω των € 150000 με αντικείμενο ιδιαίτερα μεγάλης αξίας, β. ψευδή βεβαίωση από κοινού κατ' εξακολούθηση στρεφόμενη κατά του Δημοσίου με ζημία που προξενήθηκε ή απειλήθηκε στο Δημόσιο άνω των € 150000 με αντικείμενο ιδιαίτερα μεγάλης αξίας,
      γ. ψευδή υπεύθυνη δήλωση με σκοπό το όφελος και δ. ηθική αυτουργία στις ανωτέρω πράξεις. Η δικογραφία διαβιβάσθηκε αυθημερόν στον 9ο Ειδικό Ανακριτή για τη διενέργεια κύριας ανακρίσεως, όπου και εκκρεμεί έως σήμερα.
      Επισημαίνεται ότι το Υπουργείο Δικαιοσύνης επ' ουδενί δύναται να παρέμβει στο δικαιοδοτικό έργο της ανεξάρτητης Δικαιοσύνης.
      Ο Υπουργός
      ΣΩΤΗΡΗΣ ΧΑΤΖΗΓΑΚΗΣ»
      3. Στην με αριθμό 1202/29-10-07 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 54/19-11-07 έγγραφο από τον Υπουργό Δικαιοσύνης η ακόλουθη απάντηση:
      «Σε απάντηση της ανωτέρω ερώτησης, παρακαλώ να ενημερώσετε τον κ. Βουλευτή για τα εξής:
      Στο πλαίσιο της επιτάχυνσης της απονομής της Δικαιοσύνης, το Υπουργείο Δικαιοσύνης έχει ήδη με το Ν. 3346/2005 «Επιτάχυνση της διαδικασίας ενώπιον των πολιτικών και ποινικών δικαστηρίων και άλλες διατάξεις» προωθήσει συγκεκριμένα μέτρα, τα οποία έχουν εξασφαλίσει σε σημαντικό βαθμό ταχύτερη περαίωση των υποθέσεων και επίσπευση και απλούστευση της ποινικής προδικασίας. Ωστόσο, παρά τα ήδη θετικά αποτελέσματα, η αδυναμία των δικαστηρίων να αποφανθούν έγκαιρα και αποτελεσματικά είναι εμφανής. Για αυτόν τον λόγο, το Υπουργείο Δικαιοσύνης θα εξακολουθήσει να προωθεί σταθερά και εντατικά την επιτάχυνση της Δικαιοσύνης και στους τρεις δικαιοδοτικούς της κλάδους με συγκεκριμένες και συστηματικές θεσμικές πρωτοβουλίες και δράσεις. Ειδικότερα:
      - Στον τομέα της ποινικής δικαιοσύνης θα συνεχισθούν οι νομοθετικές πρωτοβουλίες για την αποποινικοποίηση παραβατικών συμπεριφορών ήπιας κοινωνικής απαξίας και την αντικατάσταση των υφισταμένων κυρώσεων από αποτελεσματικές διοικητικές ποινές. Ήδη εντείνονται οι προσπάθειες του Υπουργείου, ώστε ο Κώδικας Αναμόρφωσης της Ποινικής Δικονομίας και του Ποινικού Δικαίου να είναι έτοιμος έως το τέλος του 2008.
      - Στον τομέα της πολιτικής δικαιοσύνης η επιτάχυνση θα επιδιωχθεί με την ψήφιση του νέου Κώδικα Πολιτικής Δικονομίας, ο οποίος θα είναι οριστικά έτοιμος εντός των πρώτων μηνών του 2008, καθώς και με την απλούστευση των διαδικασιών της πολιτικής δίκης. Επιπλέον, για την ταχεία περαίωση των υποθέσεων που άγονται ενώπιον των πολιτικών δικαστηρίων, θα αναμορφωθεί αποτελεσματικά ο θεσμός της εξωδικαστικής-συμβιβαστικής επίλυσης των αστικών υποθέσεων και θα επιδιωχθεί η κατά το δυνατόν ευρεία εφαρμογή του.
      - Στον τομέα της διοικητικής δικαιοσύνης, το Υπουργείο Δικαιοσύνης έχει ήδη επεξεργασθεί και θα καταθέσει πολύ σύντομα προς ψήφιση στη Βουλή νομοσχέδιο για την επιτάχυνση της διοικητικής δίκης. Οι κύριοι άξονες του νομοσχεδίου θα αφορούν α. στον περιορισμό της αλόγιστη ς άσκησης πολλαπλών ενδίκων μέσων για την αυτή υπόθεση, β. στην αύξηση του ορίου για το εκκλητό των πρωτοβάθμιων αποφάσεων, ώστε οι μικρού οικονομικού αντικειμένου διαφορές να μην υπόκεινται -εκτός ειδικών περιπτώσεων- σε έφεση και γ. στην αύξηση των υποθέσεων που θα εκδικάζονται από μονομελείς συνθέσεις.
      Επιπλέον, το Υπουργείο Δικαιοσύνης θα λάβει τα αναγκαία νομοθετικά μέτρα και θα προβεί στις απαραίτητες διοικητικές ενέργειες για την αναμόρφωση και τον εκσυγχρονισμό του θεσμικού πλαισίου, που διέπει την οργάνωση και λειτουργία της Δικαιοσύνης. Ειδικότερα, μεταξύ άλλων, α. θα προωθηθεί η ηλεκτρονική κατάθεση των δικογράφων και η εν γένει ηλεκτρονική διακίνηση των δικαστικών εγγράφων, ώστε να μην απαιτείται πλέον η φυσική παρουσία των διαδίκων και των δικηγόρων τους στα δικαστήρια για την κατάθεση των δικογράφων, και θα ολοκληρωθεί η μηχανοργάνωση των δικαστηρίων της χώρας, β. θα αναμορφωθεί το νομοθετικό πλαίσιο, που διέπει τη λειτουργία της Εθνικής Σχολής Δικαστών, γ. θα προωθηθεί η αναβάθμιση του δικηγορικού λειτουργήματος και η διασφάλιση των όρων αξιοπρεπούς επιτελέσεως του έργου των δικηγόρων, δ. θα προχωρήσει η χωροταξική ανακατανομή των δικαστηρίων, καθώς και η ανακατανομή των οργανικών θέσεων των δικαστικών λειτουργών και υπαλλήλων, αφού συνυπολογισθούν τα νέα οικονομικά και συγκοινωνιακά δεδομένα, που έχουν επικρατήσει σε διάφορες περιοχές της χώρας.
      Αναφορικά με δικαστές που αδυνατούν να ανταποκριθούν στα απαιτητικά καθήκοντά τους, για λόγους υγείας ή για άλλους λόγους, το Υπουργείο Δικαιοσύνης έχει ήδη λάβει μέριμνα για την άμεση αντικατάσταση σημαντικού αριθμού δικαστών (80) από ίσο αριθμό νέων δικαστών, αμέσως μετά την ψήφιση στη Βουλή το συντομότερο δυνατό νομοσχεδίου που θα ρυθμίζει το ζήτημα της αποχώρησής τους από την υπηρεσία, με την παροχή συνταξιοδοτικών κινήτρων.
      Το Υπουργείο Δικαιοσύνης εκτιμά ότι τα ανωτέρω μέτρα θα συμβάλουν καθοριστικά στην καλύτερη, ομαλότερη και αποτελεσματικότερη λειτουργία των δικαστηρίων.
      Ο Υπουργός
      ΣΩΤΗΡΗΣ ΧΑΤΖΗΓΑΚΗΣ»
      4. Στην με αριθμό 3294/14-12-07 ερώτηση της Βουλευτού κ. Άννας Διαμαντοπούλου δόθηκε με το υπ’ αριθμ. 7017/4/7714/8-01-08 έγγραφο από τον Υφυπουργό Εσωτερικών η ακόλουθη απάντηση:
      «Σε απάντηση της ανωτέρω ερώτησης, που κατέθεσε η Βουλευτής κ. Α. Διαμαντοπούλου, σας γνωρίζουμε ότι το θέμα της εγκληματικότητας και γενικότερα της εσωτερικής ασφάλειας αντιμετωπίζεται μέσα από τη δημιουργία ενός κοινού πλέγματος συνεργασίας πολλών και διαφορετικών, κρατικών και μη, φορέων, που με το συντονισμό του Υπουργείου Εσωτερικών θα μπορούν κατά το δυνατόν να προλαμβάνουν και να αντιμετωπίζουν ανόμοια στην προέλευσή τους προβλήματα, τα οποία θα απειλούν πολύ σοβαρά το ίδιο πολύτιμο αγαθό, την ασφάλεια των πολιτών. Αυτό βέβαια δεν θα γίνεται ανεξέλεγκτα, αλλά με πλήρη σεβασμό στις ελευθερίες και τα δικαιώματα των πολιτών. Σήμερα ο ρόλος των Σωμάτων Ασφαλείας καθορίζεται περισσότερο από τους ίδιους τους πολίτες που πρέπει να υπηρετούνται. Τα Σώματα Ασφαλείας προσαρμόζουν τη δράση τους, ώστε να εκπληρώνουν τις επιθυμίες των πολιτών και να λύνουν τα προβλήματά τους, χωρίς να υποβαθμίζεται ο παράγων ασφάλεια.
      Στα πλαίσια αυτά, για την αστυνόμευση και την αντιμετώπιση της εγκληματικότητας στην Αττική, έχουν εκπονηθεί και εφαρμόζονται από τις Υπηρεσίες της Γενικής Αστυνομικής Διεύθυνσης Αττικής ειδικά σχέδια δράσης, με έμφαση στην εμφανή αστυνόμευση σε όλες τις περιοχές. Στην κατεύθυνση αυτή, οι Υπηρεσίες μας παρακολουθούν την εξέλιξη της εγκληματικότητας σε κάθε περιοχή και αναπροσαρμόζουν το σχεδιασμό τους, όπου και όποτε αυτό επιβάλλεται, παρεμβαίνοντας με ενισχυτικές δράσεις κυρίως στις περιοχές που παρουσιάζουν ιδιαίτερο πρόβλημα.
      Ιδιαίτερη βαρύτητα έχει δοθεί στην αντιμετώπιση των προβλημάτων αστυνομικής φύσεως που εμφανίζονται στο κέντρο της Αθήνας και για το λόγο αυτό, από 26-11-2007, τέθηκε σε εφαρμογή Ειδικό Σχέδιο αστυνόμευσης της περιοχής που περικλείεται από τις οδούς Αγ. Κωνσταντίνου, Κολωνού, Πειραιώς, Αγ. Ασωμάτων, Ερμού, Αιόλου έως την πλατεία Ομόνοιας. Στόχος του σχεδίου αυτού είναι η αντιμετώπιση της διακίνησης-χρήσης ναρκωτικών ουσιών, κυρίως πέριξ της μονάδας του ΟΚΑΝΑ στην οδό Σοφοκλέους, όπου συγκεντρώνεται μεγάλος αριθμός ναρκομανών, της δραστηριοποίησης εκδιδόμενων γυναικών, κατά κύριο λόγο στα υποδεέστερης κατηγορίας ξενοδοχεία, των παράνομων μικροπωλητών και επαιτών, της διακίνησης λαθραίων τσιγάρων κυρίως επί της οδού Αθηνάς, της λειτουργίας αριθμού παράνομων (άνευ αδείας) καταστημάτων υγειονομικού ενδιαφέροντος στην περιοχή του Ψυρρή, καθώς και των δευτερογενών μορφών εγκληματικότητας (μικροκλοπές, διαρρήξεις σε οχήματα κ.λπ.), που προκαλούνται από την αυξημένη εμπορική κίνηση, καθώς και τη συγκέντρωση-διαμονή μεγάλου αριθμού παρανόμων ή μη αλλοδαπών στο κέντρο. Η εφαρμογή του σχεδίου αυτού βρίσκεται σε εξέλιξη και στο τέλος του τρέχοντος μηνός θα γίνει η συνολική αξιολόγησή του, για να αποφασιστεί η περαιτέρω εφαρμογή ή αναπροσαρμογή του.
      Πέραν αυτών, οι αστυνομικές Υπηρεσίες καταβάλλουν ιδιαίτερες προσπάθειες και για τον περιορισμό του υπαιθρίου εμπορίου, αφενός με τη διενέργεια αμιγών αστυνομικών ελέγχων και αφετέρου με τη συμμετοχή αστυνομικών στα μικτά κλιμάκια ελέγχου, καθώς και με την παροχή συνδρομής στις συναρμόδιες Υπηρεσίες. Ειδικότερα, για την αντιμετώπιση του φαινομένου αυτού κυρίως στην περιοχή της πρωτεύουσας, την 13-12-2007 πραγματοποιήθηκε, υπό την προεδρία του υπογράφοντος, σύσκεψη στο Αρχηγείο της Ελληνικής Αστυνομίας με τη συμμετοχή υπηρεσιακών παραγόντων και εκπροσώπων συναρμοδίων φορέων και Υπηρεσιών. Με βάση τα συμπεράσματα αυτής, διατάχθηκε η Γενική Αστυνομική Διεύθυνση Αττικής να συμπληρώσει - ενισχύσει το εφαρμοζόμενο Σχέδιο Μικτών Κλιμακίων Ελέγχων, σε συνεργασία με τη Δημοτική Αστυνομία του Δήμου Αθηναίων, τη Γενική Γραμματεία Εμπορίου του Υπουργείου Ανάπτυξης και την Υπηρεσία Ειδικών Ελέγχων του Υπουργείου Οικονομίας και Οικονομικών. Το Αρχηγείο της Αστυνομίας παρακολουθεί την υλοποίηση του εν λόγω σχεδίου και στο τέλος του τρέχοντος μηνός θα προβεί στην αξιολόγηση των αποτελεσμάτων αυτού και στην τυχόν τροποποίηση - επαναπροσδιορισμό του.
      Τέλος πρέπει να επισημάνουμε ότι οι Υπηρεσίες μας, κατά την ανάπτυξη των δράσεών τους που έχουν σχεδιασθεί και εφαρμόζονται για την αστυνόμευση του κέντρου της Αθήνας, σύμφωνα και με τις εντολές και οδηγίες που τους έχουν δοθεί, συνεργάζονται στενά με τις συναρμόδιες Υπηρεσίες και τους φορείς και κυρίως με τη Δημοτική Αστυνομία του Δήμου Αθηναίων, με την οποία, όπως είναι γνωστό, έχει υπογραφεί και σχετικό μνημόνιο συνεργασίας, με απώτερο σκοπό μία πολυδιάστατη προσέγγιση στην επίλυση συναφών θεμάτων.
      Ο Υφυπουργός
      ΠΑΝΑΓΙΩΤΗΣ ΧΗΝΟΦΩΤΗΣ»
      5.  Στην με αριθμό 4032/8.1.08 ερώτηση του Βουλευτή κ. Αθανασίου Πλεύρη δόθηκε με το υπ’ αριθμ. Β-112/1.2.08 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «1. Το Υπ.Μ.Ε. υλοποίησε το ερευνητικό πρόγραμμα με θέμα: «Ένταξη του ποδηλάτου στις ελληνικές πόλεις και χάραξη πολιτικής για το μηχανοκίνητο δίκυκλο» το οποίο ανατέθηκε στο Τμήμα Αγρονόμων και Τοπογράφων Μηχανικών του Ε.Μ.Π. Συγκεκριμένα, με την απόφαση υπ' αριθμ. 33523/7564/10-6-2002 του Υπ.Μ.Ε. εγκρίθηκε η ένταξη στο Εθνικό Πρόγραμμα Οδικής Ασφάλειας (Δράση Β.4) της υλοποίησης του έργου: «Ένταξη του ποδηλάτου στις ελληνικές πόλεις», με αντικείμενο την υλοποίηση παρεμβάσεων για την ασφαλή κυκλοφορία ποδηλάτων και την κατασκευή ποδηλατοδρόμων [σήμανση οδικού δικτύου, ειδική διαγράμμιση, θέσεις στάθμευσης, επεμβάσεις στο οδικό δίκτυο (διαπλατύνσεις οδών και πεζοδρομίων, κλπ)].
      Στο πλαίσιο του έργου αυτού εκπονήθηκαν μελέτες προκαταρκτικού χαρακτήρα για το δίκτυο λωρίδων ποδηλάτου και τη σήμανση, σε 17 ελληνικές πόλεις (Ρόδο, Κω, Κέρκυρα, Βόλο, Καρδίτσα, Λάρισα, Μεσολόγγι, Δ. Αθηναίων, Ν. Ψυχικό, Παλαιό Ψυχικό, Δυτική Αθήνα (Α.Σ.Δ.Α.), Ηράκλειο Κρήτης, Θεσσαλονίκη, Πάτρα, Αμαλιάδα, Τρίπολη και Λαμία). Είχε προηγηθεί πρόσκληση εκδήλωσης ενδιαφέροντος, στην οποία ανταποκρίθηκαν περίπου 80 πόλεις. Το πρόγραμμα ολοκληρώθηκε στα τέλη του 2003, οπότε και δόθηκαν προμελέτες στους δήμους με συγκεκριμένες λύσεις εφαρμογής για την κατασκευή δικτύου ποδηλάτου και εγκρίθηκαν από τα δημοτικά τους συμβούλια.
      Η χρηματοδότηση του έργου έγινε από τις πιστώσεις του ειδικού λογαριασμού του ν.δ. 638/70 του Υπ.Μ.Ε. Πόροι του έργου μπορεί επίσης να είναι κάθε είδους εθνικές ή κοινοτικές εισφορές, πιστώσεις του κρατικού προϋπολογισμού, χορηγίες, ως και η συγχρηματοδότηση από άλλους δημόσιους ή ιδιωτικούς φορείς.
      Στη συνέχεια εκδόθηκαν 3 υπουργικές αποφάσεις, με τις οποίες εγκρίθηκε η κατασκευή ποδηλατοδρόμων στους Δήμους Καρδίτσας, Λάρισας, Μεσολογγίου, Ν. Ψυχικού, Θεσσαλονίκης, Ηρακλείου Κρήτης, Πατρέων, Αθηναίων και Βόλου. Με τις παραπάνω αποφάσεις οι Δήμοι εκλήθησαν να υπογράψουν τη σχετική σύμβαση αναλαμβάνοντας την υποχρέωση εκπόνησης οριστικής μελέτης και μελέτης εφαρμογής, που περιελάμβανε κατάλογο συγκεκριμένων παρεμβάσεων που υποχρεούται ο κάθε Δήμος να υλοποιήσει με συγκεκριμένη χρηματοδότηση από το ΥΠ.Μ.Ε.
      Επίσης, πληροφορούμε ότι για λογαριασμό του Υπ.Μ.Ε., συντάχθηκε από το Ε.Μ.Π. ο «Οδηγός Μελετών για το Ποδήλατο», ο οποίος έχει διατεθεί στις τοπικές αυτοδιοικήσεις και τους μελετητές, και αποτελεί το πρώτο εγχειρίδιο με συγκεκριμένες οδηγίες για το πώς πρέπει να σχεδιάζεται η υποδομή δικτύου ποδηλάτου κάτω από τις συνθήκες που επικρατούν στις ελληνικές πόλεις.
      2. Στην παρούσα φάση, το Υπ.Μ.Ε. προγραμματίζει τη χρηματοδότηση και κατασκευή τριών ακόμα ποδηλατοδρόμων (δύο στην περιοχή του Δήμου Αθηναίων και ενός στο Δήμο Χαλανδρίου) με επίβλεψη της πορείας του έργου από το ίδιο το Υπουργείο, έργα που θα χρησιμεύσουν ως πιλότοι για την εφαρμογή του μέτρου και σε άλλες πόλεις της χώρας.
      3. Για τη διευκόλυνση των χρηστών ποδηλάτων που επιλέγουν τις συνδυασμένες αστικές μετακινήσεις, έχουν καθορισθεί οι Κανόνες Ασφαλείας που ρυθμίζουν τη μεταφορά ογκωδών αντικειμένων (ποδηλάτα , καρότσια κλπ) με τα ΜΜΜ, (ΕΘΕΛ, ΗΛΠΑΠ, ΗΣΑΠ, ΑΜΕΛ και ΠΡΟΑΣΤΙΑΚΟΣ), Οι οποίοι περιλαμβάνονται στον ισχύοντα Χάρτη Υποχρεώσεων προς τον Καταναλωτή (Χ.Υ.Κ.).
      Ο προαναφερόμενος Χ.Υ.Κ. εκδόθηκε κατ΄ επιταγή του ν. 3429/2005 (Α΄0314) περί ΔΕΚΟ και εγκρίθηκε με την υπ΄αριθμ. 13628/ΕΓΔΕΚΟ 1657/26-3-2007 (Β΄507) κοινή απόφαση των Υπουργών Οικονομίας και Οικονόμων, Απασχόλησης, Υγείας, Μεταφορών και Επικοινωνιών, Εμπορικής Ναυτιλίας και Μακεδονίας-Θράκης.
      Ο Υπουργός
      ΚΩΝ/ΝΟΣ ΧΑΤΖΗΔΑΚΗΣ»
      6. Στην με αριθμό 4122/9.1.08 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. Β-144/1.2.08 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό πρωτ. 4122/09-01-2008 που κατέθεσε στη Βουλή ο Βουλευτής κ. Βασ. Κεγκέρογλου, από πλευράς Υπ.Μ.Ε, θέτουμε υπόψη σας τα εξής:
      Το Υπουργείο Μεταφορών & Επικοινωνιών για την αναβάθμιση της οδικής ασφάλειας της χώρας, κατάρτισε το «Στρατηγικό Σχέδιο για τη Βελτίωση της Οδικής Ασφάλειας στην Ελλάδα, 2006-2010».
      Στο πλαίσιο του υπόψη προγράμματος υλοποιούνται διάφορες δράσεις όπως η ψήφιση του νόμου 3542/2007 «Τροποποιήσεις διατάξεων του Κώδικα Οδικής Κυκλοφορίας (κωδ. Ν. 2696/1999 ΦΕΚ57/Α')» (ΦΕΚ 50/Α') με το οποίο αναθεωρούνται διατάξεις του Κώδικα Οδικής Κυκλοφορίας (ΚΟ.Κ.), σύμφωνα με τις διεθνείς και ευρωπαϊκές τάσεις. Επιπλέον, θεσπίστηκε νέο Σύστημα Ελέγχου Συμπεριφοράς των Οδηγών. Κεντρική φιλοσοφία και πρόθεση του ΥΜΕ είναι η θέσπιση ενός σύγχρονου πλαισίου αντιμετώπισης της παραβατικότητας με ιδιαίτερα αποτρεπτικό χαρακτήρα όσον αφορά στις παραβάσεις εκείνες που θέτουν σε κίνδυνο την ανθρώπινη ζωή.
      Επιπρόσθετα, το ΥΜΕ στοχεύει στη βελτίωση της οδικής συμπεριφοράς και την προαγωγή της οδικής ασφάλειας μέσω της επέκτασης και ενίσχυσης λειτουργίας των Πάρκων Κυκλοφοριακής Αγωγής στους Δήμους όλης της Χώρας.
      Τα Π.ΚΑ. κατασκευάζονται από τους Δήμους οι οποίοι έχουν ενταχθεί στο πρόγραμμα με πλήρη χρηματοδότηση από το ΥΜΕ. Στις δράσεις του ΥΜΕ συμπεριλαμβάνεται και η αναδιάρθρωση του συστήματος εκπαίδευσης και εξέτασης των υποψηφίων οδηγών.
      Στο πλαίσιο αυτό, αποφασίστηκε και η κατασκευή των πιστών εξέτασης υποψηφίων οδηγών στις οποίες θα πραγματοποιούνται οι διακριτές ασκήσεις οι οποίες και αποτελούν τμήμα της πρακτικής εκπαίδευσης και εξέτασης των υποψηφίων οδηγών.
      Επιπλέον, από το ΥΜΕ έχει υλοποιηθεί ευρύτατη ενημερωτική εκστρατεία για την ευαισθητοποίηση των πολιτών στα θέματα της οδικής συμπεριφοράς με στόχο την προαγωγή της οδικής ασφάλειας σε όλη τη χώρα.
      Προωθείται, επίσης, η ένταξη του μαθήματος της κυκλοφοριακής αγωγής στα σχολεία προκειμένου ακόμα και από την προσχολική ηλικία να γίνει βίωμα στους μαθητές ασφαλής οδική συμπεριφορά.
      Θέματα συντήρησης, ελέγχου και χρηματοδότησης οδικών υποδομών, σας γνωρίζουμε ότι δεν είναι θέματα αρμοδιότητας του Υπ.Μ.Ε.
      Ο Υπουργός
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ»
      7. Στην με αριθμό 5487/1-2-08 ερώτηση των Βουλευτών κυρίων Χαραλάμπους Χαραλάμπους, Ελπίδας Παντελάκη και Γεωργίου Μαρίνου δόθηκε με το υπ’ αριθμ. 71/21-2-08 έγγραφο από τον Υπουργό Εμπορικής Ναυτιλίας Αιγαίου και Νησιώτικης Πολιτικής η ακόλουθη απάντηση:
      «Σε απάντηση του αριθ. πρωτ. 5487/01-02-2008 εγγράφου σας, το οποίο μας διαβιβάσθηκε ερώτηση των Βουλευτών κ. Χ. Χαραλάμπoυς, κας Ε. Παντελάκη και κ. Γ. Μαρίνου, που κατατέθηκε στη Βουλή των Ελλήνων, σας γνωρίζουμε τα ακόλουθα:
      1. Την 30-3-2007 και ώρα 08:30, ανεστάλη ο απόπλους των επιβατηγών-οχηματαγωγών πλοίων ανοικτού τύπου στην πορθμειακή γραμμή Κέρκυρας Ηγουμενίτσας, λόγω δυσμενών καιρικών συνθηκών και η γραμμή θα εξυπηρετεί το μόνο με πλοία κλειστού τύπου. Αποτέλεσμα αυτών ήταν να παραμείνουν στο λιμένα της Κέρκυρας λεωφορεία με επιβάτες σχολικών εκδρομών που επρόκειτο να ταξιδέψουν με ανοικτού τύπου πλοία. Μαθητές, οδηγοί λεωφορείων και καθηγητές προέβησαν σε κλείσιμο της κεντρικής πύλης εισόδου του λιμένα Κερκύρας ζητώντας την αναχώρησή τους από το νησί με κλειστού τύπου πλοία, τα οποία ωστόσο είχαν συμπληρώσει τη μέγιστη επιτρεπόμενη μεταφορική τους ικανότητα.
      2. Προς ομαλοποίηση της κατάστασης που είχε δημιουργηθεί πραγματοποιήθηκε σύσκεψη στο γραφείο του Προϊσταμένου της Λιμενικής Αρχής Κερκύρας, παρουσία της Εισαγγελέως Πλημμελειοδικών Κερκύρας, αντιπροσωπείας μαθητών και καθηγητών, του Προέδρου του Σωματείου Ναυτεργατών, καθώς και του Περιφερειακού Διευθυντή Εκπαίδευσης Ιονίων Νήσων και αποφασίσθηκε η εκτέλεση δυο (02) εκτάκτων δρομολογίων την 12:45 και 16:00 της ίδιας ημέρας, με το επιβατηγό-οχηματαγωγό «ΠΛΑΤΥΤΕΡΑ», κλειστού τύπου, για τη μετακίνηση των λεωφορείων και των μαθητών προς Ηγουμενίτσα, δεδομένου ότι οι καιρικές συνθήκες. εξακολουθούσαν να είναι δυσμενείς. Κατόπιν τούτου, οι συγκεντρωμένοι μαθητές αποχώρησαν από την πύλη.
      Πέραν τούτου, μετά από αίτηση του εκπροσώπου της κοινοπραξίας επιβατηγών-οχηματαγωγών πλοίων Κέρκυρας - Ηγουμενίτσας - Παξών, η Λιμενική Αρχή Κέρκυρας ενέκρινε ένα (01) ακόμη έκτακτο δρομολόγιο στις 19:00 με το επιβατηγό-οχηματαγωγό «ΘΕΟΔΩΡΑ» από Κέρκυρα για Ηγουμενίτσα και επιστροφή την επομένη 31-3-2007 και ώρα 11 :45 (κενό φορτίου και επιβατών).
      3. Την 30-3-2007 και περί ώρα 18:40, ο Πλοίαρχος του επιβατηγού-οχηματωγoύ «ΘΕΟΔΩΡΑ» ενημέρωσε τη Λιμενική Αρχή Κέρκυρας, κάνοντας και σχετική εγγραφή στο ημερολόγιο του πλοίου, ότι δώδεκα (12) μέλη του πληρώματος του πλοίου αρνήθηκαν να εργασθούν και να προσέλθουν προς ανάληψη υπηρεσίας, ισχυριζόμενοι ότι είχαν συμπληρώσει το ωράριο εργασίας την ημέρα εκείνη. Ο Πλοίαρχος και πέντε (5) μέλη του πληρώματος του πλοίου επιθυμούσαν να εργασθούν καθότι, σύμφωνα με τα προγραμματισμένα δρομολόγια του πλοίου δεν υπήρχε υπέρβαση ωραρίου και υπέγραψαν στο σχετικό έντυπο για την εκτέλεση του εκτάκτου δρομολογίου. Κατόπιν αυτών, το συγκεκριμένο έκτακτο δρομολόγιο δεν εκτελέσθηκε.
      Για το συμβάν ενημερώθηκε άμεσα η Εισαγγελέας Πλημμελειοδικών Κερκύρας και μετά από προφορική της εντολή, η Λιμενική Αρχή Κέρκυρας συγκέντρωσε και υπέβαλε σχετικό με το συμβάν προανακριτικό υλικό. Με σχετική παραγγελία της Εισαγγελέως Πλημμελειοδικών Κερκύρας, η Λιμενική Αρχή Κερκύρας διετάχθη για τη διενέργεια προκαταρκτικής εξέτασης προς διακρίβωση τέλεσης του αδικήματος της ανυπακοής (άρθρο 210 του ν.δ. 187/1973 «περί Κ.Δ.Ν.Δ»).
      4. Μετά την ολοκλήρωση της προκαταρκτικής εξέτασης, επανυποβλήθηκε η σχετική δικογραφία στην Εισαγγελέα Πλημμελειοδικών Κερκύρας, αντίγραφο της οποίας υποβλήθηκε και στην αρμόδια Διεύθυνση του ΥΕΝΑΝΠ για τη διερεύνηση της υπόθεσης από το αρμόδιο Πειθαρχικό Συμβούλιο Εμπορικού Ναυτικού, για διαπίστωση τυχόν διάπραξης πειθαρχικού παραπτώματος.
      Ο Υπουργός
      ΓΕΩΡΓΙΟΣ Α. ΒΟΥΛΓΑΡΑΚΗΣ»
      8. Στην με αριθμό 387/8-10-07 ερώτηση των Βουλευτών κύριων Σοφίας Καλαντίδου και Σταύρου Σκοπελίτη δόθηκε με το υπ’ αριθμ. Φ900α/5601/9324/27-11-07 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ' αριθμ. 387/-8-10-2007 ερώτησης της Βουλής των Ελλήνων, που κατέθεσαν η Βουλευτής κα Σοφία Καλαντίδου και ο Βουλευτής κ. Σταύρος Σκοπελίτης, με θέμα την ενεργοποίηση του Αεροδρομίου του Δήμου Πολυχνίτου Λέσβου, σας γνωρίζουμε τα ακόλουθα:
      Το Αεροδρόμιο (Α/Δ) Πολυχνίτου Λέσβου δεν πληροί στην παρούσα φάση τα κριτήρια και τις προϋποθέσεις για την ανάπτυξη πυροσβεστικών αεροσκαφών (Α/Φ) κατά τη διάρκεια της αντιπυρικής περιόδου, καθώς δεν διαθέτει εγκαταστάσεις και ευκολίες υποστήριξης των πτήσεων πυροσβεστικών Α/Φ, ενώ παράλληλα υπάρχει πρόσβαση στον διάδρομο προσγείωσης από δημόσιους δρόμους, οι οποίοι κλείνουν με μπάρες σε περίπτωση προσγείωσης ή απογείωσης αεροσκαφών, και κατά συνέπεια εγκυμονεί κινδύνους για την ασφάλεια των πτήσεων.
      Στη νήσο Λέσβο λειτουργεί ο Κρατικός Αερολιμένας «Οδυσσέας Ελύτης», ο οποίος πληροί τα κριτήρια και τις προϋποθέσεις για την ανάπτυξη πυροσβεστικών αεροσκαφών και στον οποίο αναπτύσσεται κλιμάκιο των πυροσβεστικών Α/Φ της ΠΑ κατά την αντιπυρική περίοδο καλύπτοντας τις ανάγκες αεροπυρόσβεσης της νήσου. Επιπρόσθετα, μέχρι σήμερα δεν έχει αναφερθεί επηρεασμός των πτήσεων των πολιτικών Α/Φ από τις εκτελούμενες πτήσεις Α/Φ του εν λόγω κλιμακίου.
      Η προτεινόμενη μετακίνηση του κλιμακίου των πυροσβεστικών Α/Φ της ΠΑ στο Α/Δ Πολυχνίτου, ακόμη κι αν αυτό πληρούσε τα κριτήρια, δεν θα απέφερε ιδιαίτερο επιχειρησιακό όφελος. Ειδικότερα, δε θα εξασφάλιζε την έγκαιρη παρέμβαση των πυροσβεστικών Α/Φ για την προστασία του Μεγάλου Δάσους, καθώς, όπως φαίνεται στον χάρτη τον οποίο σας καταθέτουμε (Σχετικό 1), αυτό βρίσκεται ανάμεσα στα δύο Α/Δ τα οποία απέχουν μόλις 19 ν.μ. μεταξύ τους.
      Τέλος, σας υπενθυμίζουμε ότι την ευθύνη του σχεδιασμού και της υλοποίησης των κατασταλτικών μέτρων του μηχανισμού δασοπυρόσβεση ς σε επίπεδο επικράτειας - ώστε να εξασφαλίζεται η έγκαιρη επέμβαση - έχει το Υπουργείο Εσωτερικών μέσω του Αρχηγείου του Πυροσβεστικού Σώματος.
      Ο Υπουργός
      ΕΥΑΓΓΕΛΟΣ –ΒΑΣΙΛΕΙΟΣ Ι. ΜΕΪΜΑΡΑΚΗΣ»)
      
      ΠΡΟΕΔΡΕΥΟΥΣΑ (Βέρα Νικολαϊδου): Κυρίες και κύριοι συνάδελφοι, εισερχόμαστε στη συζήτηση των
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Η πρώτη με αριθμό 730/17-3-2008 επίκαιρη ερώτηση της Βουλευτού της Νέας Δημοκρατίας κ. Έλενας Ράπτη προς τους Υπουργούς Υγείας και Κοινωνικής Αλληλεγγύης και Εσωτερικών σχετικά με τη λειτουργία κέντρων αναμόρφωσης Γερμανών εφήβων στην Ελλάδα κ.λπ. δεν θα συζητηθεί λόγω κωλύματος Υπουργού.
      Θα συζητηθεί η δεύτερη με αριθμό 729/17-3-2008 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ιωάννη Μαγκριώτη προς τους Υπουργούς Περιβάλλοντος, Χωροταξίας και Δημοσίων Έργων και Μακεδονίας-Θράκης, σχετικά με τη διακοπή του προγράμματος παρακολούθησης των νερών του Θερμαϊκού κόλπου στη Θεσσαλονίκη κ.λπ..
      Η επίκαιρη ερώτηση του κυρίου συναδέλφου έχει ως εξής:
       «Κύριοι Υπουργοί,
      Επανέρχομαι στην ερώτησή μου με αριθμό 4973/23-1-2008 σχετικά με την παρακολούθηση των υδάτων του Θερμαϊκού κόλπου ο οποίος συνεχίζει να αργοπεθαίνει.
      Ειδικότερα, το πρόγραμμα παρακολούθησης των νερών του κόλπου, έχει σταματήσει από την αρχή του φθινοπώρου, γεγονός που επισημαίνει και το Ελληνικό Κέντρο Θαλάσσιων Ερευνών.
      Θα πρέπει να τονιστεί ότι μετά την πρόσφατη καταδίκη της Ελλάδας από το Ευρωπαϊκό Δικαστήριο, για τα αστικά λύματα οικισμών που καταλήγουν στον Θερμαϊκό κόλπο, η Ευρωπαϊκή Επιτροπή είναι επιφυλακτική σχετικά με την ανάκτηση κονδυλίων. Αυτό θα έχει ιδιαίτερα αρνητικές συνέπειες για το Θερμαϊκό, καθώς θα επιβαρυνθεί ακόμη περισσότερο η κατάστασή του.
      Επιπλέον, η σχετική οδηγία για τους υδάτινους πόρους επιβάλλει την υποχρέωση κατάρτισης συνολικού προγράμματος παρακολούθησης των υδάτων. Η Ελλάδα έπρεπε να έχει κοινοποιήσει αυτήν τη σχετική μελέτη στην επιτροπή έως τον Μάρτιο του 2007, ενέργεια που δεν έγινε μέχρι τώρα.
      Επειδή το πρόγραμμα παρακολούθησης των νερών του Θερμαϊκού κόλπου έχει σταματήσει χωρίς να έχει ανανεωθεί η σύμβαση του έργου, 
      Επειδή η Κυβέρνηση συνεχίζει να αδιαφορεί καθώς η Ελλάδα μέχρι σήμερα δεν έχει υποβάλει την κατάλληλη περιβαλλοντική και οικονομική μελέτη,
      Ερωτώνται οι κ.κ. Υπουργοί:
      1. Γιατί η χώρα μας δεν προχώρησε στην κατάρτιση της περιβαλλοντικής και οικονομικής μελέτης ως όφειλε;
      2. Γιατί σταμάτησε το πρόγραμμα παρακολούθησης των υδάτων του Θερμαϊκού κόλπου και δεν έγινε ανανέωση σύμβασης του έργου;»
      Στην επίκαιρη ερώτηση του κ. Μαγκριώτη θα απαντήσει ο Υπουργός Μακεδονίας-Θράκης κ. Τζίμας.
      Ορίστε, κύριε Υπουργέ, έχετε το λόγο.
      ΜΑΡΓΑΡΙΤΗΣ ΤΖΙΜΑΣ (Υπουργός Μακεδονίας-Θράκης): Ευχαριστώ, κυρία Πρόεδρε.
      Η επιμονή του κυρίου συναδέλφου, του κ. Μαγκριώτη, να πληροφορηθεί για την πορεία συλλογής στοιχείων, σχετικά με την όποια επιβάρυνση του Θερμαϊκού Κόλπου, δηλώνει την ευαισθησία του πάνω σε ζητήματα περιβάλλοντος, η οποία όμως, δυστυχώς, δεν συμβαδίζει με την πολιτική που ανέπτυξε το κόμμα του στα είκοσι χρόνια που κυβέρνησε τη χώρα, γιατί δεν είχαν αναπτυχθεί, τουλάχιστον μέχρι το 2004, συγκεκριμένα μέτρα και πολιτικές, όσον αφορά την προστασία και ανάδειξη του Θερμαϊκού Κόλπου.
      Επί της ουσίας, λοιπόν, της επίκαιρης ερώτησης, έχω να παρατηρήσω τα εξής. Το Υπουργείο Μακεδονίας-Θράκης, από το Μάιο του 2007 ανέθεσε στο Εργαστήριο Ελέγχου Ρύπανσης του Τμήματος Χημείας του Πανεπιστημίου Θεσσαλονίκης και συγκεκριμένα στον καθηγητή κ. Φυτιάνο, υπέγραψε σύμβαση, λοιπόν, με το Αριστοτέλειο Πανεπιστήμιο διαρκείας ενός έτους, προκειμένου να παρακολουθηθούν τα νερά του Θερμαϊκού Κόλπου και στην ευρύτερη περιοχή. Η σύμβαση αυτή, λοιπόν, έχει χρονικό ορίζοντα από το Μάιο του 2007, ολοκληρώνεται το Μάιο του 2008 και έχει συνολικό ύψος 200.000 ευρώ, χρήματα τα οποία πληρώνει το Υπουργείο Μακεδονίας-Θράκης. 
      Σύμφωνα, λοιπόν, με τα πρώτα συμπεράσματα του καθηγητή κ. Φυτιάνου, όσον αφορά την υποτιθέμενη ρύπανση του Θερμαϊκού Κόλπου, πρέπει να σας πληροφορήσω, πως αναφέρονται συγκεκριμένα τα εξής σε ορισμένα επίμαχα σημεία.
      Πρώτον, στα νερά του Θερμαϊκού δεν παρατηρούνται υψηλές συγκεντρώσεις βαρέων μετάλλων αναλογικά με το φορτίο των ρύπων, που δέχεται ο κόλπος. Φαίνεται ότι η φυσικοχημεία του κόλπου, ευνοεί τη χημική ιζηματοποίηση των βαρέων μετάλλων και ειδικά στις αβαθείς παράκτιες περιοχές. Ο κύριος καθηγητής είναι υποχρεωμένος μέχρι το τέλος Μαΐου του 2008, να παραδώσει πλήρη ανάλυση των συμπερασμάτων του, προκειμένου να έχουμε και τα μέτρα τα οποία πρέπει να ληφθούν.
      Δεύτερον, ειδικό αντιρρυπαντικό σκάφος, εξέρχεται τρεις φορές την εβδομάδα με πρωτοβουλία του Υπουργείου Μακεδονίας-Θράκης και σε ετήσια βάση καθαρίζει το Θερμαϊκό Κόλπο από τα επιπλέοντα φερτά αντικείμενα. Συνολικός ετήσιος προϋπολογισμός 120.000 ευρώ. 
      Τρίτον, από το 2006, λειτουργεί θεσμοθετημένη γενική διεύθυνση για την προστασία του Θερμαϊκού Κόλπου στο Υπουργείο Μακεδονίας-Θράκης, κάτι που δεν συνέβαινε στο παρελθόν. Μ’ αυτήν την Κυβέρνηση, λοιπόν, σ’ αυτό το Υπουργείο, λειτουργεί Διεύθυνση Προστασίας Θερμαϊκού Κόλπου με συγκεκριμένα μέτρα. Ακόμη, υλοποιούνται έργα -πάνω από 30.000.000 ευρώ- για την αποχέτευση της ευρύτερης περιοχής της Κατερίνης, που καλύπτει το Λιτόχωρο, τον Κορινό, τον ανατολικό Όλυμπο, προκειμένου να έχουμε άμεση λειτουργία του βιολογικού καθαρισμού και ελαχιστοποίηση των φερτών υλών και των ρύπων μέσα στην περιοχή του ευρύτερου Θερμαϊκού Κόλπου. 
      Τα υπόλοιπα για τις ενέργειες του Υ.ΠΕ.ΧΩ.Δ.Ε. θα τα αναφέρω στη δευτερολογία μου. 
      Σας ευχαριστώ. 
      ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ. 
      Το λόγο έχει ο Βουλευτής κ. Μαγκριώτης. 
      ΙΩΑΝΝΗΣ ΜΑΓΚΡΙΩΤΗΣ: Ευχαριστώ, κυρία Πρόεδρε. 
      Ευχαριστώ τον κύριο Υπουργό για την επισήμανση της ευαισθησίας μου. Γι’ αυτό έρχομαι συνεχώς στη Βουλή με ερωτήσεις στο θέμα του περιβάλλοντος. Φαντάζομαι ότι είναι αντίστοιχη η προσωπική του ευαισθησία, άλλωστε ο έλεγχος δεν είναι για τον ίδιο προσωπικά, πρόσφατα ανέλαβε το Υπουργείο Μακεδονίας-Θράκης, τα προβλήματα έχουν ιστορικό και θα συμφωνήσω ότι έρχονται από τα πολύ παλιά χρόνια και όχι βέβαια μόνο από τα κυβερνητικά χρόνια του ΠΑ.ΣΟ.Κ.. Το ΠΑ.ΣΟ.Κ. έκανε σημαντικά έργα, όπως ο βιολογικός καθαρισμός -πρωτοβάθμιος και δευτεροβάθμιος- στη Σίνδο, στη βιομηχανική ζώνη του Αγγελοχωρίου, το μεγάλο δίκτυο. Σίγουρα δεν ολοκλήρωσε όσα έπρεπε να κάνει και η επιβάρυνση του Θερμαϊκού είναι μεγάλη. Οφείλω να πω όμως ότι τέσσερα χρόνια η Κυβέρνηση της Νέας Δημοκρατίας το μόνο που έκανε είναι η μελέτη που ανέθεσε στον κ. Φυτιάνο, των 160.000 ευρώ -200 είναι το Φ.Π.Α. φαντάζομαι, κύριε Υπουργέ- από την περασμένη άνοιξη και το θεωρώ σημαντικό και θετικό. 
      Από την άλλη πλευρά, όμως, θα πρέπει να τονίσω ότι ήδη από το Ταμείο Συνοχής -και τα χρήματα που έχουν προβλεφθεί- για το Θερμαϊκό, κινούνται διαδικασίες ανάκλησης, γιατί δεν τηρούμε τις υποχρεώσεις μας, όσον αφορά την κατάθεση της αξιολόγησης της πραγματικότητας του Θερμαϊκού και γι’ αυτό ομιλώ για μη ανανέωση προγραμμάτων του Ελληνικού Κέντρου Θαλασσίων Ερευνών -και σ’ αυτό θέλουμε να απαντήσει ο κύριος Υπουργός- που έκανε ακριβώς αυτό το  έργο και έδινε στοιχεία. Μήπως ενοχλούν τα στοιχεία; Δεν βοηθούν την κυβερνητική πολιτική; Αποκαλύπτουν μια ζοφερή πραγματικότητα; Κατά περίεργο τρόπο οι συνεργάτες του κυρίου Υπουργού, τον ενημέρωσαν ότι δεν είναι βεβαρημένος ιδιαίτερα ο Θερμαϊκός. Η επιβάρυνσή του είναι μεγάλη και τα φαινόμενα, ακόμη και τα αισθητικά που παρατηρούμε και το τελευταίο διάστημα, είναι μεγάλα.
      Το δεύτερο που θα ήθελα να πω στον κύριο Υπουργό, αφού έκανε μία επέκταση των δραστηριοτήτων της Κυβέρνησης στα θέματα του περιβάλλοντος της ευρύτερης περιοχής, είναι ότι από το Ταμείο Συνοχής, χρηματοδοτούνται ακόμα δύο προγράμματα. Το ένα είναι για την προστασία του Σέιχ Σου. Όπως αναφέρει η έκθεση της Ευρωπαϊκής Επιτροπής και του Ταμείου Συνοχής, δεν έχει απορροφηθεί από τα 12.500.000 περίπου ευρώ ούτε ένα ευρώ. Είναι ένα έργο που έχει ενταχθεί από το 2003 και βεβαίως τα έργα δεν έχουν γίνει. Είναι στο έλεος των πυρκαγιών το Σέιχ Σου και φυσικά δεν πρόκειται να γίνουν ποτέ από το Ταμείο Συνοχής. Το δεύτερο είναι η Κορώνεια, η λίμνη Κορώνεια…
      ΠΡΟΕΔΡΕΥΟΥΣΑ (Βέρα Νικολαΐδου): Το τρίτο πλέον είναι αυτό, πρέπει να κλείσετε. 
      ΙΩΑΝΝΗΣ ΜΑΓΚΡΙΩΤΗΣ: Έκλεισα, κυρία Πρόεδρε. Η λίμνη Κορώνεια, έχει ένα πρόγραμμα σημαντικό από τα προηγούμενα χρόνια και εκεί δεν έχει απορροφηθεί ούτε ένα ευρώ. Αυτή είναι η αλήθεια, κύριε Υπουργέ. 
      Ευχαριστώ, κυρία Πρόεδρε. 
      ΠΡΟΕΔΡΕΥΟΥΣΑ (Βέρα Νικολαΐδου): Σας ευχαριστώ. 
      Κύριε Υπουργέ, έχετε το λόγο. 
      ΜΑΡΓΑΡΙΤΗΣ ΤΖΙΜΑΣ (Υπουργός Μακεδονίας-Θράκης): Αυτό που θέλω να δηλώσω με τον πλέον κατηγορηματικό τρόπο, είναι ότι στην περιοχή της Μακεδονίας και Θράκης, το συνολικό πρόγραμμα για το περιβάλλον έχει απορροφητικότητα που πλησιάζει το 83%, κάτι που δεν συνέβη ούτε στο Β΄ ούτε στο Α΄ Κοινοτικό Πλαίσιο Στήριξης.
      Δεύτερον, επειδή δεν πρέπει να δημιουργούμε εσφαλμένες εντυπώσεις και να κινδυνολογούμε, εγώ καταθέτω στα Πρακτικά της Βουλής τα αποτελέσματα και την εκτίμηση του καθηγητή κ. Φυτιάνου, σχετικά με τα αποτελέσματα που έχουμε μέχρι σήμερα από το Μάιο μέχρι το περασμένο φθινόπωρο.
      (Στο σημείο αυτό ο Υπουργός Μακεδονίας-Θράκης κ. Μαργαρίτης Τζίμας καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Τρίτον, το Υ.ΠΕ.ΧΩ.Δ.Ε. μαζί με τις πρωτοβουλίες του Υπουργείου Μακεδονίας-Θράκης, έχει συστήσει από το 2006 Κεντρική Υπηρεσία Υδάτων, που είναι αποκλειστικής ευθύνης του Υ.ΠΕ.ΧΩ.Δ.Ε., η οποία υλοποιεί συγκεκριμένες δράσεις που ολοκληρώνονται μέσα στο 2008. 
      Τέταρτον, εκπονείται ειδικό πρόγραμμα ελέγχου ποιότητας νερών κολύμβησης σ’ όλη την περιοχή του Θερμαϊκού Κόλπου, σε εφαρμογή της κοινοτικής οδηγίας 76/160 της Ευρωπαϊκής Ένωσης, ειδικά για το Θερμαϊκό Κόλπο. 
      Υπάρχει, επίσης, πρόγραμμα παρακολούθησης θαλάσσιου περιβάλλοντος ωκεανογραφικού χαρακτήρα, με το οποίο παρακολουθείται η ποιότητα των υδάτων στο Θερμαϊκό Κόλπο, σε δέκα σταθμούς δειγματοληψίας. Έχουμε επτά σταθμούς για χερσαίες πηγές ρύπανσης, έντεκα σταθμούς για περιοχές υψηλού κινδύνου, τέσσερις σταθμούς για νερά οστρακοκαλλιεργειών, δέκα παράκτιους και σταθμούς αναφοράς και πέντε σταθμούς για βιολογικές επιπτώσεις. 
      Για τη συνέχιση των μετρήσεων, το Υ.ΠΕ.ΧΩ.ΔΕ για τα υπόλοιπα έτη έχει προκηρύξει δύο διαγωνισμούς οι οποίοι ακυρώθηκαν και, προκειμένου να προλάβει το 2008, έχει υπογράψει σύμβαση για εννέα μήνες, η οποία θα ολοκληρωθεί μέσα στο 2008 και αφορά την ποιότητα του θαλασσίου περιβάλλοντος της ευρύτερης περιοχής του Θερμαϊκού Κόλπου.
      Σας ευχαριστώ. 
      ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ.
      Επόμενη είναι η τρίτη με αριθμό 744/17-3-2008 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Νικολάου Γκατζή προς τον Υπουργό Περιβάλλοντος, Χωροταξίας και Δημοσίων Έργων, σχετικά με την ατμοσφαιρική ρύπανση στο πολεοδομικό συγκρότημα Βόλου κ.λπ..
      Η επίκαιρη ερώτηση του κυρίου συναδέλφου έχει ως εξής:
      «Παρά τις κατ’ επανάληψη καταγγελίες και ερωτήσεις μας για τους κινδύνους για την υγεία και τη ζωή των κατοίκων της Μαγνησίας από την ασύδοτη δράση της Α.Γ.Ε.Τ., των Χαλυβουργείων Βόλου και Αλμυρού και του λιμανιού του Βόλου, δεν πάρθηκε κανένα μέτρο. Αποτέλεσμα, η ατμοσφαιρική ρύπανση στο πολεοδομικό συγκρότημα Βόλου (Π.Σ.Β.) να έχει κτυπήσει «κόκκινο» από τα αιωρούμενα σωματίδια, των οποίων οι τιμές έφτασαν τα 409 mg/m³, όταν τα επιτρεπτά όρια τιμών από την Ευρωπαϊκή Ένωση είναι 50 mg/m³.
      Η έξαρση των καρδιολογικών παθήσεων, του άσθματος, των λοιμώξεων του αναπνευστικού συστήματος, των οφθαλμολογικών ασθενειών και πολλών άλλων παθήσεων, που αντιμετωπίζουν οι κάτοικοι του πολεοδομικού συγκροτήματος Βόλου είναι αποτέλεσμα, σύμφωνα και με τους γιατρούς, της ατμοσφαιρικής ρύπανσης και της απαράδεκτης κατάστασης που βιώνουν από την εγκληματική αδιαφορία της Κυβέρνησης και των τοπικών παραγόντων. 
      Ήδη από το Γενάρη-Φλεβάρη, είχαμε τριάντα πέντε μέρες πάνω από τα επιτρεπτά όρια, όταν τα ετήσια όρια είναι τριάντα μέρες. 
      Ερωτάται ο κύριος Υπουργός:
      Τι μέτρα θα πάρει η Κυβέρνηση για την παραδειγματική τιμωρία και συμμόρφωση των ρυπογόνων βιομηχανιών και των υπευθύνων του λιμανιού του Βόλου, ώστε να αναπνέουν καθαρό αέρα οι Βολιώτες και γιατί μέχρι σήμερα δεν έχει παρέμβει, όπως όφειλε, το Υπουργείο και η Εισαγγελία του Βόλου στο συντελούμενο και διαρκές έγκλημα σε βάρος της ζωής των κατοίκων του; 
      Με ποια κριτήρια η Κυβέρνηση, ανανέωσε τη μελέτη περιβαλλοντικών επιπτώσεων της Α.Γ.Ε.Τ.;»
      Στην ερώτηση του κυρίου συναδέλφου, θα απαντήσει ο Υφυπουργός Περιβάλλοντος, Χωροταξίας και Δημοσίων Έργων κ. Καλογιάννης.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Σχετικά με το θέμα της ατμοσφαιρικής ρύπανσης στο Βόλο, θα ήθελα να αναφέρω τα παρακάτω: όπως γνωρίζετε, το Υ.ΠΕ.ΧΩ.Δ.Ε. έχει ένα εθνικό δίκτυο παρακολούθησης της ατμοσφαιρικής ρύπανσης. Στο πλαίσιο αυτό, έχε εγκατασταθεί και στο Βόλο αυτόματος μετρητής της ρύπανσης. Ο μετρητής αυτός, έχει δοθεί στην Περιφέρεια Θεσσαλίας η οποία τον έχει εκχωρήσει, όσον αφορά την λειτουργία του, στην Νομαρχιακή Αυτοδιοίκηση Μαγνησίας. Από τις μετρήσεις που γίνονται, προκύπτει ότι υπάρχουν, πράγματι, υπερβάσεις της οριακής τιμής για τα αιωρούμενα σωματίδια αλλά μόνο γι’ αυτά και για κανένα άλλο ρύπο στην περιοχή του Βόλου. 
      Όπως είναι γνωστό, τα αιωρούμενα σωματίδια προέρχονται και από ανθρωπογενείς πηγές όπως είναι η κυκλοφορία, η βιομηχανία, η κεντρική θέρμανση, από τοπικές φυσικές πηγές και από φωτοχημικές αντιδράσεις. Δεν είναι εύκολο να αξιολογηθεί ποια είναι η συνεισφορά των τοπικών πηγών ρύπανσης στην συνολική ρύπανση όχι μόνο στον Βόλο αλλά και γενικότερα στα αστικά κέντρα της χώρας. Τα στοιχεία που έχει το Υ.ΠΕ.ΧΩ.Δ.Ε. αφορούν στις συγκεντρώσεις σωματιδίων, που οφείλονται σε μεταφορά σκόνης από την Αφρική. Αυτό είναι ένα θέμα, που το έχουμε συζητήσει κατ’ επανάληψη εδώ. Στο τελευταίο Συμβούλιο Περιβάλλοντος της Ευρωπαϊκής Ένωσης, αναφερθήκαμε στο ζήτημα και τα στοιχεία τα οποία δόθηκαν, ήταν ότι αυτή η μεταφερόμενη ρύπανση, δεν αφορά μόνο τις μεσογειακές χώρες αλλά φθάνει και μέχρι τη Βόρειο Ευρώπη, την Ολλανδία, την Βρετανία. 
      Για το έτος 2007 που γίνεται η ερώτηση, για να συγκριθούν οι οριακές τιμές, πρέπει να γίνει η αφαίρεση της επιβάρυνσης που προέρχεται από την Αφρική. Έχω αυτά τα στοιχεία και θα σας τα δώσω, κύριε συνάδελφε. Αν αφαιρέσουμε αυτά τα στοιχεία, προκύπτει ότι υπάρχουν προβλήματα ορισμένες μέρες το χρόνο στο Βόλο. 
      Ποια είναι τα μέτρα που βρίσκονται σε εξέλιξη για την αντιμετώπιση του φαινομένου της ατμοσφαιρικής ρύπανσης; Υπάρχει ένα σύνολο μέτρων. Αναφέρω ενδεικτικά την προώθηση της καύσης του φυσικού αερίου, την εντατικοποίηση των ελέγχων που γίνονται από την πλευρά των επιθεωρητών περιβάλλοντος, την εφαρμογή των βέλτιστων διαθέσιμων τεχνικών στις ρυπογόνες βιομηχανίες –θα αναφερθώ αμέσως μετά σ’ αυτό το θέμα- στη μείωση της περιεκτικότητας του θείου στο πετρέλαιο θέρμανσης και κίνησης. Επίσης πολύ σημαντική παρέμβαση σε πολεοδομικό και περιβαλλοντικό επίπεδο για την περιοχή του Βόλου, είναι η εκπόνηση από το Υ.ΠΕ.ΧΩ.Δ.Ε. του ρυθμιστικού σχεδίου και προγράμματος προστασίας περιβάλλοντος, στη μείζονα περιοχή του Βόλου. 
      Στη δευτερολογία μου, θα δώσω ορισμένα στοιχεία όσον αφορά τις βιομηχανίες της περιοχής και τους ελέγχους που γίνονται. 
      ΠΡΟΕΔΡΕΥΟΥΣΑ (Βέρα Νικολαΐδου):  Ο κ. Γκατζής έχει το λόγο. 
      ΝΙΚΟΛΑΟΣ ΓΚΑΤΖΗΣ: Κύριε Υπουργέ, αυτά που μας λέτε, μας τα έχετε ξαναπεί και σε προηγούμενες ερωτήσεις που έχουμε κάνει, σχετικά με την μόλυνση του περιβάλλοντος γενικότερα στη Μαγνησία. Όμως, και τότε όπως και τώρα, χρησιμοποιείτε τη σκόνη της Αφρικής ως κολυμβήθρα του Σιλωάμ, για να ξεπλύνετε κάθε δική σας ευθύνη. Στο Βόλο υπάρχει πρόβλημα. Αν είναι η σκόνη από την Αφρική, γιατί δεν υπάρχει αντίστοιχο πρόβλημα στην Καρδίτσα ή στα Τρίκαλα, που δεν έχουν τέτοιες βιομηχανίες; Γιατί συγκεντρώνεται στο πολεοδομικό συγκρότημα του Βόλου, στο Βελεστίνο και λίγο στον Αλμυρό, που είναι η χαλυβουργία. Γιατί μέχρι σήμερα, ενώ έχετε διαπιστώσει ότι υπάρχουν αυτά τα επικίνδυνα ΣΑ10 όπως τα ονομάζουν οι ειδικοί, αιωρούμενα σωματίδια, δεν κάνετε κάτι; 
      Κυρία Πρόεδρε, έχουμε καρδιολογικές παθήσεις, αναπνευστικά προβλήματα, άσθμα και άλλες ασθένειες. Επίσης έχουμε απ’ αυτήν την επιβάρυνση, πολλά προβλήματα με καρκίνους. Δεν ήθελα να το αναφέρω γιατί οι ερωτήσεις δημοσιεύονται, γιατί μπορεί να δημιουργούσα περαιτέρω πανικό. Έχουμε επανειλημμένα καρκίνους, σε μια συνοικία δίπλα από το λιμάνι. Γιατί μέχρι σήμερα δεν επιβάλλετε την καθορισμένη επιστημονική διαδικασία, που πρέπει να ακολουθήσουν και οι επιχειρήσεις και το λιμάνι; Γιατί δώσατε άδεια στην Α.Γ.Ε.Τ. όταν η νομαρχιακή επιτροπή του Βόλου την απέρριψε, γιατί δεν ειχε τις απαραίτητες συμβατικές υποδομές, για την αντιμετώπιση των ρύπων που σκοτεινιάζουν το Βόλο όταν τους αμολάει; 
      Εμείς σας ελέγχουμε για όλα αυτά. Και εσείς και η εισαγγελία ενώ έχουμε τόσες καταγγελίες μέχρι σήμερα δεν έχετε παρέμβει. Και μη μας λέτε ότι όταν λυθεί το ρυθμιστικό, θα λύσετε αυτά τα προβλήματα. Εδώ πεθαίνουν άνθρωποι. Θα περιμένουμε πότε θα γίνει το ρυθμιστικό, πότε τελικά θα εφαρμοστούν οι αποφάσεις του ρυθμιστικού; 
      ΠΡΟΕΔΡΕΥΟΥΣΑ (Βέρα Νικολαΐδου):  Ο κ. Υπουργός έχει το λόγο. 
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Το ρυθμιστικό σχέδιο Βόλου, είναι η μεγαλύτερη θεσμική παρέμβαση που γίνεται σε επίπεδο χωροταξίας και σε επίπεδο προστασίας περιβάλλοντος στην περιοχή. Είναι μια πρωτοβουλία του Υ.ΠΕ.ΧΩ.Δ.Ε. που ξεκίνησε εδώ και τρία χρόνια για να εκπονήσουμε τις τεχνικές προδιαγραφές, για να κάνουμε διεθνείς διαγωνισμούς, για να θέσουμε τα ρυθμιστικά σχέδια στις μεγάλες πόλεις της περιφέρειας. 
      Η πρώτη φάση των μελετών, έχει ολοκληρωθεί και έχει κατατεθεί. Γίνεται η διαβούλευση έτσι, ώστε να πάρουμε και τις προτάσεις των τοπικών φορέων και να προχωρήσουμε στην υλοποίηση της δεύτερης και τελικής φάσης. Από την προηγούμενη φορά που συζητήσαμε, υπήρξαν σημαντικές εξελίξεις όχι μόνο όσον αφορά το ρυθμιστικό και τις άλλες παρεμβάσεις που ανέφερα αλλά και όσον αφορά τις βιομηχανίες. Υποχρεώνονται οι πιο ρυπογόνες βιομηχανίες, να εφαρμόσουν τις βέλτιστες διαθέσιμες τεχνικές. Συγκεκριμένα έχει εκδοθεί απόφαση έγκρισης περιβαλλοντικών όρων με βέλτιστες διαθέσιμες τεχνικές για τη βιομηχανία SOVEL στο Βόλο και προωθούνται αντίστοιχες αποφάσεις για την «Α.Γ.Ε.Τ. ΗΡΑΚΛΗΣ» και για τη Χαλυβουργία Ελλάδος. 
      Οι επιθεωρητές περιβάλλοντος, διενήργησαν στις 28 Ιανουαρίου 2008 νέους ελέγχους στην «Α.Γ.Ε.Τ. ΗΡΑΚΛΗΣ» και στον Οργανισμό Λιμένος Βόλου. Η διαδικασία βρίσκεται σε εξέλιξη και σύντομα θα έχουμε τα αποτελέσματα. Όσον αφορά τη λειτουργία του λιμένα Βόλου, αναμένουμε από τον Οργανισμό Λιμένος να κατατεθεί η μελέτη περιβαλλοντικών επιπτώσεων και έχουμε ζητήσει να ενταχθεί στο Ε.Σ.Π.Α. ο νέος προβλήτας, νούμερο 3, στον οποίο θα μεταφερθούν όλες οι οχλούσες δραστηριότητες της περιοχής. 
      ΠΡΟΕΔΡΕΥΟΥΣΑ (Βέρα Νικολαΐδου):  Τέταρτη είναι η με αριθμό 739/17.03.2008 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Περικλή Κοροβέση προς τους Υπουργούς Περιβάλλοντος, Χωροταξίας και Δημοσίων Έργων και Πολιτισμού, σχετικά με την απόφαση του Συμβουλίου της Επικρατείας για την περιοχή Ρωμανού Μεσσηνίας όπου εκτελούνται εργασίες κατασκευής ξενοδοχείων κ.λπ.. 
      Η επίκαιρη ερώτηση του κυρίου Κοροβέση έχει ως εξής: 
       Πρόσφατα, ανακοινώθηκε στον ημερήσιο Τύπο ότι η ολομέλεια του Συμβουλίου της Επικρατείας έκρινε αντισυνταγματική τη διάταξη του ν.2545/1997, με την οποία χαρακτηρίστηκε «Περιοχή Ολοκληρωμένης Τουριστικής Ανάπτυξης (Π.Ο.Τ.Α.)» και η περιοχή Μεσσηνίας (τμήματα Ρωμανού-Πύλου-Ρυζόμυλου), χωρίς να προηγηθεί Εθνικός Χωροταξικός Σχεδιασμός, και μάλιστα σε περιβαλλοντικά ευαίσθητες περιοχές. 
      Πρόκειται για περιοχές μείζονος αρχαιολογικού-ιστορικού ενδιαφέροντος, ενταγμένες στον Εθνικό Κοινοτικό Κατάλογο «ΝΑΤURA» και στο πρόγραμμα «ΦΥΣΗ 2000». 
      Λαμβάνοντας υπ’ όψιν:
      Το αποτέλεσμα της διάσκεψης της ολομέλειας του Συμβουλίου της Επικρατείας (σύμφωνα με τα δημοσιεύματα)
      Διαμαρτυρίες πολιτών της περιοχής,
      Τις εκτελούμενες εργασίες στου Ρωμανού, (ξενοδοχείων, γηπέδου γκολφ, με δημόσια επιχορήγηση 145.000.000 ευρώ, (επί προϊστορικού οικισμού που ανασκάπτεται) με εντατικότατους ρυθμούς –και Κυριακές- όπου και το εργατικό ατύχημα (Σάββατο, 2/2/2008) με σοβαρό τραυματισμό δύο εργαζομένων),
      Ερωτώνται οι κύριοι Υπουργοί:
      1. Σε ποιες συγκεκριμένες ενέργειες, θα προβείτε προκειμένου να διακοπούν οι εργασίες και να ανακληθούν όλοι οι αντισυνταγματικοί νόμοι και αποφάσεις που έχουν εκδοθεί μέχρι σήμερα, ώστε να διασφαλιστεί η προστασία του περιβάλλοντος;
      2. Σε ποιες συγκεκριμένες ενέργειες έχετε προβεί προκειμένου να σταματήσουν και να ανακληθούν οι άδειες εκτέλεσης των εργασιών κατασκευής γηπέδου γκολφ στον αρχαιολογικό χώρο του Ρωμανού καθώς και στο τμήμα της Πύλου, για να προληφθεί η καταστροφή του ιστορικού κόλπου του Ναυαρίνου»; 
      Το λόγο έχει ο Υφυπουργός Περιβάλλοντος, Χωροταξίας και Δημοσίων Έργων) κ. Καλογιάννης.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων)): Σχετικά με τα ζητήματα που θέτει η ερώτηση για διακοπή εργασιών, ανακλήσεις αποφάσεων που έχουν εκδοθεί μέχρι σήμερα κλπ, σας αναφέρω ότι δεν έχει κοινοποιηθεί στο Υ.ΠΕ.ΧΩ.Δ.Ε. μέχρι σήμερα απόφαση του Συμβουλίου της Επικρατείας, με την οποία να κρίνεται αντισυνταγματική η σχετική διάταξη του ν. 2545/1997 για τις βιομηχανικές και επιχειρηματικές περιοχές, έτσι ώστε να υπάρξουν από πλευράς Υπουργείου οι ανάλογες ενέργειες. 
      Η υπόθεση της περιοχής ολοκληρωμένης τουριστικής ανάπτυξης στη Μεσσηνία, έχει εκδικαστεί στην ολομέλεια του Συμβουλίου Επικρατείας αλλά δεν έχει εκδοθεί ακόμη η απόφαση. 
      Επίσης στο Υπουργείο, δεν υπάρχει ούτε άτυπη πληροφόρηση, σχετικά με τη θέση του δικαστηρίου παρά μόνο δημοσιεύματα, όπως αναφέρετε κι εσείς, κύριε συνάδελφε, στο κείμενο της ερώτησης σας, βάσει των οποίων δεν είναι δυνατόν η διοίκηση, να προχωρήσει σε οποιαδήποτε  πράξη. 
      Επίσης δεν υπάρχει μέχρι σήμερα καμμία δικαστική απόφαση αναστολής εκτέλεσης οποιουδήποτε έργου σε αυτήν την περιοχή. Μ’ αυτά τα δεδομένα, επαναλαμβάνω δεν είναι δυνατόν να προχωρήσει από πλευράς Υπουργείου καμμία πράξη διακοπής εκτελούμενων εργασιών ή ανάκλησης αδειών που έχουν δοθεί. 
      Εφόσον τεθεί ζήτημα νομιμότητας από σχετική απόφαση του Συμβουλίου της Επικρατείας, είναι απολύτως φυσικό ότι θα μελετηθεί από τα συναρμόδια Υπουργεία στα πλαίσια της αρμοδιότητας του καθενός, έτσι ώστε να υπάρξει από κοινού αντιμετώπιση του θέματος. 
      Ευχαριστώ πολύ, κυρία Πρόεδρε.
      ΠΡΟΕΔΡΕΥΟΥΣΑ (Βέρα Νικολαϊδου): Ο ερωτών Βουλευτής κ. Κοροβέσης  έχει το λόγο.
      ΠΕΡΙΚΛΗΣ ΚΟΡΟΒΕΣΗΣ: Κυρία Πρόεδρε, κύριε Υπουργέ, ή ο γιαλός είναι στραβός ή στραβά αρμενίζουμε. Θέτω ένα ουσιαστικό πρόβλημα, που αφορά ένα έγκλημα περιβάλλοντος. Η ολομέλεια του Συμβουλίου Επικρατείας, βγάζει παράνομες αποφάσεις και τις κυκλοφορεί κρυφίως από κάτω; Πως είναι δυνατόν να υπάρχει μία απόφαση του Συμβουλίου της Επικρατείας και να μην την έχετε υπ’ όψιν σας; 
      Μου μιλάτε με μία τυπικότητα και με χαρτιά ενώ το έγκλημα συντελείται. Είναι σαν να μου λέτε ότι έγινε ένα έγκλημα αλλά δεν υπάρχει εισαγγελέας. Τι θα δούμε, την ουσία ή τα χαρτιά; Κανονικά είναι θέμα λειτουργίας του κράτους και πως συντονίζεται. Δεν μπορεί το μισό κράτος, να μην ακούει τίποτα και το άλλο μισό κράτος να βγάζει αποφάσεις. 
      Άρα, λοιπόν, αυτό που μου λέτε, εάν το πάρω με τη δική σας τη λογική μάλιστα, για να υπάρχει και συναίνεση που τη θέλετε, δεσμεύεστε να γκρεμίσετε αυτό το τερατούργημα μόλις πάρετε την απόφαση. Και αυτό θέλω να μου πείτε, μόλις πάρετε την απόφαση καθαρογραμμένη, θα το γκρεμίσετε αυτό το τερατούργημα, ναι ή όχι; 
      Ευχαριστώ.
      ΠΡΟΕΔΡΕΥΟΥΣΑ (Βέρα Νικολαϊδου): Κύριε Υπουργέ, έχετε το λόγο.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων)): Εκπλήσσομαι, κύριε συνάδελφε, για τα λεγόμενά σας. Για ποιο έγκλημα μιλάτε; Υπάρχουν νόμοι εδώ και επτά – οκτώ χρόνια, υπάρχουν κοινές υπουργικές αποφάσεις, υπάρχουν υπουργικές αποφάσεις οι οποίες εφαρμόζονται. Για ποιο έγκλημα μιλάτε; Εσείς ο ίδιος στο κείμενο της ερώτησής σας, αναφέρετε «αν θα λάβουμε υπ’όψιν τα αποτελέσματα της διάσκεψης της ολομέλειας του Συμβουλίου της Επικρατείας σύμφωνα με τα δημοσιεύματα». Είναι δυνατόν η διοίκηση, τα αρμόδια Υπουργεία να λειτουργήσουν βάσει δημοσιευμάτων; 
      Σας είπα και πριν και το επαναλαμβάνω, ότι μόλις εκδοθεί απόφαση του Συμβουλίου της Επικρατείας και την έχουμε στα χέρια μας, θα πράξουμε αναλόγως. Προφανώς θα συμμορφωθούμε με την απόφαση του Συμβουλίου της Επικρατείας, όπως έχουμε κάνει μ’ όλες τις αποφάσεις του Συμβουλίου της Επικρατείας μέχρι τώρα. 
      Ευχαριστώ πολύ. 
      ΠΡΟΕΔΡΕΥΟΥΣΑ (Βέρα Νικολαϊδου): H πέμπτη με αριθμό 736/17-3-2008 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Κωνσταντίνου Αϊβαλιώτη προς τον Υπουργό Ανάπτυξης, σχετικά με την αποζημίωση των επαγγελματιών από τις διακοπές του ρεύματος κ.λπ., αναβάλλεται λόγω κωλύματος του κυρίου Υπουργού.
      Επίκαιρες ερωτήσεις δεύτερου κύκλου:
      Πρώτη επίκαιρη ερώτηση είναι η με αριθμό 731/17-3-2008 της Βουλευτού του Πανελληνίου Σοσιαλιστικού Κινήματος κ. Αθανασίας Μερεντίτη προς τον Υπουργό Εθνικής Παιδείας και Θρησκευμάτων, σχετικά με τη λήψη μέτρων για την αντιμετώπιση της νεανικής παραβατικότητας από το εκπαιδευτικό μας σύστημα κ.λπ..
      Η επίκαιρη ερώτηση της κ. Μερεντίτη σε περίληψη έχει ως εξής:
      «Τον Ιούνιο του 2006, είχα υποβάλει στο Πρόεδρο της Διαρκούς Επιτροπής Μορφωτικών Υποθέσεων κ. Σπηλιόπουλο, πρόταση να συζητηθεί το θέμα της νεανικής παραβατικότητας. Η πρόταση συζητήθηκε με μεγάλη καθυστέρηση το Νοέμβριο του 2006 και αφού προηγήθηκαν πρωτοφανή  για την ελληνική κοινωνία περιστατικά σχολικής βίας. Η προκάτοχος σας, κύριε Υπουργέ, είχε τότε δεσμευτεί για μία σειρά παρεμβάσεων. Δυστυχώς, ενάμιση χρόνο μετά, διαπιστώσαμε ότι τίποτα δεν έχει υλοποιηθεί. Για το λόγο αυτό στις 16 Ιανουαρίου 2008 σας επέβαλα επίκαιρη ερώτηση, για την αναγκαιότητα λήψης μέτρων αντιμετώπισης της νεανικής παραβατικότητας από το εκπαιδευτικό μας σύστημα. Κατά την συζήτησή της, ο αρμόδιος Υφυπουργός δεσμεύθηκε για την άμεση λήψη συγκεκριμένων μέτρων, καθώς και για την εκπόνηση έρευνας. Δύο μήνες μετά, τίποτα δεν έχει προχωρήσει και η κατάσταση στα σχολεία ολοένα και χειροτερεύει, δεδομένου ότι τα περιστατικά να βαίνουν αυξανόμενα. 
      Επανέρχομαι, λοιπόν, κύριε Υπουργέ και σας ερωτώ:
      1. Πότε επιτέλους θα αρχίσετε να εφαρμόζετε όσα δεσμεύτηκε τόσο η προκάτοχος σας όσο και η σημερινή πολιτική ηγεσία του Υπουργείου, για το ολοένα και αυξανόμενο πρόβλημα της παιδικής-εφηβικής παραβατικότητας και της ενδοσχολικής βίας;
      2. Ποια συγκεκριμένα μέτρα, προγράμματα και πολιτικές, σκοπεύετε να λάβετε για την πρόληψη και τη θεραπεία του φαινομένου αυτού, που απασχολεί την ελληνική κοινωνία;
      3. Πότε επιτέλους θα έχουμε τα πορίσματα της έρευνας;»
      Ο Υφυπουργός κ. Λυκουρέντζος έχει το λόγο.
      ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Κυρία συνάδελφε, συνεχίζουμε με την ευκαιρία της επίκαιρης ερώτησής σας τη συζήτηση, την οποία και μαζί σε κάποιο στάδιο συνεχίσαμε, σε σχέση με την απαρχή που κάνατε με την Υπουργό κ. Γιαννάκου για ένα ζήτημα πολύ σημαντικό, κρίσιμο για την ελληνική νεολαία, για τις σχολικές μονάδες, για την εκπαιδευτική κοινότητα αλλά όχι βεβαίως στη διάσταση μίας δραματικής έξαρσης όπως υπονοείτε με την ερώτησή σας. Δεν είναι έτσι τα πράγματα. Ευτυχώς για την ελληνική κοινωνία και την εκπαιδευτική μας κοινότητα, τα φαινόμενα της σχολικής βίας δεν είναι συχνά και δεν είναι σε τέτοια ένταση και έκταση, έτσι ώστε να δημιουργούν σημαντικό πρόβλημα και δυσχέρεια στη διαχείρισή του. Όμως εκατόν σαράντα εκπαιδευτικοί, είναι υπεύθυνοι για τα τμήματα αγωγής, υγείας και περιβαλλοντικής αγωγής και αποτελούν τους συνδέσμους της εκπαιδευτικής κοινότητας και των μαθητών με την πολιτική ηγεσία του Υπουργείου και τις υπηρεσίες μας. Εξήντα συμβουλευτικοί σταθμοί έχουν ιδρυθεί για το σκοπό αυτό και εκτελούνται εκατοντάδες προγράμματα στο πλαίσιο του Γ΄ Κοινοτικού Προγράμματος.
       Βεβαίως, δεν θα μπω στον κόπο να επαναλάβω στην Ολομέλεια της Βουλής και σε σας τους τίτλους αυτών των προγραμμάτων και όλα όσα έχουν εφαρμοστεί και έχουν διατεθεί στα σχολεία ως εκπαιδευτικό υλικό για την ενημέρωση των μαθητών, την καλλιέργεια αγωγής συναδελφικότητας, προάσπιση αξιών και κατ’ επέκταση διαμόρφωσης μίας δημόσιας στάσης, η οποία να αποκαλύπτει και να επιδεικνύει σεβασμό στους συμμαθητές του, σεβασμό στους εκπαιδευτικούς. Υπάρχει ευαισθησία από το Υπουργείο. Σας είχα αναφέρει την έρευνα, η οποία ολοκληρώνεται σε συνεργασία με τις υπηρεσίες του Υπουργείου, το Παιδαγωγικό Ινστιτούτο και το Εθνικό Κέντρο Κοινωνικών Ερευνών. Για να υλοποιηθεί, ολοκληρώνεται ο σχεδιασμός της, διότι δεν είναι μία εύκολη υπόθεση. Δεν πάμε να κάνουμε απλά μία δημοσκόπηση. 
      Επίσης, θέλω να σας πω δύο ακόμα φράσεις: Η μία ότι οι επιστημονικές έρευνες επικυρώνουν αυτό που σας είπα και είχα αναφερθεί σε έρευνα κυριών καθηγητριών και στο πόνημά τους. Δεν είναι στην ένταση και στην έκταση που όλοι φανταζόμαστε ή ανησυχούμε. Και βεβαίως δεν υπάρχει κάποιος μηχανισμός, που αυτομάτως θα μπορούσε να αντιμετωπίσει το φαινόμενό του αυτό, στην όποια έκτασή του στηρίζεται.
      Ευχαριστώ.
      ΠΡΟΕΔΡΕΥΟΥΣΑ (Βέρα Νικολαϊδου): Η ερωτώσα Βουλευτής κ. Μερεντίτη έχει το λόγο.
      ΑΘΑΝΑΣΙΑ ΜΕΡΕΝΤΙΤΗ: Κύριε Υπουργέ, σίγουρα έχουμε παρεξηγηθεί. Δεν έχουμε τα φαινόμενα ούτε στην ένταση αλλά ούτε και της αγριότητας που παρατηρούνται σ’ άλλες χώρες.
      Όμως, ο ρυθμός αύξησης πρέπει να μας ανησυχήσει. 
      Όταν μιλάμε για παραβατικότητα και εγκληματικότητα, σκεφτόμαστε την καταστολή και την αστυνόμευση. Όταν, όμως, μιλάμε για νεανική παραβατικότητα, πρέπει επειδή είναι προσωπικότητες υπό διαμόρφωση, να δούμε την πρόληψη, την έγκαιρη, σωστή και αποτελεσματική πρόληψη, γιατί τι είναι αυτό που οπλίζει το χέρι ενός παιδιού και  γίνεται παραβατικό ή δολοφόνος ή κάνει κάποια μη νόμιμη πράξη; Είναι οι συνθήκες διαβίωσης, είναι τα βιώματά του, είναι το σχολείο, οι χαμηλές επιδόσεις του, οι κακές σχέσεις με τα παιδιά, ο ρατσισμός, οι κακές σχέσεις στην οικογένεια. Το κακοποιημένο παιδί, είναι σχεδόν σίγουρο ότι μπορεί να βγάλει επιθετικότητα και πιθανότατα παραβατικότητα.
      Για όλα αυτά, λοιπόν, οφείλει η Κυβέρνηση, οφείλουμε όλοι μας να πάρουμε μέτρα. Εγώ εδώ δεν είμαι για να κάνω αντιπαράθεση πολιτική σε επίπεδο κομμάτων, αλλά θέλω να είμαι ουσιαστική, για το ρόλο που πρέπει να παίξουμε. Πρέπει τα συναρμόδια Υπουργεία, δηλαδή, τα Υπουργεία Υγείας, Παιδείας και Δικαιοσύνης να πάρουν μέτρα. Και ξεκινάμε από το σχολείο. Ξεκινάμε με την εκπαίδευση οκτώ χιλιάδων εκπαιδευτικών. Ξεκινάμε από την εκπαίδευση των γονέων. Ξεκινάμε από τις υποδομές στα σχολεία για να προλάβουμε, για να μη βλέπουμε τα φαινόμενα να αυξάνονται, για να φτιάξουμε τα παιδιά που θέλουμε.
      Η τηλεόραση, κύριε Υπουργέ. Πού είναι η εκπαιδευτική τηλεόραση; Πρέπει να αλλάξουμε τις ώρες, αλλά πρέπει σε συνεννόηση με τα αρμόδια Υπουργεία να παρέμβει το Υπουργείο σας και στην ποιότητα των εκπομπών –τα βλέπουμε τελευταία- που έχουν να κάνουν με τα παιδιά μας, γιατί τα μηνύματα που παίρνουν από την τηλεόραση, μπορεί να είναι καταστροφικά για τη ζωή τους.
      Διαρροή μαθητική: Είναι 7% η  μαθητική διαρροή. Δεν πρέπει να το δούμε, το θέμα,  να αναλύσουμε τι φταίει και έχουμε αυτήν τη διαρροή και να λάβουμε τα όποια μέτρα μπορούμε, για να τη σταματήσουμε; Διότι, κύριε Υπουργέ -δεν ξέρω αν παρεξηγήσατε την ερώτησή μου- δεν πιστεύω και χαίρομαι –γι’ αυτό είμαι εδώ και επιμένω τόσο πολύ, είναι η τέταρτη παρέμβασή μου γι’ αυτό το θέμα- που είναι σε χαμηλά επίπεδα η νεανική παραβατικότητα στη χώρα μας. 
      Πρέπει, όμως, να λάβουμε τα μέτρα έγκαιρα και όχι να τρέχουμε να προλάβουμε τα όποια φαινόμενα, γιατί εγώ ζω σ’ ένα νομό, που μέχρι προχθές η παραβατικότητα στα σχολεία ήταν άγνωστη και χθες είδαμε το πρώτο φαινόμενο. Θέλω, λοιπόν, εδώ μέσα να παλέψουμε και αύριο να μην τα δούμε να αυξάνονται, αλλά να εξαλείφονται.
      ΠΡΟΕΔΡΕΥΟΥΣΑ (Βέρα Νικολαΐδου):  Σας ευχαριστώ.
      Το λόγο έχει ο κύριος Υπουργός.
      ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Ευχαριστώ, κυρία Πρόεδρε.
      Κυρία συνάδελφε, εκτιμώ πάρα πολύ την προσπάθειά σας. Την εκτιμώ και την τιμώ. Χθες  βράδυ, ομιλούσα σε εκδήλωση της Τοπικής Επιτροπής της Νέας Δημοκρατίας στη Νέα Σμύρνη μ’ αυτό ακριβώς το θέμα, έκανα αναφορά στο πρόσωπό σας και είπα ότι στα θέματα αυτά είμαστε ενωμένοι και προσπαθούμε να βρούμε λύσεις, πέρα από οποιεσδήποτε κομματικές τοποθετήσεις –δεν λέω καν αντιπαραθέσεις- διότι μας ενώνει το μέλλον της νέας γενιάς. 
      Έχετε δίκιο σ’ όλες τις διαπιστώσεις που κάνετε για τις αιτίες που γενούν τα προβλήματα. Η πατρίδα μας έχει μια προοδευτική μεταναστευτική πολιτική, διότι επιδιώκουμε την ομαλή ένταξη στην κοινωνία των υπηκόων τρίτων χωρών. Είμαστε μια χώρα, η οποία δεν χαρακτηρίζεται ούτε από εκδηλώσεις ρατσισμού ή ξενοφοβίας ούτε από επιφυλακτική στάση απέναντι στους υπηκόους τρίτων χωρών.
      Παρ’ όλα ταύτα, οφείλουμε, πράγματι, να ενθαρρύνουμε πολιτικές, οι οποίες θα αντιμετωπίσουν τις αιτίες που γεννούν το φαινόμενο της σχολικής βίας. Αναφερθήκατε επιτυχώς σ’ όλα αυτά και στην οικογένεια και στις σχολικές μονάδες και στα μέσα επικοινωνίας.
       Σπεύδω να σας πω, πως σ’ ό,τι αναλογεί στο Υπουργείο Παιδείας, στη Δ΄ Προγραμματική Περίοδο, προβλέπονται σοβαρές δαπάνες για την επιμόρφωση των εκπαιδευτικών. Γνωρίζετε ότι δεν έχουμε τη δυνατότητα να δαπανήσουμε πόρους για την κατασκευή κτηρίων, παρά μόνο για άυλες δράσεις από την Δ΄ Προγραμματική Περίοδο και θα διατεθούν σοβαρά ποσά για την επιμόρφωση των εκπαιδευτικών.
      Ενισχύουμε το Ινστιτούτο Διαρκούς Εκπαίδευσης Ενηλίκων, για να υπάρξει επιμόρφωση και των γονέων. Στηρίζουμε τις σχολές γονέων. Θα αναπτύξουμε προγράμματα προς την κατεύθυνση την οποία θίγετε. 
      Βεβαίως, κρατώ την παρατήρησή σας για την εκπαιδευτική τηλεόραση και βεβαίως ισχύει  για μια ακόμα φορά η δέσμευσή μας, να συζητήσουμε την πρότασή σας, το θέμα το οποίο θίγεται με την ερώτηση την οποία καθόλου δεν παρεξήγησα, στην Επιτροπή Μορφωτικών Υποθέσεων, μόλις θα έχουμε από το Υπουργείο κάποια στοιχεία και κάποιες απόψεις και προτάσεις να ανακοινώσουμε. 
      Σας ευχαριστώ.
      ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ.
      ΑΘΑΝΑΣΙΑ ΜΕΡΕΝΤΙΤΗ: Κύριε Υπουργέ, το οικονομικό κόστος για την πρόληψη είναι ελάχιστο σε σχέση με το οικονομικό κόστος για την καταστολή και την αντιμετώπιση.
      ΠΡΟΕΔΡΕΥΟΥΣΑ (Βέρα Νικολαΐδου): Κυρίες και κύριοι συνάδελφοι, ο Βουλευτής κ. Κωνσταντίνος Γείτονας, ζητά ολιγοήμερη άδεια απουσίας του στο εξωτερικό.
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ:  Μάλιστα, μάλιστα.
      ΠΡΟΕΔΡΕΥΟΥΣΑ (Βέρα Νικολαΐδου): Η Βουλή ενέκρινε τη ζητηθείσα άδεια. 
      Η δεύτερη με αριθμό 745/17.3.2008 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Σταύρου Σκοπελίτη προς τον Υπουργό Εμπορικής Ναυτιλίας, Αιγαίου και Νησιωτικής Πολιτικής, σχετικά με την ακτοπλοϊκή σύνδεση του λιμανιού του Αγίου Κηρύκου Ικαρίας με τον Πειραιά κ.λπ., δεν θα συζητηθεί και διαγράφεται λόγω κωλύματος του κυρίου Υπουργού.
      Η τρίτη με αριθμό 738/17.3.2008 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Ευαγγελίας Αμμανατίδου-Πασχαλίδου προς τον Υπουργό Ανάπτυξης, σχετικά με την προστασία της προσωπικότητας των γυναικών και τη διασφάλιση της βασικής αρχής του εργατικού δικαίου «ίση αμοιβή για ίση εργασία» κ.λπ., δεν θα συζητηθεί και διαγράφεται, λόγω αναρμοδιότητας του Υπουργείου.
      Τελευταία είναι η τέταρτη με αριθμό 743/17.3.2008 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Μαυρουδή Βορίδη προς τον Υπουργό Εσωτερικών, σχετικά με την απασχόληση και τα ατομικά μέσα προστασίας των εποχικών πυροσβεστών κ.λπ..
      Η επίκαιρη ερώτηση του κ. Βορίδη έχει ως εξής:
      «Στις 2/1/2008 με το 206 Φ. 514.2 έγγραφό του, το Αρχηγείο του Πυροσβεστικού Σώματος, ζήτησε από το Γ.Λ.Κ., αύξηση πιστώσεων ύψους 22.448.665 ευρώ στους Κ. Α. Ε. 0342 (αμοιβές εποχικού προσωπικού) και 0352 (εισφορές σε ασφαλιστικούς οργανισμούς εποχικού προσωπικού) προκειμένου να καλυφθεί το διάστημα των οκτώ μηνών απασχόλησης του εποχικού πυροσβεστικού προσωπικού. Εξάλλου, σύμφωνα με την υπ’ αριθμ. 23385 οικ. Φ. 109.14 της 18/5/2007 απόφασης του Υπουργού Δημόσιας Τάξης, καθορίζονται τα μέσα ατομικής προστασίας των εποχικών πυροσβεστών.
      Κατόπιν των ανωτέρω ερωτάται ο κύριος Υπουργός: 
      1) Εγκρίθηκε τελικώς το κονδύλιο των 22.448. 665 ευρώ για το οκτάμηνο εποχικής εργασίας των πυροσβεστών και αν ναι, πρόκειται να απασχοληθούν κανονικά για τη νέα περίοδο την 1/4/2008; 
      2) Τα δεκατρία μέσα ατομικής προστασίας που περιγράφονται στην παραπάνω υπουργική απόφαση, θα τους παραδοθούν όλα την 1/4/2008 και αν όχι ποια από αυτά θα είναι παραδοτέα;».
      Στην ερώτηση του κ. Βορίδη, θα απαντήσει ο Υφυπουργός Εσωτερικών κ. Χηνοφώτης. 
      Κύριε Υφυπουργέ, έχετε το λόγο.
      ΠΑΝΑΓΙΩΤΗΣ ΧΗΝΟΦΩΤΗΣ (Υφυπουργός Εσωτερικών): Ευχαριστώ, κυρία Πρόεδρε. 
      Η προσπάθεια και η μέριμνα της Κυβέρνησης είναι συνεχής, αναφορικά με το εποχικό προσωπικό για το Πυροσβεστικό Σώμα και τούτο στοιχειοθετείται και υπό την έννοια των απαντήσεων που θέλω να δώσω στο συνάδελφο κ. Βορίδη. 
      Αναφορικά με το πρώτο ερώτημά του, εάν εγκρίθηκε η πίστωση των 22,4 εκατομμυρίων ευρώ, η απάντηση είναι ναι. Υπέστη την απαραίτητη οικονομοτεχνική επεξεργασία και είναι θέμα ημέρας ή ημερών, η τελική υπογραφή από τον κ. Αλογοσκούφη. Αυτό είναι συγκεκριμένο και οριστικό. 
      Ως προς το δεύτερο σκέλος της πρώτης ερωτήσεώς του, δηλαδή, εάν πρόκειται να απασχοληθούν κανονικά οι εποχικοί για τη νέα περίοδο την 1η Απριλίου του 2008, η απάντηση είναι πάλι ναι. Οι διαδικασίες έχουν ξεκινήσει. Στην ουσία έχουν περατωθεί και από την 1/4/2008 πλέον, αρχίζει η απασχόληση των εποχικών. 
      Ως προς το δεύτερο ερώτημα, αναφορικά με τα δεκατρία μέσα ατομικής προστασίας όπως αυτά προβλέπονται από υπουργική απόφαση του 2007, θέλω να πω ότι αυτά τα είδη χωρίζονται σε τρεις κατηγορίες. Είναι τα είδη τα οποία χορηγούνται άπαξ, είναι τα είδη τα οποία χορηγούνται σε κάθε αντιπυρική περίοδο, καθώς επίσης και τα είδη τα οποία χορηγούνται κατά την έναρξη της απασχόλησής τους.
      Ειδικότερα, στολές εργασίας (ΣΕΠ): Έχουν παραδοθεί πέντε χιλιάδες ογδόντα πέντε τεμάχια και ακολουθείται η διαδικασία των εργαστηριακών ελέγχων, για την πιστοποίηση αυτών των ειδών, προκειμένου να ακολουθηθούν τα στάνταρς της Ευρωπαϊκής Ένωσης.
      Πέντε χιλιάδες τεμάχια εκτιμάται ότι θα παραδοθούν μέχρι τις 31 του μηνός Μαρτίου. Ως προς τα άρβυλα ήδη έχουν παραδοθεί δύο χιλιάδες ζεύγη. Δεκατρείς χιλιάδες ζεύγη εκτιμάται ότι θα παραδοθούν μέσα στον Απρίλιο. Γάντια εργασίας, οκτώ χιλιάδες εννιακόσια δεκαέξι ζεύγη, παραδόθηκαν στις 22 Νοεμβρίου και έξι χιλιάδες υπόλοιπα εκτιμάται ότι θα παραδοθούν εντός του προσεχούς Ιουνίου, καθώς επίσης και μάσκες δασοπυρόσβεσης και σχετικά φίλτρα, θα παραδοθούν εντός του προσεχούς Μαΐου.
      Ως προς τα υδροδοχεία, επειδή απέβη άγονος ο διαγωνισμός, επαναλαμβάνεται στο τέλος του μηνός και θεωρούμε ότι το διάστημα μέχρι την τελική παράδοση, μπορεί να καλυφθεί από αποθέματα των Ενόπλων Δυνάμεων κατόπιν ειδικής αιτήσεως από το Υπουργείο μας, ώστε πλέον να είναι πλήρως εξοπλισμένοι και βέβαια μ’ έναν εξοπλισμό, ο οποίος επί του παρόντος, δεν προβλέπεται και για το μόνιμο προσωπικό πυρόσβεσης.
      Και ως προς ένα τρίτο θέμα, θα απαντήσω στη δευτερολογία μου.
      Ευχαριστώ.
      ΠΡΟΕΔΡΕΥΟΥΣΑ (Βέρα Νικολαΐδου): Κι εγώ σας ευχαριστώ.
      Το λόγο έχει ο ερωτών Βουλευτής κ. Βορίδης.
      ΜΑΥΡΟΥΔΗΣ ΒΟΡΙΔΗΣ: Ευχαριστώ, κυρία Πρόεδρε.
      Κύριε Υπουργέ, είναι πολύ σημαντικό, όπως αντιλαμβάνεστε, οι διατυπώσεις οι οποίες εύκολα γίνονται σε πολιτικό επίπεδο από πλευράς ευαισθησίας για τα ζητήματα του περιβάλλοντος, για τα ζητήματα της δασοπυρόσβεσης, για όλα αυτά για το οποία υποτίθεται ότι όλοι κοπτόμεθα –και ενδεχομένως και όλοι, πράγματι, κοπτόμεθα- αλλά το ζήτημα είναι ότι η Κυβέρνηση έχει την ευθύνη κάθε φορά, να εκτελεί συγκεκριμένα πράγματα και να υλοποιεί συγκεκριμένες δεσμεύσεις.
      Αυτό δε και σ’ ένα δεύτερο επίπεδο, όχι μόνο γιατί είναι αναγκαίο για την υλοποίηση της πολιτικής ειδικά σε τόσο κρίσιμα ζητήματα, όπως είναι η δασοπυρόσβεση, αλλά γιατί είναι σημαντικό το να τηρεί η Κυβέρνηση τις δεσμεύσεις της.
      Μ’ αυτήν την έννοια εγώ εκλαμβάνω ως θετική βεβαίως την απάντησή σας στο πρώτο σκέλος και σ’ ό,τι αφορά την έγκριση των κονδυλίων και σ’ ό,τι αφορά την πρόσληψη των εποχικών δασοπυροσβεστών. Είναι όμως πολύ σημαντικό να τηρηθούν τα χρονοδιαγράμματα που πρέπει να τηρηθούν, είναι πολύ σημαντικό την 1/4ου οι άνθρωποι να έχουν πιάσει τη δουλειά που πρέπει να έχουν πιάσει. Και αυτό όχι μόνο γιατί έτσι είναι η δέσμευση, αλλά γιατί έτσι χρειάζεται η δασοπυρόσβεση.
      Σ’ ό,τι αφορά στο υλικό, θα μου επιτρέψτε να πω ότι βεβαίως εκτιμώ την ειλικρίνειά σας, γιατί και τα δικά μου στοιχεία συμπίπτουν με τα στοιχεία τα οποία μας αναφέρατε. Όμως θα πω το εξής: ότι είναι καθυστερημένη η παράδοση του υλικού. Και τούτο γιατί; Διότι πολλά –και μπορώ να σας αναφέρω ενδεικτικά ορισμένα, αν και ο χρόνος τελειώνει- από τα είδη για τα οποία συζητάμε, πέραν αυτών που έχουν παραδοθεί, μένει να παραδοθούν, για τα οποία ακόμα δεν έχουν υπογραφεί συμβάσεις. Και συνήθως οι συμβάσεις αυτές, έχουν για την εκτέλεσή τους τετράμηνα και εξάμηνα από της παραδόσεως.
      (Στο σημείο αυτό την Προεδρική Έδρα καταλαμβάνει ο Πρόεδρος της Βουλής κ. ΔΗΜΗΤΡΙΟΣ ΣΙΟΥΦΑΣ)
      Επομένως εδώ η πρόβλεψη η δική μου, είναι ότι θα υπάρξει καθυστέρηση, θα είστε ανέτοιμοι και γι’ αυτό, εκείνο το οποίο κάνουμε, είναι να σας καλέσω, κύριε Υπουργέ, είναι να επισπεύσετε κατά το δυνατόν τη διαδικασία παραδόσεως του υλικού, ώστε να μην υπάρχει πρόβλημα με την ετοιμότητα των δασοπυροσβεστών, για να κάνουν αποτελεσματικά τη δουλειά τους.
      ΠΡΟΕΔΡΟΣ (Δημήτριος Σιούφας): Το λόγο έχει ο Υφυπουργός Εσωτερικών κ. Χηνοφώτης.
      ΠΑΝΑΓΙΩΤΗΣ ΧΗΝΟΦΩΤΗΣ (Υφυπουργός Εσωτερικών): Σας ευχαριστώ, κύριε Πρόεδρε.
      Κύριε Βορίδη, είμαστε στην ίδια συχνότητα, αλλά εγώ ως υπηρεσιακός παράγων, οφείλω να είμαι πιο μπροστά από εσάς και από τα θέματα τα οποία σας τίθενται και ως εκ τούτου κάνετε και τη σχετική ερώτηση.
      Θα ήθελα να επισημάνω ότι όλοι ξέρουμε τις διαδικασίες των δημοσίων διαγωνισμών και βέβαια θα πρέπει να καταστεί σαφές ότι η οποιαδήποτε καθυστέρηση, όπως επίσης και η πιστοποίηση των ειδών, δεν οφείλεται σε αδράνεια της υπηρεσίας, αλλά οφείλεται στην απαρέγκλιτη τήρηση κανόνων, που διέπουν τους δημόσιους διαγωνισμούς και την παραλαβή των προς προμήθεια ειδών σύμφωνα με τις κείμενες διατάξεις.
      Εγώ θα καταθέσω για τα Πρακτικά της Βουλής έναν πίνακα, αναφορικά με την πορεία αυτών των συμβάσεων, για να έχουμε πληρέστερη εικόνα όλης της καταστάσεως.
      (Στο σημείο αυτό ο Υφυπουργός Εσωτερικών κ. Παναγιώτης Χηνοφώτης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Και επίσης, επειδή αναφέρθηκα και σε μέριμνα και αρωγή της Κυβέρνησης ή γενικότερα της πολιτείας προς τους εποχικούς πυροσβέστες, θα ήθελα να θίξω και ένα θέμα, το οποίο συντείνει και αυτό στην ευρύτερη παραπληροφόρησή τους ή και τη χειραγώγηση, επιτρέψτε μου την έκφραση, από ορισμένους εξωκοινοβουλευτικούς παράγοντες. Είναι το θέμα, το οποίο αναφέρεται στις διατάξεις οι οποίες ισχύουν για τους συγγενείς των θυμάτων εποχικών πυροσβεστών κατά τη διάρκεια του καθήκοντος.
      Ήδη από το Νοέμβριο, στις 16 Νοεμβρίου, έχει υποβληθεί από τον κ. Παυλόπουλο προς το Υπουργείο Οικονομικών σχετική τροπολογία. Είναι κάτι το αντίστοιχο μ’ αυτό που συνέβη και με τα βαρέα και ανθυγιεινά επαγγέλματα, για το προσωπικό αποκομιδής απορριμμάτων των δήμων.
      Πλην όμως έχει τύχει της επεξεργασίας, έχει γίνει αποδεκτό από το Υπουργείο Οικονομικών. Από την άλλη πλευρά όμως, πρέπει να ενταχθεί σ’ ένα κατάλληλο συνταξιοδοτικό νομοσχέδιο. Και μάλιστα επ’ αυτού, έχει απαντήσει και ο κ. Παυλόπουλος σε προηγούμενη ερώτηση.
      Με βάση αυτά, προβλέπεται ότι οι διατάξεις των σχετικών νόμων ισχύουν και για τους πυροσβέστες εποχικής απασχόλησης. Αναφέρομαι στους ν. 1339, ν. 2452 και ν. 2592. Επίσης οι διατάξεις οι σχετικές του Κώδικα Πολιτικών και Στρατιωτικών Συντάξεων θα ισχύσουν, όπως έχουν τροποποιηθεί με το ν. 3234/2004, και για τους πυροσβέστες εποχικής απασχόλησης, παραλλήλως προς τις σχετικές διατάξεις του οικείου ασφαλιστικού τους φορέα.
      Στις περιπτώσεις αυτές, για τον υπολογισμό της σύνταξης, λαμβάνονται υπ’ όψιν οι συντάξιμες αποδοχές του βαθμού του αρχιπυροσβέστη μη παραγωγικής σχολής, οι οποίες αντιστοιχούν σε τριακονταπενταετή πραγματική υπηρεσία. Και οι διατάξεις του άρθρου αυτού, του νέου άρθρου που θα αποτελέσει την τροποποίηση, επαναλαμβάνω, εισαγόμενο με το κατάλληλο συνταξιοδοτικό νομοσχέδιο…
      ΠΡΟΕΔΡΟΣ (Δημήτριος Σιούφας): Ολοκληρώσετε, κύριε Υπουργέ.
      ΠΑΝΑΓΙΩΤΗΣ ΧΗΝΟΦΩΤΗΣ (Υφυπουργός Εσωτερικών): … θα ισχύσουν από την ανάθεση της δασοπυρόσβεσης στο Πυροσβεστικό Σώμα. Και αυτό είναι εξαιρετικά σημαντικό.
      Ως εκ τούτου, κλείνω απλά και μόνο επισημαίνοντας ότι είναι θετικοί δέκτες ορισμένες φορές –δεν θέλω να τους αδικήσω- σε θέματα παραπληροφόρησης ή τυγχάνουν κάποιας χειραγώγησης. Η κατάσταση είναι όπως σας την είπα, ως εκ τούτου, επειδή αντιλαμβάνομαι ότι υπάρχει και ένα κλίμα ανησυχίας εκ μέρους τους, αυτό το οποίο θέλω να τους διαβεβαιώσω, είναι ότι δεν πρέπει να υπάρχει καμμία ανησυχία ως προς τη μέριμνα που λαμβάνεται από την Κυβέρνηση για τη συγκεκριμένη τάξη.
      Σας ευχαριστώ.
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, εισερχόμαστε στην ημερήσια διάταξη της
      ΝΟΜΟΘΕΤΙΚΗΣ ΕΡΓΑΣΙΑΣ
      Πρώτο θέμα, η ψήφιση στο σύνολο του σχεδίου νόμου του Υπουργείου Εμπορικής Ναυτιλίας, Αιγαίου και Νησιωτικής Πολιτικής: «Κύρωση των Συμβάσεων Παραχώρησης μεταξύ του Ελληνικού Δημοσίου και των Οργανισμών Λιμένος Πειραιώς (Ο.Λ.Π. Α.Ε.) και Θεσσαλονίκης (Ο.Λ.Θ. Α.Ε.), ρυθμίσεις για το προσωπικό του Ο.Λ.Π. Α.Ε. και του Ο.Λ.Θ. Α.Ε. και άλλες διατάξεις».
      Ερωτάται το Σώμα: Γίνεται δεκτό το νομοσχέδιο ως διενεμήθη και στο σύνολο;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΓΕΩΡΓΙΟΣ ΠΑΠΑΔΗΜΗΤΡΙΟΥ: Κατά πλειοψηφία.
      ΝΙΚΟΛΑΟΣ ΤΣΟΥΚΑΛΗΣ: Κατά πλειοψηφία.
      ΠΡΟΕΔΡΟΣ (Δημήτριος Σιούφας): Το νομοσχέδιο έγινε δεκτό ως διενεμήθη και στο σύνολο κατά πλειοψηφία.
      Συνεπώς το νομοσχέδιο του Υπουργείου Εμπορικής Ναυτιλίας, Αιγαίου και Νησιωτικής Πολιτικής: «Κύρωση Συμβάσεων Παραχώρησης μεταξύ του Ελληνικού Δημοσίου και των Οργανισμών Λιμένος Πειραιώς (Ο.Λ.Π. Α.Ε.) και Θεσσαλονίκης (Ο.Λ.Θ. Α.Ε.), ρυθμίσεις για το προσωπικό του Ο.Λ.Π. Α.Ε. και του Ο.Λ.Θ. Α.Ε. και άλλες διατάξεις» έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής:
      (Να φωτογραφηθεί το κείμενο του νομοσχεδίου σελ. 43α΄)
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών, ως προς την ψήφιση στο σύνολο του παραπάνω νομοσχεδίου.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΟΣ (Δημήτριος Σιούφας): Το Σώμα παρέσχε τη ζητηθείσα εξουσιοδότηση.
      Εισερχόμεθα στη συζήτηση επί των άρθρων και του συνόλου του σχεδίου νόμου του Υπουργείου Απασχόλησης και Κοινωνικής Προστασίας: «Διοικητική και Οργανωτική Μεταρρύθμιση του Συστήματος Κοινωνικής Ασφάλισης και λοιπές ασφαλιστικές διατάξεις».
      Είναι η συνέχιση των ομιλιών των συναδέλφων Βουλευτών, που ενεγράφησαν στα άρθρα 1 έως 139 του νομοσχεδίου και καλώ στο Βήμα το συνάδελφο από το  ΣΥ.ΡΙΖ.Α., τον κ. Αθανάσιο Λεβέντη.
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ πολύ, κύριε Πρόεδρε.
      Κυρίες και κύριοι συνάδελφοι, ο ελληνικός λαός έδωσε χθες μία συγκλονιστική ετυμηγορία. Κατέβηκε σύσσωμος στους δρόμους και απαίτησε να αποσυρθεί το αντιλαϊκό και αντεργατικό αυτό νομοσχέδιο, που παρά τη γενική κατακραυγή, επιμένει να προωθήσει και να κάνει νόμο του κράτους η Κυβέρνηση με την ισχνή κοινοβουλευτική της Πλειοψηφία, που ξέρετε πολύ καλά -εσείς καλύτερα  απ’ όλους μας- ότι είναι mειοψηφία στον ελληνικό λαό.
      Κύριοι της Κυβέρνησης, χθες βούλιαξε η Αθήνα σε μία μεγαλειώδη συγκέντρωση, που δεκάδες χρόνια είχε να γνωρίσει η πρωτεύουσα, πολύ μεγαλύτερη από αυτήν που ανέτρεψε το νομοσχέδιο Γιαννίτση και έκανε την κυβέρνηση Σημίτη, να το αποσύρει άρον-άρον. Οι συνέπειες, όμως, έμειναν και τις πλήρωσε. Η κυβέρνηση Σημίτη πλήρωσε βαρύ πολιτικό και εκλογικό τίμημα.
      Σ’ αυτήν τη μεγαλειώδη συγκέντρωση, δεν συμμετείχαν μόνο κάποιες ισχνές πλειοψηφίες ή μερικές προνομιούχες συντεχνίες, όπως ναρκισσευόμενοι υποστήριξαν κάποιοι από τους κυβερνητικούς ομιλητές. Ήταν εκεί και χιλιάδες από τους δικούς σας ψηφοφόρους, κύριοι της Κυβέρνησης της Νέας Δημοκρατίας, οπαδοί σας, που είναι βαθιά προβληματισμένοι και εξαιρετικά ανήσυχοι για το πού πάμε. Ήταν πρόεδροι και συνδικαλιστές μεγάλων οργανώσεων, που ανήκουν στο δικό σας χώρο, που εκλέχθηκαν και με τα δικά σας εμβλήματα. 
      Τι κατέβασε όλον αυτόν τον κόσμο στους δρόμους; Μα, το αυτονόητο, αυτό που εσείς δεν καταλαβαίνετε, που δεν θέλετε να αποδεχθείτε. Θέλουν να ζήσουν, θέλουν να μην υποβαθμιστεί παραπέρα η ζωή τους, να μην αυξηθούν τα όρια συνταξιοδότησης και οι εισφορές τους, να μην ελαττωθούν οι αποδοχές τους, να τηρηθούν τα τρία «δεν», που από τα πιο επίσημα χείλη, διά στόματος του Πρωθυπουργού, έχετε υποσχεθεί στον ελληνικό λαό, αυτά που είχαν κατακτήσει με σκληρούς μακροχρόνιους αγώνες και με αμέτρητες θυσίες οι Έλληνες εργαζόμενοι και που είναι λιγότερα από αυτά, που απολαμβάνουν οι Ευρωπαίοι συνάδελφοί τους και ας έχει ανέλθει το Α.Ε.Π. της Ελλάδας στο 97% του ευρωπαϊκού μέσου όρου, ενώ οι συντάξεις είναι ούτε οι μισές και οι δημόσιες δαπάνες για την υγεία ως ποσοστό του τακτικού προϋπολογισμού, είναι στο 6% στη χώρα μας σε σύγκριση με το 13,6% του ευρωπαϊκού μέσου όρου, της Ευρώπης των είκοσι επτά.
      Δεν νομίζω, βέβαια, ότι θα βρεθούν εκεί τράπεζες, που αυξάνουν 80% ή 100% τα κέρδη τους, όπως συμβαίνει στη χώρα μας. Δεν θα βρείτε τράπεζες που σας δίνουν 1%, όταν καταθέτετε τα χρήματά σας και σας παίρνουν 18%, όταν δανείζεσθε. Τι να περισσέψει κάτω από αυτές τις προϋποθέσεις για συντάξεις, για υγεία, για παιδεία, για το περιβάλλον, για την έρευνα, για τον πολιτισμό; Δεν θα βρείτε μια εταιρεία που εμπορεύεται μάλιστα την υγεία να αυξάνει τα κέρδη της πάνω από 1000%.
      Κυρίες και κύριοι της Νέας Δημοκρατίας, μη βαυκαλίζεσθε με την ψευδαίσθηση ότι ο ελληνικός λαός δεν θα θυμάται, ότι μπόρα είναι θα περάσει. Ο ελληνικός λαός έχει και μνήμη και κρίση και μακρά οδυνηρή εμπειρία. Θα σας αμείψει κατά τα έργα σας και όχι σε πολύ μακρινό μέλλον. Μην έχετε καμμία αμφιβολία γι’ αυτό. 
      Συζητούμε τώρα για τα άρθρα. Τι να πει κάποιος μέσα σε λίγα λεπτά, για ένα νομοσχέδιο-τέρας τριακοσίων ενενήντα πέντε σελίδων, εκατόν πενήντα έξι άρθρων, που θα επηρεάσει και θα καθορίσει τη ζωή όλου του ελληνικού λαού, όλων μας; Τι βελτιώσεις να προτείνει κάποιος για τα άρθρα, σ’ ένα κακόηθες νεόπλασμα που έχει στις αρχές του τα σπέρματα και τα γονίδια μιας τερατογένεσης; Και για να μη θεωρηθεί ότι δεν έχω εργασθεί για αυτό, εδώ υπάρχουν παρατηρήσεις επί των άρθρων. Είναι αδύνατο να μπορέσει κάποιος να τις αναπτύξει, εκτός του ότι δεν γίνεται και καμμία αποδεκτή. Η κυρία Υπουργός εδώ είναι σχεδόν κατηγορηματική σε αυτό.
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Απασχόλησης και Κοινωνικής Προστασίας): Δεν είμαι καθόλου.
      ΑΘΑΝΑΣΙΟΣ ΛΕΒΕΝΤΗΣ: Θα προσπαθήσω απλώς να επισημάνω ελάχιστα απ’ αυτά τα κακοήθη γονίδια. Αυτό το νομοσχέδιο δεν μπαλώνεται, δεν διορθώνεται. Στην αρχή της εισηγητικής έκθεσης αναφέρει ότι ο χαρακτήρας του ασφαλιστικού μας συστήματος είναι δημόσιος, υποχρεωτικός, αναδιανεμητικός. Αμέσως μετά λέει ότι τρεις είναι οι πυλώνες. Ο τρίτος από τους πυλώνες, είναι η ιδιωτική ασφάλιση. Επομένως ποιος δημόσιος χαρακτήρας υπάρχει και μάλιστα υποχρεωτικός; 
      Η χρηματοδότηση είναι ανεπαρκής. Ελέχθη μάλιστα και από ομιλητές της Νέας Δημοκρατίας ότι είναι απαράδεκτο κάποιοι, χωρίς να δουλεύουν ανάλογα, να αμείβονται πλουσιοπάροχα και πάει λέγοντας. Ή αναφέρθηκαν και σε κάποιους, που παίρνουν σύνταξη στα τριάντα τρία χρόνια. Ποιοι είναι αυτοί; Γιατί την παίρνουν; Εάν είναι κάποιος άρρωστος, ανάπηρος. Φέρτε αυτά τα στοιχεία. Δεν μπορείτε να λέτε, όμως, όταν ο μέσος όρος της σύνταξης στην Ελλάδα είναι 61,7 χρόνια, ότι παίρνουν σύνταξη Έλληνες στα τριάντα τρία χρόνια.
      Γιατί η χρηματοδότηση είναι ανεπαρκής; Γιατί τα αποθεματικά των ταμείων  είχαν δεσμευθεί για πάνω από πενήντα χρόνια, άτοκα στην Τράπεζα της Ελλάδος και χρησιμοποιήθηκαν από τις εκάστοτε κυβερνήσεις. 
      Υπάρχει, επίσης, μεγάλη εισφοροδιαφυγή, μεγάλη εισφοροαπαλλαγή. Το ίδιο το κράτος δεν πληρώνει και κάνει ό,τι μπορεί, για να μην πληρώνουν οι άλλοι, οι μεγάλοι και οικονομικά ισχυροί.
      Έχουμε αύξηση των ορίων συνταξιοδότησης στις πρόωρες συνταξιοδοτήσεις από πέντε μέχρι δέκα χρόνια. Γυναίκες, μητέρες, αγρότισσες. Είπα και στην επί της αρχής συζήτηση, κυρία Υπουργέ, ότι ένας μισογυνισμός χαρακτηρίζει αυτό το νομοσχέδιο πέρα για πέρα. Αυτό είναι το οδυνηρό, γιατί το εισηγείσθε εσείς και η Υφυπουργός, που είσθε και οι δύο γυναίκες.
      Επίσης στα βαρέα και ανθυγιεινά, περιορίζονται τα όρια συνταξιοδότησης. Ακόμη και τα πλήρη τριάντα επτά χρόνια δεν σας είναι αρκετά. Πρέπει να περιμένουν τα πενήντα οκτώ και τα εξήντα, δείγμα του ότι δεν θέλετε να αρχίσουν να δουλεύουν νωρίς οι νέοι στα δεκαοκτώ και είκοσι χρόνια, αν και συχνά αρχίζουν ακόμη νωρίτερα, από τα δεκαέξι χρόνια. Το κυριότερο είναι ότι δεν έχετε την πρόθεση να τους αναγνωρίσετε, όταν, πράγματι, μπαίνουν νωρίς στη βιοπάλη.
      Υπάρχει μείωση των παροχών. Τσεκουρώνετε κατά 20%, 30%, ίσως και 50% τις επικουρικές συντάξεις, ακόμη και όταν είναι -όπως συνήθως είναι- χρήματα των ίδιων των εργαζομένων. Όταν τα ταμεία είναι ελλειμματικά και οι πόροι ανεπαρκείς, αφού ελαττώνεται η συμμετοχή του κράτους και των εργοδοτών, ενώ εξακολουθούν να μην επιστρέφονται τα αποθεματικά, που κυριολεκτικά λεηλατήθηκαν, όταν η εισφοροδιαφυγή, η εισφοροαπαλλαγή, η ανασφάλιστη μαύρη εργασία, βρίσκονται στα ύψη με δική σας ευθύνη -όχι μόνο της σημερινής Κυβέρνησης, αλλά και της προηγούμενης κυβέρνησης του ΠΑ.ΣΟ.Κ.- όταν η ανεργία βρίσκεται πάντα σε διψήφια νούμερα, παρά την κατεργασία των στοιχείων που μεθοδεύονται, κοντά σ’ αυτά απαιτείτε ένσημα και μάλιστα αυξημένα, από πενήντα σε εκατό το χρόνο, για το δικαίωμα της ιατροφαρμακευτικής κάλυψης, κάτι που σημαίνει, τουλάχιστον, διακόσια και πάνω μεροκάματα για εκατοντάδες χιλιάδες εργαζόμενους μερικής απασχόλησης, που ψάχνουν μάλιστα απεγνωσμένα για δουλειά.
      Ευθύνη, βέβαια, υπάρχει και σ’ αυτήν την περίπτωση στο ΠΑ.ΣΟ.Κ.
      ΠΡΟΕΔΡΟΣ (Δημήτριος Σιούφας): Τελειώνει ο χρόνος σας, κύριε καθηγητά.
      ΑΘΑΝΑΣΙΟΣ ΛΕΒΕΝΤΗΣ: Τελειώνω αμέσως, κύριε Πρόεδρε. 
      Και αυτό το απαιτείτε και από τις επίτοκες, από όσους έχουν αρρωστήσει βαριά. Τι θα κάνετε αλήθεια; Θα εμποδίσετε μία γυναίκα να γεννήσει ή θα την πετάξετε στο δρόμο, ανάμεσα στους ξέχειλους σκουπιδοτενεκέδες; Θα στείλετε τον άρρωστο με το έμφραγμα ή το βαρύ εγκεφαλικό, που μπορεί να χαροπαλεύει σε ένα κρεβάτι εντατικής, να συμπληρώσει τα ένσημα; Τέτοια κοινωνική αναλγησία, τέτοια έλλειψη οποιουδήποτε πνεύματος κοινωνικής αλληλεγγύης, είναι εξοργιστική.
       Κύριοι της Κυβέρνησης, τέτοιοι νόμοι, τέτοιες πράξεις, είναι ντροπή για τον πολιτισμό μας, είναι ντροπή για όλους μας, όταν δεχόμαστε ακόμη και να συζητιούνται στη Βουλή. Πάρτε πίσω αυτό το άρθρο-κατασκεύασμα έστω και τώρα, την ύστατη στιγμή. Μην προκαλείτε άλλο τον ελληνικό λαό. 
      Επειδή η Αριστερά είναι σε άνοδο -στην Κύπρο έχει αναλάβει την Κυβέρνηση- να ξέρετε ότι η Αριστερά θα κληθεί γρήγορα να κυβερνήσει. Με τις πράξεις σας μη βιάζεσθε τόσο πολύ να τη φέρετε το νωρίτερο στην εξουσία. Εμείς, βέβαια, δεν θα δυσαρεστηθούμε σ’ αυτό, αλλά δεν θέλουμε αυτό να γίνει πάνω σε ερείπια που θα συσσωρεύσετε.
      Ευχαριστώ.
      (Χειροκροτήματα από την πτέρυγα του Συνασπισμού Ριζοσπαστικής Αριστεράς)
      ΠΡΟΕΔΡΟΣ (Δημήτριος Σιούφας): Το λόγο έχει η συνάδελφος του ΣΥ.ΡΙΖ.Α. κ. Ευαγγελία Αμανατίδου-Πασχαλίδου.
      ΕΥΑΓΓΕΛΙΑ ΑΜΑΝΑΤΙΔΟΥ-ΠΑΣΧΑΛΙΔΟΥ: Ευχαριστώ, κύριε Πρόεδρε. 
      ΠΡΟΕΔΡΟΣ (Δημήτριος Σιούφας): Κυρία Αμανατίδου, να οργανώσετε την ομιλία σας, για να κλείσετε ακριβώς στα οκτώ λεπτά.
      ΕΥΑΓΓΕΛΙΑ ΑΜΑΝΑΤΙΔΟΥ-ΠΑΣΧΑΛΙΔΟΥ: Εάν με αφήσετε και δεν με διακόπτετε, βεβαίως.
      Κυρίες και κύριοι συνάδελφοι, κυρίες και κύριοι Υπουργοί, το ασφαλιστικό σας νομοσχέδιο το έχουμε καταγγείλει, το έχουμε καταψηφίσει επί της αρχής και δεν μπαίνω στην κατ’ άρθρο συζήτηση και στις τροπολογίες, διότι για εμάς μία είναι η λύση, η απόσυρσή του.
      Οι συνάδελφοι μου εισηγητές και ομιλητές του ΣΥ.ΡΙΖ.Α., αλλά και ο Πρόεδρος της Κοινοβουλευτικής Ομάδας μας Αλέκος Αλαβάνος, τεκμηριωμένα αναφέρθηκαν στο εν λόγω νομοσχέδιο, το οποίο διαλύει πραγματικά την κοινωνική ασφάλιση κεκτημένων του εργατικού κινήματος του εικοστού αιώνα. Και βέβαια περιλαμβάνει και κάποια άρθρα, που χαρακτηρίζονται, έως και αντισυνταγματικά. 
      Η πολιτική της ισοπέδωσης της δημόσιας κοινωνικής ασφάλισης, είναι ευθύνη των κυβερνήσεων του νεοφιλελεύθερου δικομματισμού, που για πολλά χρόνια στέρησαν πόρους, που έπρεπε να καταβάλει το ελληνικό κράτος στα ταμεία. Η ολοκληρωτική αποδόμηση ήρθε με τους μηχανισμούς καταλήστευσης των αποθεματικών των ταμείων, τη στιγμή που θα μπορούσαν να είχαν όλα μπει σε τάξη, αν είχε παταχθεί η εισφοροδιαφυγή και η εισφοροκλοπή. Αλλά αυτό χαλούσε τα σχέδια σας και βέβαια μιλάω για τη μεθόδευση, ώστε να εξαλειφτεί η δημόσια ασφάλιση και να περάσουμε στην ιδιωτική. Μια από τα ίδια δηλαδή. Να περάσουν όλα σε ιδιωτικά χέρια, όπως γίνεται στη Δ.Ε.Η. , στην Ολυμπιακή, στα λιμάνια και σ’ όλες τις δημόσιες υπηρεσίες και οργανισμούς.
       Αυτό είναι κυρίες και κύριοι συνάδελφοι, το όραμα σας για την Ελλάδα του αύριο; Αυτά ήταν τα κρυφά σχέδια, κυρίες και κύριοι Υπουργοί της Κυβέρνησης της Νέας Δημοκρατίας, τα οποία δεν αντιλήφθηκαν οι ψηφοφόροι σας,  όταν ακόμη ήσασταν αντιπολίτευση και έτσι υφαρπάξατε την ψήφο του ελληνικού λαού; 
      Βγήκατε χθες έξω από τη Βουλή στο παλλαϊκό συλλαλητήριο να δείτε την καθολική συμμετοχή στην πανελλαδική απεργία; Να αναγνωρίσετε ανάμεσά τους, τους άλλοτε ένθερμους υποστηρικτές σας, μέχρι να βγάλετε τη μάσκα και να φανούν οι πραγματικές σας προθέσεις. Ήταν όλοι εκεί. Και όχι μόνο στην Αθήνα, αλλά σε κάθε γωνιά της Ελλάδας καταγράφηκε, όχι απλά η δυσαρέσκεια, αλλά η αποστροφή του λαού σε όσα πράττετε για αυτόν, χωρίς αυτόν. Και ξέρετε γιατί; Γιατί το νομοσχέδιο που προωθείτε, είναι σαν τη γενοκτονία του Ιμπραήμ. Σφάζετε στην κυριολεξία τα γυναικόπαιδα και ούτε λαϊκισμός, ούτε υπερβολή είναι, είναι η πραγματικότητα. Μου είναι αδιανόητο, ένα τόσο αδυσώπητο νομοσχέδιο, που πλήττει πρώτα και κύρια τους νέους και τις γυναίκες, να το εισηγούνται γυναίκα Υπουργός και γυναίκα Υφυπουργός. 
      Κυρία Υπουργέ, είστε γυναίκα, είστε μητέρα, αλλά είστε και γιαγιά. Μπορεί εσείς να έχετε εξασφαλίσει το μέλλον των παιδιών σας και των εγγονών σας, αλλά ποιος σας είπε ότι έχετε το δικαίωμα, να στερείτε την αξιοπρεπή ζωή των εργατών, των αγροτών, των εργαζομένων, αλλά και των παιδιών και των εγγονών τους. Φτάνει πια! Δεν έχετε ίχνος ευθιξίας; Άλλη κυβέρνηση, το λιγότερο που θα μπορούσε να κάνει, θα ήταν η απόσυρση του νομοσχεδίου, μετά από την τόσο μεγάλη αντίδραση του λαού. Μη φέρνετε σε αντιπαράθεση με τις πολιτικές σας τους πολίτες αυτής της χώρας.  Μην κινδυνολογείτε, όταν οι ίδιοι ευθύνεστε για τις διακοπές ρεύματος, όταν οι ίδιοι ευθύνεστε για τους σωρούς των σκουπιδιών, όταν οι ίδιοι ευθύνεστε για την κατάντια της οικονομικής εξαθλίωσης των πολιτών αυτής της χώρας. Πάρτε το πίσω τώρα, διότι αυτός που σκάβει το λάκκο του άλλου, στο τέλος πέφτει ο ίδιος μέσα. 
      Υποβαθμίζετε τα ασφαλιστικά δικαιώματα των εργαζομένων, μειώνοντας τις συντάξεις τους, αυξάνοντας τα γενικά και ειδικά όρια συνταξιοδότησής τους. Καταργείτε την πρόωρη συνταξιοδότηση των μητέρων και συρρικνώνετε όλες τις πρόωρες συντάξεις σε βαθμό απαγορευτικό. Ενοποιείτε ταμεία υγιή μ’ άλλα, που από την απαξίωση της οικονομικής στήριξης έγιναν προβληματικά, χωρίς να ρωτήσετε καν τους ασφαλισμένους τους και χωρίς να έχετε κάνει πιο μπροστά αναλογιστικές μελέτες. 
      Καταργείτε προστατευτικές διατάξεις για τους εργαζόμενους και έτσι γίνονται έρμαια των μεγάλων εργοδοτών, οι οποίοι βέβαια επωφελούνται από τις προκλητικά χαριστικές σας ρυθμίσεις. Διαγράφετε φυσικά υποχρεώσεις του κράτους, για κάλυψη των ελλειμμάτων ορισμένων ταμείων, ενώ από την άλλη μεριά κλέβετε τα αποθεματικά πλεονάσματα των υγιών ταμείων και βέβαια θα βγάλετε και μια απλή υπουργική απόφαση, όπου θα μειώνετε τις παροχές στους ήδη ασφαλισμένους.
      Κυρίες και κύριοι της Κυβέρνησης, εξοργίζετε τους νέους και τους μακροχρόνια άνεργους, λέγοντας τους, ότι τους στηρίζετε, τη στιγμή που αυξάνετε από πενήντα σε εκατό τα ένσημα ετησίως, σαν δικαίωμα στην ασφάλιση υγείας. Αλλά το πιο τραγικό που δεν το λέτε, είναι, ότι ακριβώς το ίδιο ισχύει και για τα άτομα με αναπηρία. Όταν αυτά τα άτομα είναι ακόμα πιο δύσκολο να βρουν εργασία, θέλουν επιπλέον στήριξη και εσείς τα πετάτε στον Καιάδα! Ένας εργαζόμενος που συνταξιοδοτήθηκε μέχρι 31/12/2007 παίρνει το 80% του μισθού του με το νόμο Ρέππα από 1/1/2008, διότι και το ΠΑ.ΣΟ.Κ δεν πρέπει να είναι στο απυρόβλητο. Οι νέοι μας πρέπει να δουλεύουν τριάντα οκτώ έτη, δηλαδή μέχρι τα εξήντα οκτώ και πλέον χρόνια τους, για να πάρουν μια ανάλογη σύνταξη. 
      Τον αγρότη βέβαια και την αγρότισσα τους στηρίξατε, δεν μπορώ να πω! Τους δώσατε μια αξιοπρεπή σύνταξη των 330 ευρώ. Να πάτε εσείς να ζήσετε για ένα μήνα με τόσα χρήματα. Δεν σέβεστε τους ανθρώπους, που για πάρα πολλά χρόνια με τα χέρια τους και με την ψυχή τους, κρατούσαν ζωντανή και παραγωγική την ελληνική ύπαιθρο και που έπρεπε να τους είχατε εντάξει στα βαρέα και ανθυγιεινά, όπως βέβαια και πάρα πολλούς άλλους. 
      Πάρτε το πίσω τώρα το νομοσχέδιο ντροπή. Σαν ΣΥ.ΡΙΖ.Α., έχουμε αντιπροτάσεις και τις καταθέσαμε, αλλά δεν ταιριάζουν με την πολιτική που εξυπηρετεί τα μεγάλα ιδιωτικά συμφέροντα, οπότε δεν μπαίνετε στο κόπο να τις συζητήσετε. Γνωρίζετε ότι είμαστε υπέρ του να γίνουν τρία μόνο ταμεία, μισθωτών, αγροτών, αυτοαπασχολούμενων, όχι όμως, μ’ αυτόν τον τρόπο. 
      Βασικές αρχές μας είναι η αλληλεγγύη των γενεών, η αναδιανομή του κοινωνικού πλούτου, η αξιοποίηση της περιουσίας των ταμείων, η αύξηση της απασχόλησης, η αναβάθμιση των συντάξεων, ιδιαίτερα των χαμηλών. Καλύτερες παροχές υπηρεσίας υγείας και βέβαια τελικός σκοπός, η πλήρης απασχόληση των εργαζομένων και όχι η τετράωρη υποαπασχόληση, που τις περισσότερες φορές είναι και ανασφάλιστη, είτε μιλάμε βέβαια για Έλληνες εργαζόμενους, είτε για οικονομικούς  μετανάστες. Με σωστή στρατηγική προκύπτουν δυνατότητες χρηματοδότησης του συστήματος και βελτίωσης της θέσης των ασφαλισμένων. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Επιτέλους μην ιδιωτικοποιείτε τη δημόσια περιουσία και δώστε τη στα ασφαλιστικά ταμεία. 
      ΠΡΟΕΔΡΟΣ (Δημήτριος Σιούφας): Έχετε τελειώσει, κυρία Αμανατίδου. 
      ΕΥΑΓΓΕΛΙΑ ΑΜΑΝΑΤΙΔΟΥ-ΠΑΣΧΑΛΙΔΟΥ: Δεν τελείωσα ακόμα, είμαστε στα επτά λεπτά, κύριε Πρόεδρε, σας παρακαλώ πάρα πολύ. 
      Φορολογείστε τα μερίσματα των μετοχών, την περιουσία και τα έσοδα της εκκλησίας. Επαναφέρετε το φόρο μεγάλης ακίνητης περιουσίας, μειώστε τις στρατιωτικές δαπάνες και δώστε τα χρήματα στα ταμεία, με ειδικές πολιτικές στήριξης της οικογένειας και δημιουργία κοινωνικών υποδομών, που θα διευκολύνουν ιδιαίτερα τη γυναίκα, ώστε να μπορεί να εργαστεί. 
      ΠΡΟΕΔΡΟΣ (Δημήτριος Σιούφας): Τελειώσατε, κυρία Αμανατίδου, σας παρακαλώ πολύ. Στερείτε τη δυνατότητα συναδέλφων σας να μιλήσουν. Παρακαλώ θερμά. 
      ΕΥΑΓΓΕΛΙΑ ΑΜΑΝΑΤΙΔΟΥ-ΠΑΣΧΑΛΙΔΟΥ: Ένα τελευταίο. Απαξιώθηκαν από την Κυβέρνηση στο σύνολό τους σ’ ό,τι έχουμε εμείς αναφέρει. Μιλάμε τόσες μέρες για ένα ασφαλιστικό νομοσχέδιο, ενώ έπρεπε να το ονομάζετε «κύρωση νόμου για την κατάργηση των συντάξεων, υποχρεωτική ιδιωτική ασφάλιση και άλλες διατάξεις», το οποίο είναι προαποφασισμένο. Δεν ξέρω τι νόημα έχει τελικά η συζήτηση που γίνεται; Αν δεν το αποσύρετε, έστω την ύστατη στιγμή,  μια γνωστή ρήση σας ταιριάζει «Στου κουφού την πόρτα, όσο θέλεις βρόντα». Και να είστε έτοιμοι για τα χειρότερα! 
      ΠΡΟΕΔΡΟΣ (Δημήτριος Σιούφας): Το λόγο έχει ο συνάδελφος κ. Απόστολος Κατσιφάρας. 
      ΑΠΟΣΤΟΛΟΣ ΚΑΤΣΙΦΑΡΑΣ: Κύριοι συνάδελφοι, η Κυβέρνηση όμηρη των νεοσυντηρητικών της επιλογών, όμηρη των δεσμεύσεων της που έχει αναλάβει απέναντι στην Ευρωπαϊκή Ένωση, με το συγκεκριμένο νομοσχέδιο, χτυπά τον πυρήνα του κοινωνικού ρόλου του κράτους. Η Δεξιά, ποτέ δεν πίστεψε στο κοινωνικό  κράτος. Απλά δεν μπορούσε να πάει απέναντι στο ρεύμα της δεκαετίας του ’80 και του ’70 στην Ευρώπη. Και τώρα που βρήκε την κατάλληλη ευκαιρία, επειδή θεωρεί ότι μπορεί πολιτικά να ηγεμονεύει να τα πάρει πίσω όλα και με τόκο. Ό,τι κέρδισαν οι εργαζόμενοι στην Ελλάδα, κυρίως από την πρώτη δεκαετία του ΠΑ.ΣΟ.Κ, αλλά και από τη δεύτερη, σήμερα η Δεξιά παράταξη, θα τα ζητήσει να τα πάρει πίσω και με τόκο. Σε αξιοπρέπεια, σε εισόδημα σε κοινωνική προστασία.
       Χωρίς συναίνεση, κυρία Υπουργέ, χωρίς διάλογο, χωρίς την κατάλληλη προετοιμασία, προσπαθείτε άρον-άρον μ’ ένα νομοσχέδιο σκούπα, να ξανά- διαμορφώσετε ένα άλλο μοντέλο κοινωνικής ασφάλισης, όπου θα ανοίγει παράθυρο και δρόμο στην ιδιωτική ασφάλιση, το οποίο θα έρθει και μάλιστα πολύ γρήγορα. Αυτό όμως είναι μια πολιτική και ταξική επιλογή.
      Εμείς θεωρούμε ότι το ασφαλιστικό δεν είναι πρόβλημα παροχών. Είναι πρόβλημα εσόδων, μειωμένης απασχόλησης μοντέλου ανάπτυξης και πάνω από όλα, είναι πρόβλημα συμπεριφοράς του ίδιου του κράτους. 
      Γιατί το κράτος όχι μόνο δεν καταβάλει αυτά τα οποία αναλαμβάνει σε επίπεδο χρηματοδότησης και σε επίπεδο σωστής  διαχείρισης, αντίθετα όλη την μικροπολιτική του πολιτική -και κυρίως απέναντι στα μεγάλα συμφέροντα- η Δεξιά παράταξη την κάνει μέσα από τις υπογραφές γιατί βολεύει πολύ συγκεκριμένους .
      Μέσα σε μία τετραετία, φόρτωσε στα ταμεία και, κυρίως, στο Ι.Κ.Α. βάρη  μεγάλων επιχειρηματιών της χώρας μας, τραπεζιτών από όλους τους χώρους, χωρίς πραγματικά να νοιάζεται, για το ποια θα είναι η τύχη του ασφαλιστικού μας συστήματος.  
      Ξεπουλάω δημόσιο πλούτο και προκειμένω για να διευκολύνει το ξεπούλημα περνάει με ένα πολύ απλό  τρόπο ότι εδώ μεταρρυθμίζω περνάει τα βάρη στον πολίτη, στον εργαζόμενο, στον συνταξιούχο. Τα περνάει κυνικά. 
      Το ασφαλιστικό αγαπητοί συνάδελφοι, πρέπει να το δούμε σε συνδυασμό με το μοντέλο οικονομίας, του τι θέσεις εργασίας παράγονται  σήμερα σε ποια ηλικία μπαίνουν οι νέοι εργαζόμενοι στην  παραγωγική διαδικασία της χώρας μας. Πρέπει να το δούμε, με το εάν το μοντέλο οικονομίας παράγει υγιείς θέσεις εργασίας ή εάν παράγει μερικής απασχόλησης ή ακόμη ένα μέρος της ευθύνης του κράτους, απέναντι στη νεολαία να περνάει ως απλή διεκπεραίωση μέσα από το ασφαλιστικό σύστημα. 
      Υπάρχει επίσης το μεγάλο θέμα της φτώχιας. Αγαπητοί συνάδελφοι μεταφέρουμε βάρη στο δημόσιο ασφαλιστικό σύστημα, στο προνοιακό κομμάτι. Αυτό όμως είναι ευθύνη του κράτους. Δε μπορούμε να οδηγούμε την κοινωνία στα όρια της φτώχιας και ταυτόχρονα να μεταφέρουμε ξανά την ευθύνη σε αυτόν, που είναι αδύναμος και δεν μπορεί να τη σηκώσει. Ότι έχει να κάνει με την πρόνοια πρέπει το κράτος να αναλάβει την πολιτική του ευθύνη. Να αναλάβει το ρόλο του να αναλάβει την ευθύνη του, για ένα δείκτη κοινωνικής προστασίας.
      Ταυτόχρονα υπάρχει  μία μεγάλη κινητικότητα στην εργασία. Αυτό φαίνεται να εντείνεται. Αυτή η κινητικότητα στην εργασία, φέρνει τους νέους για μεγάλο χρονικό διάστημα στη μερική απασχόληση, τους φέρνει για μεγάλο χρονικό διάστημα  στην ανεργία. ΄Αρα πρέπει να δούμε πολύ υπεύθυνα τα νέα δεδομένα τα οποία παράγονται σήμερα στην ελληνική οικονομία. 
      Υπάρχουν ζητήματα επίσης που δεν τα έχουμε αγγίξει. Επενδύσεις παραγωγικότητα, ανταγωνιστικότητα της οικονομίας. Είναι ζητήματα, που και στα τρία επίπεδα εμείς χρειάζεται να έχουμε ενεργητικές πολιτικές. Δε μπορούμε λοιπόν, σε καμμία περίπτωση, να δούμε το συνταξιοδοτικό ζήτημα έξω από τα βασικά ζητήματα και τους συντελεστές, που καθορίζουν την αναπτυξιακή πορεία της χώρας. 
      Φέρνετε  ένα νομοσχέδιο καθαρά διαχειριστικό, λογιστικό από πού θα τα πάρουμε από τον αδύναμο ή τον έχοντα  λίγο παραπάνω, για να τα πάω στους άλλους χωρίς να αγγίζετε τους βασικούς συντελεστές που διαμορφώνουν ένα υγιές και βιώσιμο ασφαλιστικό σύστημα. 
      Υπάρχουν ζητήματα, που έχουν να κάνουν με το κομμάτι της υγείας. Αυτό όμως δεν μπορεί να μεταφερθεί σε ένα ασφαλιστικό σύστημα γιατί είναι ευθύνη του κράτους. Αλήθεια, πως έχει απαντήσει το κράτος στη δημόσια ευθύνη του για την υγεία; Έχουμε ένα σύστημα υγείας που με τις πολιτικές σας, το απαξιώνετε κάθε μέρα και αφήνετε χώρο στην ιδιωτική υγεία. 
      Βεβαίως δεν έχουμε πρωτοβάθμια φροντίδα υγείας. Εάν θέλουμε πραγματικά να περιορίσουμε τις δαπάνες από την ασφάλιση, που πηγαίνουν στο κομμάτι της υγείας. Πάνω από όλα το είπα και στην αρχή πρέπει να ξεχωρίσουμε τις προνοιακές δαπάνες από το ασφαλιστικό σύστημα. 
      ( Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΑΝΑΣΤΑΣΙΟΣ ΝΕΡΑΝΤΖΗΣ )
      Κυρία Υπουργέ, για τρείς μέρες δέχεστε την Αντιπολίτευση μέσα στη Βουλή  από όλα τα κόμματα της Κεντροαριστεράς και της Αριστεράς. Δέχεστε την αντιθεση και την αγωνία και την ανασφάλεια όλου του ελληνικού λαού, που βρίσκεται στους δρόμους. 
      Λυπάμαι, πραγματικά, γιατί δεν μπορεί να κατανοήσετε τη συγκυρία δεν μπορείτε να κατανοήσετε το μήνυμα που στέλνει σήμερα η ελληνική κοινωνία, δεν μπορείτε να κατανοήσετε ότι το όταν το 70% του ελληνικού λαού βρίσκεται στους δρόμους, όπως δεν μπορείτε να κατανοήσετε, πώς νιώθουν αυτοί οι άνθρωποι. 
      Η κοινωνία ξέρετε έχει αντανακλαστικά και ξέρει πολύ καλά, ποια μεταρρύθμιση είναι προς το συμφέρον της γιατί ό,τι είναι προς το συμφέρον της…
      ( Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή )
      Κλείνω, κύριε Πρόεδρε.
      … θα το αγκαλιάσει. Έχει αντανακλαστικά η κοινωνία, εσείς με το δικό σας τρόπο και δεν ακούτε και επιμένετε και νομίζετε ότι μ' αυτόν τον τρόπο αναλαμβάνοντας το πολιτικό κόστος λύνεται το ζήτημα. 
      ΠΡΟΕΔΡΕΥΩΝ (Αναστάσιος Νεράντζης): Κύριε Κατσιφάρα, παρήλθε ο χρόνος. Παρακαλώ, ολοκληρώστε.
      ΑΠΟΣΤΟΛΟΣ ΚΑΤΣΙΦΑΡΑΣ: Τελειώνω, κύριε Πρόεδρε.
      Εμείς έχουμε μια άλλη πρόταση ολοκληρωμένη. Την καταθέσαμε την παλέψαμε την  παλέψαμε όχι μόνο στη Βουλή αλλά και στην κοινωνία .θα συνεχίσουμε να την παλεύουμε και ταυτόχρονα, θα ανατρέψουμε όλο το κομμάτι της αντιλαϊκής σας πολιτικής. Είναι ώρα έστω και την ύστατη στιγμή να κατανοήσετε την ευθύνη σας. 
      Ευχαριστώ πολύ. 
      (Χειροκροτήματα από την πτέρυγα του ΠΑ.ΣΟ.Κ.)
      Το λόγο έχει ο Βουλευτής Κυκλάδων του ΠΑ.ΣΟ.Κ κ. Παναγιώτης Ρήγας. 
      ΠΑΝΑΓΙΩΤΗΣ ΡΗΓΑΣ: Κυρίες και κύριοι συνάδελφοι, η κοινωνία βρίσκεται σε νευρική κρίση και την έχετε προκαλέσει εσείς με την πολιτική σας όταν για τρία χρόνια  απογοητεύσατε τους πολίτες, και κυρίως, αυτούς που σας στήριξαν γιατί δεν κάνατε τίποτα. Σήμερα τους εξοργίζετε, γιατί αυτά που κάνετε, είναι ακριβώς αντίθετα από αυτά που υποσχεθήκατε. 
      Ονομάζετε μεταρρύθμιση αυτό που επιχειρείτε σήμερα στο ασφαλιστικό σύστημα και χρησιμοποιείτε τις λέξεις «τόλμη» και «γενναιότητα». Χρησιμοποιείτε τις λέξεις «τόλμη» και «γενναιότητα», ενώ επιτίθεστε στα πιο αδύναμα κοινωνικά στρώματα. Χρησιμοποιείτε τις λέξεις «τόλμη» και «γενναιότητα», για να χαρακτηρίσετε τα μέτρα όταν αυτά τα μέτρα, θίγουν βάναυσα τα ασφαλιστικά δικαιώματα αδύναμων κοινωνικών ομάδων. Αυτό μόνο ως αναλγησία μπορεί να χαρακτηριστεί. 
      Είμαστε εδώ τρείς μέρες και παρακολουθούμε ένα θέατρο του παραλόγου. Εξαντλημένοι Βουλευτές μιλούν μπροστά σε ανύπαρκτα ακροατήρια μέχρι τις τρεισήμισι τη νύχτα και αυτό για σας είναι διάλογος, είναι άλλοθι για να δικαιολογήσετε την απουσία ουσιαστικού διαλόγου, που δεν προηγήθηκε, πριν φέρετε το νομοσχέδιο για να συζητηθεί εδώ στη Βουλή. 
      Υπάρχει μία κοινή γνώμη απογοητευμένη, μία κοινή γνώμη που βλέπει αυτήν τη στιγμή να ενεργοποιείτε τη διαδικασία του «κοινωνικού αυτοματισμού», και να στρέφετε την μια κοινωνική ομάδα απέναντι στην άλλη. 
      Αλλά και οι συνάδελφοι κυβερνητικοί Βουλευτές έπαιξαν για ένα διάστημα το παιχνίδι τους, ως εκφραστές της λαϊκής Δεξιάς, «αντάρτες του γλυκού νερού» τους λέει ο κόσμος. Περιόδευσαν σε όλα τα τηλεπαράθυρα, για να εκφράσουν την αγωνία τους και την αντίθεσή τους, αλλά όταν ήλθε η κρίσιμη ώρα ψήφισαν «ναι», αντίθετα με αυτά που έλεγαν, για να εξαπατούν τους πολίτες.
      Είσαστε όλοι συνυπεύθυνοι για την ψήφιση αυτού του απαράδεκτου νομοσχεδίου. Ο κόσμος δεν διαφοροποιεί κανέναν σας. Είσαστε όλοι υπόλογοι για τη διάλυση του ασφαλιστικού συστήματος.
      Σήμερα, λοιπόν, η κοινή γνώμη βλέπει, πραγματικά, την Κυβέρνηση της Νέας Δημοκρατίας, να προχωράει σε μέτρα, που θίγουν αυτούς που είναι οικονομικά και κοινωνικά αδύναμοι. 
      Και ακούστηκαν εδώ πρωτοφανείς τοποθετήσεις. Χτυπιούνται, λέει, τα δικαιώματα και τα προνόμια κάποιων βολεμένων. Ποιοι είναι οι βολεμένοι; Αλήθεια, μπορεί κάποιος να ισχυριστεί σήμερα ότι θεωρείται κάποιος πλούσιος, όταν παίρνει ακόμη και την πιο υψηλή σύνταξη; Θεωρούμε, δηλαδή, σήμερα ότι κάποιοι που με τις μεγάλες εισφορές τις οποίες κατέθεταν όλα αυτά τα χρόνια εξασφάλισαν μία αξιοπρεπή σύνταξη, είναι πλούσιοι, είναι βολεμένοι, είναι προνομιούχοι; Και θα πρέπει από αυτούς να αφαιρέσουμε, για να δώσουμε σε εκείνους που δεν κατόρθωσε η πολιτεία, που δεν κατορθώνει το σύστημα να τους εξασφαλίσει έστω μία ελάχιστη, αξιοπρεπή σύνταξη; 
      Είσαστε, δηλαδή, της λογικής ότι ο κόσμος θέλει να ψοφήσει η γίδα του διπλανού του και όχι να αποκτήσει ο ίδιος γίδα. Να κατεβάσουμε, δηλαδή, τα επίπεδα της σύνταξης προς τα κάτω και όχι να μπορέσουμε να ανεβάσουμε τις παροχές, για να μπορέσει ο Έλληνας, ο αγρότης, ο χαμηλόμισθος εργαζόμενος σήμερα να αποκτήσει μία αξιοπρεπή σύνταξη. 
      Κυρίες και κύριοι συνάδελφοι, η Κυβέρνηση της Νέας Δημοκρατίας κωφεύει. Κάνει πως δεν καταλαβαίνει. Και δεν βλέπει ότι σήμερα είμαστε μπροστά σε μία νέα πραγματικότητα, όπου το κράτος οφείλει να παίξει έναν ουσιαστικό και σοβαρό ρόλο. Το κράτος οφείλει να αναλάβει την ευθύνη του απέναντι στους κοινωνικά και οικονομικά ασθενείς. Το κράτος οφείλει να εγγυηθεί το μέλλον του ασφαλιστικού συστήματος. Το κράτος οφείλει να παίξει, τον αναδιανεμητικό το ρόλο. Το κράτος οφείλει να είναι παρόν. 
      Ακούστηκαν ακραίες νεοφιλελεύθερες αντιλήψεις, οι οποίες βέβαια έρχονται σε συνέχεια των διαφημιστικών σποτ των ιδιωτικών ασφαλιστικών εταιρειών, οι οποίες πλήθυναν την παρουσία τους τις τελευταίες ημέρες. Πλήθυναν τα διαφημιστικά μηνύματα από τις ιδιωτικές ασφαλιστικές εταιρείες και τα τηλεφωνήματα για ιδιωτική ασφάλιση.
      Ακούστηκαν, λοιπόν, σε επίρρωση όλων αυτών των φαινομένων και ακραίες νεοφιλελεύθερες απόψεις, που τις εξέφρασαν και νέοι συνάδελφοι όπως: Μα είναι δυνατόν σήμερα οι νέοι των είκοσι ετών, να σκέφτονται για τη σύνταξή τους; Είναι δυνατόν μία γυναίκα πενήντα ετών, να την απασχολεί η σύνταξη; Τόσο απλά λοιπόν. Επειδή, δηλαδή, μέσα στην ψυχολογία του νέου των είκοσι ετών, προφανώς δεν είναι το πότε θα πάρει σύνταξη, θεωρούμε ότι δεν είναι ένα ζήτημα, για το οποίο πρέπει το κράτος να μεριμνήσει και να απασχοληθεί; Τι θέλουμε, δηλαδή, να πούμε; Ότι το ζήτημα της σύνταξης είναι πολύ μακρινό για έναν άνθρωπο και δεν πρέπει η πολιτεία να ασχοληθεί με αυτό;
      Πέρα, όμως, από το ρόλο που πρέπει να παίξει το κράτος, θα πρέπει το ασφαλιστικό ζήτημα, να το δούμε σε συνάρτηση και με το θέμα της ανάπτυξης και με το θέμα του φορολογικού συστήματος και μ’ όλα τα άλλα ζητήματα που έχουν σχέση με το ασφαλιστικό σύστημα στην πατρίδα μας.
      Σήμερα η Νέα Δημοκρατία, φέρνει ένα θηριώδες νομοσχέδιο το οποίο και επί της ουσίας είναι απαράδεκτο. Το ΠΑ.ΣΟ.Κ. το καταψηφίζει. Σας καλεί να το αποσύρετε. Στη θέση του προτείναμε, μέσω του Προέδρου μας, δώδεκα  συγκεκριμένες, σαφείς προτάσεις για το μέλλον του ασφαλιστικού συστήματος, για ένα ασφαλιστικό σύστημα δίκαιο κοινωνικά, για ένα ασφαλιστικό σύστημα προοδευτικό και βιώσιμο. Αυτό το ασφαλιστικό σύστημα, υποσχόμαστε στους Έλληνες πολίτες. Μ’ αυτές τις προτάσεις μας δεσμευόμαστε απέναντι στον ελληνικό λαό ότι το ΠΑ.ΣΟ.Κ. θα καταργήσει αυτό το νομοθετικό εξάμβλωμα, το οποίο πηγαίνετε να περάσετε και θα φέρει στη θέση του ένα ασφαλιστικό σύστημα, το οποίο θα είναι κοινωνικά δίκαιο και βιώσιμο.
      Με την παραίνεση, λοιπόν, προς την Κυβέρνηση της Νέας Δημοκρατίας να αποσύρει τώρα το ασφαλιστικό νομοσχέδιο, το ΠΑ.ΣΟ.Κ. θα είναι και στη Βουλή και έξω από τη Βουλή παρόν, μπροστά στους κοινωνικούς αγώνες, για να μην περάσει η αντιλαϊκή σας πολιτική.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Αναστάσιος Νεράντζης): Σας ευχαριστούμε κι εμείς, γιατί ήσασταν συνεπής στο χρόνο σας.
      Έχει ζητήσει το λόγο ο Πρόεδρος της Κοινοβουλευτικής Ομάδας του ΣΥ.ΡΙΖ.Α. κ. Αλαβάνος.
      Πόσος χρόνος θα σας χρειαστεί, κύριε Πρόεδρε;
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Τρία, τέσσερα λεπτά, κύριε Πρόεδρε.
      Κύριοι συνάδελφοι, νομίζω ότι η χθεσινή κινητοποίηση, έδειξε την αντίθεση της συντριπτικής πλειοψηφίας –για να μη μιλήσει κανείς για παμψηφία- των εργαζομένων στο προωθούμενο από την Κυβέρνηση νομοσχέδιο για το ασφαλιστικό. Έχουμε μία Κυβέρνηση μειοψηφίας, όσον αφορά στη στήριξή της την εκλογική, αλλά έχουμε μία Κυβέρνηση θλιβερής μειοψηφίας και προκλητικής μειοψηφίας, όσον αφορά στην προώθηση του ασφαλιστικού.
      Είναι σαφές, νομίζω, από τις συζητήσεις που έγιναν μέχρι τώρα, ότι η Κυβέρνηση δεν προτίθεται να αποσύρει το νομοσχέδιο. 
      Εγώ σημειώνω μία επιγραμματική φράση του εισηγητή μας, του Παναγιώτη του Λαφαζάνη, ότι πρέπει να κατανοήσει η Κυβέρνηση ότι οι μέρες της είναι μετρημένες, μ’ αυτήν την επίθεση που κάνει απέναντι στους εργαζόμενους και ενάντια στην κοινωνία, ενάντια στη νεολαία, ενάντια στις εργαζόμενες μητέρες. Πιστεύω ότι οι εργαζόμενοι θα αγωνιστούν, ώστε να είναι πραγματικά μετρημένες και όσο το δυνατόν λιγότερες οι μέρες της Κυβέρνησης.
      Θα ήθελα να πω ότι έχει κάνει τεράστια εντύπωση ότι αυτό το νομοσχέδιο, το οποίο πλασαρίστηκε ως το κέντρο, το επίκεντρο των νέων μεταρρυθμίσεων της Νέας Δημοκρατίας, δεν είχε την ευκαιρία να δει εδώ τον Πρωθυπουργό. Τι είναι; Ένας Πρωθυπουργός φάντασμα; Είναι ένας Πρωθυπουργός μαριονέττα των επικοινωνιακών συμβούλων; Εξηγήστε μας. 
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Απασχόλησης και Κοινωνικής Προστασίας): Κύριε Αλαβάνο, να προσέχετε τις εκφράσεις σας.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Μας λέτε –βγήκατε όλοι, παρέλαση, από εσάς κ. Πετραλιά, τον κ. Αλογοσκούφη, την Υφυπουργό, τους Βουλευτές της Νέας Δημοκρατίας- για την κεντρική  μεταρρύθμιση. Που είναι ο Πρωθυπουργός; Έχει Πρωθυπουργό η Ελλάδα; Αν είναι η κεντρική μεταρρύθμισή του, γιατί δεν είναι εδώ;
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Απασχόλησης και Κοινωνικής Προστασίας): Κύριε Αλαβάνο, όταν μιλάτε για τον Πρωθυπουργό…
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Εν πάση περιπτώσει, είναι σαφές πια ότι υπάρχει μεγάλη διάσταση των θέσεων της Κυβέρνησης με τη θέληση της κοινωνίας.
      Μ’ αυτήν την έννοια εμείς ως Συνασπισμός Ριζοσπαστικής Αριστεράς απευθυνόμαστε στα κόμματα της Αντιπολίτευσης και τους ζητάμε να ενεργοποιήσουμε το άρθρο 44 του Συντάγματος, παράγραφος 2, εδάφιο 2, το οποίο αναφέρει ότι δημοψήφισμα προκηρύσσεται –ζητάμε, δηλαδή, δημοψήφισμα για το ασφαλιστικό νομοσχέδιο- από τον Πρόεδρο της Δημοκρατίας, με διάταγμα και για ψηφισμένα νομοσχέδια που ρυθμίζουν σοβαρό κοινωνικό ζήτημα -και δεν ξέρω αν υπάρχει σοβαρότερο κοινωνικό ζήτημα από αυτό, εκτός από τα δημοσιονομικά- εφόσον αυτό αποφασισθεί από τα 3/5 του συνόλου των Βουλευτών, ύστερα από πρόταση των 2/5 του συνόλου και όπως ορίζουν ο Κανονισμός της Βουλής και ο νόμος για την εφαρμογή της παραγράφου αυτής.
      Καλούμε, επομένως, τα κόμματα της Αντιπολίτευσης να το σκεφτούν. Περιμένουμε να έχουμε μία απάντηση. Είναι σημαντικό να έχουμε την απάντηση μέχρι σήμερα το βράδυ, εν πάση περιπτώσει πριν γίνει ή αμέσως μόλις γίνει η ψηφοφορία, επί του συνόλου για το νομοσχέδιο αυτό. 
      Αυτή η πρόταση, έχει ως αποτέλεσμα –και νομίζω ότι έχει και μία ηθική διάσταση αυτό το αποτέλεσμα- ότι δεν μπορεί ο Πρόεδρος της Δημοκρατίας να υπογράψει το νομοσχέδιο αυτό, παρά μόνο μετά τη συζήτηση και την ψηφοφορία, σε σχέση με την πρόταση για το δημοψήφισμα. Διότι, όπως λέει πάλι το άρθρο 44, παράγραφος 2, αν ένα νομοσχέδιο υπερψηφιστεί, η προθεσμία του άρθρου 42, παράγραφος 1 αρχίζει από τη διεξαγωγή δημοψηφίσματος.
      Η προθεσμία του άρθρου 42, παράγραφος 1, έχει σχέση με την έκδοση και δημοσίευση από τον Πρόεδρο της Δημοκρατίας των νόμων, που έχουν ψηφιστεί από τη Βουλή μέσα σ’ ένα μήνα από την ψήφισή τους.
      Τέλος, η αναφορά του Κανονισμού στη δυνατότητα αυτή της αίτησης για διεξαγωγή δημοψηφίσματος, έχει ως αποτέλεσμα ότι αυτό το θέμα τίθεται κατά προτεραιότητα στην ημερήσια διάταξη της Βουλής, σε σχέση με όλα τα άλλα ζητήματα. Και μ’ αυτήν την έννοια, σε συμβολικό επίπεδο «τσαλακώνουμε» αυτή, την απαράδεκτη προσπάθεια κι αυτόν τον εξευτελισμό της Βουλής που κάνατε, δηλαδή το να συζητάει μέχρι τις 04.00΄ το πρωί, προκειμένου να μη δώσετε χρόνο και στους Βουλευτές να εκφραστούν, αλλά και στην κοινή γνώμη να παρακολουθήσει. 
      Καλούμε επομένως τα κόμματα της Αντιπολίτευσης, να συνυπογράψουν και θα δώσουμε με τις δικές μας υπογραφές ήδη από το απόγευμα το κείμενο αυτό, το οποίο θα κατατεθεί μετά την ψήφιση επί του συνόλου του νομοσχεδίου. Και αν τολμάει η Νέα Δημοκρατία κι αν πιστεύει σ’ αυτά, ας προχωρήσει σε δημοψήφισμα. 
      Ευχαριστώ πολύ.
      (Χειροκροτήματα από την πτέρυγα του Συνασπισμού Ριζοσπαστικής Αριστεράς)
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Απασχόλησης και Κοινωνικής Προστασίας): Κύριε Πρόεδρε, παρακαλώ το λόγο. 
      ΠΡΟΕΔΡΕΥΩΝ (Αναστάσιος Νεράντζης): Ορίστε, έχετε το λόγο. 
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Απασχόλησης και Κοινωνικής Προστασίας): Κυρίες και κύριοι συνάδελφοι, κύριε Πρόεδρε της Κοινοβουλευτικής Ομάδας του ΣΥ.ΡΙΖ.Α, όταν μιλάτε για επικοινωνίες και επικοινωνιακά τρικ, νομίζω ότι μάλλον εσείς τα επιδιώκετε. Ήρθατε εδώ την πρώτη μέρα και αποκαλέσατε «σκουπίδι» αυτό το νομοσχέδιο, το οποίο θα το ψηφίσει σε λίγες ώρες η ελληνική Βουλή, δηλαδή οι εκπρόσωποι του ελληνικού λαού. Και νομίζω ότι αυτό δεν το αμφισβητεί κανείς. Ο ελληνικός λαός μας έστειλε εδώ για να δίνουμε λύσεις, όχι για να πετάμε λέξεις όπως «σκουπίδια». 
      Και σήμερα ήρθατε και είπατε «μαριονέτα» τον Πρωθυπουργό. Ο Πρωθυπουργός είναι θεσμός, κύριε Πρόεδρε! Κι όπως ο καθένας από μας σέβεται το συνάδελφό του, ο καθένας από μας σέβεται τον Αρχηγό του κάθε κόμματος, όπως σας σεβόμαστε, νομίζω ότι πρέπει και εσείς να σέβεστε τον Πρωθυπουργό της Ελλάδας. Είναι ο Πρωθυπουργός της Ελλάδας, κύριε Πρόεδρε. Κι εγώ, όχι ως Βουλευτής της Νέας Δημοκρατίας αλλά ως Έλλην πολίτης, όπως δεν επιτρέπω και δεν θέλω να ακούω κανέναν να μιλάει απαξιωτικά για κανέναν από τους Αρχηγούς, δεν θέλω ούτε εσάς να ακούω, να μιλάτε απαξιωτικά. Και λυπούμαι που μια προσωπικότητα σαν κι εσάς κατρακύλησε σήμερα σ’ αυτές τις εκφράσεις. 
      Από εκεί και πέρα, αναφορικά με την έκκληση την οποία κάνατε προς τους Βουλευτές της Μείζονος Αντιπολίτευσης, θέλω να πω ότι η αλήθεια είναι πως ναι, πολλές νύχτες καθόμαστε εδώ. Όμως στις τρεις νύχτες και τις τρεις μέρες, είναι η δεύτερη πρόταση και έκκληση που τους κάνατε. Τη μία τους καλέσατε να συναντηθείτε σε κάποια όχθη. Αλλά σας απαντήσανε και σχολίασα κι εγώ ότι ώσπου να βρείτε σε ποια όχθη θα συναντηθείτε, εμείς, η Νέα Δημοκρατία, δυναμικό «ποτάμι», πάμε μπροστά τη χώρα.  Εσείς καθίστε στις όχθες. Εμείς φεύγουμε, γιατί το θέλει ο ελληνικός λαός.
      (Χειροκροτήματα από την πτέρυγα της Νέας Δημοκρατίας)
      ΜΑΡΚΟΣ ΜΠΟΛΑΡΗΣ: Μόνο να μην πνίξετε τον κόσμο με το ποτάμι!
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Απασχόλησης και Κοινωνικής Προστασίας): Εσείς καθίστε να ψάξετε σε ποια όχθη θα συναντηθείτε.
      (Θόρυβος από τις πτέρυγες του ΠΑ.ΣΟ.Κ. και του Συνασπισμού Ριζοσπαστικής Αριστεράς )
      …και σας απάντησε βέβαια και ο νέος Αρχηγός του ΣΥ.ΡΙΖ.Α. «ευχαριστώ. δεν θα πάρουμε». Αποφασίστε. Θα πάρετε, δεν θα πάρετε; Βρείτε τα. Αφήστε μας λοιπόν να κάνουμε δουλειά εδώ.
      Και μια και πήρα το λόγο, θέλω να απαντήσω και να πω ότι σήμερα το βράδυ, η ασφαλιστική μεταρρύθμιση θα είναι μια πραγματικότητα, θα είναι ψηφισμένη κατά πλειοψηφία από την ελληνική Βουλή. 
      ΜΑΡΚΟΣ ΜΠΟΛΑΡΗΣ: Αλίμονό μας!
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Απασχόλησης και Κοινωνικής Προστασίας):Αυτό που εμείς υλοποιούμε, είναι την εντολή του ελληνικού λαού. Νωπή εντολή -έξι μήνες είμαστε Κυβέρνηση. Υλοποιούμε αυτό ακριβώς που θέλουν: Να προχωρήσει η χώρα μπροστά, να γίνουν οι μεταρρυθμίσεις και οι τομές. Αυτό ακριβώς που δεν θέλουν από εμάς τους πολιτικούς, εμάς που μας έχουν στείλει στην ελληνική Βουλή για να τους  λύσουμε τα προβλήματά τους, αντί να απαξιώνουμε την πολιτική χρησιμοποιώντας εκφράσεις όπως «σκουπίδια», «μαριονέτες», «ψεύτες» και άλλα παρόμοια. 
      Επειδή όμως πήρα το λόγο, κύριε Πρόεδρε, πρέπει να δώσω μια απάντηση στα όσα χθες ειπώθηκα. Και δεν θα ξαναπάρω το λόγο επί των άρθρων. Απάντησα χθες επί των άρθρων. Χρειάζεται όμως να δώσω μια απάντηση, σ’ ένα θέμα το οποίο χθες έθεσαν οι συνάδελφοι της Μείζονος Αντιπολίτευσης.
      Ξέρετε, κύριοι συνάδελφοι, τρεις μέρες εδώ όλοι οι αγορητές και, κυρίως, από το ΠΑ.ΣΟ.Κ., ξεκινούν τις ομιλίες τους ή έχουν μέσα στις ομιλίες τους φράσεις όπου μας λένε «είστε όμηροι των δεσμεύσεών σας απέναντι στην Ευρωπαϊκή Ένωση», «κάνετε τα χατίρια των τραπεζιτών», «ακολουθείτε τις επιταγές της Ευρωπαϊκής Ένωσης». Και χθες αιφνιδίως, γίνατε υπερασπιστές της Ευρωπαϊκής Ένωσης και των Ευρωπαίων τραπεζιτών. Γιατί ήρθατε εδώ και…
      ΔΗΜΗΤΡΙΟΣ ΚΟΥΣΕΛΑΣ: Μα τι λέτε τώρα;
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Απασχόλησης και Κοινωνικής Προστασίας): Βεβαίως. Και σας κάνω την ερώτηση. Δηλαδή τι μας είπατε χθες το βράδυ; Μας είπατε ότι για τους Έλληνες ασφαλισμένους, πρέπει να νομοθετούν οι Ευρωπαίοι τραπεζίτες! Αυτό είπατε χθες, κύριοι συνάδελφοι. 
      (Θόρυβος, διαμαρτυρίες από την πτέρυγα του ΠΑ.ΣΟ.Κ.)
      ΜΑΡΚΟΣ ΜΠΟΛΑΡΗΣ: Λάθος κάνετε. Είναι ντροπή αυτό που λέτε! 
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Τι είναι αυτά που λέτε;
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Απασχόλησης και Κοινωνικής Προστασίας): Κάνατε τούμπα χθες , κάνατε στροφή τριακόσιες εξήντα μοίρες!
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Αφήστε τα τερτίπια. Την τούμπα την κάνατε εσείς.
      ΑΘΑΝΑΣΙΟΣ ΑΛΕΥΡΑΣ: (Δεν ακούστηκε)
      ΠΡΟΕΔΡΕΥΩΝ (Αναστάσιος Νεράντζης): Κύριε Αλευρά, σας παρακαλώ. Εσείς διακρίνεστε για την κοσμιότητά σας. Αφήστε την κυρία Υπουργό να εκθέσει τις απόψεις της. Σας παρακαλώ πολύ. Δεν διέκοψε κανένας κανέναν.
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Απασχόλησης και Κοινωνικής Προστασίας): Να πάρετε το λόγο στο τέλος. Θα με ακούσετε.
      ΠΡΟΕΔΡΕΥΩΝ (Αναστάσιος Νεράντζης): Συνεχίστε, κυρία Υπουργέ.
      ΔΗΜΗΤΡΙΟΣ ΚΟΥΣΕΛΑΣ: Αυτή είναι η απάντηση στην Ευρωπαϊκή Κεντρική Τράπεζα…
      ΠΡΟΕΔΡΕΥΩΝ (Αναστάσιος Νεράντζης): Κύριε Κουσελά, δεν νομίζετε ότι  διακόπτετε εξακολουθητικά;
      ΓΕΩΡΓΙΟΣ ΠΑΠΑΔΗΜΗΤΡΙΟΥ: Κυρία Υπουργέ…
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Απασχόλησης και Κοινωνικής Προστασίας): Σας παρακαλώ, κύριε καθηγητά και συνάδελφε. Όπως σας σέβομαι θα με σεβαστείτε.
      ΓΕΩΡΓΙΟΣ ΠΑΠΑΔΗΜΗΤΡΙΟΥ: Απολύτως.
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Απασχόλησης και Κοινωνικής Προστασίας): Θέλω, λοιπόν, να πω ότι από εκεί που μας λέγατε ότι ακολουθούμε τις επιταγές της Ευρωπαϊκής Ένωσης, ότι ακολουθούμε τις εντολές της, ξαφνικά λέτε ότι πρέπει οι Έλληνες ασφαλισμένοι, να διέπονται από το τι θέλουν οι Ευρωπαίοι τραπεζίτες. Και θα εξηγήσω τι εννοώ με αυτό. 
      Πρώτα απ’ όλα, επειδή αναφερθήκατε στη «γνώμη», opinion, της Ευρωπαϊκής Κεντρικής Τράπεζας. Πρέπει να πω ότι στην αρχή, όταν σας άκουσα, νόμιζα ότι είχατε ενοχληθεί, γιατί αυτή η γνώμη είναι ένας ύμνος για τη μεταρρύθμιση. Η οποία όπως τονίζεται στη «γνώμη» βοηθάει το ασφαλιστικό σύστημα, του δίνει βιωσιμότητα. Ουσιαστικά συγχαίρει και μας λέει πόσο καλά κάνει η Κυβέρνηση και κάνει αυτήν τη μεταρρύθμιση. Φαντάστηκα ότι γι’ αυτό ενοχληθήκατε. Όμως σας άκουσα και στη συνέχεια. Και εδώ να ξεκαθαρίσουμε τα πράγματα. Οι Έλληνες ασφαλισμένοι που εντάσσονται στον πρώτο πυλώνα της κύριας ασφάλισης, που όπως γνωρίζετε πολύ καλά, εγγυάται το κράτος μέσα από το Σύνταγμα, διέπονται από το εθνικό δίκαιο, κύριοι συνάδελφοι, είτε το θέλετε είτε δεν το θέλετε. 
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Η Τράπεζα της Ελλάδος από πού  διέπεται;
      ΜΑΡΙΛΙΖΑ ΞΕΝΟΓΙΑΝΝΑΚΟΠΟΥΛΟΥ: Άλλα ρωτάμε άλλα μας απαντάτε. 
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Απασχόλησης και Κοινωνικής Προστασίας):  Από το εθνικό δίκαιο διέπονται. Η δε opinion, ή άποψη της Ευρωπαϊκής Κεντρικής Τράπεζας, τι λέει; «Ενδεχομένως, ίσως…
      ΔΗΜΗΤΡΙΟΣ ΚΟΥΣΕΛΑΣ: Στην τροποποίηση του καταστατικού αναφέρεται. Είναι σαφέστατο. Δεν σας ενημέρωσαν καλά. 
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Απασχόλησης και Κοινωνικής Προστασίας):  Ένα-ένα θα σας τα απαντήσω, μην ανησυχείτε καθόλου. Λέει: «ίσως, ενδεχομένως». Και δεν αναφέρεται στους υπαλλήλους, δεν αναφέρεται στο Ταμείο των υπαλλήλων. Αναφέρεται «ίσως, ενδεχομένως» κ.λπ. στην τράπεζα. Σας ρωτώ, λοιπόν, και απαντήστε μου: Διαφωνεί κανείς ότι οι υπάλληλοι της Τράπεζας της Ελλάδος, διέπονται από το εθνικό δίκαιο; Έχετε διαφωνία σ’ αυτό; Ισχύει ή δεν ισχύει γι’ αυτούς και για όλους τους Έλληνες το εθνικό δίκαιο;
      Από εκεί και πέρα, ...
      ΑΘΑΝΑΣΙΟΣ ΑΛΕΥΡΑΣ: Πείτε μας ένα άρθρο!
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Απασχόλησης και Κοινωνικής Προστασίας): Μη μιλάτε, κύριε Αλευρά. Ακούστε κάτι. Σας άκουσα το βράδυ, κύριε συνάδελφε.
      ΔΗΜΗΤΡΙΟΣ ΚΟΥΣΕΛΑΣ: Τροποποιείτε το καταστατικό της Τράπεζας της Ελλάδος;
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Απασχόλησης και Κοινωνικής Προστασίας): Θα σας απαντήσω. Όχι! Μα δεν ξέρετε! 
      Εντάσσεται το Ταμείο των υπαλλήλων της Τράπεζας της Ελλάδος στο Ι.Κ.Α.-Ε.Τ.Α.Μ., με τις προϋποθέσεις, που έχει. Είναι νομικό πρόσωπο δημοσίου δικαίου και ως νομικό πρόσωπο δημοσίου δικαίου εντάσσεται στο Ι.Κ.Α.-Ε.Τ.Α.Μ., το οποίο είναι καθολικός διάδοχός του. Και φυσικά είναι νομικό πρόσωπο δημοσίου δικαίου και αυτό.
      Σε καμία περίπτωση, μην υιοθετείτε θέσεις με ευκολία –και λυπάμαι που το λέω σ’ εσάς, κύριε καθηγητά, που εκτιμώ ιδιαίτερα τις γνώσεις σας. Δεν μπορεί να επηρεαστεί το ασφαλιστικό καθεστώς των υπαλλήλων της Τράπεζας της Ελλάδος. Σ’ αυτό θα επανέλθω. 
      Δηλαδή, εσείς μ’ αυτά που θέσατε χθες, τι προτείνετε; Να μην ισχύει το εθνικό δίκαιο που ρυθμίζει –και γι’ αυτούς τους υπαλλήλους- τα θέματα της κοινωνικής τους ασφάλισης; Δηλαδή, τι μας λέτε; Υπερασπίζεστε αυτήν τη στιγμή την ανάμειξη της Ευρωπαϊκής Ένωσης στα ζητήματα της ασφάλισης; Τι είστε; Ευρωσκεπτικιστές ή ευρωλάγνοι; Τι από τα δύο είστε; Ευρωσκεπτικιστές ή ευρωλάγνοι;
      (Θόρυβος από την πτέρυγα του ΠΑ.ΣΟ.Κ.)
      ΔΗΜΗΤΡΙΟΣ ΚΟΥΣΕΛΑΣ: Το ν. 3371 εσείς τον ψηφίσατε.
      ΠΡΟΕΔΡΕΥΩΝ (Αναστάσιος Νεράντζης):  Κύριε Κουσελά, αν συνεχίσετε έτσι, είμαι υποχρεωμένος να λάβω πειθαρχικά μέτρα εναντίον σας! 
      ΔΗΜΗΤΡΙΟΣ ΚΟΥΣΕΛΑΣ: Μας εμπαίζετε!
      ΠΡΟΕΔΡΕΥΩΝ (Αναστάσιος Νεράντζης): Σας προειδοποιώ για τελευταία φορά! Δεν μπορεί να συνεχίσει αυτό το πράγμα! Μια από εκεί απευθύνεστε, μία στην ομιλήτρια!
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Απασχόλησης και Κοινωνικής Προστασίας): Θα ήθελα να σας πω ότι πολύ πριν φέρουμε το σχέδιο νόμου στη Βουλή, είχαμε κάνει πολλές συζητήσεις και με τους υπαλλήλους, είχαμε μιλήσει και τους είχα εκφράσει τις θέσεις και τις απόψεις έγκριτων νομικών. 
      Βεβαίως και το είχαμε ψάξει. Βεβαίως και έχουμε γνωμοδοτήσεις των νομικών συμβούλων του κράτους, βεβαίως και έχουμε γνωμοδοτήσεις από αρκετούς νομικούς. Όμως, θα σας απαντήσω μία-μία τις αιτιάσεις ή –αν θέλετε- παρόλο που δεν χρειάζεται καν να σχολιάσω την άποψη, θα το κάνω γιατί αισθάνομαι ότι τρεις μέρες εδώ, το μόνο θέμα που έχετε –εντός εισαγωγικών- «ανεβάσει» είναι αυτό! 
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κάνετε λάθος!
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Απασχόλησης και Κοινωνικής Προστασίας): Και χαίρομαι, γιατί αυτό σημαίνει ότι είναι τόσο καλό το νομοσχέδιο, που δεν έχετε τίποτα άλλο να πείτε!
      (Χειροκροτήματα από την πτέρυγα της Νέας Δημοκρατίας)
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ:  Δεν ακούγατε!
      ΠΡΟΕΔΡΕΥΩΝ (Αναστάσιος Νεράντζης):  Κυρία Χριστοφιλοπούλου, σας παρακαλώ αφήστε την κυρία Υπουργό. 
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Απασχόλησης και Κοινωνικής Προστασίας): Την άποψη του κ. Τρισέ, μόνο εκεί στέκεστε!
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ:  Μα τι λέτε τώρα!
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Απασχόλησης και Κοινωνικής Προστασίας): Στην έκθεση ιδεών, στην άποψη του κ. Τρισέ!
      Σας ευχαριστώ προσωπικά και ως Κυβέρνηση, για το δώρο που μας κάνετε! Σας ευχαριστούμε! 
      ΜΑΡΚΟΣ ΜΠΟΛΑΡΗΣ: Υπάρχουν και όρια και τα έχετε ξεπεράσει!
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Απασχόλησης και Κοινωνικής Προστασίας): Έχουμε κάνει ένα νομοσχέδιο, για το οποίο δεν μπορείτε να κάνετε καμμία κριτική!
      ΠΡΟΕΔΡΕΥΩΝ (Αναστάσιος Νεράντζης): Παρακαλώ, κυρία Υπουργέ, έχει περάσει ο χρόνος σας!
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Απασχόλησης και Κοινωνικής Προστασίας): Και η μόνη κριτική που γίνεται, είναι γιατί δεν βάζουμε τον κ. Τρισέ να νομοθετήσει για τους υπαλλήλους της Τράπεζας της Ελλάδος! 
      ΠΡΟΕΔΡΕΥΩΝ (Αναστάσιος Νεράντζης):  Παρακαλώ τελειώνετε.
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Απασχόλησης και Κοινωνικής Προστασίας): Ε, δεν θα το κάνουμε. Αν υπηρετείτε τους ξένους τραπεζίτες, να το πείτε εδώ! Εμείς δεν το κάνουμε!
      ΠΡΟΕΔΡΕΥΩΝ (Αναστάσιος Νεράντζης):  Ευχαριστώ, κυρία Υπουργέ.
      Έχει ζητήσει το λόγο ο Κοινοβουλευτικός Εκπρόσωπος του ΠΑ.ΣΟ.Κ..
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Απασχόλησης και Κοινωνικής Προστασίας): Όχι, όχι, δεν τελείωσα. Πρέπει να αναφερθώ...
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Μιλάτε όσο χρόνο θέλετε; Κι εμείς θα πάρουμε όσο χρόνο θέλουμε, κύριε Πρόεδρε.
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Απασχόλησης και Κοινωνικής Προστασίας): Μα δεν με αφήνετε να σας απαντήσω!
      ΠΡΟΕΔΡΕΥΩΝ (Αναστάσιος Νεράντζης): Κυρία Υπουργέ, το πότε θα τελειώσετε, το ορίζει ο Κανονισμός. Έχετε ήδη υπερβεί το χρόνο. Παρακαλώ πάρα πολύ σ’ ένα λεπτό να έχετε τελειώσει. 
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Απασχόλησης και Κοινωνικής Προστασίας): Πολύ καλά. 
      Θα αναφερθώ σε κάθε θέμα ξεχωριστά. Πρώτον, υπάρχει η υποχρέωση της Τράπεζας της Ελλάδος, να δίνει το χρόνο τα 23.000.000 ευρώ στο Ι.Κ.Α.-Ε.Τ.Α.Μ. για δεκαπέντε χρόνια. Δεν παραβιάζεται η απαγόρευση νομισματικής χρηματοδότησης, που επιβάλλεται από το άρθρο 101, το πρώην άρθρο 104 της Συνθήκης της Ευρωπαϊκής Ένωσης, αλλά και από το ν. 2076/1992. Η τράπεζα αυτό το ποσό θα το καταβάλει στο Ι.Κ.Α.-Ε.Τ.Α.Μ. ως υπόχρεος εργοδότης, όπως και κάθε άλλη επιχείρηση για την κάλυψη του κόστους που της αναλογεί, μετά από την είσοδο του ταμείου αυτού στο Ι.Κ.Α.-Ε.Τ.Α.Μ.. Αυτό, δεν συνιστά νομισματική χρηματοδότηση. 
      Σ’ ό,τι αφορά τα υπηρεσιακά θέματα του προσωπικού της τράπεζας, ουδόλως αυτά –και το λέει ο νόμος αυτό, διαβάστε τον- επηρεάζονται από το σχέδιο νόμου. Δεν επηρεάζεται το καταστατικό της τράπεζας. Δεν εντάσσουμε την τράπεζα. Εντάσσουμε το νομικό πρόσωπο δημοσίου δικαίου που είναι το ταμείο των συνταξιούχων, ων ασφαλισμένων. 
      Με την ένταξη, λοιπόν, αυτή, επιδιώκεται η διασφάλιση της κοινωνικοασφαλιστικής κάλυψης του προσωπικού της τράπεζας στο μέλλον. Και βεβαίως οι ασφαλισμένοι του συγκεκριμένου ταμείου, μετά την ένταξή τους, εξακολουθούν να διέπονται –ως προς τις προϋποθέσεις, τον τρόπο υπολογισμού της σύνταξης- από τις διατάξεις της νομοθεσίας του εντασσόμενου ταμείου, όπως ισχύουν με τις γενικές διατάξεις νόμων και στο συγκεκριμένο νομοσχέδιο.
      Τελειώνω, λέγοντάς σας μια κουβέντα για το οργανικό έλλειμμα του ταμείου. Το οργανικό έλλειμμα του ταμείου για το 2007 είναι 11.000.000 ευρώ και για το 2008 το οργανικό έλλειμμα του ταμείου είναι 10.000.000 ευρώ. Το ταμείο έχει δύο χιλιάδες οκτακόσιους εξήντα πέντε ασφαλισμένους, τέσσερις χιλιάδες πεντακόσιους σαράντα τέσσερις συνταξιούχους.
      Η τράπεζα καταβάλλει κάθε χρόνο 23.000.000 ευρώ στο ταμείο. Αυτά τα ποσά θα τα καταβάλει και στο Ι.Κ.Α. για τις συντάξεις και τις παροχές των ασφαλισμένων τους. 
      (Στο σημείο αυτό κτυπά το κουδούνι λήξεως του χρόνου ομιλίας της κυρίας Υπουργού)
      Θα τελειώσω υπενθυμίζοντας ότι από τις ενοποιήσεις ουδείς εξαιρείται. Ίσως να έχετε δύο προτάσεις: η μία να εξαιρέσουμε την Τράπεζα της Ελλάδος από τις ενοποιήσεις και η δεύτερη –αλλά να το πείτε ξεκάθαρα- να θεσμοθετούμε και να νομοθετούμε για τους Έλληνες ασφαλισμένους, σύμφωνα με τις επιταγές της Κεντρικής Τράπεζας.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Αναστάσιος Νεράντζης): Πριν δώσω το λόγο στον επόμενο συνάδελφο, σας παρακαλώ να κάνουμε ησυχία και να αφήνουμε τους ομιλητές να αναπτύσσουν τις απόψεις τους. 
      ΜΙΛΤΙΑΔΗΣ ΕΒΕΡΤ: Αυτό να το πείτε στους κεκράχτες, οι οποίοι βελάζουν!
      ΠΡΟΕΔΡΕΥΩΝ (Αναστάσιος Νεράντζης):  Ορίστε, κύριε Παπουτσή, έχετε το λόγο. 
      ΧΡΗΣΤΟΣ ΠΑΠΟΥΤΣΗΣ: Κυρίες και κύριοι συνάδελφοι, από τη Δευτέρα το απόγευμα, βρισκόμαστε στην Αίθουσα αυτή, υπερασπιζόμενοι τα δικαιώματα και τις κατακτήσεις των εργαζομένων, όσον αφορά το ασφαλιστικό σύστημα και το γενικότερο κοινωνικό σύστημα στη χώρα μας. 
      Ορισμένες φορές, παρά το γεγονός ότι καθόμαστε μέχρι πολύ αργά το βράδυ και παρακολουθούμε με πολύ μεγάλο ενδιαφέρον τις παρεμβάσεις των συναδέλφων Βουλευτών του ΠΑ.ΣΟ.Κ. –οι οποίοι με πολύ τεκμηριωμένο λόγο και συγκεκριμένα στοιχεία κατακεραυνώνουν το απαράδεκτο και αντιασφαλιστικό νομοσχέδιο, το οποίο έχει παρουσιάσει η Νέα Δημοκρατία- αισθάνομαι να μελαγχολώ.
      Αισθάνομαι να μελαγχολώ, γιατί βλέπω ότι όλη αυτή η προσπάθεια, στην πραγματικότητα δεν υποστηρίζεται από κάποιους, για τα δικαιώματα των οποίων εμείς εδώ αγωνιζόμαστε και για τα οποία όλος ο κόσμος βρίσκεται στους δρόμους. Γι’ αυτά τα δικαιώματα εμείς, επανειλημμένως, έχουμε σταθεί στο πλευρό τους καθ’ όλη τη διάρκεια των δικών τους απεργιακών κινητοποιήσεων.
      (Θόρυβος στην Αίθουσα)
      ΠΡΟΕΔΡΕΥΩΝ (Αναστάσιος Νεράντζης): Το «πηγάδι» στα «ορεινά» της Νέας Δημοκρατίας παρακαλώ ας «σκεπαστεί» λιγάκι. Καθίστε στις θέσεις σας.
      ΧΡΗΣΤΟΣ ΠΑΠΟΥΤΣΗΣ: Σήμερα, χθες και προχθές, άθελά τους –ελπίζω- προσέφεραν μια πολύ μεγάλη υπηρεσία στην Κυβέρνηση. Στέρησαν από τον ελληνικό λαό τη δυνατότητα, να γνωρίζει ποιοι δίνουν τη μάχη, πώς δίνουν τη μάχη και σε τι ακριβώς αναφέρεται αυτό το νομοσχέδιο.
      Επιπλέον, στερούν από τον ελληνικό λαό τη δυνατότητα να ενημερωθεί για τις κρυφές πλευρές αυτού του νομοσχεδίου, τις οποίες θα βρούμε μπροστά μας τα επόμενα χρόνια. 
      Αναφέρομαι στους εκλεκτούς, κατά τα άλλα, λειτουργούς στο χώρο των Μέσων Μαζικής Ενημέρωσης, οι οποίοι δυστυχώς, δεν έλαβαν υπ’ όψιν τους την πρόβλεψη αυτή τη μεγάλη πολιτική μάχη, η οποία δίνεται αυτές τις μέρες –που θα μπορούσαν να είχαν μια τέτοια πρόβλεψη, να προβλέψει απεργιακά δελτία, να προβλέψουν έκτακτες ενημερωτικές, ειδησεογραφικές εκπομπές- δεν το έπραξαν. 
      Και, δυστυχώς, δεν το πράξατε, παρά τις επανειλημμένες παρεμβάσεις της Γενικής Συνομοσπονδίας Εργατών Ελλάδος, προσωπικά του Προέδρου της Γενικής Συνομοσπονδίας Εργατών Ελλάδος, του κ. Παναγόπουλου, προς τον παριστάμενο Πρόεδρο της Ε.Σ.Η.Ε.Α. κ. Σόμπολο.
      Παρ’ όλα αυτά, δεν υπήρξε καμμία αντίδραση, καμμία πρόβλεψη, με αποτέλεσμα ο ελληνικός λαός να μη μπορεί να δει το κατάντημα της χώρας, να μη μπορεί να παρακολουθήσει αυτό το οποίο παρακολουθήσαμε έκπληκτοι μόλις προηγουμένως, την Υπουργό της Κυβέρνησης της Νέας Δημοκρατίας -μιας Κυβέρνησης η οποία, υποτίθεται, ότι είναι μια ευρωπαϊκή Κυβέρνηση και η οποία επί πολλά χρόνια διατυμπανίζει μ’ όλους τους τόνους τον ευρωπαϊκό προσανατολισμό και των ευρωπαϊκό χαρακτήρα των πολιτικών της- να εμφανίζεται, εδώ, ενώπιον της Βουλής και μη γνωρίζουσα τη λειτουργία της Ευρωπαϊκής Ένωσης, την οποία, κατά τα άλλα, υποστηρίζει, μη γνωρίζουσα την ευρωπαϊκή έννομη τάξη, τη λειτουργία της Οικονομικής και Νομισματικής Ένωσης, τη λειτουργία των συνθηκών της Ευρωπαϊκής Ένωσης και των υποχρεώσεων, που απορρέουν εξ αυτής της λειτουργίας. Και αυτήν τη λειτουργία, η Βουλή των Ελλήνων, επικύρωσε, με την ένταξη της χώρας μας στην Ευρωπαϊκή Ένωση, με την ένταξη και την προσχώρηση της χώρας μας στην Οικονομική και Νομισματική Ένωση και με την κύρωση της Συνθήκης της Ευρωπαϊκής Ένωσης και των Ευρωπαϊκών Κοινοτήτων.
      Όλα αυτά, η κυρία Υπουργός δεν τα γνωρίζει. Και όχι μόνο αυτό, αλλά παρασύρει με ένα λόγο άκρατου λαϊκισμού και τους συναδέλφους της Νέας Δημοκρατίας -οι οποίοι, φυσικά, δεν έχουν καμμία υποχρέωση να εντρυφούν περί του κοινοτικού δικαίου και βεβαίως, δεν έχουν καμία υποχρέωση να γνωρίζουν τις λεπτομέρειες λειτουργίας της Οικονομικής και Νομισματικής Ένωσης. Ουσιαστικά τι επιχειρεί; Να δικαιολογήσει το γεγονός ότι η Κυβέρνηση, όπως αποδεικνύεται, με πλήρη γνώση της Υπουργού, του αρμοδίου Υπουργού Οικονομικών, του Πρωθυπουργού, φυσικά -έτσι απεδείχθη και χθες- παραπλάνησε το Σώμα, παραπλάνησε την Πλειοψηφία, παραπλάνησε τους Βουλευτές της Νέας Δημοκρατίας και οδήγησε το Σώμα, να ψηφίσει επί της αρχής ένα νομοσχέδιο το οποίο εκθέτει ξανά τη χώρα.
      Και ετοιμάζεται ξανά η δύσμοιρη Ελλάδα, η οποία κυβερνάται από τη Νέα Δημοκρατία, να ξανασκύψει το κεφάλι και να ξαναεισπράξει καρπαζιά, λες και δεν γνώριζε η Νέα Δημοκρατία, δεν γνώριζε η κυρία Υπουργός, δεν γνώριζαν οι σύμβουλοί της, δεν γνώριζε ο Πρωθυπουργός, δεν γνώριζε κανένας ότι υπήρχαν ήδη δεδικασμένα, ότι υπήρχαν ήδη προηγούμενα.
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Απασχόλησης και Κοινωνικής Προστασίας): Το ξέρουμε πάρα πολύ καλά.
      ΧΡΗΣΤΟΣ ΠΑΠΟΥΤΣΗΣ: Πρόσφατα, η Γερμανική Κεντρική Τράπεζα είχε το ίδιο θέμα. Η γερμανική ομοσπονδιακή κυβέρνηση αντιμετώπισε τα ίδια θέματα. Κάνατε πως δεν καταλάβατε. Δεν είδατε, δεν γνωρίζατε τίποτα.
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Απασχόλησης και Κοινωνικής Προστασίας): Γνωρίζαμε και ξέραμε.
      ΧΡΗΣΤΟΣ ΠΑΠΟΥΤΣΗΣ: Βεβαίως και ξέρατε και γνωρίζατε. Γιατί πήγατε να ισορροπήσετε στον ελάχιστο κοινό παρανομαστή, τον οποίο εν τη ρύμη του λόγου σας, του λαϊκιστικού λόγου, προηγουμένως, το ομολογήσατε. Πήγατε να χρεώσετε ξανά, για μια ακόμη φορά, τα πάντα στο Ι.Κ.Α. Αυτό κάνατε. Γιατί στην πραγματικότητα, επιβεβαιώσατε όλα τα επιχειρήματα των συναδέλφων του ΠΑ.ΣΟ.Κ. τέσσερις μέρες, ότι η επιλογή σας είναι να βυθίσετε το Ι.Κ.Α.. Η επιλογή σας, είναι να συντρίψετε όλο το σύστημα της δημόσιας κοινωνικής ασφάλισης και να στρέψετε τον κόσμο στην ιδιωτική ασφάλιση.
      Σας καλέσαμε επανειλημμένως να αποσύρετε το νομοσχέδιο, ακόμη και μετά την αποκάλυψη του συγκεκριμένου γεγονότος με την Ευρωπαϊκή Κεντρική Τράπεζα.
      Η εισηγητής μας, η κ. Χριστοφιλοπούλου, όπως και η συνάδελφος κ. Ξενογιαννακοπούλου, στην επιτροπή, κυρία Υπουργέ, επανειλημμένως σας ζήτησαν επιμόνως, να δηλώσετε εάν έχετε ενημερώσει την Ευρωπαϊκή Κεντρική Τράπεζα, όπως οφείλετε, σύμφωνα με τις διατάξεις της συνθήκης και όπως οφείλει η Τράπεζα της Ελλάδος να συνεργάζεται με την Ευρωπαϊκή Κεντρική Τράπεζα, σύμφωνα με την Οικονομική και Νομισματική Ένωση.
      (Θόρυβος – Διαμαρτυρίες από την πτέρυγα της Νέας Δημοκρατίας)
      Γι’ αυτόν το λόγο, παρακαλώ, κύριε Πρόεδρε, να ενημερώσετε τους «αντάρτες των γλυκών νερών», να μη διακόπτουν κατά τη διάρκεια της ομολογίας...
      ΙΟΡΔΑΝΗΣ ΤΖΑΜΤΖΗΣ: Ντροπή σου!
      ΠΡΟΕΔΡΕΥΩΝ (Αναστάσιος Νεράντζης): Παρακαλώ πολύ, να σεβαστούμε τον Κοινοβουλευτικό Εκπρόσωπο της Αξιωματικής Αντιπολίτευσης.
      ΧΡΗΣΤΟΣ ΠΑΠΟΥΤΣΗΣ: Παρακαλώ πολύ.
      ΠΡΟΕΔΡΕΥΩΝ (Αναστάσιος Νεράντζης): Και όλοι οφείλουμε να σεβόμαστε τον ομιλητή επί του Βήματος.
      ΧΡΗΣΤΟΣ ΠΑΠΟΥΤΣΗΣ: Παρακαλώ πάρα πολύ.
      ΠΡΟΕΔΡΕΥΩΝ (Αναστάσιος Νεράντζης): Σας παρακαλώ ιδιαιτέρως και εγώ.
      Συνεχίστε, κύριε Παπουτσή, παρακαλώ.
      ΧΡΗΣΤΟΣ ΠΑΠΟΥΤΣΗΣ: Παρακαλώ, κύριε Πρόεδρε, να υπενθυμίσετε σε ορισμένους ότι...
      ΠΡΟΕΔΡΕΥΩΝ (Αναστάσιος Νεράντζης): Παρακαλώ, το Προεδρείο γνωρίζει. Αν έχετε την καλοσύνη, συνεχίστε.
      ΧΡΗΣΤΟΣ ΠΑΠΟΥΤΣΗΣ: ...η κοινοβουλευτική μάχη έχει εξαιρετικά, εντελώς διαφορετικά χαρακτηριστικά, από την τηλεοπτική μάχη.
      ΠΡΟΕΔΡΕΥΩΝ (Αναστάσιος Νεράντζης): Μην ξεχνάτε, βέβαια, το τι έγινε ευθύς προηγουμένως. Τα γνωρίζετε. Δεν είναι σωστό ούτε το ένα ούτε το άλλο και τα αποδοκιμάζουμε.
      Προχωρήστε.
      ΧΡΗΣΤΟΣ ΠΑΠΟΥΤΣΗΣ: Κύριε Πρόεδρε, επαναλαμβάνω, λοιπόν, ότι η κοινοβουλευτική μάχη έχει εξαιρετικά, εντελώς διαφορετικά χαρακτηριστικά από την τηλεοπτική μάχη και τις τηλεοπτικές μονομαχίες.
      Λοιπόν, επανέρχομαι επί του συγκεκριμένου. Η Κυβέρνηση ψεύδεται. Η Κυβέρνηση παραπλάνησε το Σώμα. Η Κυβέρνηση δημιούργησε ένα σημαντικό πολιτικό πρόβλημα. Και επιπλέον, είναι μια Κυβέρνηση χωρίς Πρωθυπουργό. Έχει δίκιο ο κ. Αλαβάνος, ο οποίος επεσήμανε προηγουμένως το γεγονός ότι είμαστε στην τέταρτη μέρα συζήτησης του νομοσχεδίου και δεν έχει εμφανιστεί ο Πρωθυπουργός για το κορυφαίο θέμα της χώρας. Επί τέσσερα χρόνια η Νέα Δημοκρατία δημιουργούσε κλίμα ότι έρχεται η μεγάλη μεταρρύθμιση.
      Μα δεν υπάρχει μεταρρύθμιση. Απορρύθμιση υπάρχει. Δεν υπάρχει ενοποίηση των ταμείων. Ενοποίηση ελλειμμάτων με τα πλεονάσματα υπάρχει. Δεν υπάρχει η δυνατότητα διεκδίκησης ή βελτίωσης μιας καλύτερης ποιότητας ζωής για τους ασφαλισμένους του σήμερα και τους ασφαλισμένους του μέλλοντος, γιατί δεν υπάρχει ένας εργαζόμενος, μία ελληνική οικογένεια, η οποία να απολαμβάνει κάτι καλύτερο ή να ελπίζει σε κάτι καλύτερο.
      Γι’ αυτό υπάρχει λαϊκή αντίδραση. Γι’ αυτό υπάρχει η διαρκής παρουσία του ΠΑ.ΣΟ.Κ. εδώ, μέχρι τις 03:00΄-04:00΄ η ώρα, μέχρις ότου χρειαστεί, για να δώσουμε τη μάχη. Γι’ αυτό υπάρχει η διαρκής παρουσία παντού στους δρόμους, σ’ όλη τη χώρα. Ακόμη κι αν δεν ψηφιστεί, ο κόσμος θα είναι στους δρόμους. Και αυτό το νομοσχέδιο, όπως και τόσα άλλα, δεν θα εφαρμοστεί. Τελεία και παύλα.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Γι’ αυτόν το λόγο, είναι εξαιρετικής σημασίας και εξαιρετικού ενδιαφέροντος η πρόταση του Προέδρου του Συνασπισμού, του κ. Αλαβάνου, μια πρόταση η οποία έρχεται να ανταποκριθεί στην πρόταση του κ. Παπανδρέου, για ευρύτερη συνεργασία των δυνάμεων της Αριστεράς, ιδιαίτερα, όμως, απέναντι σ' αυτό το νομοσχέδιο. Και γι’ αυτόν το λόγο και εμείς αποδεχόμαστε τη συλλογιστική αυτής της πρότασης του κ. Αλαβάνου.
      (Χειροκροτήματα από την πτέρυγα του ΠΑ.ΣΟ.Κ.)
      Και ως εκ τούτου, καλούμε το Συνασπισμό, να αποδεχθεί και εκείνος την πρόταση του κ. Παπανδρέου, για άμεση συνεύρεση των εκπροσώπων των κομμάτων στη Βουλή, προκειμένου να συζητήσουμε τον τρόπο με τον οποίο θα προτείνουμε τις συγκεκριμένες προτάσεις.
      Σας ευχαριστώ, κύριε Πρόεδρε.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε Παπουτσή.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, τριάντα επτά μαθητές και μαθήτριες και τέσσερις συνοδοί-δάσκαλοι από το 1ο Δημοτικό Σχολείο Αλιβερίου Ευβοίας.
      Η Βουλή τους καλωσορίζει. 
      (Χειροκροτήματα από όλες τις πτέρυγες της Βουλής)
      Επιστρέφουμε στον κατάλογο.
      Το λόγο έχει ο Βουλευτής του ΠΑ.ΣΟ.Κ., ο κ. Τσιρώνης.
      Κύριε Τσιρώνη, θέλετε να μιλήσετε ή διαγράφεστε;
      ΔΗΜΗΤΡΙΟΣ ΤΣΙΡΩΝΗΣ: Θα μιλήσω, κύριε Πρόεδρε.
      ΠΡΟΕΔΡΕΥΩΝ (Αναστάσιος Νεράντζης): Ε, ελάτε, λοιπόν!
      ΜΙΛΤΙΑΔΗΣ ΕΒΕΡΤ: Κύριε Πρόεδρε, μου επιτρέπετε;
      ΠΡΟΕΔΡΕΥΩΝ (Αναστάσιος Νεράντζης): Παρακαλώ, κύριε Πρόεδρε.
      ΜΙΛΤΙΑΔΗΣ ΕΒΕΡΤ: Κύριε Πρόεδρε, στις 12.30΄ θα γίνει η ψηφοφορία.
      ΠΡΟΕΔΡΕΥΩΝ (Αναστάσιος Νεράντζης): Το γνωρίζω αυτό.
      Ορίστε, κύριε Τσιρώνη, έχετε το λόγο.
      ΔΗΜΗΤΡΙΟΣ ΤΣΙΡΩΝΗΣ: Κυρίες και κύριοι συνάδελφοι, συνεχίζοντας από το σημείο που ο Κοινοβουλευτικός Εκπρόσωπος του ΠΑ.ΣΟ.Κ. τελείωσε, θα ήθελα να πω το εξής. Χθες, με αντιπροσωπεία του ΠΑ.ΣΟ.Κ., που συμμετείχαμε, με επικεφαλής τον Πρόεδρό μας τον Γιώργο Παπανδρέου, στη μεγάλη απεργιακή κινητοποίηση, συναντήσαμε και τον Πρόεδρο της Κοινοβουλευτικής Ομάδας του ΣΥ.ΡΙΖ.Α.
      Κύριε Αλαβάνο, από εδώ και πέρα θα σας βρίσκουμε συνεχώς στους δρόμους. Όπως χθες, στη μεγάλη απεργιακή κινητοποίηση συναντήσατε τον Πρόεδρό μας τον Γιώργο Παπανδρέου, από εδώ και πέρα θα σας βρίσκουμε συνεχώς.
      (Θόρυβος στην Αίθουσα – Κωδωνοκρουσίες)
      ΠΡΟΕΔΡΕΥΩΝ (Αναστάσιος Νεράντζης): Παρακαλώ, καθίστε κάτω, κύριοι συνάδελφοι.
      ΔΗΜΗΤΡΙΟΣ ΤΣΙΡΩΝΗΣ: Θα σας βρίσκουμε όχι μόνο μέσα στη Βουλή, αλλά θα σας βρίσκουμε και στο δρόμο και στο εργοστάσιο και όπου χρειάζεται, να δίνουμε όλοι μαζί τον αγώνα και τη μάχη...
      ΠΡΟΕΔΡΕΥΩΝ (Αναστάσιος Νεράντζης): Μισό λεπτό, κύριε Τσιρώνη.
      Δεν μπορεί να συνεχιστεί η συζήτηση έτσι!
      Κύριε Κεγκέρογλου, έχετε αντιληφθεί ότι έχετε στραμμένα τα νώτα σας προς το Προεδρείο; Παρακαλώ, καθίστε!
      ΒΑΣΙΛΕΙΟΣ ΚΕΓΚΕΡΟΓΛΟΥ: Κύριε Πρόεδρε, σηκώθηκα να περάσουν οι συνάδελφοι.
      ΠΡΟΕΔΡΕΥΩΝ (Αναστάσιος Νεράντζης): Κύριε Τζιτζικώστα, καθίστε κάτω!
      Κύριε Ρήγα, παρακαλώ, καθίστε κάτω!
      ΒΑΣΙΛΕΙΟΣ ΚΕΓΚΕΡΟΓΛΟΥ: Κύριε Πρόεδρε, κάνω το σταυρό μου!
      ΠΡΟΕΔΡΕΥΩΝ (Αναστάσιος Νεράντζης): Να τον κάνετε δύο φορές το σταυρό σας! Παρακαλώ καθίστε! Συνάδελφός σας είναι επί του Βήματος.
      Παρακαλώ, καθίστε! Όσοι δεν επιθυμούν, μπορούν να βγουν.
      Ορίστε, κύριε συνάδελφε, συνεχίστε. Έχω ήδη κρατήσει το χρόνο σας.
      ΔΗΜΗΤΡΙΟΣ ΤΣΙΡΩΝΗΣ: Θα σας βρίσκουμε συνεχώς, κύριε Αλαβάνο και στη Βουλή και στους δρόμους και στο εργοστάσιο, γιατί πρέπει, είναι χρέος και καθήκον μας, να απαλλάξουμε τη χώρα από την κακή διακυβέρνησή της από τη Νέα Δημοκρατία, από το αδιέξοδο που την έχει οδηγήσει αυτήν και τους πολίτες.
      Αυτό το ασφαλιστικό νομοσχέδιο, είναι η ναυαρχίδα των νομοσχεδίων που συζητούνται κάθε πέντε, έξι ή επτά χρόνια, με το οποίο παίρνονται πάρα πολλές σημαντικές ρυθμίσεις, που αφορούν τη ζωή όλων των Ελλήνων, τον προγραμματισμό της ζωής τους και όταν είναι ενεργοί πολίτες, αλλά και όταν εξέρχονται από την εργασία.
      Και σας καλούμε για μια ακόμη φορά να αποσύρετε αυτό το νομοσχέδιο.
      (Θόρυβος στην Αίθουσα)
      ΠΡΟΕΔΡΕΥΩΝ (Αναστάσιος Νεράντζης): Κυρία Μερεντίτη!
      ΑΘΑΝΑΣΙΑ ΜΕΡΕΝΤΙΤΗ: Κύριε Πρόεδρε, μόλις μπαίνω, με βλέπετε.
      ΔΗΜΗΤΡΙΟΣ ΤΣΙΡΩΝΗΣ: Να το αποσύρετε πρώτα απ’ όλα, γιατί έχει ορίζοντα εφαρμογής μόλις μέχρι τις επόμενες εθνικές εκλογές.
      Διότι να ξέρετε, κυρίες και κύριοι συνάδελφοι, κύριε Πρόεδρε, ότι αυτό το νομοσχέδιο στην πράξη δεν πρόκειται να εφαρμοσθεί ποτέ. Και δεν πρόκειται να εφαρμοσθεί γιατί οι ίδιοι οι εργαζόμενοι θα κάνουν μαζικές αγωγές στα δικαστήρια για να «ρίξουν» όλες αυτές τις ενοποιήσεις ταμείων, οι οποίες έχουν γίνει με αυθαίρετο τρόπο, χωρίς να υπάρχει καμμιά αναλογιστική μελέτη, χωρίς να βασίζονται πουθενά. 
      Πολλοί συνάδελφοι αναφέρθηκαν στη μη ύπαρξη των αναλογιστικών μελετών. Και φυσικά δεν θέλατε τις αναλογιστικές μελέτες. Τι τις θέλατε; Θέλατε να πάρετε τα περιουσιακά στοιχεία των ταμείων. Δεν θέλατε να ξέρουμε ποια είναι η περιουσιακή κατάσταση των ασφαλιστικών ταμείων. Δεν θέλατε να ξέρουμε ποια είναι τα αποθεματικά τους, ποια είναι η διαχείρισή τους, ποια είναι η διάρκεια των ετών που μπορούν να δώσουν συντάξεις, είτε στην κύρια ασφάλιση είτε στην επικουρική.
      Και δεν το θέλατε πάρα πολύ σκόπιμα. Θέλατε μ’ αυτόν τον τρόπο να μην υπάρχουν αναλογιστικές μελέτες, για να μπορέσετε να πάρετε αυτά τα αποθεματικά τα οποία έχουν περισσέψει και έχουν μείνει ακόμα, αυτά που περίσσεψαν από την κακή διαχείριση με τα δομημένα ομόλογα, δηλαδή, τα υπόλοιπα αποθεματικά. Αυτά θέλατε να πάρετε, έτσι ώστε να τα διαχειριστείτε και να κλείσετε τις «μαύρες τρύπες» του προϋπολογισμού.
      Σε ό,τι αφορά αυτό το νομοσχέδιο, κυρίες και κύριοι συνάδελφοι, είναι ένα νομοσχέδιο το οποίο ήρθε στη Βουλή με πρωτοφανή τρόπο. Ήρθε στη Βουλή χωρίς διάλογο, χωρίς κανέναν ουσιαστικό διάλογο. 
      Ο προκάτοχός σας, κυρία Υπουργέ, ο κ. Μαγγίνας, επί τέσσερις μήνες ταλαιπώρησε την αρμόδια επιτροπή της Βουλής, χωρίς να έχει καμμία πρόταση. Για πρώτη φορά στα πολιτικά χρονικά, Υπουργός Εργασίας, Υπουργός Απασχόλησης και Κοινωνικής Προστασίας ήρθε στη Βουλή και επί τέσσερις μήνες κούρασε το Σώμα, κούρασε την αρμόδια επιτροπή, χωρίς να έχει καμμία πρόταση. 
      Η πρόταση ήταν στα συρτάρια πολύ καλά φυλαγμένη. Ήταν η πρόταση για την οποία είχατε συμφωνήσει με την Ευρωπαϊκή Ένωση πέρυσι όταν συμφωνήσατε την έξοδο της οικονομίας από την επιτήρηση. Πέρυσι τέτοιον καιρό, το Μάρτιο, συμφωνήσατε για να εξέλθει η ελληνική οικονομία τον Ιούνιο από την επιτήρηση. Και είχατε αναλάβει συγκεκριμένες δεσμεύσεις και με το ασφαλιστικό σύστημα. Το ασφαλιστικό σύστημα το βρήκε έτοιμο η κ. Πετραλιά στα συρτάρια της. Δεν έκανε κανένα διάλογο ούτε η ίδια ούτε ο προκάτοχός της. Ήταν ένας διάλογος ο οποίος έγινε με προσχηματικό τρόπο. Ήταν αξίωση της Ευρωπαϊκής Ένωσης να γίνει. 
      Αυτή τη φιλοσοφία υπηρετείτε, τη φιλοσοφία για να κάμψετε το φρόνημα των δημοκρατικών πολιτών, των εργαζομένων, των συνταξιούχων. Θέλετε κοινωνίες άβουλες, χωρίς άποψη, χωρίς καμμία αντίδραση, έτσι ώστε να τους έχετε κάμψει το φρόνημα και να μην μπορούν να αντισταθούν. Τους θέλετε εξαθλιωμένους. Τους θέλετε επαίτες της κοινωνίας. 
      Και θα ήθελα να σταθώ σ’ αυτό το μεγάλο ζήτημα της υγειονομικής περίθαλψης που από πενήντα ένσημα, τα κάνετε εκατό. Και σας πληροφορώ ότι τα πενήντα ένσημα, για να γίνουν εκατό, σήμερα είναι πάρα πολύ δύσκολο, όπως και τα ογδόντα ένσημα για τους οικοδόμους. Ποιος οικοδόμος μπορεί σήμερα να κάνει πάνω από ένα-δύο μεροκάματα την εβδομάδα; Ποιος εργάτης στη ναυπηγοεπισκευαστική ζώνη –και το ξέρουν και οι συνάδελφοι και της Νέας Δημοκρατίας που είναι από τον Πειραιά και από τις υπόλοιπες ναυπηγοεπισκευαστικές ζώνες- μπορεί σήμερα να το κάνει αυτό; Δεν μπορεί κανένας σήμερα να δουλέψει και να βρει μεροκάματο. 
      Οι εργαζόμενοι οι οποίοι είναι πενήντα, πενήντα δύο, πενήντα τριών, πενήντα πέντε ετών και χάνουν τη δουλειά τους, δεν μπορούν σήμερα να βρουν εργασία και τους αφήνετε ανασφάλιστους. Αφήνετε τους ίδιους και τις οικογένειές τους χωρίς υγειονομική περίθαλψη. Στερείτε τους συνανθρώπους μας από το μεγαλύτερο αγαθό, αυτό της υγείας και τους αφήνετε χωρίς υγειονομική ασφάλιση, χωρίς φαρμακευτική περίθαλψη. 
      Αυτή είναι η κοινωνία που θέλετε να κτίσετε. Και μάλιστα, προσπαθούμε να ευθυγραμμιστούμε –υποτίθεται- με τις πολιτισμένες δυτικές κοινωνίες, οι οποίες οδηγούν σε τέτοια αποτελέσματα και πολλές φορές αρεσκόμαστε να λέμε ως Έλληνες ότι όταν εμείς φτιάχναμε πολιτισμό, αυτοί έτρωγαν βελανίδια. Και σήμερα, η σκληρή παγκοσμιοποίηση στα ίδια πράγματα οδηγεί. 
      Εμείς σαν χώρα της δημοκρατίας, σαν χώρα του πολιτισμού που έχει δώσει τα φώτα της δημοκρατίας και του πολιτισμού σ’ όλον τον κόσμο, πρέπει να συνεχίσουμε. Δεν θα πρέπει να το βάλουμε κάτω για το υπέρτατο αγαθό της υγείας. 
      Εγώ, θα προτείνω στα όργανα του Κινήματός μας, όταν θα φτιάξουμε το κυβερνητικό μας πρόγραμμα για το οποίο στις επόμενες εκλογές θα ζητήσουμε την ψήφο του ελληνικού λαού, να θεωρηθεί, ακόμα και για τα πενήντα ένσημα και γι’ αυτά τα εκατό που έχετε σήμερα, ότι θα πρέπει να παρέχουμε δωρεάν την υγεία σ’ όλους τους Έλληνες συμπολίτες μας χωρίς κανένα ένσημο.
      Αγαπητοί συνάδελφοι, θα είμαστε εδώ να υπερασπιζόμαστε και να δίνουμε τη μάχη δίπλα στους εργαζόμενους, τους οποίους εσείς τους θέλετε επαίτες, χωρίς βούληση, χωρίς καμμία ουσιαστική αντίδραση. Θα είμαστε εδώ να δίνουμε καθημερινά τη μάχη και μέσα και έξω από τη Βουλή. Και να είστε βέβαιοι ότι όπως και σήμερα σας κάνουμε δύσκολη τη ζωή και είμαστε εδώ και δεν έχουμε αποχωρήσει, όπως το Κομμουνιστικό Κόμμα και ο Λαϊκός Ορθόδοξος Συναγερμός, για να δίνουμε τη μάχη για τους εργαζόμενους, έτσι θα είμαστε εδώ και δεν θα αποχωρήσουμε ποτέ. Θα είμαστε εδώ είτε με ονομαστικές ψηφοφορίες, είτε με οτιδήποτε χρειαστεί, για να μας βρίσκετε απέναντι. Και θα μας βρίσκετε απέναντι. Και να ξέρετε –αυτό μας είπαν και οι εργαζόμενοι χθες- ότι και να ψηφιστεί σήμερα το βράδυ το νομοσχέδιο, αυτός ο αγώνας θα συνεχιστεί. 
      Δεν τελειώνουν τα βάσανά σας, κυρία Υπουργέ. Η κυρία Υπουργός μας ήρθε σήμερα στη Βουλή και διαχώρισε και τη θέση της. Μας είπε ότι μιλάει ως Έλλην πολίτης. Μα, δεν είναι εδώ η κ. Πετραλιά σαν Έλλην πολίτης. Είναι σαν αντιπρόσωπος του λαού, σαν Βουλευτής, αλλά και σαν μέλος της Κυβέρνησης που την εμπιστεύθηκε ο κύριος Πρωθυπουργός. Μ’ αυτήν την ιδιότητα πρέπει να δώσει τις λύσεις για τα προβλήματα της χώρας και όχι σαν απλός πολίτης. Δεν είμαστε εδώ, κυρίες και κύριοι συνάδελφοι, να μιλάμε σαν απλοί πολίτες. Είμαστε εδώ για να δίνουμε τον αγώνα μας και να υπερασπιζόμαστε τους Έλληνες πολίτες.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
       ΜΙΛΤΙΑΔΗΣ ΕΒΕΡΤ: Κύριε Πρόεδρε, θα μπορούσα να έχω το λόγο;
      ΠΡΟΕΔΡΕΥΩΝ (Αναστάσιος Νεράντζης): Παρακαλώ, κύριε Πρόεδρε, έχετε το λόγο.
      ΜΙΛΤΙΑΔΗΣ ΕΒΕΡΤ: Είχαμε πει και είχε συμφωνήσει και η Βουλή ότι στις 12.30’ θα γίνει η ψηφοφορία. Παρακαλώ να τηρηθεί η απόφαση της Βουλής.
      ΠΡΟΕΔΡΕΥΩΝ (Αναστάσιος Νεράντζης): Κύριε Πρόεδρε, ευχαριστώ. Σας είπα και προηγουμένως ότι γνωρίζω την απόφαση, αλλά υπάρχουν ακόμα πέντε ομιλητές οι οποίοι πρέπει να τελειώσουν, για να μπορέσουμε να μπούμε στην ψηφοφορία.
      ΜΙΛΤΙΑΔΗΣ ΕΒΕΡΤ: Να μιλήσουν μετά την ψηφοφορία.
      ΠΡΟΕΔΡΕΥΩΝ (Αναστάσιος Νεράντζης): Ας κάνουμε λίγη υπομονή και ας συμβάλουμε όλοι τηρώντας αυστηρά το χρόνο, ούτως ώστε να τελειώνουμε. 
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, σαράντα εννέα  μαθητές και μαθήτριες και δύο συνοδοί καθηγητές από το 3ο Γενικό Λύκειο Χαϊδαρίου.
      Η Βουλή τους καλωσορίζει
      (Χειροκροτήματα από όλες τις πτέρυγες της Βουλής)
       Το λόγο έχει ο κ. Παπαδημητρίου.
       ΓΕΩΡΓΙΟΣ ΠΑΠΑΔΗΜΗΤΡΙΟΥ: Κύριε Πρόεδρε, κύριοι συνάδελφοι, άκουσα με ιδιαίτερη προσοχή την Υπουργό και εκλαμβάνω ότι οι θέσεις της εκφράζουν όλη την Κυβέρνηση. 
      Είναι έτσι, κυρία Υπουργέ; 
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Απασχόλησης και Κοινωνικής Προστασίας): Ναι. 
      ΓΕΩΡΓΙΟΣ ΠΑΠΑΔΗΜΗΤΡΙΟΥ: Ωστόσο, θα σημειώσω ότι είναι κρίμα που δεν είναι παρών ο Υπουργός Οικονομίας και Οικονομικών, διότι αυτός θα κληθεί να άρει τα βάρη του γάμου από την ανομία στην οποία έχει περιέλθει. 
      ΠΡΟΕΔΡΕΥΩΝ (Αναστάσιος Νεράντζης): Κύριοι συνάδελφοι από τα ορεινά της Νέας Δημοκρατίας, υπάρχει αναταραχή. Σας παρακαλώ να ησυχάσετε.
      Συνεχίστε, κύριε συνάδελφε.
      ΓΕΩΡΓΙΟΣ ΠΑΠΑΔΗΜΗΤΡΙΟΥ: Κυρία Υπουργέ, θα πρέπει να είμαι σαφής. Υπεραμυνόμαστε μόνο –και τίποτα άλλο- της αρμονικής συνεργασίας της Κυβέρνησης με τα όργανα της Ευρωπαϊκής Ένωσης στο πλαίσιο των Συνθηκών και των κανόνων που θεσπίζονται κατά καιρούς.
      Είναι προφανές, λοιπόν, ότι έχετε αποστεί και έχετε παραβιάσει προκλητικά –το τονίζω, κυρία Υπουργέ- τις υποχρεώσεις τις οποίες έχουμε αναλάβει ως χώρα. Το τονίζω δε, διότι, ενώ παραλείψαμε να υποβάλουμε τη ρύθμιση για το ασφαλιστικό των υπαλλήλων της Κεντρικής Τράπεζας, ενώ απουσιάσαμε από τη σχετική διεργασία η οποία εξελίσσεται επί μέρες στο πλαίσιο της Ευρωπαϊκής Κεντρικής Τράπεζας, υπεραμυνόμαστε τώρα υπέρ βωμών και εστιών. 
      Μάλιστα, να σας θυμίσω, κυρία Υπουργέ –κύριε Φώλια, δεν με ακούτε, αλλά σας αφορά και σας, είστε βασικοί Υπουργοί και τη δυσκολία θα τη ζήσετε καθημερινά- ότι δεν ήταν ανάγκη για ένα ελάσσονος σημασίας, κατ’ αρχήν διαδικαστικό, ζήτημα να σκιάσετε και πάλι τις σχέσεις της χώρας με την Ευρωπαϊκή Ένωση. Να δημιουργήσετε όρους, οι οποίοι θα μπορούσαν να οδηγήσουν –κάτι που απεύχομαι- στην επανάληψη τραυματικών προηγουμένων, όπως αυτό της απογραφής, κυρίως όμως του «Βασικού Μετόχου». 
      Είπα και χθες, κυρία Υπουργέ και κύριοι της Κυβέρνησης, ότι η χώρα μας δεν είναι ανάδελφη. Συμμετέχουμε ισότιμα στην Ευρωπαϊκή Ένωση. Συμπροσδιορίζουμε –ή θα έπρεπε να συμπροσδιορίζουμε- τις αποφάσεις της. 
      Θα έπρεπε να συμμετέχουμε σε όλες τις διεργασίες της, με βάση τους κανόνες που αποδεχθήκαμε και συνδιαμορφώσαμε εξ αρχής. Δεν καλούμαστε να εφαρμόσουμε κανόνες που επιβλήθηκαν έξωθεν. Καλούμαστε να εφαρμόσουμε κανόνες που συμπροσδιορίσαμε, που αποδεχθήκαμε, κανόνες τους οποίους απεδέχθη με την κύρωση των Συνθηκών η Ελληνική Βουλή. Και εν τέλει, κάτι που δεν έχετε συνειδητοποιήσει, καλούμαστε με τη συμπεριφορά και τις πράξεις μας να εγγυηθούμε το αυτονόητο, την εφαρμογή των κοινοτικών κανόνων στην ελληνική έννομη τάξη. 
      Τι σας κώλυε, κυρία Υπουργέ, να προβείτε σε μία διαβούλευση -κάτι που γνωρίζατε- με την Ευρωπαϊκή Κεντρική Τράπεζα και να επιχειρηματολογήσετε εάν πιστεύετε ότι η ρύθμισή σας δεν θέτει κανένα πρόβλημα στην ανεξαρτησία της Τράπεζας της Ελλάδας. Ποια ήταν η δυσκολία; Γιατί δεν το πράξατε; Και γιατί να αναγκαστείτε να το πράξετε εκ των υστέρων; 
      ΙΩΑΝΝΗΣ ΔΙΑΜΑΝΤΙΔΗΣ: Κύριε Πρόεδρε, δεν παρακολουθεί η κυρία Υπουργός. 
      ΦΑΝΗ ΠΕΤΡΑΛΙΑ – ΠΑΛΛΗ (Υπουργός Απασχόλησης και Κοινωνικής Προστασίας): Ακούω. Ο κύριος συνάδελφος είπε «εκ των υστέρων». 
      ΓΕΩΡΓΙΟΣ ΠΑΠΑΔΗΜΗΤΡΙΟΥ: Κυρία Υπουργέ, σας εκτιμώ και το ξέρετε.
      ΒΟΥΛΕΥΤΕΣ ΤΙΝΕΣ ΑΠΟ ΤΗΝ ΠΤΕΡΥΓΑ ΤΟΥ ΠΑ.ΣΟ.Κ.: Κύριε Πρόεδρε, δεν παρακολουθεί η κυρία Υπουργός. 
      ΦΑΝΗ ΠΕΤΡΑΛΙΑ – ΠΑΛΛΗ (Υπουργός Απασχόλησης και Κοινωνικής Προστασίας): Σας άκουσα, κύριε συνάδελφε. Είπατε «εκ των υστέρων». 
      ΠΡΟΕΔΡΕΥΩΝ (Αναστάσιος Νεράντζης): Κύριε Διαμαντίδη, διαμαρτύρεται η Αντιπολίτευση. Σας παρακαλώ, συμβάλλετε και εσείς στην ηρεμία της Αίθουσας. 
      ΓΕΩΡΓΙΟΣ ΠΑΠΑΔΗΜΗΤΡΙΟΥ: Κυρία Υπουργέ, τα όσα λέω θα τα βρείτε στο δρόμο σας πάρα πολύ σύντομα. Το πρόβλημα το οποίο δημιουργήσατε, θα σας παρακολουθεί στην πιο δύσκολη οικονομική συγκυρία. Θα σας παρακολουθεί στα όργανα που εγγυώνται την Οικονομική και Νομισματική Ένωση, τη συναλλαγματική πολιτική της Ευρωπαϊκής Ένωσης και της χώρας. Επιλέξατε όχι μόνο λάθος δρόμο, αλλά και εξαιρετικά λάθος στιγμή. 
      Κυρία Υπουργέ, δεν θα επιμείνω περισσότερο, γιατί είχα και άλλες σκέψεις που θέλω να εκθέσω στο Σώμα. Θα σας πω, όμως, κάτι. Δημιουργήσατε ένα πρόβλημα, το οποίο θα σας παρακολουθεί και θα θέσει σε δοκιμασία τη σχέση της χώρας με την Ευρωπαϊκή Ένωση στον πιο σκληρό πυρήνα της, στην πιο δύσκολη χρονικά συγκυρία. Σας κάνω τελευταία έκκληση να αποσύρετε τη ρύθμιση και να μη γενικεύετε την κριτική, την οποία ασκούμε για μία μόνο επιλογή, για όλο το σχέδιο νόμου. 
      Η θέση μας για το σχέδιο νόμου είναι σαφής. Εντοπίσαμε μία ρύθμιση και σας καλούμε και προπαντός καλούμε, όπως και χθες, τον Υπουργό Οικονομίας και τον Πρωθυπουργό, να αναλογιστούν τις ευθύνες που επωμίζονται και να αποσύρουν τη ρύθμιση. Να προβούν σε διαβούλευση με την Ευρωπαϊκή Κεντρική Τράπεζα, να πείσουν για τα επιχειρήματά μας –εάν υπάρχουν- και μετά να φέρετε εκ νέου και εφόσον εκκαθαρίσετε το έδαφος τη ρύθμιση για ψήφιση. 
      Το σοβαρότερο, όμως, πρόβλημα για τους συναδέλφους, κυρία Υπουργέ, είναι ότι παραπλανήσατε το Σώμα. Και όχι μόνο παραπλανήσατε το Σώμα, αλλά επιτρέψατε και μία κοινοβουλευτική απρέπεια που δεν έχει προηγούμενο. Επιτρέψατε να απαντήσει ο Γενικός Γραμματέας σας και να γνωρίσει αυτός στο Σώμα ότι γνωρίζατε τη διαδικασία, η οποία εξελίσσονταν και η οποία οδήγησε στην έκδοση της χθεσινής γνώμης. Κυρία Υπουργέ, γνωρίζετε, γιατί έχετε μακρά κοινοβουλευτική πείρα, ότι ανάλογο προηγούμενο δεν έχει γνωρίσει ποτέ αυτή η Αίθουσα. 
      Κύριοι συνάδελφοι, θα μου επιτρέψετε να κάνω τώρα μερικές σκέψεις στο χρόνο που μου απομένει για τη συνένωση των ταμείων. 
      Η συνένωση προϋποθέτει τρεις απαράβατους όρους που ισχύουν σε κάθε ευρωπαϊκή πολιτεία. Προϋποθέτει διάλογο. Διάλογο ανοιχτό και επίμονο. Δεν έγινε. Είναι επιλογή σας. Είμαστε εντελώς αντίθετοι. Προϋποθέτει επίσης αναλογιστική μελέτη για κάθε συνενούμενο ταμείο. 
      Κύριε Πρόεδρε, εδώ θα μου επιτρέψετε να θέσω ένα θέμα, το οποίο έχει ευρύτερες διαστάσεις. 
      ΠΡΟΕΔΡΕΥΩΝ (Αναστάσιος Νεράντζης): Κύριε Παπαδημητρίου, σας παρακαλώ να έχετε το νου σας στο χρόνο. Σας παρακαλώ θερμά!
      ΓΕΩΡΓΙΟΣ ΠΑΠΑΔΗΜΗΤΡΙΟΥ: Δεν επιτρέπεται η Βουλή να νομοθετεί σε συνθήκες αδιαφάνειας. Κανένας σ’ αυτήν την Αίθουσα δεν γνωρίζει αν υπάρχουν αναλογιστικές μελέτες ή αν οι τυχόν υπάρχουσες έχουν την επάρκεια για να μπορέσουν να στηρίξουν τη συνένωση των ταμείων. Υπάρχει μείζον πρόβλημα, το οποίο θα αναλύσω στην επόμενη ομιλία μου για την επόμενη ενότητα. 
      Όμως, το κρίσιμο είναι ότι η συνένωση, όπως δέχεται και το Συμβούλιο της Επικρατείας, είναι θεμιτή υπό μία απαράβατη προϋπόθεση. Να διασφαλίζεται η βιωσιμότητα των ταμείων. Είναι όμως προφανές ότι χωρίς αναλογιστική μελέτη, δεν μπορεί να γίνεται σοβαρά συζήτηση για τη βιωσιμότητα των ταμείων. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Είστε έκθετοι. Κτίζετε στην άμμο, διότι όλες οι ρυθμίσεις των συνενώσεων ή οι περισσότερες θα οδηγηθούν αργά ή γρήγορα στην κρίση του Συμβουλίου της Επικρατείας. Εκεί θα δείτε τί εκπλήξεις σας περιμένουν. Εκεί θα διαπιστώσετε ότι υπάρχουν δικαστήρια που αποφαίνονται με την αξιοπιστία που περιμένει ο πολίτης.  
      Κύριε Πρόεδρε, κύριοι συνάδελφοι, είναι βέβαιο ότι το σχέδιο νόμου θα ψηφιστεί από την κυβερνητική παράταξη. Το ζητούμενο είναι τι προοπτική έχουν την επόμενη μέρα οι διαμαρτυρόμενοι πολίτες που δεν ακούστηκαν. Εγώ την διέγραψα και θα συνεχίσω τον προσδιορισμό της σε επόμενη παρέμβασή μου. Μπορεί να προσφύγουν στα δικαστήρια και ως προς τις ρυθμίσεις που αναφέρονται στη συνένωση των ταμείων να επικαλεστούν ότι προφανώς συμβαίνει, δηλαδή, ότι δεν στηρίζονται σε αξιόπιστες αναλογιστικές μελέτες και ότι ουδέποτε έχει αντιμετωπιστεί με σοβαρότητα η βιωσιμότητα των συνενούμενων ταμείων. 
      Και υπ’ αυτούς τους όρους, η επιχειρούμενη συνένωση θα κριθεί –και θα το δείτε, κυρία Υπουργέ- αντισυνταγματική. Το οικοδόμημα σας θα καταρρεύσει ως χάρτινος πύργος. Εδώ είμαστε και δεν θα αργήσουμε. 
      Ευχαριστώ πολύ. 
       (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Αναστάσιος Νεράντζης): Τελευταία στον κατάλογο εκείνων που θα πρωτολογήσουν είναι η συνάδελφός μας από το ΣΥ.ΡΙΖ.Α. κ. Άννα Φιλίνη, η οποία έχει το λόγο, με την παράκληση να μην υπερβούμε το χρόνο.
      Κυρία Φιλίνη, έχετε το λόγο. 
      ΑΝΝΑ ΦΙΛΙΝΗ: Κυρίες και κύριοι συνάδελφοι, ήδη χθες το απόγευμα μέσα σ’ αυτόν το μαραθώνιο, έκανα μία πρωτολογία σχετικά μ’ αυτό το σχέδιο νόμου επί της αρχής. Όμως, θα ήθελα να πω δυο λόγια. 
      Κατ’ αρχάς, ήθελα να τονίσω και εγώ ότι την ώρα που το ποτάμι των απεργών και της νεολαίας διαδήλωνε και περικύκλωνε αυτή τη Βουλή, η Κυβέρνηση επέμενε με ανάλγητο τρόπο να ψηφίσει επί της αρχής αυτό το σχέδιο νόμου. Και σήμερα, επιμένει να συζητά τα επί μέρους άρθρα, χωρίς να απαντά σε όλα τα ζητήματα, που με μεγάλη επιμονή και ανάλυση τοποθετούν και οι δικοί μας Βουλευτές, οι Βουλευτές του Συνασπισμού Ριζοσπαστικής Αριστεράς, αλλά και όλοι οι συνάδελφοι της Αντιπολίτευσης. 
      Όμως, θέλω να τονίσω ότι έχουν υπάρξει και πολύ ενδιαφέρουσες τοποθετήσεις με διαφοροποιήσεις και προτάσεις και από τη μεριά των συναδέλφων της Συμπολίτευσης. Ούτε πάνω σ’ αυτά έχει υπάρξει η παραμικρή απάντηση. 
      Είναι αλήθεια ότι η αντίθεση του λαού εκδηλώνεται όσο πάει και περισσότερο. Και σήμερα, μετά μάλιστα και τη μεγαλειώδη χθεσινή απεργία, μπορούμε να πούμε ότι αυτή η αντίθεση είναι πλήρης. 
      Έτσι, η πρόταση του Προέδρου του ΣΥ.ΡΙΖ.Α. για να γίνει ένα δημοψήφισμα, πιστεύουμε ότι ανακουφίζει το κοινό αίσθημα και δίνει ελπίδες στο λαϊκό κίνημα ότι αυτό το σχέδιο νόμου δεν πρόκειται να εφαρμοστεί στην πράξη. Και χαίρομαι και για την κατ’ αρχήν τοποθέτηση και του κ. Παπουτσή. 
      Είναι τρομερό το έλλειμμα δημοκρατίας με το οποίο συζητείται αυτό το σχέδιο νόμου. Και δεν αναφέρομαι στο Προεδρείο της Βουλής και σε όλους τους εργαζόμενους εδώ της Βουλής που πραγματικά αυτές τις μέρες με πολύ ενδιαφέρον παρακολουθούν και προσπαθούν να συμβάλουν στις μεταμεσονύχτιες συνεδριάσεις. Εννοώ ότι δεν είναι δυνατόν ένα τέτοιο σχέδιο νόμου να περνάει μέσα σε τέσσερις μέρες, τη στιγμή που σε άλλες χώρες ένα τέτοιο σχέδιο νόμου συζητιέται επί μήνες και επί χρόνια. Έχουν αναφερθεί ξανά τα παραδείγματα της Ισπανίας, της Ιταλίας και της Γερμανίας. 
      	Η διαδικασία που ακολουθείται εδώ μέσα, δυστυχώς, πρέπει να πούμε ότι υποτιμά πλήρως τον κοινωνικό διάλογο, ο οποίος δεν έγινε επί της ουσίας, γιατί δεν κάνατε προτάσεις και όχι γιατί δεν ήθελε ο κόσμος να απαντήσει και να κάνει τις αντιπροτάσεις του. Δεν έγινε επί της ουσίας, επειδή η Κυβέρνηση απέφυγε να δώσει εγκαίρως τις προτάσεις της και επιπλέον, γιατί υποτιμάτε, όπως είπα και προηγουμένως, το σύνολο των διαδικασιών και το σύνολο των Βουλευτών –Αντιπολίτευσης και Συμπολίτευσης- αυτού εδώ του Κοινοβουλίου. 
      	Θέλω να πω ότι, επειδή στα πρώτα άρθρα και σ’ αυτήν την πρώτη ενότητα που συζητούμε εδώ, πρόκειται να ψηφιστεί η ενοποίηση πάνω από εκατόν τριάντα ασφαλιστικών ταμείων, τέτοιες ενοποιήσεις εις το μέλλον θα μπορούσαν και μπορούν να γίνουν. Όμως, υπάρχουν βασικές προϋποθέσεις τις οποίες η Κυβέρνηση κι αυτό το νομοσχέδιο δεν καλύπτει. 
      Αυτές οι προϋποθέσεις έχουν να κάνουν, πρώτα και κύρια, με μελέτες επιστημονικές και με μελέτες αναλογιστικές, οι οποίες να εξασφαλίζουν το μέλλον και τη βιωσιμότητα τέτοιων συνενώσεων. Πρέπει να εξασφαλίζεται ότι δεν θα υπάρχουν χρέη και, τέλος και σημαντικότατο, πρέπει να εξασφαλίζεται ότι θα υπάρχει η σύμφωνη γνώμη των ταμείων τα οποία έρχονται να συγχωνευθούν. Εδώ, όπως βλέπετε, έχουμε πλήρη αντίθεση των ταμείων αυτών. Άρα, το δημοκρατικό έλλειμμα είναι πλήρες. 
      	Τέλος, θέλω άλλη μια φορά να τονίσω πως οι ενώσεις των επιστημόνων, των δικηγόρων, των γιατρών, των φαρμακοποιών, των μηχανικών έχουν δηλώσει -παρά το γεγονός ότι σε πολύ μεγάλο βαθμό εκφράζονται από διοικήσεις οι οποίες συμφωνούν και είναι δίπλα στην Κυβέρνηση σε πάρα πολλά άλλα ζητήματα- ότι διαφωνούν με τον τρόπο με τον οποίο γίνεται η ενοποίηση των ενώσεών τους και ενώσεών μας να πω, μια και η ίδια είμαι μηχανικός. 
      	Χθες στην πρωτολογία μου κατέθεσα εδώ στη Βουλή τη γνωμοδότηση του καθηγητή Νομικής κ. Μανιτάκη, ο οποίος σε μια πολυσέλιδη γνωμοδότησή του λέει ότι αυτό το νομοσχέδιο με τον τρόπο που κάνει την ενοποίηση των ταμείων των επιστημόνων έρχεται εναντίον βασικής αρχής, που έχει να κάνει με το αυτοδιοικούμενο των ταμείων.
      (Θόρυβος στην Αίθουσα)
      	ΠΡΟΕΔΡΕΥΩΝ (Αναστάσιος Νεράντζης): Κύριε Δούκα, επιτρέψτε στους πληβείους να συνεχίσουν τη συζήτηση! Σας παρακαλώ, καθίστε!
      ΑΝΝΑ ΦΙΛΙΝΗ: Θα το προσβάλουμε στο Συμβούλιο της Επικρατείας και θα εκπέσει κι αυτό το νομοσχέδιο και σ’ αυτό το θέμα. 
      Γενικότερα, κυρία Υπουργέ και κύριοι συνάδελφοι, είναι ένα νομοσχέδιο που στα μάτια του κόσμου είναι ουσιαστικά ένα κουρελόχαρτο. 
      (Χειροκροτήματα από την πτέρυγα του ΣΥ.ΡΙΖ.Α.)
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε πολύ, κυρία Φιλίνη.
      ΑΣΤΕΡΙΟΣ ΡΟΝΤΟΥΛΗΣ: Κύριε Πρόεδρε, …
      ΠΡΟΕΔΡΕΥΩΝ (Αναστάσιος Νεράντζης): Κύριε Ροντούλη, έχετε ζητήσει το λόγο, αλλά το κόμμα σας -αν δεν απατώμαι- έχει δηλώσει πως έχει αποχωρήσει. Εσείς τώρα υποχωρείτε της αποχωρήσεως; Τι κάνετε; 
      ΑΣΤΕΡΙΟΣ ΡΟΝΤΟΥΛΗΣ: Κύριε Πρόεδρε, να μου δώστε το λόγο για δυο λεπτά.
      ΠΡΟΕΔΡΕΥΩΝ (Αναστάσιος Νεράντζης): Τι θα πει «δυο λεπτά»; Δηλώστε ότι επανέρχεστε και πάρτε ολόκληρο το χρόνο. Έχετε ήδη αποχωρήσει. Κάντε δήλωση ότι επιστρέφετε. Να μην καθυστερούμε τώρα γι’ αυτό! 
      ΠΑΝΑΓΙΩΤΗΣ ΑΔΡΑΚΤΑΣ: Κύριε Πρόεδρε, να δηλώσει ότι συμμετέχει!
      ΑΣΤΕΡΙΟΣ ΡΟΝΤΟΥΛΗΣ: Κύριε Πρόεδρε, δώστε μου το λόγο για δύο λεπτά!
      (Θόρυβος στην Αίθουσα)
      ΠΡΟΕΔΡΕΥΩΝ (Αναστάσιος Νεράντζης): Ορίστε, έχετε το λόγο. 
      ΑΣΤΕΡΙΟΣ ΡΟΝΤΟΥΛΗΣ: Κύριε Πρόεδρε, ευχαριστώ πολύ. 
      Βεβαίως, ο Λαϊκός Ορθόδοξος Συναγερμός απεχώρησε, διότι…
      ΠΡΟΕΔΡΕΥΩΝ (Αναστάσιος Νεράντζης): Παρακαλώ επί της ουσίας. Το γιατί αποχωρήσατε το ξέρετε εσείς και το ανακοινώσατε. Μιλήστε επί της ουσίας! Κανονικά δεν ακούγεστε, εκτός αν δηλώσετε ότι επιστρέφετε. 
      ΑΣΤΕΡΙΟΣ ΡΟΝΤΟΥΛΗΣ: Μα, ωραία! Δώστε μου τη δυνατότητα να ακούγομαι. 
      ΠΡΟΕΔΡΕΥΩΝ (Αναστάσιος Νεράντζης): Ακούστε! «Ακούγομαι» σημαίνει άλλο πράγμα. Δεν σημαίνει απλώς ακουστικώς. Έχει σημασία αυτό που σας λέω. Αν δεν το αντιλαμβάνεστε, πρέπει να το εξηγήσω. 
      ΑΣΤΕΡΙΟΣ ΡΟΝΤΟΥΛΗΣ: Όμως, δεν ακούγομαι και ακουστικώς!
      ΠΡΟΕΔΡΕΥΩΝ (Αναστάσιος Νεράντζης): Παρακαλώ, τελειώνετε!
      ΑΣΤΕΡΙΟΣ ΡΟΝΤΟΥΛΗΣ: Παρίσταμαι μόνο για να κάνω μία δήλωση, διότι υπήρξαν εξελίξεις αναφορικά με τις προτάσεις που έγιναν και από τον ΣΥ.ΡΙΖ.Α. και από το ΠΑ.ΣΟ.Κ. περί δημοψηφίσματος. 
      Θα πω, λοιπόν, κύριε Πρόεδρε, ότι κατ’ επανάληψη ο Πρόεδρος του Λαϊκού Ορθόδοξου Συναγερμού και ο Λαϊκός Ορθόδοξος Συναγερμός έχει ζητήσει τη θεσμοθέτηση της υποχρέωσης της εκάστοτε κυβέρνησης να προχωράει σε δημοψηφίσματα για μείζονα εθνικά και κοινωνικά ζητήματα. Διότι θεωρούμε ότι είναι ένα ουσιώδες στοιχείο της δημοκρατίας, που μπορεί να την εμπλουτίσει και να αυξήσει την ποιότητά της. 
      ΠΡΟΕΔΡΕΥΩΝ (Αναστάσιος Νεράντζης): Είστε σαφής, κύριε Ροντούλη. 
      ΑΣΤΕΡΙΟΣ ΡΟΝΤΟΥΛΗΣ: Σε κάθε περίπτωση χαιρόμαστε που ο ΣΥ.ΡΙΖ.Α. και το ΠΑ.ΣΟ.Κ. πλέον έλκονται από τη λογική των δημοψηφισμάτων. Η υιοθέτηση των δικών μας θέσεων, που εκφράστηκαν και κατά το παρελθόν μετ’ εντάσεως από τον Πρόεδρο του Λαϊκού Ορθοδόξου Συναγερμού, μας υποχρεώνει και εμάς πλέον να συνυπογράψουμε την πρόταση και του ΣΥ.ΡΙΖ.Α. και του ΠΑ.ΣΟ.Κ., γιατί θεωρούμε ότι θα λειτουργήσει λυτρωτικά έναντι του ελληνικού λαού. 
      Ευχαριστώ. 
      ΠΡΟΕΔΡΕΥΩΝ (Αναστάσιος Νεράντζης): Γίνεται γνωστό στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής είκοσι δύο μέλη του Οργανισμού Διάδοσης Ελληνικής Γλώσσας. 
      Η Βουλή τους καλωσορίζει. 
      (Χειροκροτήματα απ’ όλες τις πτέρυγες της Βουλής)
      Εισερχόμαστε τώρα στις προτασσόμενες δευτερολογίες. Ο χρόνος είναι αυστηρά τέσσερα λεπτά, για να μη δημιουργούνται παρεξηγήσεις. 
      Πρώτος στον κατάλογο των εγγεγραμμένων είναι ο Βουλευτής του ΣΥ.ΡΙΖ.Α. κ. Ψαριανός. 
      Ορίστε, κύριε Ψαριανέ, έχετε το λόγο για τέσσερα λεπτά. Από τη θέση σας, παρακαλώ, για να εξοικονομήσουμε το χρόνο. Σας ακούμε. 
      (Θόρυβος στην Αίθουσα)
      Κύριοι συνάδελφοι, παρακαλώ καθίστε, για να ακούσουμε το συνάδελφό μας! 
      ΓΡΗΓΟΡΙΟΣ ΨΑΡΙΑΝΟΣ: Κύριε Πρόεδρε, αυτή δεν είναι η δευτερολογία μου. 
      ΠΡΟΕΔΡΕΥΩΝ (Αναστάσιος Νεράντζης): Είναι προτασσόμενη δευτερολογία. 
      ΓΡΗΓΟΡΙΟΣ ΨΑΡΙΑΝΟΣ: Εν πάση περιπτώσει, δεν θα σας κρατήσω πάρα πολύ. Δεν θέλω πάνω από τέσσερα λεπτά. Θέλω απλώς να πω ότι αυτό το νομοσχέδιο δεν πρόκειται να περάσει στην ουσία και στην πράξη. Ούτε επί της ουσίας μπορεί να έχει καμμία ισχύ ούτε να εφαρμοστεί θα μπορέσει. Διότι μέσα στο κατακαλόκαιρο -ενώ μπαίνει η άνοιξη δηλαδή- η Νέα Δημοκρατία μας φοράει με το ζόρι ένα σκούρο μπλε πουλοβεράκι, για το οποίο δεν μας είχε προειδοποιήσει ότι θα μας το φορέσει! Και επειδή η Νέα Δημοκρατία τραβάει το σκοινί και η Κυβέρνηση τραβάει το σκοινί, θέλω να πω ότι το μόνο που μπορεί να τραβηχτεί είναι το νήμα και να ξηλωθεί αυτό το πολύ σκούρο μπλε πουλοβεράκι των ρετιρέ! 
      Η Κυβέρνηση προχώρησε στην κατάθεση αυτού του νομοσχεδίου μέσα σε τρεις βδομάδες και θέλει σε δυο μέρες να το ψηφίσουμε. Θέλει να το ψηφίσει μόνη της. Ένα νομοσχέδιο τετρακοσίων σελίδων, ένα πραγματικό μαμούθ δηλαδή, με τεράστια δόντια, με χαυλιόδοντες. Ένα νομοσχέδιο το οποίο σ’ όλες τις ευρωπαϊκές χώρες θα συζητιόταν σε τρία ή σε πέντε ή σε δέκα ή σε δώδεκα χρόνια, όπως έχει γίνει. Και στην Ισπανία οκτώ χρόνια είχε διάλογο για συζήτηση η Κυβέρνηση με τους φορείς, με τα επιμελητήρια, με όλους τους οργανισμούς, με τα συνδικάτα και μ’ όλον τον κόσμο. Το ίδιο έγινε και σε πάρα πολλές άλλες ευρωπαϊκές χώρες. 
      Εδώ θέλουμε σε τρεις εβδομάδες να το καταθέσουμε και να το ψηφίσουμε. Θα το ψηφίσει μόνη της μια Κυβέρνηση θλιβερής μειοψηφίας –του 42%, που στην πραγματικότητα είναι 30% επί του συνόλου του ελληνικού λαού- η οποία το μόνο που θέλει να κάνει μ’ αυτό το νομοσχέδιο είναι να υποβιβάσει όλους τους ενοίκους μιας πολυκατοικίας στο υπόγειο, να μείνει μόνο το ρετιρέ και να του δώσει και δικαίωμα για πανωσήκωμα. Θέλει να κατεβάσει όλους τους ορόφους στο ισόγειο. Αν μπορούσε να βρει μια μέση λύση και να είναι σε έναν τρίτο ή τέταρτο όροφο, θα ήταν ανεκτό. Θα ήταν λίγοι αυτοί που θα επλήττοντο. Τώρα, όμως, πλήττεται το 90% του ελληνικού λαού!
      Όμως, η Κυβέρνηση δεν το ξέρει αυτό, γιατί η Κυβέρνηση κάνει διάλογο στις δεξιώσεις και στα ρετιρέ. Η Κυβέρνηση δεν έχει κατέβει στο δρόμο να μιλήσει. Άμα θέλει η κ. Πετραλιά να πάμε στο παλιό βιβλιοπωλείο στην Ερμού, να κατέβουμε στους δρόμους της Αθήνας, για να συζητήσει με τον κόσμο η κ. Πετραλιά και ο κ. Αλογοσκούφης και ο Πρωθυπουργός. Όμως, συζητούν μόνο στις δεξιώσεις. Δεν έχουν μιλήσει με τον κόσμο ούτε έχουν πλησιάσει τον κόσμο. Υπάρχουν άνθρωποι που είναι από παράδοση δεξιοί, οι οποίοι φρικιούν μ’ αυτό το νομοσχέδιο. Το ξέρετε πολύ καλά και το ακούτε. Αλλά δεν σας νοιάζει τι λέει ο κόσμος, δεν σας νοιάζει καθόλου. Δεν σας απασχολεί γιατί είστε μία Κυβέρνηση σε διατεταγμένη υπηρεσία. Εγκαλείτε την Αντιπολίτευση για σχέσεις με Ευρωπαίους τραπεζίτες, εσείς; Είστε Κυβέρνηση σε διατεταγμένη υπηρεσία και θα προσπαθήσετε να φέρετε εις πέρας αυτό το έργο με οποιοδήποτε κόστος, αδιαφορώντας για τους πεντακόσιες χιλιάδες ανθρώπους που συγκεντρώθηκαν χθες στην Αθήνα, αδιαφορώντας για το άλλο μισό εκατομμύριο του Δεκέμβρη, αδιαφορώντας για το τι λένε οι οργανισμοί, τα επιμελητήρια, τα συνδικάτα, οι πάντες. Κάνετε «του κεφαλιού σας» όχι γιατί γουστάρετε. Αυτό που κάνετε το κάνετε καθ’ υπαγόρευση και να αφήσετε τα κολπάκια όπου εγκαλείτε τους άλλους για σχέσεις με τραπεζίτες και για ξένα κέντρα και για διεθνή νομισματικά ταμεία.
      	(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      	ΠΡΟΕΔΡΕΥΩΝ (Αναστάσιος Νεράντζης): Παρακαλώ, ολοκληρώστε, κύριε συνάδελφε.
      	ΓΡΗΓΟΡΙΟΣ ΨΑΡΙΑΝΟΣ: Ξέρετε πολύ καλά ποια είναι η δουλειά που κάνετε και την κάνετε με επιμέλεια, αλλά θα χάσετε.
      (Χειροκροτήματα από την πτέρυγα του Συνασπισμού Ριζοσπαστικής Αριστεράς)
      	ΠΡΟΕΔΡΕΥΩΝ (Αναστάσιος Νεράντζης): Το λόγο έχει ο κ. Τζαμτζής για τέσσερα λεπτά από τη θέση του.
      	ΙΟΡΔΑΝΗΣ ΤΖΑΜΤΖΗΣ: Με αδικείτε, κύριε Πρόεδρε, γιατί είναι πρωτολογία και όχι δευτερολογία.
      	ΠΡΟΕΔΡΕΥΩΝ (Αναστάσιος Νεράντζης): Είναι προτασσόμενη δευτερολογία και δεν συζητάμε επ’ αυτού. Παρακαλώ, έχετε το λόγο, ο χρόνος σας τρέχει.
      	ΙΟΡΔΑΝΗΣ ΤΖΑΜΤΖΗΣ: Κυρίες και κύριοι συνάδελφοι, τις μέρες αυτές ακούσαμε εδώ κατά τη διάρκεια της συζήτησης της μεταρρύθμισης του ασφαλιστικού μας συστήματος «κορώνες» όπως «καλή μέρα δεν θα δουν οι εργαζόμενοι», «μαύρες μέρες έρχονται για τους εργαζόμενους». 
      Όλα αυτά είναι κροκοδείλια δάκρυα, δάκρυα ψεύτικα, λόγια παχιά και μεγάλα, κυρίες και κύριοι συνάδελφοι. Μιλάτε εδώ για να σας ακούσουν οι διαδηλωτές έξω και να σας βαθμολογήσουν. Απλά ψηφοθηρείτε. Τόσο πολύ σας έχουν φοβίσει οι δημοσκοπήσεις; Τόσο πολύ σας έχει φοβίσει το γεγονός ότι παρουσιάζει μία άνοδο ο ΣΥ.ΡΙΖ.Α. ώστε να ξεχνάτε αυτά τα οποία προτείνατε στο πρόγραμμά σας πριν από λίγους μήνες στις εκλογές; Διολισθαίνετε δυστυχώς, κατρακυλάτε επί το λαϊκότερο σε λογικές του ΣΥ.ΡΙΖ.Α. και σε πολιτικές πρακτικές του ΣΥ.ΡΙΖ.Α.. Λέτε «θα καταργήσουμε το νόμο» μέσα στο πρόγραμμά σας και θα καταθέσω στα Πρακτικά τα σχετικά έγγραφα από το πρόγραμμά σας. 
      Μέσα στο πρόγραμμά σας εσείς μιλάτε για άμεση προώθηση διαδικασιών ενοποίησης των ταμείων κύριας ασφάλισης με τη δημιουργία τριών ομάδων ταμείων, μισθωτοί, αυτοαπασχολούμενοι, αγρότες. Δεύτερον, ενοποίηση των επικουρικών ταμείων σε πέντε-έξι ταμεία και φυσικά μία σειρά από θέματα τα οποία ουσιαστικά είναι ρυθμίσεις για την ενοποίηση των ταμείων, για τον καλύτερο έλεγχο των οικονομικών στοιχείων, για καλύτερη παροχή υπηρεσιών στους ασφαλισμένους και στους συνταξιούχους, στοιχεία τα οποία υπάρχουν μέσα στο πρόγραμμά σας το οποίο είναι ανηρτημένο στην ιστοσελίδα σας. Θα τα καταθέσω στα Πρακτικά γιατί πραγματικά πρέπει να σας θυμίζουμε τι λέγατε χθες και τι λέτε σήμερα γιατί σήμερα κάνετε μία μεγάλη προσπάθεια να μπορέσετε να συγκρατήσετε πολίτες που ενδεχομένως φεύγουν από σας και ταυτόχρονα να παρουσιαστείτε ότι κάνετε και αντιπολίτευση στην Κυβέρνηση. 
      	Ειπώθηκε μάλιστα από τον κ. Κουτσούκο πώς τολμάμε να μιλάμε σήμερα εμείς, όταν οι μισοί Έλληνες το 1982 ήταν ανασφάλιστοι. Κύριε Κουτσούκο, κυρίες και κύριοι συνάδελφοι του ΠΑ.ΣΟ.Κ., πρέπει να σας θυμίσω ότι ο Γεώργιος Παπανδρέου, ο Πρόεδρός σας, ήταν αυτός που προεκλογικά πρότεινε την ανασφάλιστη εργασία των νέων. Για την καταπολέμηση της ανεργίας των νέων ηλικίας μέχρι είκοσι εννέα ετών –που σημειωτέον υπολογίζονται περίπου σε εκατόν ενενήντα τρεις χιλιάδες πεντακόσια άτομα- προτείνατε όλοι αυτοί οι απόφοιτοι λυκείου ή Τ.Ε.Ε. ηλικίας μέχρι είκοσι πέντε ετών να μπορούν να προσλαμβάνονται από κάθε είδους επιχείρηση, χωρίς οι επιχειρήσεις αυτές να έχουν την υποχρέωση να καταβάλλουν ασφαλιστικές εισφορές. Ξέρετε τι σήμαινε αυτό; Ανασφάλιστη εργασία, απώλεια συνταξιοδοτικών δικαιωμάτων από τους νέους, επιδείνωση της οικονομικής θέσης των ασφαλιστικών ταμείων και φυσικά θα χάνονταν περίπου 5.000.000.000 ευρώ. Αυτά προτείνατε και πρέπει να λογοδοτήσετε στους πολίτες και ιδιαίτερα στους νέους ανθρώπους γιατί λέτε ψέματα. Άλλα λέγατε προεκλογικά, άλλα θέλετε πραγματικά να κάνετε και άλλα παρουσιάζεστε αυτήν τη στιγμή μέσα σ’ αυτήν την Αίθουσα να λέτε ότι θα κάνετε ή ότι θα θέλατε. Τα καταθέτω στα Πρακτικά, κύριε Πρόεδρε.
      	(Στο σημείο αυτό ο Βουλευτής κ. Ιορδάνης Τζαμτζής καταθέτει για τα Πρακτικά τα προαναφερθέντα έγγραφα τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      	Τέλος, σας άκουσα να μιλάτε για τον Ο.Γ.Α.. Το σημερινό νομοσχέδιο δεν έχει ρυθμίσεις για τον Ο.Γ.Α.. Ξεκαθάρισε η Υπουργός ότι θα έλθει νομοσχέδιο αποκλειστικά για τον Ο.Γ.Α..
      Αλλά για να θυμόμαστε και για να μην προσπαθήσετε να πλαστογραφήσετε την ιστορία, τον Ο.Γ.Α. τον έφτιαξε ο Εθνάρχης Κωνσταντίνος Καραμανλής το 1961 με πρώτο διοικητή του Ο.Γ.Α. τον Αντώνιο Μπερνάρη. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Αναστάσιος Νεράντζης): Τελειώνετε, κύριε Τζαμτζή!
      ΙΟΡΔΑΝΗΣ ΤΖΑΜΤΖΗΣ: Ο Κωνσταντίνος Καραμανλής είναι που υπερασπίστηκε τον Ο.Γ.Α. και η Νέα Δημοκρατία, αυτή η Κυβέρνηση του Κώστα Καραμανλή, ήταν αυτή που αύξησε τη σύνταξη του αγρότη, τη σύνταξη του Ο.Γ.Α. από τα 225 ευρώ που την είχατε καθηλωμένη χρόνια στα 330 ευρώ. 
      Αυτά, για να μη λέτε ψέματα στον ελληνικό λαό. 
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Αναστάσιος Νεράντζης): Ο κ. Τσούκαλης έχει το λόγο.
      ΧΡΗΣΤΟΣ ΠΑΠΟΥΤΣΗΣ:  Κύριε Πρόεδρε, σας παρακαλώ το λόγο.
      ΠΡΟΕΔΡΕΥΩΝ (Αναστάσιος Νεράντζης): Έχω ήδη εξαγγείλει ομιλητή.
      ΧΡΗΣΤΟΣ ΠΑΠΟΥΤΣΗΣ:  Για μισό λεπτό μόνο, κύριε Πρόεδρε.
      ΠΡΟΕΔΡΕΥΩΝ (Αναστάσιος Νεράντζης): Ορίστε, κύριε Παπουτσή, έχετε το λόγο.
      ΧΡΗΣΤΟΣ ΠΑΠΟΥΤΣΗΣ:  Έχουμε όλοι την υπομονή να παρακολουθήσουμε τις αγορεύσεις των συναδέλφων και χαιρόμαστε που επιτέλους και συνάδελφοι της Νέας Δημοκρατίας παίρνουν το λόγο. Ωστόσο θέλω να σημειώσω ότι είναι κρίμα για το Κοινοβούλιο, την κοινοβουλευτική τάξη και τη δημοκρατία να αξιοποιείτε το γεγονός ότι δεν υπάρχει τηλεοπτική μετάδοση, ότι δεν υπάρχουν τα Μ.Μ.Ε. για να ακούγονται αυτά τα πράγματα τα οποία ακούγονται τώρα. Λυπούμαστε ειλικρινά.
      ΠΡΟΕΔΡΕΥΩΝ (Αναστάσιος Νεράντζης): Δεν μπορεί βέβαια να ασκηθεί λογοκρισία για τα λεγόμενα. Δεν είναι τα μόνα που είναι σε οξύτατο βαθμό και δυστυχώς, συμμετέχουμε όλοι μας σ’ αυτόν το διαγωνισμό. 
      Ο κ. Τσούκαλης έχει το λόγο για τέσσερα λεπτά.
      ΝΙΚΟΛΑΟΣ ΤΣΟΥΚΑΛΗΣ: Κύριε Πρόεδρε, δεν μπορώ παρά να εκφράσω το θαυμασμό μου για τους επτά ηρωικούς Βουλευτές της Νέας Δημοκρατίας που επί συνόλου πενήντα ενός του πρώτου κύκλου επί των άρθρων είχαν το θάρρος να υπερασπιστούν το συγκεκριμένο νομοσχέδιο. Επτά επί πενήντα ένα! Δεν ξέρω κατά πόσο θα συνεχίσουν οι κύριοι συνάδελφοι και στις επόμενες ενότητες με την ίδια θέρμη, πλην όμως θα πρέπει να καταλάβουν το εξής. Αυτή εδώ η πτέρυγα νιώθει ότι είναι η εμπροσθοφυλακή των χιλιάδων που διαδήλωσαν χθες έξω. Εκφράζουμε αυτό το ποτάμι εδώ μέσα. Δυστυχώς για σας έχετε χάσει αυτήν την  επαφή με τον κόσμο, μ’ αυτό το ποτάμι και με τους δεκάδες χιλιάδες δικούς σας ακόμα που διαδήλωσαν χθες και συνεχίζετε να ακολουθείτε τον ίδιο ολισθηρό κατήφορο. Έχετε φθάσει στο σημείο να αποδεχόσαστε την προδιαγραφή της κυρίας Υπουργού ότι στις επόμενες τέσσερις ονομαστικές ψηφοφορίες είναι δεδομένη η ψήφος σας. Συγχαρητήρια για τη συνοχή που έχετε σαν κοινωνική ομάδα. 
      Εμείς δηλώσαμε, κύριε Πρόεδρε, ότι θα παραμείνουμε σ’ αυτήν εδώ την Αίθουσα, γιατί θέλουμε να συνθέσουμε το recviem της Κυβέρνησης αυτής. Ένα recviem το οποίο θα είναι κακόηχο. Να είστε βέβαιος, κύριε Πρόεδρε, ότι την «εξόδιο ακολουθία» στις επόμενες εκλογές δεν θα την ακολουθήσει αυτό το ποτάμι που παρήλασε χθες στους δρόμους της Αθήνας. 
      Κυρίες και κύριοι συνάδελφοι της Νέας Δημοκρατίας, έχετε δημιουργήσει ένα νομοσχέδιο, ένα θεσμικό πλαίσιο Φράγκενσταϊν. Και αναφέρομαι σ’ αυτό το συγκεκριμένο ον, γιατί ο Φράγκενσταϊν όταν δημιουργήθηκε, έγινε ανεξέλεγκτο απ’ αυτούς που το δημιούργησαν. Έφτασε στο σημείο κανείς να μην μπορεί να το χαλιναγωγήσει. Αυτό ακριβώς το δημιούργημα έχετε διαμορφώσει μ’ αυτήν την προσπάθειά σας. 
      Κυρίες και κύριοι συνάδελφοι, δεν θα πω περισσότερα. Θα πω απλώς μόνο το εξής, ότι προκειμένου να οδηγηθείτε σ’ αυτό το έκτρωμα, έχετε προκαλέσει τόσο μεγάλο κακό στην ελληνική κοινωνία που δυστυχώς, θα το υφιστάμεθα για πάρα πολλά χρόνια. Έχετε φτάσει στο σημείο να κινείτε οι ίδιοι με παντοίους τρόπους τους μηχανισμούς του κοινωνικού αυτοματισμού. Προσπαθείτε με κάθε τρόπο να στρέψετε τη μία κοινωνία εναντίον της άλλης. 
      Έχετε φθάσει στο σημείο, κυρίες και κύριοι συνάδελφοι της Νέας Δημοκρατίας, να τρίβετε τα χέρια  σας, όταν υπάρχουν ευρήματα στις δημοσκοπήσεις που κάπως παραπάνω εκδηλώνεται η κοινωνική αντίδραση στις κινητοποιήσεις. Δεν ξέρω κατά πόσον αυτό συνάδει μ’ ένα σοβαρό κόμμα το οποίο προσπαθεί με κάθε τρόπο και θα έπρεπε να το επιδιώκει να συγκλίνει, να συγκροτεί και να αναδιοργανώνει τον κοινωνικό ιστό. Δυστυχώς αυτές τις συνέπειες θα τις υφιστάμεθα για πάρα πολλά χρόνια.
      Ευχαριστώ πολύ.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ πολύ για το ότι τελειώσατε στην ώρα σας και λίγο νωρίτερα. 
      Ο κ. Δρίτσας έχει το λόγο για τέσσερα λεπτά.
      ΘΕΟΔΩΡΟΣ ΔΡΙΤΣΑΣ: Ευχαριστώ, κύριε Πρόεδρε.
      Αυτές τις μέρες στους δρόμους της Αθήνας και στους δρόμους των άλλων ελληνικών πόλεων η ελληνική κοινωνία γράφει ιστορία. Όλες οι προσπάθειες να συκοφαντηθούν οι απεργοί και να στραφεί η κοινωνία ενάντια σ’ αυτούς, έπεσαν στο κενό. 
      Κυρίες και κύριοι συνάδελφοι, είναι πολύ σημαντικό το μήνυμα που στέλνει η ελληνική κοινωνία. Το όπλο της αλληλεγγύης νίκησε το όπλο της προπαγάνδας. Και αυτή η Κυβέρνηση δείχνει να μη θέλει να το ακούσει. Αφού, λοιπόν, δεν αποσύρει το νομοσχέδιο, είναι βέβαιο ότι η κοινωνία θα αποσύρει αυτήν την Κυβέρνηση. 
      (Στο σημείο αυτό την Προεδρική Έδρα καταλαμβάνει ο  Πρόεδρος της Βουλής κ.  ΔΗΜΗΤΡΙΟΣ ΣΙΟΥΦΑΣ).
      Γι’ αυτό η πρόταση του Συνασπισμού Ριζοσπαστικής Αριστεράς που κατέθεσε ο Πρόεδρος Αλέκος Αλαβάνος λίγη ώρα πριν, προς όλες τις πτέρυγες της Βουλής, προς την Αντιπολίτευση και ήδη συμφώνησαν οι δύο από τις τρεις πτέρυγες της Αντιπολίτευσης και περιμένουμε και την τρίτη να απαντήσει για διενέργεια δημοψηφίσματος, αντανακλά και αποτυπώνει τη θέληση του ελληνικού λαού, τη θέληση της ελληνικής κοινωνίας να μιλήσει και να ακουστεί η φωνή της. Η Κυβέρνηση όχι μόνο καταστέλλει μέσα στη Βουλή το λόγο της Αντιπολίτευσης, όχι μόνο δεν αναπτύσσει το διάλογο, αλλά θέλει να χειραγωγήσει και να φιμώσει την ελληνική κοινωνία. Δεν θα το καταφέρει. 
      Κυρίες και κύριοι συνάδελφοι, δεν είναι μεταρρύθμιση. Μεταρρύθμιση είναι η πλήρης απασχόληση. Μεταρρύθμιση είναι οι σταθερές σχέσεις εργασίας. Μεταρρύθμιση είναι το κοινωνικό κράτος. Μεταρρύθμιση είναι η φορολογία των πλουσίων, η δίκαιη φορολογική αναπροσαρμογή. Μεταρρύθμιση είναι η πάταξη της εισφοροδιαφυγής. Αυτά είναι μεταρρυθμίσεις. Αυτά σημαίνουν κοινωνική πολιτική. Αυτά σημαίνουν χρήσιμη πολιτική. Αυτά περιμένει η ελληνική κοινωνία. Δεν περιμένει να διωχθούν οι μητέρες και οι γυναίκες από την αγορά εργασίας, ή να χρειάζονται, άκουσον-άκουσον, να αυξηθούν τα πενήντα ένσημα σε εκατό για να αποκτήσει ένας εργαζόμενος δικαίωμα υγειονομικής περίθαλψης.
       Αυτή η μακάβρια ρύθμιση πώς αιτιολογείται, κυρίες και κύριοι συνάδελφοι, από την κυρία Υπουργό; Ως μέτρο για την πάταξη της φοροδιαφυγής. Οι νεοφιλελεύθεροι εγκέφαλοι, οι ανεγκέφαλοι εγκέφαλοι του νεοφιλελευθερισμού επιδιώκουν να πείσουν την ελληνική κοινωνία ότι δεν μπορούμε να ελέγξουμε την εισφοροδιαφυγή, δεν χρειαζόμαστε ελεγκτικούς μηχανισμούς και γι’ αυτό τους απαξιώνουμε και θα καταφέρουμε τον έλεγχο της εισφοροδιαφυγής διά της αύξησης των ενσήμων, ώστε να αποκτήσει οποιοσδήποτε εργαζόμενος, Έλληνας ή μετανάστης, το δικαίωμα να έχει υγειονομική περίθαλψη και να μην πεθαίνει στο δρόμο αβοήθητος. Αυτές είναι οι ακραίες εκδοχές του νεοφιλελευθερισμού.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΟΣ (Δημήτριος Σιούφας): Ολοκληρώστε, κύριε Δρίτσα.
      ΘΕΟΔΩΡΟΣ ΔΡΙΤΣΑΣ: Να ολοκληρώσω, κύριε Πρόεδρε, για να διευκολύνω και την ονομαστική ψηφοφορία. 
      Γι’ αυτό ο ΣΥ.ΡΙΖ.Α., τα στελέχη του, οι Βουλευτές του πρωτοπορούν και πρωτοστατούν σε όλους τους αγώνες όλης της ελληνικής κοινωνίας και γι’ αυτό και την ύστατη στιγμή ζητάμε από την Κυβέρνηση να ακούσει το μήνυμα της ελληνικής κοινωνίας, άλλως δημοκρατικότατα να αποσυρθεί.
      Ευχαριστώ, κύριε Πρόεδρε. 
      (Χειροκροτήματα από την πτέρυγα του ΣΥ.ΡΙΖ.Α.)
      ΠΡΟΕΔΡΟΣ (Δημήτριος Σιούφας): Θα παρακαλέσω το συνάδελφο κ. Τιμοσίδη να μη μιλήσει, να δώσουμε το λόγο στον κ. Βενιζέλο και θα έχει περισσότερο χρόνο στην επόμενη ενότητα. 
      ΜΙΧΑΗΛ ΤΙΜΟΣΙΔΗΣ: Ναι, κύριε Πρόεδρε.
      ΠΡΟΕΔΡΟΣ (Δημήτριος Σιούφας): Ευχαριστώ, κύριε Τιμοσίδη.
      Κύριε Βενιζέλο, έχετε το λόγο για τέσσερα λεπτά.
      ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, η κοινωνία έχει απορρίψει το νομοσχέδιο. Το νιώθουμε όλοι εδώ μέσα, το νιώθει η Κυβέρνηση που αντιλαμβάνεται ότι οι τοίχοι αυτοί δεν μπορούν να αποκόψουν την Αίθουσα του Κοινοβουλίου από την κοινωνία, η βοή της οποίας έχει φτάσει εδώ με πολλούς τρόπους.
      Πρέπει όμως και θεσμικά, σύμφωνα με τις κοινοβουλευτικές διαδικασίες, η Κυβέρνηση να νιώσει την αντίδραση και την πίεση της κοινωνίας. Και από την άποψη αυτή, είναι πράγματι σωστό να εξαντληθούν οι διαδικασίες που προβλέπει το Σύνταγμα και ο Κανονισμός της Βουλής.
      Η πρόταση για τη διεξαγωγή δημοψηφίσματος μας επιτρέπει να κάνουμε ξανά μια συζήτηση εδώ, προκειμένου η Κυβέρνηση και η κοινοβουλευτική της Πλειοψηφία να αντιληφθεί ότι οι ταξικές τυφλές επιλογές δεν οδηγούν πουθενά. Να αντιληφθεί η Κυβέρνηση ότι ανοίγονται νέα μέτωπα, κοινωνικά, δικαστικά, τα οποία μετατρέπουν το νομοσχέδιο αυτό σε μια πολύ μεγάλη τρύπα στο νερό, όπως είπα και στην αρχική μου αγόρευση.
      Θεωρώ όμως, για να είμαι απολύτως ειλικρινής και έντιμος, ότι ο Πρόεδρος της Κοινοβουλευτικής Ομάδας του ΣΥ.ΡΙΖ.Α, ο κ. Αλαβάνος, βιάστηκε σήμερα διατυπώνοντας δημόσια την πρόταση για την υποβολή αιτήματος διεξαγωγής δημοψηφίσματος. Και βιάστηκε, γιατί όλα πρέπει να γίνονται στην ώρα τους και η ώρα για την υποβολή μιας παρόμοιας πρότασης ήταν η ερχόμενη Τετάρτη, μετά την ψήφιση αυτού του νομοσχεδίου στο σύνολο με τις ψήφους της κοινοβουλευτικής Πλειοψηφίας που σύρεται εκούσα-άκουσα σ’ αυτό το ατόπημα.
      Γιατί; Γιατί πρέπει να αντιληφθεί και ο κ. Αλαβάνος ότι η αριθμητική και ο Κανονισμός της Βουλής υπαγορεύουν κάποιους αναγκαστικούς χειρισμούς. Το άθροισμα των Βουλευτών του ΠΑ.ΣΟ.Κ. και του Συνασπισμού δεν αρκεί για την υποβολή μιας παρόμοιας πρότασης, γιατί οι απαιτούμενοι Βουλευτές είναι εκατόν είκοσι και το άθροισμα των δύο κομμάτων είναι εκατόν δεκαοκτώ Βουλευτές.
      Έπρεπε να έχουν προηγηθεί, σύμφωνα με τις προτάσεις του ΠΑ.ΣΟ.Κ., οι διαβουλεύσεις ανάμεσα στα κόμματα και με το Κομμουνιστικό Κόμμα Ελλάδας, ώστε να μην εμφανιστεί υπαναχωρών και προσχωρών ο Λαϊκός Ορθόδοξος Συναγερμός να δίνει λύση σε μια διαδικαστική, πολιτική, κοινωνική πρωτοβουλία πολύ μεγάλης σημασίας.
      Δεν έχει ανάγκη η μεγάλη δημοκρατική προοδευτική παράταξη από την κοινοβουλευτική στήριξη του Λαϊκού Ορθόδοξου Συναγερμού. Δεν έχει ανάγκη η μεγάλη κοινωνική προοδευτική πλειοψηφία από αυτοαιφνιδιασμούς. Θέλει στρατηγική, θέλει σοβαρότητα, θέλει να αξιοποιούμε το κοινωνικό και κοινοβουλευτικό momentum, με ωριμότητα και όχι για να ψαρεύουμε στα θολά νερά μιας συγκυρίας, την οποία έχει προ πολλού υπερβεί ο κόσμος και πρέπει να αντιληφθούμε και εμείς ότι έχουμε περάσει σε μια άλλη φάση.
      Η κοινωνία μίλησε, η κοινωνία μιλά, η Αντιπολίτευση έχει την υποχρέωση να διατυπώσει μέσα στη Βουλή τον προοδευτικό κοινωνικό λόγο, αλλά με προγραμματική ωριμότητα, με την αντιπρόταση που διατυπώσαμε και την Τετάρτη, μετά την ψήφιση στο σύνολο, θα ανοίξει ο κύκλος της νέας κοινοβουλευτικής συζήτησης, με αφορμή τη διαδικασία του άρθρου 44 περί δημοψηφίσματος. Και θέλω να ελπίζω ότι και το Κομμουνιστικό Κόμμα Ελλάδας θα συμπράξει σ’ αυτήν την αναγκαία διαδικασία.
      Ευχαριστώ.
      (Χειροκροτήματα από την πτέρυγα του Πανελλήνιου Σοσιαλιστικού Κινήματος)
      ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε…
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, ολοκληρώθηκε η διαδικασία της συζήτησης επί της ενότητας των άρθρων 1 έως 139. Η κυρία Υπουργός έχει ζητήσει το λόγο.
      ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε…
      ΠΡΟΕΔΡΟΣ (Δημήτριος Σιούφας): Παρακαλώ, έχει ολοκληρωθεί η διαδικασία, κύριε Δραγασάκη, με συγχωρείτε πολύ.
      ΙΩΑΝΝΗΣ ΔΡΑΓΑΣΑΚΗΣ: Μα, κύριε Πρόεδρε…
      ΠΡΟΕΔΡΟΣ (Δημήτριος Σιούφας): Λυπάμαι πολύ, κύριε Δραγασάκη. Έχετε την επόμενη ενότητα να απαντήσετε και στο ΠΑ.ΣΟ.Κ. και…
      ΑΠΟΣΤΟΛΟΣ ΚΑΚΛΑΜΑΝΗΣ: Εφόσον ολοκληρώθηκε η διαδικασία, κύριε Πρόεδρε…
      ΠΡΟΕΔΡΟΣ (Δημήτριος Σιούφας): Σας παρακαλώ πολύ.
      Έχω δώσει τη δυνατότητα με τον Κανονισμό να μιλήσουν όλοι οι συνάδελφοι. Συμφωνήσαμε χθες η ονομαστική ψηφοφορία να γίνει στις 12.30΄. Αλλά για να μιλήσουν όλοι οι συνάδελφοι Βουλευτές, αυτήν την προσπάθεια την οποία κάνω ως Πρόεδρος του Σώματος να τη σεβαστείτε και ό,τι θέλετε να πείτε θα το πείτε στην επόμενη ενότητα. 
      ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, για να καταλάβουμε τι συμβαίνει...
      ΠΡΟΕΔΡΟΣ (Δημήτριος Σιούφας): Όχι, κύριε Δραγασάκη, δεν έχετε το λόγο. 
      Το λόγο έχει η Υπουργός Απασχόλησης και Κοινωνικής Προστασίας κ. Φάνη Πετραλιά-Πάλλη. 
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Απασχόλησης και Κοινωνικής Προστασίας): Κύριε Πρόεδρε, έχουμε κάποιες νομοτεχνικές βελτιώσεις σε δύο άρθρα και θα ήθελα να τις δώσω στο Προεδρείο. 
      ΠΡΟΕΔΡΟΣ (Δημήτριος Σιούφας): Να μοιραστούν οι νομοτεχνικές βελτιώσεις.
      Κυρία  Υπουργέ, θέλετε να τις αναγνώσετε; Αφορούν τα άρθρα 1 έως 139; 
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Απασχόλησης και Κοινωνικής Προστασίας): Ναι, κύριε Πρόεδρε.
       ΠΡΟΕΔΡΟΣ (Δημήτριος Σιούφας): Θα σας παρακαλούσα να τις αναγνώσετε. 
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Απασχόλησης και Κοινωνικής Προστασίας): Βεβαίως, κύριε Πρόεδρε. 
      Άρθρο 29. Οι περιπτώσεις β΄ και γ΄ της παραγράφου 1Β αντικαθίστανται ως εξής: «β. Τρεις (3) εκπροσώπους των ασφαλισμένων και εργοδοτών που προτείνονται από τον ΣΑΤΕ, την ΠΕΣΕΔΕ, την ΠΕΔΜΕΔΕ, την ΠΕΔΜΗΕΔΕ και την ΕΜΔΥΔΑΣ με τους αναπληρωτές τους». 
      Οι περιπτώσεις δ και ε αναριθμούνται σε γ και δ. 
      Άρθρο 34. Στο τέλος της παραγράφου 7 προστίθεται παράγραφος δ ως εξής: «δ) Η μέριμνα για την παροχή νοσοκομειακής, ιατρικής και φαρμακευτικής περίθαλψης των ασφαλισμένων μελών σύμφωνα με τον κανονισμό παροχών υγείας». Αφορά τους δικηγόρους της Θεσσαλονίκης.
      Κύριε Πρόεδρε, καταθέτω τις νομοτεχνικές βελτιώσεις για τα Πρακτικά. 
      (Στο σημείο αυτό η Υπουργός Απασχόλησης και Κοινωνικής Προστασίας κ. Φάνη Πετραλιά-Πάλλη καταθέτει για τα Πρακτικά τις προαναφερθείσες νομοτεχνικές βελτιώσεις οι οποίες έχουν ως εξής: 
      ΠΡΟΕΔΡΟΣ (Δημήτριος Σιούφας): Να κατατεθούν στα Πρακτικά και να μοιραστούν στους συναδέλφους Βουλευτές. 
      Κυρίες και κύριοι συνάδελφοι, έχει υποβληθεί αίτηση ονομαστικής ψηφοφορίας Βουλευτών του ΠΑ.ΣΟ.Κ. επί της ενότητας των άρθρων 1 έως 139 του νομοσχεδίου του Υπουργείου Απασχόλησης και Κοινωνικής Προστασίας: «Διοικητική και Οργανωτική Μεταρρύθμιση του Συστήματος Κοινωνικής Ασφάλισης και λοιπές ασφαλιστικές διατάξεις», τις οποίας το κείμενο έχει ως εξής:
      «Προς: Τον Πρόεδρο                                                Αθήνα 19 Μαρτίου 2008
       Της Βουλής των Ελλήνων
      
      ΑΙΤΗΣΗ
      ΟΝΟΜΑΣΤΙΚΗ ΨΗΦΟΦΟΡΙΑΣ
      
      Οι υπογράφοντες Βουλευτές ζητούμε να γίνει ονομαστική ψηφοφορία επί όλων των άρθρων, από το άρθρο 1 έως και το άρθρο 139, του σχεδίου νόμου, του Υπουργείου Απασχόλησης και Κοινωνικής Προστασίας «Διοικητική και Οργανωτική Μεταρρύθμιση του Συστήματος Κοινωνικής Ασφάλισης και λοιπές ασφαλιστικές διατάξεις».
      Οι Βουλευτές
      Χρήστος Παπουτσής
      Εύη Χριστοφιλοπούλου
      Μαριλίζα Ξενογιαννακοπούλου
      Ηλίας Λαμπίρης 
      Μάρκος Μπόλαρης
      Γεώργιος Ντόλιος
      Ηλίας Καρανίκας
      Γεώργιος Παπαδημητρίου
      Μιχαήλ Τιμοσίδης
      Αικατερίνη Περλεπέ
      Εμμανουήλ Στρατάκης
      Γεώργιος Παπακωνσταντίνου
      Σοφία Γιαννακά
      Χρήστος Χάιδος
      Αλέξανδρος Αθανασιάδης
      Άννα Διαμαντοπούλου
      Παναγιώτης Μπεγλίτης
      Απόστολος Κατσιφάρας
      Ιωάννης Μαγκριώτης
      Βασίλειος Γερανίδης
      Κωνσταντίνος Καρτάλης
      Λεωνίδας Γρηγοράκος
      Βασίλειος Έξαρχος
      Κωνσταντίνος Σπηλιόπουλος
      Κωνσταντίνος Γείτονας
      Αγγελική Γκερέκου
      Δημήτρης Κουσελάς
      Δημήτριος Ρέππας
      Ιωάννης Κουτσούκος
      Ευάγγελος Αργύρης
      Συλβάνα Ράπτη
      Παναγιώτης Σγουρίδης
      Μαρία Σκραφνάκη
      Γρηγόριος Νιώτης»
      Θα αναγνώσω και τον κατάλογο των υπογραφόντων την αίτηση της ονομαστικής ψηφοφορίας Βουλευτών, για να διαπιστωθεί αν υπάρχει ο απαιτούμενος από τον Κανονισμό αριθμός για την υποβολή της. 
      Ο κ. Χρήστος Παπουτσής. Παρών.
      Η κ. Παρασκευή Χριστοφιλοπούλου. Παρούσα. 
      Η κ. Μαριλίζα Ξενογιαννακοπούλου. Παρούσα.
      Ο κ. Ηλίας Λαμπίρης. Παρών.
      Ο κ. Μάρκος Μπόλαρης. Παρών.
      Ο κ. Γεώργιος Ντόλιος. Παρών.
      Ο κ. Ηλίας Καρανίκας. Παρών.
      Ο κ. Γεώργιος Παπαδημητρίου. Παρών.
      Ο κ. Μιχαήλ Τιμοσίδης. Παρών.
      Η κ. Αικατερίνη Περλεπέ-Σηφουνάκη. Παρούσα.
      Ο κ. Εμμανουήλ Στρατάκης. Παρών.
      Ο κ. Γεώργιος Παπακωνσταντίνου. Παρών.
      Η κ. Σοφία Γιαννακά. Παρούσα.
      Ο κ. Χρήστος Χάϊδος. Παρών.
      Ο κ. Αλέξανδρος Αθανασιάδης. Παρών.
      Η κ. Άννα Διαμαντοπούλου. Παρούσα.
      Κύριοι συνάδελφοι, υπάρχει ο απαιτούμενος από τον Κανονισμό αριθμός υπογραφόντων την αίτηση ονομαστικής ψηφοφορίας Βουλευτών. 
      Συνεπώς κηρύσσεται περαιωμένη η συζήτηση επί της πρώτης ενότητας των άρθρων 1 έως 139 του νομοσχεδίου και διακόπτουμε τη συνεδρίαση για δέκα (10) λεπτά, σύμφωνα με τον Κανονισμό. 
      (ΔΙΑΚΟΠΗ)
      (ΜΕΤΑ ΤΗ ΔΙΑΚΟΠΗ)
       ΠΡΟΕΔΡΟΣ (Δημήτριος Σιούφας):  Κύριοι συνάδελφοι, επαναλαμβάνεται η διακοπείσα συνεδρίαση.
      Θα γίνει ονομαστική ψηφοφορία επί της ενότητας των άρθρων 1 έως και 139 του νομοσχεδίου. 
      Οι αποδεχόμενοι τα άρθρα της ενότητας 1 έως και 139  του νομοσχεδίου λέγουν «ΝΑΙ». 
      Οι μη αποδεχόμενοι τα άρθρα της ενότητας 1 έως και 139 του νομοσχεδίου λέγουν «ΟΧΙ».
      Οι αρνούμενοι ψήφο λέγουν «ΠΑΡΩΝ».
      Καλούνται επί του καταλόγου ο κ. Κωνσταντίνος Γκιουλέκας από τη Νέα Δημοκρατία και ο κ. Δημήτριος Λιντζέρης από το ΠΑ.ΣΟ.Κ..
      Σας ενημερώνω ότι έχουν έρθει στο Προεδρείο τηλεομοιοτυπίες συναδέλφων, σύμφωνα με το άρθρο 70Α του Κανονισμού της Βουλής, οι οποίοι γνωστοποιούν την ψήφο τους επί της ενότητας των άρθρων 1 έως και 139 του νομοσχεδίου. Αυτές οι ψήφοι θα ανακοινωθούν και θα συνυπολογισθούν στην καταμέτρηση η οποία θα ακολουθήσει. 
      Κυρίες και κύριοι συνάδελφοι, επίσης, μέχρι να αρχίσει η ανάγνωση του καταλόγου, προτείνω να συμπτύξουμε τις εκατόν τριάντα εννέα ονομαστικές ψηφοφορίες σε μία, έχει γίνει άλλωστε και στο παρελθόν αυτή η διαδικασία, καθώς επίσης να γίνει αναφορά και στα Πρακτικά ότι, τα άρθρα 1 έως και 139 που θα γραφούν μαζί με τις τροποποιήσεις που έκανε η κυρία Υπουργός, ένα προς ένα, ψηφίζονται κατά πλειοψηφία, ανάλογα με το αποτέλεσμα της ψηφοφορίας.
      Παρακαλώ να αρχίσει η ανάγνωση του καταλόγου, με προτεραιότητα στην πολιτική ηγεσία του Υπουργείου Εθνικής Αμύνης, επειδή έχει κάποια υποχρέωση με τον Πρόεδρο της Δημοκρατίας.
      (ΨΗΦΟΦΟΡΙΑ)
      (Κατά τη διάρκεια της ψηφοφορίας εισέρχεται στην Αίθουσα της Εθνικής Αντιπροσωπείας ο Πρωθυπουργός και Πρόεδρος της Νέας Δημοκρατίας κ. Κωνσταντίνος Καραμανλής. 
      Οι Βουλευτές της Νέας Δημοκρατίας χειροκροτούν ζωηρά και παρατεταμένα)
      (ΜΕΤΑ ΚΑΙ ΤΗ ΔΕΥΤΕΡΗ ΑΝΑΓΝΩΣΗ ΤΟΥ ΚΑΤΑΛΟΓΟΥ)
      ΠΡΟΕΔΡΟΣ (Δημήτριος Σιούφας): Υπάρχει συνάδελφος, ο οποίος δεν άκουσε το όνομά του; Κανείς. 
      Οι επιστολές κατατίθενται και καταχωρίζονται στα Πρακτικά. 
      (Στο σημείο αυτό κατατίθενται για τα Πρακτικά οι προαναφερθείσες επιστολές, οι οποίες έχουν ως εξής:
      ΠΡΟΕΔΡΟΣ (Δημήτριος Σιούφας): Κηρύσσεται περαιωμένη η ψηφοφορία και παρακαλώ τους κυρίους ψηφολέκτες να προβούν στην καταμέτρηση των ψήφων και την εξαγωγή του αποτελέσματος. 
      (ΚΑΤΑΜΕΤΡΗΣΗ)
      (ΜΕΤΑ  ΤΗΝ  ΚΑΤΑΜΕΤΡΗΣΗ)
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, έχω την τιμή να σας ανακοινώσω το αποτέλεσμα της διεξαχθείσης ονομαστικής ψηφοφορίας.
      Εψήφισαν συνολικά 264 Βουλευτές. 
      Υπέρ της ενότητας των άρθρων 1 έως και 139 του νομοσχεδίου, δηλαδή, «ΝΑΙ» εψήφισαν  152 Βουλευτές.
      (Χειροκροτήματα από την πτέρυγα της Νέας Δημοκρατίας) 
      Κατά της ενότητας των άρθρων 1 έως και 139 του νομοσχεδίου, δηλαδή, «ΟΧΙ» εψήφισαν 112 Βουλευτές, σύμφωνα με το παρακάτω πρωτόκολλο ονομαστικής ψηφοφορίας:
      «Ψηφοφορία επί των άρθρων 1-139»                        EΠIKPATEIAΣ      NAI      OXI      Έβερτ Μιλτιάδης	      +            Σουφλιάς Γεώργιος	      +            Ρουσόπουλος Θεόδωρος	      +            Χηνοφώτης Παναγιώτης	      +            Πατριανάκου Φεβρωνία	      +            Κατσέλη Λούκα	            +      Παπαδημητρίου Γεώργιος	            +      Ραγκούσης Ιωάννης	            +      Δραγώνα Θάλεια	            +      Κουβέλης Σπυρίδων	            +      Καζάκος Κωνσταντίνος	                  Μπανιάς Ιωάννης	            +                        Α΄ ΑΘΗΝΩΝ                  Μπακογιάννη Θεοδώρα (Ντόρα)	      +            Αβραμόπουλος Δημήτριος	      +            Αλογοσκούφης Γεώργιος	      +            Παυλόπουλος Προκόπιος	      +            Βουλγαράκης Γεώργιος	      +            Πιπιλή Φωτεινή	      +            Μπενάκη-Ψαρούδα Άννα	      +            Σκανδαλίδης Κωνσταντίνος	            +      Διαμαντοπούλου Άννα	            +      Παπουτσής Χρήστος	            +      Ράπτη Αναστασία - Συλβάνα	            +      Αλευράς Αθανάσιος (Νάσος)	            +      Κανέλλη Γαρυφαλλιά (Λιάνα)	                  Καφαντάρη Ευθαλία (Λίλα)	                  Φιλίνη Άννα	            +      Κοροβέσης Περικλής - Ηλίας	            +      Πλεύρης Αθανάσιος	                                    Β΄ ΑΘΗΝΩΝ                  Μητσοτάκης Κυριάκος	      +            Μεϊμαράκης Ευάγγελος -Βασίλειος	      +            Γιακουμάτος Γεράσιμος	      +            Ζαγορίτης Ελευθέριος (Λευτέρης)	      +            Λιάπης Μιχάλης -Γιώργος	      +            Σπηλιωτόπουλος Αριστόβουλος (Άρης)      +            Χατζηδάκης Κωνσταντίνος	      +            Παπακώστα-Σιδηροπούλου Κατερίνα      +            Πετραλιά-Πάλλη Φάνη 	      +            Καμμένος Παναγιώτης (Πάνος)	      +            Ντινόπουλος Αργύριος	      +            Βαρβιτσιώτης Μιλτιάδης	      +            Πολύδωρας Βύρων	      +            Παναγιωτόπουλος Παναγιώτης (Πάνος)      +            Σταθάκης Αριστοτέλης (Άρης)	      +            Κασίμης Θεόδωρος 	      +            Παπαθανασίου Γιάννης	      +            Λοβέρδος Ανδρέας	            +      Ανδρουλάκης Δημήτριος (Μίμης)	            +      Χρυσοχοΐδης Μιχαήλ	            +      Αποστολάκη Ελένη-Μαρία (Μιλένα)	            +      Δημαράς Ιωάννης	            +      Δαμανάκη Μαρία	            +      Κακλαμάνης Απόστολος	            +      Ευθυμίου Πέτρος	            +      Παπανδρέου Βασιλική (Βάσω)	            +      Παπαδόπουλος Αλέξανδρος (Αλέκος)            +      Γείτονας Κωνσταντίνος	            +      Ξενογιαννακοπούλου Μαρία-Ελίζα (Μαριλίζα)            +      Σακοράφα Σοφία	                  Χυτήρης Τηλέμαχος	            +      Παπαρήγα Αλεξάνδρα	                  Χαλβατζής Σπυρίδων	                  Μαυρίκος Γεώργιος	                  Πρωτούλης Ιωάννης	                  Μελά Παναγιώτα - Εύα	                  Κουβέλης Φώτιος-Φανούριος	            +      Δραγασάκης Ιωάννης 	            +      Παπαγιαννάκης Μιχαήλ	                  Ψαριανός Γρηγόριος	            +      Γεωργιάδης Σπυρίδων - Άδωνις	                  Αϊβαλιώτης Κωνσταντίνος 	                                    ΝΟΜΟΣ ΑΙΤΩΛΙΑΣ ΚΑΙ ΑΚΑΡΝΑΝΙΑΣ                  Μαγγίνας Βασίλειος	      +            Σαλμάς Μάριος	      +            Λιβανός Σπυρίδωνας - Παναγιώτης (Σπήλιος)      +            Σταμάτης Δημήτριος	      +            Μωραΐτης Αθανάσιος (Θάνος)	            +      Βερελής Χρήστος	            +      Γιαννακά Σοφία	            +      Μωραΐτης Νικόλαος	                  	                  ΝΟΜΟΣ ΑΡΓΟΛΙΔΟΣ                  Μανώλης  Ιωάννης	      +            Παπαδημητρίου Ελισάβετ (Έλσα)	      +            Μανιάτης Ιωάννης	            +                        ΝΟΜΟΣ ΑΡΚΑΔΙΑΣ                  Τατούλης Πέτρος	      +            Λυκουρέντζος Ανδρέας	      +            Ρέππας Δημήτριος	            +                        ΝΟΜΟΣ ΑΡΤΗΣ                  Παπασιώζος Κωνσταντίνος	      +            Παπαγεωργίου Γεώργιος	      +            Τσιρώνης Δημήτριος	            +                        ΝΟΜΟΣ ΑΤΤΙΚΗΣ                  Βλάχος Γεώργιος	      +            Δούκας Πέτρος	      +            Καντερές Νικόλαος	      +            Σταύρου Απόστολος	      +            Μπούρας Αθανάσιος	      +            Πάγκαλος Θεόδωρος	            +      Χριστοφιλοπούλου Παρασκευή (Εύη)	            +      Οικονόμου Βασίλειος	            +      Βρεττός Κωνσταντίνος (Ντίνος)	            +      Κουμπούρης Δήμος	                  Λεβέντης Αθανάσιος	            +      Βορίδης Μαυρουδής (Μάκης)	                                    ΝΟΜΟΣ ΑΧΑΪΑΣ                   Μπεκίρης Μιχαήλ	      +            Παπαδημάτος Νικόλαος	      +            Ράγιου-Μεντζελοπούλου Αναστασία (Νατάσα)      +            Παπανδρέου Γεώργιος	            +      Κατσιφάρας Απόστολος	            +      Βέρρας Μιλτιάδης	            +      Σπηλιόπουλος Κωνσταντίνος	            +      Καραθανασόπουλος Νικόλαος 	                  Τσούκαλης Νικόλαος	            +                        ΝΟΜΟΣ ΒΟΙΩΤΙΑΣ                   Μπασιάκος Ευάγγελος	      +            Γιαννάκης Μιχαήλ	      +            Κουτσούμπας Ανδρέας	      +            Τόγιας Βασίλειος	            +                        ΝΟΜΟΣ ΓΡΕΒΕΝΩΝ                   Φώλιας Χρήστος	      +                              ΝΟΜΟΣ ΔΡΑΜΑΣ                   Δαϊλάκης Σταύρος	      +            Τζίμας Μαργαρίτης	      +            Αηδόνης Χρήστος	            +                        ΝΟΜΟΣ ΔΩΔΕΚΑΝΗΣΟΥ                   Παυλίδης Αριστοτέλης	      +            Βαληνάκης Ιωάννης	      +            Καραμάριος Αναστάσιος	      +            Νικητιάδης Γεώργιος	            +      Ζωΐδης Νικόλαος	            +                        ΝΟΜΟΣ ΕΒΡΟΥ                  Δερμεντζόπουλος Αλέξανδρος	      +            Γεροντόπουλος Κυριάκος	      +            Κελέτσης Σταύρος	      +            Ντόλιος Γεώργιος	            +                        ΝΟΜΟΣ ΕΥΒΟΙΑΣ                   Κεδίκογλου Συμεών (Σίμος)	      +            Μαρκόπουλος Κωνσταντίνος	      +            Λιάσκος Αναστάσιος	      +            Περλεπέ-Σηφουνάκη Αικατερίνη	            +      Παπαγεωργίου Γεώργιος	            +      Μαρίνος Γεώργιος	                                    ΝΟΜΟΣ ΕΥΡΥΤΑΝΙΑΣ                   Καρανίκας Ηλίας	            +                        ΝΟΜΟΣ ΖΑΚΥΝΘΟΥ                   Βαρβαρίγος Δημήτριος	            +                        ΝΟΜΟΣ ΗΛΕΙΑΣ                   Κοντογιάννης Γεώργιος	      +            Κανελλοπούλου Κρινιώ	      +            Αδρακτάς Παναγιώτης	      +            Τζαβάρας Κωνσταντίνος	      +            Κουτσούκος  Γιάννης	            +      Κατρίνης Μιχάλης	            +                        ΝΟΜΟΣ ΗΜΑΘΙΑΣ                   Χαλκίδης Μιχαήλ	      +            Φωτιάδης Ηλίας	      +            Τσαβδαρίδης Λάζαρος	      +            Σιδηρόπουλος Αναστάσιος	            +                        ΝΟΜΟΣ ΗΡΑΚΛΕΙΟΥ                   Κεφαλογιάννης Εμμανουήλ	      +            Αυγενάκης Ελευθέριος	      +            Μπαντουβάς Κωνσταντίνος	      +            Κεγκέρογλου Βασίλειος	            +      Στρατάκης Εμμανουήλ	            +      Σκουλάς Ιωάννης	            +      Σκραφνάκη Μαρία	            +      Αλαβάνος Αλέξανδρος	            +      ΝΟΜΟΣ ΘΕΣΠΡΩΤΙΑΣ                  Μπέζας Αντώνιος	      +                              Α΄ ΘΕΣΣΑΛΟΝΙΚΗΣ                  Καραμανλής Κωνσταντίνος	      +            Γκιουλέκας Κωνσταντίνος	      +            Ιωαννίδης Ιωάννης	      +            Ορφανός Γεώργιος	      +            Ράπτη Ελένη	      +            Καλαφάτης Σταύρος	      +            Τζιτζικώστας Απόστολος - Ιωάννης	      +            Βενιζέλος Ευάγγελος	            +      Καστανίδης Χαράλαμπος	            +      Αράπογλου Χρυσή	            +      Καϊλή Ευδοξία - Εύα	            +      Μαγκριώτης Ιωάννης	            +      Ζιώγας Ιωάννης	                  Καλαντίδου Σοφία	                  Κουράκης Αναστάσιος	            +      Καρατζαφέρης Γεώργιος	                                    Β΄ ΘΕΣΣΑΛΟΝΙΚΗΣ                  Καράογλου Θεόδωρος	      +            Σαλαγκούδης Γεώργιος	      +            Ρεγκούζας Αδάμ	      +            Γερανίδης Βασίλειος	            +      Τσιόκας Θεοχάρης	            +      Αμμανατίδου - Πασχαλίδου Ευαγγελία (Λίτσα)            +      Βελόπουλος Κυριάκος	                                    NOMOΣ ΙΩΑΝΝΙΝΩΝ                  Καλογιάννης Σταύρος	      +            Τασούλας Κωνσταντίνος	      +            Παντούλας Μιχαήλ	            +      Αργύρης Ευάγγελος	            +      Αλυσανδράκης Κωνσταντίνος	                                    ΝΟΜΟΣ ΚΑΒΑΛΑΣ                   Καλαντζής Γεώργιος	      +            Παναγιωτόπουλος Νικόλαος	      +            Χριστοφιλογιάννης Δημήτριος	      +            Τιμοσίδης Μιχαήλ	            +                        ΝΟΜΟΣ ΚΑΡΔΙΤΣΗΣ                  Σιούφας Δημήτριος	      +            Τσιάρας Κωνσταντίνος	      +            Ταλιαδούρος Σπυρίδων	      +            Αναγνωστόπουλος Γεώργιος	      +            Ρόβλιας Κωνσταντίνος	            +                        ΝΟΜΟΣ ΚΑΣΤΟΡΙΑΣ                  Μπουζάλη Παρασκευή	      +            Πετσάλνικος Φίλιππος	            +      ΝΟΜΟΣ ΚΕΡΚΥΡΑΣ                  Δένδιας Νικόλαος-Γεώργιος	      +            Γκερέκου Αγγελική (Άντζελα)	            +      Χαραλάμπους Χαράλαμπος	                                    ΝΟΜΟΣ ΚΕΦΑΛΛΗΝΙΑΣ                  Παρίσης Αλέξανδρος	      +                              ΝΟΜΟΣ ΚΙΛΚΙΣ                  Κιλτίδης Κωνσταντίνος	      +            Τσιτουρίδης Σάββας	      +            Φλωρίδης Γεώργιος	            +                        ΝΟΜΟΣ ΚΟΖΑΝΗΣ                  Κασαπίδης Γεώργιος	      +            Τσιαρτσιώνης Νικόλαος	      +            Παπαδόπουλος Μιχάλης	      +            Παπακωνσταντίνου Γεώργιος	            +      Αθανασιάδης Αλέξανδρος	            +      ΝΟΜΟΣ ΚΟΡΙΝΘΙΑΣ                  Παπαληγούρας Αναστάσιος-Πέτρος	      +            Κόρκα-Κώνστα Αθηνά	      +            Κόλλιας Κωνσταντίνος	      +            Μπεγλίτης Παναγιώτης	            +                        ΝΟΜΟΣ ΚΥΚΛΑΔΩΝ                  Βρούτσης Ιωάννης	      +            Μανούσου - Μπινοπούλου Αριάδνη	      +            Ρήγας Παναγιώτης 	            +                        ΝΟΜΟΣ ΛΑΚΩΝΙΑΣ                  Σκανδαλάκης Παναγιώτης	      +            Αποστολάκος Γρηγόριος	      +            Γρηγοράκος Λεωνίδας	            +                        ΝΟΜΟΣ ΛΑΡΙΣΗΣ                  Χαρακόπουλος Μάξιμος	      +            Ζώης Χρήστος	      +            Αγοραστός Κωνσταντίνος	      +            Έξαρχος Βασίλειος 	            +      Νασιώκας Έκτορας	            +      Σαχινίδης Φίλιππος	            +      Τσιόγκας Δημήτριος	                  Ροντούλης Αστέριος	                                    ΝΟΜΟΣ ΛΑΣΙΘΙΟΥ                  Πλακιωτάκης Ιωάννης	      +            Καρχιμάκης Μιχαήλ	            +                        ΝΟΜΟΣ ΛΕΣΒΟΥ                  Γιαννέλλης-Θεοδοσιάδης Ιωάννης	      +            Σηφουνάκης Νικόλαος	            +      Σκοπελίτης Σταύρος	                                    ΝΟΜΟΣ ΛΕΥΚΑΔΟΣ                  Σολδάτος Θεόδωρος	      +            ΝΟΜΟΣ ΜΑΓΝΗΣΙΑΣ                  Νάκος Αθανάσιος	      +            Σούρλας Γεώργιος	      +            Καρτάλης Κωνσταντίνος	            +      Ζήση Ροδούλα	            +      Γκατζής Νικόλαος 	                                    ΝΟΜΟΣ ΜΕΣΣΗΝΙΑΣ                   Λαμπρόπουλος Ιωάννης	      +            Σαμαράς Αντώνιος	      +            Σαμπαζιώτης Δημήτριος	      +            Καλαντζάκου Σοφία	      +            Κουσελάς Δημήτριος	            +                        ΝΟΜΟΣ ΞΑΝΘΗΣ                   Κοντός Αλέξανδρος	      +            Μάντατζη Τσετίν	            +      Σγουρίδης Παναγιώτης	            +                        Α΄ ΠΕΙΡΑΙΩΣ                   Μιχαλολιάκος Βασίλειος	      +            Μελάς Παναγιώτης	      +            Σημίτης Κωνσταντίνος	                  Παντελάκη Ελπίδα	                  Δρίτσας Θεόδωρος	            +      Αποστολάτος Βαΐτσης (Βάης)	                                    Β΄ ΠΕΙΡΑΙΩΣ                  Τραγάκης Ιωάννης	      +            Νεράντζης Αναστάσιος	      +            Νιώτης Γρηγόρης	            +      Λιντζέρης Δημήτριος	            +      Διαμαντίδης Ιωάννης	            +      Νικολαΐδου Βαρβάρα (Βέρα)	                  Λαφαζάνης Παναγιώτης	            +      Αράπογλου Δήμητρα	                                    ΝΟΜΟΣ ΠΕΛΛΗΣ                  Καρασμάνης Γεώργιος	      +            Τζαμτζής Ιορδάνης (Δάνης)	      +            Φουντουκίδου - Θεοδωρίδου Παρθένα	      +            Τζάκρη Θεοδώρα	            +                        ΝΟΜΟΣ ΠΙΕΡΙΑΣ                  Κωνσταντόπουλος Γεώργιος	      +            Κουκοδήμος Κωνσταντίνος	      +            Καρπούζας Αντώνιος	      +            Αμοιρίδης Ιωάννης	            +                        ΝΟΜΟΣ ΠΡΕΒΕΖΗΣ                  Τρυφωνίδης Γεώργιος	      +            Παπαχρήστος Ευάγγελος	            +                        ΝΟΜΟΣ ΡΕΘΥΜΝΗΣ                  Κεφαλογιάννη Όλγα	      +            Λαμπίρης Ηλίας	            +                        ΝΟΜΟΣ ΡΟΔΟΠΗΣ                  Στυλιανίδης Ευριπίδης	      +            Χατζή Οσμάν Αχμέτ 	                  Πεταλωτής Γεώργιος	            +                        ΝΟΜΟΣ ΣΑΜΟΥ                  Θαλασσινός Θαλασσινός	      +                              ΝΟΜΟΣ ΣΕΡΡΩΝ                  Καραμανλής Αχιλλέας	      +            Κόλλια-Τσαρουχά Μαρία 	      +            Λεονταρίδης Θεόφιλος	      +            Καριπίδης Αναστάσιος	      +            Κουτμερίδης Ευστάθιος	            +      Μπόλαρης Μάρκος	            +      Πολατίδης Ηλίας 	                  				                  ΝΟΜΟΣ ΤΡΙΚΑΛΩΝ                  Χατζηγάκης Σωτήριος	      +            Λέγκας Νικόλαος	      +            Χάϊδος  Χρήστος	            +      Μερεντίτη  Αθανασία (Σούλα)	            +      Κανταρτζής Αχιλλέας	                                    ΝΟΜΟΣ ΦΘΙΩΤΙΔΟΣ                  Γιαννόπουλος Αθανάσιος	      +            Σταϊκούρας Χρήστος	      +            Σταυρογιάννης Νικόλαος	      +            Καλλιώρας Ηλίας	      +            Αντωνίου Αντωνία (Τόνια)	            +                        ΝΟΜΟΣ ΦΛΩΡΙΝΗΣ                  Κωνσταντινίδης Ευστάθιος	      +            Λιάνης Γεώργιος	            +                        ΝΟΜΟΣ ΦΩΚΙΔΟΣ                  Μπούγας Ιωάννης	      +                              ΝΟΜΟΣ ΧΑΛΚΙΔΙΚΗΣ                  Βαγιωνάς Γεώργιος	      +            Φλωρίνης Αθηναίος	      +            Δριβελέγκας Ιωάννης	            +                        ΝΟΜΟΣ ΧΑΝΙΩΝ                  Μαρκογιαννάκης Χρήστος	      +            Βολουδάκης Μανούσος - Κωνσταντίνος	      +            Νικηφοράκης Στυλιανός	      +            Σκουλάκης Εμμανουήλ	            +                        ΝΟΜΟΣ ΧΙΟΥ                  Κοσμίδης Ιωάννης	      +            Τσουρή Ελπίδα	            +      
      ΓΕΝΙΚΟ ΣΥΝΟΛΟ: «ΝΑΙ»		152
      ……”…….”………: «ΟΧΙ»		112
      		«Παρόντων»		264	
      ΣΥΝΟΛΟ ΨΗΦΙΣΑΝΤΩΝ		264
      O ΠΡΟΕΔΡΟΣ						ΟΙ ΓΡΑΜΜΑΤΕΙΣ»
      ΠΡΟΕΔΡΟΣ (Δημήτριος Σιούφας): Συνεπώς το άρθρο 1 έγινε δεκτό ως έχει, κατά πλειοψηφία.
      Συνεπώς το άρθρο 2 έγινε δεκτό ως έχει κατά πλειοψηφία.
      Συνεπώς το άρθρο 3 έγινε δεκτό ως έχει κατά πλειοψηφία.
      Συνεπώς το άρθρο 4 έγινε δεκτό ως έχει κατά πλειοψηφία.
      Συνεπώς το άρθρο 5 έγινε δεκτό ως έχει κατά πλειοψηφία.
      Συνεπώς το άρθρο 6  έγινε δεκτό όπως τροποποιήθηκε από την κυρία Υπουργό κατά πλειοψηφία.
      Συνεπώς το άρθρο 7 έγινε δεκτό ως έχει κατά πλειοψηφία.
      Συνεπώς το άρθρο 8 έγινε δεκτό όπως τροποποιήθηκε από την κυρία Υπουργό  κατά πλειοψηφία.
      Συνεπώς το άρθρο 9 έγινε δεκτό ως έχει κατά πλειοψηφία.
      Συνεπώς το άρθρο 10 έγινε δεκτό ως έχει κατά πλειοψηφία.
      Συνεπώς το άρθρο 11 έγινε δεκτό ως έχει κατά πλειοψηφία.
      Συνεπώς το άρθρο 12 έγινε δεκτό ως έχει κατά πλειοψηφία.
      Συνεπώς το άρθρο 13 έγινε δεκτό ως έχει κατά πλειοψηφία.
      Συνεπώς το άρθρο 14 έγινε δεκτό ως έχει κατά πλειοψηφία.
      Συνεπώς το άρθρο 15 έγινε δεκτό ως έχει κατά πλειοψηφία.
      Συνεπώς το άρθρο 16 έγινε δεκτό ως έχει κατά πλειοψηφία.
      Συνεπώς το άρθρο 17 έγινε δεκτό ως έχει κατά πλειοψηφία.
      Συνεπώς το άρθρο 18 έγινε δεκτό ως έχει κατά πλειοψηφία.
      Συνεπώς το άρθρο 19 έγινε δεκτό ως έχει κατά πλειοψηφία.
      Συνεπώς το άρθρο 20 έγινε δεκτό ως έχει κατά πλειοψηφία.
      Συνεπώς το άρθρο 21 έγινε δεκτό ως έχει κατά πλειοψηφία.
      Συνεπώς το άρθρο 22 έγινε δεκτό ως έχει κατά πλειοψηφία.
      Συνεπώς το άρθρο 23 έγινε δεκτό ως έχει κατά πλειοψηφία.
      Συνεπώς το άρθρο 24 έγινε δεκτό ως έχει κατά πλειοψηφία.
      Συνεπώς το άρθρο 25 έγινε δεκτό ως έχει κατά πλειοψηφία.
      Συνεπώς το άρθρο 26 έγινε δεκτό ως έχει κατά πλειοψηφία.
      Συνεπώς το άρθρο 27 έγινε δεκτό ως έχει κατά πλειοψηφία.
      Συνεπώς το άρθρο 28 έγινε δεκτό ως έχει κατά πλειοψηφία.
      Συνεπώς το άρθρο 29 έγινε δεκτό όπως τροποποιήθηκε από την κυρία Υπουργό κατά πλειοψηφία.
      Συνεπώς το άρθρο 30 έγινε δεκτό ως έχει κατά πλειοψηφία.
      Συνεπώς το άρθρο 31  έγινε δεκτό όπως τροποποιήθηκε από την κυρία Υπουργό  κατά πλειοψηφία.
      Συνεπώς το άρθρο 32 έγινε δεκτό ως έχει κατά πλειοψηφία.
      Συνεπώς το άρθρο 33 έγινε δεκτό ως έχει κατά πλειοψηφία.
      Συνεπώς το άρθρο 34 έγινε δεκτό όπως τροποποιήθηκε από την κυρία Υπουργό  κατά πλειοψηφία.
      Συνεπώς το άρθρο 35 έγινε δεκτό ως έχει κατά πλειοψηφία.
      Συνεπώς το άρθρο 36 έγινε δεκτό ως έχει κατά πλειοψηφία.
      Συνεπώς το άρθρο 37 έγινε δεκτό ως έχει κατά πλειοψηφία.
      Συνεπώς το άρθρο 38 έγινε δεκτό ως έχει κατά πλειοψηφία.
      Συνεπώς το άρθρο 39 έγινε δεκτό ως έχει κατά πλειοψηφία.
      Συνεπώς το άρθρο 40 έγινε δεκτό ως έχει κατά πλειοψηφία.
      Συνεπώς το άρθρο 41 έγινε δεκτό ως έχει κατά πλειοψηφία.
      Συνεπώς το άρθρο 42 έγινε δεκτό ως έχει κατά πλειοψηφία.
      Συνεπώς το άρθρο 43 έγινε δεκτό ως έχει κατά πλειοψηφία.
      Συνεπώς το άρθρο 44 έγινε δεκτό ως έχει κατά πλειοψηφία.
      Συνεπώς το άρθρο 45 έγινε δεκτό ως έχει κατά πλειοψηφία.
      Συνεπώς το άρθρο 46 έγινε δεκτό ως έχει κατά πλειοψηφία.
      Συνεπώς το άρθρο 47 έγινε δεκτό ως έχει κατά πλειοψηφία.
      Συνεπώς το άρθρο 48 έγινε δεκτό ως έχει κατά πλειοψηφία.
      Συνεπώς το άρθρο 49 έγινε δεκτό ως έχει κατά πλειοψηφία.
      Συνεπώς το άρθρο 50 έγινε δεκτό ως έχει κατά πλειοψηφία.
      Συνεπώς το άρθρο 51 έγινε δεκτό όπως τροποποιήθηκε από την κυρία Υπουργό κατά πλειοψηφία.
      Συνεπώς το άρθρο 52 έγινε δεκτό ως έχει κατά πλειοψηφία.
      Συνεπώς το άρθρο 53 έγινε δεκτό ως έχει κατά πλειοψηφία.
      Συνεπώς το άρθρο 54 έγινε δεκτό ως έχει κατά πλειοψηφία.
      Συνεπώς το άρθρο 55 έγινε δεκτό ως έχει κατά πλειοψηφία.
      Συνεπώς το άρθρο 56 έγινε δεκτό ως έχει κατά πλειοψηφία.
      Συνεπώς το άρθρο 57 έγινε δεκτό ως έχει κατά πλειοψηφία.
      Συνεπώς το άρθρο 58 έγινε δεκτό ως έχει κατά πλειοψηφία.
      Συνεπώς το άρθρο 59 έγινε δεκτό ως έχει κατά πλειοψηφία.
      Συνεπώς το άρθρο 60 έγινε δεκτό ως έχει κατά πλειοψηφία.
      Συνεπώς το άρθρο 61 έγινε δεκτό ως έχει κατά πλειοψηφία.
      Συνεπώς το άρθρο 62 έγινε δεκτό ως έχει κατά πλειοψηφία.
      Συνεπώς το άρθρο 63 έγινε δεκτό ως έχει κατά πλειοψηφία.
      Συνεπώς το άρθρο 64 έγινε δεκτό ως έχει κατά πλειοψηφία.
      Συνεπώς το άρθρο 65 έγινε δεκτό ως έχει κατά πλειοψηφία.
      Συνεπώς το άρθρο 66 έγινε δεκτό ως έχει κατά πλειοψηφία.
      Συνεπώς το άρθρο 67 έγινε δεκτό ως έχει κατά πλειοψηφία.
      Συνεπώς το άρθρο 68 έγινε δεκτό ως έχει κατά πλειοψηφία.
      Συνεπώς το άρθρο 69 έγινε δεκτό ως έχει κατά πλειοψηφία.
      Συνεπώς το άρθρο 70 έγινε δεκτό ως έχει κατά πλειοψηφία.
      Συνεπώς το άρθρο 71 έγινε δεκτό ως έχει κατά πλειοψηφία.
      Συνεπώς το άρθρο 72 έγινε δεκτό όπως τροποποιήθηκε από την κυρία Υπουργό  κατά πλειοψηφία.
      Συνεπώς το άρθρο 73 έγινε δεκτό ως έχει κατά πλειοψηφία.
      Συνεπώς το άρθρο 74 έγινε δεκτό ως έχει κατά πλειοψηφία.
      Συνεπώς το άρθρο 75 έγινε δεκτό ως έχει κατά πλειοψηφία.
      Συνεπώς το άρθρο 76 έγινε δεκτό ως έχει κατά πλειοψηφία.
      Συνεπώς το άρθρο 77 έγινε δεκτό ως έχει κατά πλειοψηφία.
      Συνεπώς το άρθρο 78 έγινε δεκτό ως έχει κατά πλειοψηφία.
      Συνεπώς το άρθρο 79 έγινε δεκτό όπως τροποποιήθηκε από την κυρία Υπουργό κατά πλειοψηφία.
      Συνεπώς το άρθρο 80 έγινε δεκτό ως έχει κατά πλειοψηφία.
      Συνεπώς το άρθρο 81 έγινε δεκτό όπως τροποποιήθηκε από την κυρία Υπουργό κατά πλειοψηφία.
      Συνεπώς το άρθρο 82 έγινε δεκτό ως έχει κατά πλειοψηφία.
      Συνεπώς το άρθρο 83 έγινε δεκτό ως έχει κατά πλειοψηφία.
      Συνεπώς το άρθρο 84 έγινε δεκτό όπως τροποποιήθηκε από την κυρία Υπουργό  κατά πλειοψηφία.
      Συνεπώς το άρθρο 85 έγινε δεκτό όπως τροποποιήθηκε από την κυρία Υπουργό κατά πλειοψηφία.
      Συνεπώς το άρθρο 86 έγινε δεκτό ως έχει κατά πλειοψηφία.
      Συνεπώς το άρθρο 87 έγινε δεκτό ως έχει κατά πλειοψηφία.
      Συνεπώς το άρθρο 88 έγινε δεκτό ως έχει κατά πλειοψηφία.
      Συνεπώς το άρθρο 89 έγινε δεκτό ως έχει κατά πλειοψηφία.
      Συνεπώς το άρθρο 90 έγινε δεκτό ως έχει κατά πλειοψηφία.
      Συνεπώς το άρθρο 91 έγινε δεκτό ως έχει κατά πλειοψηφία.
      Συνεπώς το άρθρο 92 έγινε δεκτό ως έχει κατά πλειοψηφία.
      Συνεπώς το άρθρο 93 έγινε δεκτό ως έχει κατά πλειοψηφία.
      Συνεπώς το άρθρο 94 έγινε δεκτό ως έχει κατά πλειοψηφία.
      Συνεπώς το άρθρο 95 έγινε δεκτό ως έχει κατά πλειοψηφία.
      Συνεπώς το άρθρο 96 έγινε δεκτό ως έχει κατά πλειοψηφία.
      Συνεπώς το άρθρο 97 έγινε δεκτό ως έχει κατά πλειοψηφία.
      Συνεπώς το άρθρο 98 έγινε δεκτό ως έχει κατά πλειοψηφία.
      Συνεπώς το άρθρο 99 έγινε δεκτό ως έχει κατά πλειοψηφία.
      Συνεπώς το άρθρο 100 έγινε δεκτό ως έχει κατά πλειοψηφία.
      Συνεπώς το άρθρο 101 έγινε δεκτό ως έχει κατά πλειοψηφία.
      Συνεπώς το άρθρο 102 έγινε δεκτό ως έχει κατά πλειοψηφία.
      Συνεπώς το άρθρο 103 έγινε δεκτό ως έχει κατά πλειοψηφία.
      Συνεπώς το άρθρο 104 έγινε δεκτό ως έχει κατά πλειοψηφία.
      Συνεπώς το άρθρο 105 έγινε δεκτό ως έχει κατά πλειοψηφία.
      Συνεπώς το άρθρο 106 έγινε δεκτό ως έχει κατά πλειοψηφία.
      Συνεπώς το άρθρο 107 έγινε δεκτό ως έχει κατά πλειοψηφία.
      Συνεπώς το άρθρο 108 έγινε δεκτό ως έχει κατά πλειοψηφία.
      Συνεπώς το άρθρο 109 έγινε δεκτό ως έχει κατά πλειοψηφία.
      Συνεπώς το άρθρο 110 έγινε δεκτό ως έχει κατά πλειοψηφία.
      Συνεπώς το άρθρο 111 έγινε δεκτό ως έχει κατά πλειοψηφία.
      Συνεπώς το άρθρο 112 έγινε δεκτό ως έχει κατά πλειοψηφία.
      Συνεπώς το άρθρο 113 έγινε δεκτό ως έχει κατά πλειοψηφία.
      Συνεπώς το άρθρο 114 έγινε δεκτό ως έχει κατά πλειοψηφία.
      Συνεπώς το άρθρο 115 έγινε δεκτό ως έχει κατά πλειοψηφία.
      Συνεπώς το άρθρο 116 έγινε δεκτό ως έχει κατά πλειοψηφία.
      Συνεπώς το άρθρο 117 έγινε δεκτό ως έχει κατά πλειοψηφία.
      Συνεπώς το άρθρο 118 έγινε δεκτό ως έχει κατά πλειοψηφία.
      Συνεπώς το άρθρο 119 έγινε δεκτό ως έχει κατά πλειοψηφία.
      Συνεπώς το άρθρο 120 έγινε δεκτό ως έχει κατά πλειοψηφία.
      Συνεπώς το άρθρο 121 έγινε δεκτό ως έχει κατά πλειοψηφία.
      Συνεπώς το άρθρο 122 έγινε δεκτό ως έχει κατά πλειοψηφία.
      Συνεπώς το άρθρο 123 έγινε δεκτό ως έχει κατά πλειοψηφία.
      Συνεπώς το άρθρο 124 έγινε δεκτό ως έχει κατά πλειοψηφία.
      Συνεπώς το άρθρο 125 έγινε δεκτό όπως τροποποιήθηκε από την κυρία Υπουργό κατά πλειοψηφία.
      Συνεπώς το άρθρο 126 έγινε δεκτό ως έχει κατά πλειοψηφία.
      Συνεπώς το άρθρο 127 έγινε δεκτό ως έχει κατά πλειοψηφία.
      Συνεπώς το άρθρο 128 έγινε δεκτό όπως τροποποιήθηκε από την κυρία Υπουργό κατά πλειοψηφία.
      Συνεπώς το άρθρο 129 έγινε δεκτό ως έχει κατά πλειοψηφία.
      Συνεπώς το άρθρο 130 έγινε δεκτό ως έχει κατά πλειοψηφία.
      Συνεπώς το άρθρο 131 έγινε δεκτό ως έχει κατά πλειοψηφία.
      Συνεπώς το άρθρο 132 έγινε δεκτό όπως τροποποιήθηκε από την κυρία Υπουργό κατά πλειοψηφία.
      Συνεπώς το άρθρο 133 έγινε δεκτό όπως τροποποιήθηκε από την κυρία Υπουργό κατά πλειοψηφία.
      Συνεπώς το άρθρο 134 έγινε δεκτό ως έχει κατά πλειοψηφία.
      Συνεπώς το άρθρο 135 έγινε δεκτό ως έχει κατά πλειοψηφία.
      Συνεπώς το άρθρο 136 έγινε δεκτό όπως τροποποιήθηκε από την κυρία Υπουργό  κατά πλειοψηφία.
      Συνεπώς το άρθρο 137 έγινε δεκτό ως έχει κατά πλειοψηφία.
      Συνεπώς το άρθρο 138 έγινε δεκτό ως έχει κατά πλειοψηφία.
      Συνεπώς το άρθρο 139 έγινε δεκτό ως έχει κατά πλειοψηφία.
      Κυρίες και κύριοι συνάδελφοι, θέλω να κάνω γνωστό στο Σώμα ότι τη Δευτέρα και την Τρίτη 24 και 25 Μαρτίου του 2008 δεν θα συνεδριάσει η Βουλή λόγω του εορτασμού της εθνικής επετείου.
      Εισερχόμεθα στη συζήτηση των άρθρων της δεύτερης ενότητος του νομοσχεδίου, δηλαδή, των άρθρων 140 έως και 145.
      Θέλω να πω στους συναδέλφους ότι λόγω βλάβης την οποία έχει το ηλεκτρονικό σύστημα αυτήν τη στιγμή θα γίνει με μικρή καθυστέρηση η έναρξη της εγγραφής. Επιδιορθώνεται αμέσως.
      Πριν λάβουν το λόγο οι εισηγητές έχει ζητήσει το λόγο επί της ενότητας αυτής για να μιλήσει η κυρία Υπουργός  και μένουν οι Κοινοβουλευτικοί Εκπρόσωποι οι οποίοι ζήτησαν για τρία λεπτά το λόγο ο κ. Δραγασάκης και ο κ. Παναγιωτόπουλος.
      Ορίστε, κυρία Υπουργέ, έχετε το λόγο.
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός  Απασχόλησης και Κοινωνικής Προστασίας): Κύριε Πρόεδρε, κυρίες και κύριοι συνάδελφοι, η δεύτερη αυτή ενότητα αφορά σε στοχευμένες ασφαλιστικές παρεμβάσεις. Η φιλοσοφία που διέπει αυτές τις ασφαλιστικές διατάξεις είναι να συνδυάζεται ο συνταξιοδοτικός χρόνος με το όριο ηλικίας. 
      Από τις συζητήσεις τις οποίες έχουμε κάνει αυτό το τριήμερο εδώ όπως γνωρίζετε έχω δεχθεί αρκετές προτάσεις όπως και στην επιτροπή για ορισμένα θέματα που ετέθησαν αυτές τις τρεις μέρες. Θα ήθελα, λοιπόν, να ανακοινώσω στο Σώμα, επειδή ζητήθηκε από μεγάλο αριθμό συναδέλφων, από όλες τις πτέρυγες ότι όσον αφορά στο άρθρο 143, το άρθρο, δηλαδή, που αναφέρεται στα τριάντα επτά χρόνια εργασίας σε ομοειδή ταμεία, θα διαγράψω την παράγραφο 8. Είναι η παράγραφος η οποία συνδέει τα τριάντα επτά χρόνια εργασίας με τα πενήντα οκτώ χρόνια ηλικίας.
      (Χειροκροτήματα από την πτέρυγα της Νέας Δημοκρατίας)
      Θεωρούμε ότι είναι λογικό και τη φιλοσοφία του νομοσχεδίου δεν την αλλάζει.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Δημήτριος Σιούφας): Ο κ. Δραγασάκης έχει το λόγο για τρία λεπτά.
      ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, θα έχω την ευκαιρία μετά να αναφερθώ και σ’ αυτά που είπε η κυρία Υπουργός, αλλά δείχνει, δυστυχώς, με τι ασχολούμαστε εδώ. Δηλαδή, δημιουργεί το πρόβλημα, έρχεται εδώ, αναιρεί μία διάταξη και ακούμε τα χειροκροτήματα των κυρίων Βουλευτών της Νέας Δημοκρατίας. Όλο το νομοσχέδιο πρέπει να αναιρεθεί, όλο το νομοσχέδιο πρέπει να αποσυρθεί.
      Θα ήθελα να κάνω ένα σχόλιο σε ό,τι αφορά την πρόταση που έκανε ο Πρόεδρος της Κοινοβουλευτικής Ομάδας ο κ. Αλαβάνος για να πω ότι πρώτον η πρότασή μας αυτή απευθύνεται όχι μόνο προς τους Βουλευτές αλλά η πρότασή μας αυτή απευθύνεται προς την κοινωνία, απευθύνεται προς τον αγωνιζόμενο λαό και είναι μια διέξοδος δημοκρατική. Χαιρετίζουμε το γεγονός ότι ο κ. Παπουτσής υιοθέτησε την πρόταση αυτή και ελπίζουμε και η Κυβέρνηση θα την αντιμετωπίσει με περίσκεψη!
      Θέλουμε να πούμε ότι η πρόταση αυτή, για δημοψήφισμα δηλαδή, είναι μια πρόταση θεσμικά θεμελιωμένη με βάση τον Κανονισμό της Βουλής και το ελληνικό Σύνταγμα. 
      Δεύτερον, είναι μία πρόταση η οποία έχει βαθύτατη δημοκρατική λογική. Είναι μία πρόταση που ενισχύει την αντιπροσωπευτική δημοκρατία με μία μορφή άμεσης δημοκρατίας!
      Τέλος, είναι μία πρόταση με πολιτική λογική. Είναι μία πρόταση που θέλει να δείξει ότι το κοινωνικό πρόβλημα που αντιμετωπίζουμε ως κοινωνία δεν πρέπει να γίνει και δημοκρατικό πρόβλημα υιοθετώντας αυταρχικές λογικές ή λογικές κοινοβουλευτικού αυταρχισμού!
      Το δεύτερο που ήθελα να σημειώσω είναι το πρόβλημα που έχει δημιουργηθεί με την Τράπεζα της Ελλάδας και θέλω να αναφερθώ στο θέμα αυτό, κύριε  Πρόεδρε, διότι ήδη από την πρώτη μέρα ρώτησα την κυρία Υπουργό αν έχει υπ΄όψιν της το θέμα και αν εκτιμά ότι υπάρχει πρόβλημα ή όχι και μου είπε, δεν τίθεται θέμα. 
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Απασχόλησης και Κοινωνικής Προστασίας): Και το επανέλαβα.
      ΙΩΑΝΝΗΣ ΔΡΑΓΑΣΑΚΗΣ: Κυρία Υπουργέ, επιτρέψτε μου μία παρατήρηση, τώρα που έχουμε και την επιστολή του κ. Τρισέ. Προσωπικά θλίβομαι διαβάζοντας αυτήν την επιστολή…
      ΠΡΟΕΔΡΟΣ (Δημήτριος Σιούφας): Κύριε Δραγασάκη, θα ήθελα να παρακαλέσω το εξής: Στην έναρξη της ενότητας, μου ζητήσατε το λόγο για τρία λεπτά. Σας τον έδωσα γι’ αυτήν την πολιτική παρέμβαση. Θα σας παρακαλέσω να πείτε μόνο δύο φράσεις και να μιλήσετε στη συνέχεια, όταν θα μπούμε στη συζήτηση της ενότητας. 
      ΙΩΑΝΝΗΣ ΔΡΑΓΑΣΑΚΗΣ: Και μία φράση, κύριε Πρόεδρε.
      Πρώτον, αυτός που έδωσε το δικαίωμα, κυρία Υπουργέ, στον κ. Τρισέ να συμπεριφέρεται ως αρχηγός και ως προϊστάμενος, είναι εκείνες οι δυνάμεις που υποστηρίζουν την ανεξαρτησία της Κεντρικής Τράπεζας. Δημιουργείται, όμως, πρόβλημα στο οποίο θα αναφερθώ στη συνέχεια αναλυτικά. 
      ΠΡΟΕΔΡΟΣ (Δημήτριος Σιούφας): Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Πάνος Παναγιωτόπουλος. 
      ΠΑΝΟΣ ΠΑΝΑΓΙΩΤΟΠΟΥΛΟΣ: Ευχαριστώ, κύριε Πρόεδρε. 
      Κυρίες και κύριοι συνάδελφοι, άκουσα με προσοχή την πρόταση του Προέδρου της Κοινοβουλευτικής Ομάδας του ΣΥ.ΡΙΖ.Α., του κ. Αλαβάνου. Άκουσα την αντίδραση του αξιότιμου Κοινοβουλευτικού Εκπροσώπου του ΠΑ.ΣΟ.Κ., του κ. Παπουτσή, αλλά και την παρέμβαση του κ. Βενιζέλου.
      Να ξεκαθαρίσουμε το εξής. Σ’ αυτήν την Αίθουσα διεξάγονται δύο παράλληλες διαδικασίες. Η μία είναι η διαδικασία πολιτικής ουσίας, στην οποία συνεισφέρουν συνάδελφοι απ΄ όλες ανεξαιρέτως τις πλευρές και τις πτέρυγες του Κοινοβουλίου. Δεν έχει σημασία αν διαφωνούμε ή συμφωνούμε με κάποιες προτάσεις ή κάποιες απόψεις. Όλοι οι συνάδελφοι συνεισφέρουν. 
      Υπάρχει, όμως, σε εξέλιξη εκ παραλλήλου και μία διαδικασία δημιουργίας πολιτικών εντυπώσεων. Επιτρέψτε μου, με σεβασμό προς το πρόσωπο και το αξίωμα του Προέδρου της Κοινοβουλευτικής Ομάδας του ΣΥ.ΡΙΖ.Α., να εντάξω την πρότασή του σ’ αυτήν την παράλληλη διαδικασία δημιουργίας πολιτικών εντυπώσεων. 
      Γιατί το λέω; Διότι το θέμα του ασφαλιστικού, που αφορά την αλληλεγγύη των γενεών, αφορά τη θωράκιση των κοινωνικών και ασφαλιστικών δικαιωμάτων των επομένων και μεθεπομένων γενεών, είναι ένα θέμα περίπλοκο και σύνθετο. Δεν απαντάται μ’ ένα «ναι» ή μ’ ένα «όχι» και σε κάθε περίπτωση τέτοιου είδους διαδικασίες, με βάση το άρθρο 44 του οποίου έγινε επίκληση, απαιτούν συγκεκριμένο αριθμό προτεινόντων μελών του Εθνικού Κοινοβουλίου και στη συνέχεια αυξημένη πλειοψηφία για να εγκριθούν. 
      Από τα όσα είπε ο κ. Αλαβάνος, με τον τρόπο που συμφώνησε ο κ. Παπουτσής, αλλά και με τον τρόπο που διαφώνησε κατά το σχήμα «ναι μεν, αλλά» ο κ. Βενιζέλος, μπορούμε να συνάγουμε -κατά τον έχοντα την κοινή νοημοσύνη Έλληνα πολίτη- ότι ούτε συμφωνία υπάρχει, αντιθέτως πρόκειται περί προτάσεως δημιουργίας πολιτικών εντυπώσεων, την οποία ούτε θέλει και απ’ ό,τι φαίνεται ούτε μπορεί να στηρίξει ο απαραίτητος αριθμός μελών της Αντιπολίτευσης, Μείζονος και Ελάσσονος, για να μπορέσει η πρόταση να έρθει προς συζήτηση στο Κοινοβούλιο. 
      (Θόρυβος-διαμαρτυρίες από τις πτέρυγες του ΠΑ.ΣΟ.Κ. και του ΣΥ.ΡΙΖ.Α.)
      ΠΡΟΕΔΡΟΣ (Δημήτριος Σιούφας): Σας παρακαλώ, κύριοι συνάδελφοι!
      ΠΑΝΟΣ ΠΑΝΑΓΙΩΤΟΠΟΥΛΟΣ: Αν είναι διαφορετικά τα πράγματα, κύριοι συνάδελφοι…
      ΕΥΑΓΓΕΛΟΣ ΠΑΠΑΧΡΗΣΤΟΣ: (Δεν ακούστηκε)
      ΠΡΟΕΔΡΟΣ (Δημήτριος Σιούφας): Κύριοι συνάδελφοι, κύριε Παπαχρήστο, σας παρακαλώ!
      ΠΑΝΟΣ ΠΑΝΑΓΙΩΤΟΠΟΥΛΟΣ: …βρείτε τα μεταξύ σας. Δεν έχετε κανένα δικαίωμα να ταλαιπωρείτε με δικολαβισμούς και με τακτικισμούς, κοινοβουλευτικούς και εξωκοινοβουλευτικούς, τον ελληνικό λαό. 
      Ο ελληνικός λαός θέλει λύσεις. Τις λύσεις τις δίνει η Κυβέρνηση με το μεταρρυθμιστικό της έργο και με το νομοθέτημα το οποίο συζητούμε και το οποίο καλούμεθα να ψηφίσουμε μέχρι σήμερα αργά το βράδυ. 
      Επιτρέψτε μου να πω και κάτι ακόμα. Τις αντιφάσεις και τις δολιχοδρομίες θα τις βρείτε μεταξύ σας. Και δεν ομιλώ μεταξύ Μείζονος και Ελάσσονος Αντιπολίτευσης, ομιλώ και μεταξύ των διαφορετικών πτερύγων του ΠΑ.ΣΟ.Κ.. 
      ΕΥΑΓΓΕΛΟΣ ΠΑΠΑΧΡΗΣΤΟΣ: Δεν παρατηρήσατε ότι…
      ΠΑΝΟΣ ΠΑΝΑΓΙΩΤΟΠΟΥΛΟΣ: Κοιτάξτε τα Πρακτικά να δείτε τι είπε ο κ. Παπουτσής και τι είπε ο κ. Βενιζέλος. 
      Αυτό το οποίο θέλω να σχολιάσω, κλείνοντας, κύριε Πρόεδρε, είναι πως είναι απαράδεκτο -από τη στιγμή που όλα δείχνουν ότι, όπως έχει προσδιοριστεί από τη Διάσκεψη των Προέδρων, πριν τα μεσάνυχτα απόψε αυτό το νομοσχέδιο θα αποτελέσει νόμο του ελληνικού κράτους- να προαναγγέλλονται εντάσεις και κινητοποιήσεις από τις επόμενες μέρες από στόματα συναδέλφων της Αξιωματικής Αντιπολίτευσης, σοβαρών, αξιοσέβαστων από κάθε άποψη. 
      Αρκετά ταλαιπωρήθηκε ο ελληνικός λαός με τις παύσεις του ηλεκτρικού ρεύματος,…
      (Θόρυβος στην Αίθουσα)
      ΑΝΝΑ ΦΙΛΙΝΗ: Εσείς τον ταλαιπωρείτε.
      ΜΑΡΙΑ- ΕΛΙΖΑ (ΜΑΡΙΛΙΖΑ) ΞΕΝΟΓΙΑΝΝΑΚΟΠΟΥΛΟΥ: Ο λαός είναι στους δρόμους και απεργεί.
      ΠΑΝΟΣ ΠΑΝΑΓΙΩΤΟΠΟΥΛΟΣ: …αρκετά ταλαιπωρήθηκε ο ελληνικός λαός από το κύμα απεργιών που τίναξε στον αέρα την ομαλή διεξαγωγή της καθημερινότητας και την ομαλότητα του καθημερινού κοινωνικού βίου. Από αύριο οι Έλληνες πολίτες θέλουν να συνεχιστεί η καθημερινότητά τους με αδιάλειπτο τρόπο κι εμείς στα καθήκοντά μας να περάσουμε στα επόμενα νομοθετήματα. Αυτό σημαίνει Κοινοβούλιο, αυτό σημαίνει δημοκρατία, αυτό σημαίνει αρχή της αντιπροσωπευτικότητας στην αστική κοινοβουλευτική δημοκρατία. Τα υπόλοιπα είναι τακτικισμοί εκ του περισσού. 
      (Χειροκροτήματα από την πτέρυγα της Νέας Δημοκρατίας)
      ΧΡΗΣΤΟΣ ΠΑΠΟΥΤΣΗΣ: Κύριε Πρόεδρε, παρακαλώ το λόγο.
      ΠΡΟΕΔΡΟΣ (Δημήτριος Σιούφας): Αμέσως.
       Κυρίες και κύριοι συνάδελφοι, για το θέμα που έχει δημιουργηθεί σχετικά με τη ρύθμιση για την Τράπεζα της Ελλάδος και με τα σχετικά κείμενα της Ευρωπαϊκής Κεντρικής Τράπεζας ο Υπουργός Οικονομίας και Οικονομικών κ. Αλογοσκούφης επιθυμεί να κάνει ολιγόλεπτη τοποθέτηση. Θέλετε να γίνει αυτό, κύριε Παπουτσή, ή να μιλήσετε πρώτα;
      ΧΡΗΣΤΟΣ ΠΑΠΟΥΤΣΗΣ: Ας μιλήσει, κύριε Πρόεδρε.
      ΜΑΡΙΑ ΔΑΜΑΝΑΚΗ: Μετά από τους εισηγητές.
      ΠΡΟΕΔΡΟΣ (Δημήτριος Σιούφας): Παρακαλώ. Δεν έχει αρχίσει ακόμη η διαδικασία και η συζήτηση επί της ενότητας των άρθρων, κυρία Δαμανάκη. 
      (Θόρυβος στην Αίθουσα)
      ΚΩΝΣΤΑΝΤΙΝΟΣ ΓΕΙΤΟΝΑΣ: Μα, κύριε Πρόεδρε…
      ΠΡΟΕΔΡΟΣ (Δημήτριος Σιούφας): Γιατί διαμαρτύρεστε, κύριε Γείτονα; Επί χρόνια ήσασταν στο Προεδρείο. Δεν μπορεί ο Υπουργός για ένα θέμα που από χθες το βράδυ ζητάτε να τοποθετηθεί και είναι εδώ, να σας ενημερώσει; Αυτό κάνει.
      ΚΩΝΣΤΑΝΤΙΝΟΣ ΓΕΙΤΟΝΑΣ: Μπορεί, αλλά υπάρχει διαδικασία.
      ΠΡΟΕΔΡΟΣ (Δημήτριος Σιούφας): Σας παρακαλώ πάρα πολύ.
      Έχετε το λόγο, κύριε Υπουργέ.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κυρίες και κύριοι συνάδελφοι, ζήτησα από τις νομικές μας υπηρεσίες να δουν τις επισημάνσεις της Ευρωπαϊκής Κεντρικής Τράπεζας και ασφαλώς θα απευθυνθούμε στην Ευρωπαϊκή Κεντρική Τράπεζα και θα υποστηρίξουμε όλα μας τα επιχειρήματα –μην έχετε καμμία αμφιβολία- αλλά η γνώμη η οποία επικρατεί είναι ότι με τη θέσπιση της υποχρέωσης της Τράπεζας της Ελλάδος να καταβάλλει στο Ι.Κ.Α.-Ε.Τ.Α.Μ. αυτό το ποσό των 23.000.000 ευρώ ετησίως για δεκαπέντε χρόνια δεν παραβιάζεται κατ΄αρχάς η απαγόρευση νομισματικής χρηματοδότησης που επιβάλλεται από το άρθρο 101, το πρώην 104 της συνθήκης της Ευρωπαϊκής Κοινότητας, αλλά ούτε και από το ν. 2076/92 παραβιάζεται. Απλώς η Τράπεζα της Ελλάδος καταβάλλει το ποσό αυτό στο Ι.Κ.Α.-Ε.Τ.Α.Μ. ως υπόχρεος εργοδότης, όπως και κάθε άλλη επιχείρηση, για την κάλυψη του κόστους που της αναλογεί από την υπαγωγή του προσωπικού της στον κλάδο σύνταξης του Ι.Κ.Α.-Ε.Τ.Α.Μ. και σε καμμία περίπτωση η καταβολή αυτή δεν συνιστά νομισματική χρηματοδότηση με την έννοια των πιστωτικών διευκολύνσεων που αναφέρει η συνθήκη και ο κανονισμός της Ευρωπαϊκής Κεντρικής Τράπεζας αλλά και το εσωτερικό δίκαιο, ο ν. 2076. 
      Εξάλλου η Τράπεζα ήδη καλύπτει το αναλογιστικό έλλειμμα του ταμείου του προσωπικού της Τράπεζας της Ελλάδος. Το ίδιο ισχύει και για τις δαπάνες μισθοδοσίας, για πέντε χρόνια, του προσωπικού της τράπεζας που θα διατεθεί στο Ι.Κ.Α.-Ε.Τ.Α.Μ., δεδομένου ότι το προσωπικό αυτό υπηρετούσε ήδη με διάθεση στο  Ταμείο Συντάξεων Προσωπικού της Τράπεζας της Ελλάδος, που ήταν νομικό πρόσωπο δημοσίου δικαίου και ήταν ανεξάρτητη οντότητα από την Τράπεζα.
      Τώρα, σε ό,τι αφορά τα υπηρεσιακά θέματα του προσωπικού της Τράπεζας της Ελλάδος αυτά ουδόλως επηρεάζονται από τις διατάξεις του σχεδίου νόμου δεδομένου ότι διέπονται αποκλειστικά από τον κανονισμό λειτουργίας της Τράπεζας, που συνιστά ανεξάρτητο νομικό πλαίσιο. 
      Με την ένταξη του Ταμείου Συντάξεων Προσωπικού της Τράπεζας της Ελλάδος στο Ι.Κ.Α.-Ε.Τ.Α.Μ. επιδιώκεται ακριβώς η διασφάλιση της κοινωνικοασφαλιστικής κάλυψης του προσωπικού της τράπεζας στο μέλλον. Αυτό εξασφαλίζεται και από το γεγονός ότι οι ασφαλισμένοι του συγκεκριμένου Ταμείου μετά την ένταξή τους στο Ι.Κ.Α.-Ε.Τ.Α.Μ. εξακολουθούν και διέπονται ως προς τις προϋποθέσεις συνταξιοδότησης και τον τρόπο υπολογισμού της σύνταξης από τις διατάξεις της νομοθεσίας του εντασσομένου ταμείου, όπως ισχύουν με γενικές διατάξεις νόμων και τις διατάξεις του προτεινομένου νομοσχεδίου. 
      Άρα με τις διατάξεις του νομοσχεδίου, οι οποίες διατηρούν το υφιστάμενο συνταξιοδοτικό καθεστώς του προσωπικού της Τράπεζας της Ελλάδος, σε καμμία περίπτωση δεν δικαιολογείται διατάραξη των εργασιακών σχέσεων της τράπεζας με το προσωπικό της και με την έννοια αυτή βεβαίως δεν επηρεάζεται και η λειτουργία της τράπεζας στο πλαίσιο του ευρωπαϊκού συστήματος κεντρικών τραπεζών. Αυτά θα υποστηρίξουμε. Πιστεύω ότι είμαστε σε πάρα πολύ στέρεο έδαφος. 
      Άλλωστε, όπως θα δείτε και την έκθεση της Ευρωπαϊκής Κεντρικής Τράπεζας, είναι πολύ ήπια στις διατυπώσεις της και αυτή η ίδια η έκθεσή της έχει αρκετές αβεβαιότητες και απλώς απευθύνει ερωτήματα, τα οποία θα απαντηθούν.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Δημήτριος Σιούφας): Κύριε Παπουτσή, έχετε το λόγο για τρία λεπτά.
      ΧΡΗΣΤΟΣ ΠΑΠΟΥΤΣΗΣ: Ευχαριστώ πολύ, κύριε Πρόεδρε.
      ΑΝΝΑ ΔΙΑΜΑΝΤΟΠΟΥΛΟΥ: Κύριε Υπουργέ, μπορούμε να έχουμε τη γνωμοδότηση; 
      ΙΩΑΝΝΗΣ ΤΡΑΓΑΚΗΣ: Δεν είναι γνωμοδότηση αυτή.
      ΠΡΟΕΔΡΟΣ (Δημήτριος Σιούφας): Σας παρακαλώ πολύ. 
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Όταν στείλουμε την επιστολή, θα την έχετε. 
      ΧΡΗΣΤΟΣ ΠΑΠΟΥΤΣΗΣ: Χαίρομαι, κύριε Υπουργέ, που ο κύριος …
      ΠΡΟΕΔΡΟΣ (Δημήτριος Σιούφας): Κύριε Παπουτσή, μου επιτρέπετε; 
      ΧΡΗΣΤΟΣ ΠΑΠΟΥΤΣΗΣ: Παρακαλώ.
      ΠΡΟΕΔΡΟΣ (Δημήτριος Σιούφας): Έχω στείλει στα κόμματα τα κείμενα που έχουν στείλει και οι υπάλληλοι της Τράπεζας της Ελλάδος και ο κ. Τρισέ. Το κείμενο αυτό έχει σταλεί από το πρωί.
      ΑΝΝΑ ΔΙΑΜΑΝΤΟΠΟΥΛΟΥ: Όχι, του Υπουργείου Εθνικής Οικονομίας. 
      ΠΡΟΕΔΡΟΣ (Δημήτριος Σιούφας): Κυρία Διαμαντοπούλου, εννοείτε την απάντηση του Υπουργού Εθνικής Οικονομίας. Το ακούσατε αυτό, κύριε Υπουργέ; 
      ΓΕΩΡΓΙΟΣ ΣΟΥΡΛΑΣ (Α΄ Αντιπρόεδρος της Βουλής): «Θα στείλει επιστολή», είπε. 
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Νομίζω ότι από τα Πρακτικά μπορείτε να δείτε ακριβώς αυτά τα οποία είπα, αν έχετε κάποιες απορίες. 
      Αυτό που θέλω να επαναλάβω είναι ότι οι απόψεις μας αυτές θα ενταχθούν σε επιστολή, που θα κάνουμε στην Ευρωπαϊκή Κεντρική Τράπεζα και η επιστολή βεβαίως θα τεθεί υπ’ όψιν της Βουλής. 
      ΑΝΝΑ ΔΙΑΜΑΝΤΟΠΟΥΛΟΥ: Άρα, γνωμοδότηση νομική δεν υπάρχει.
      ΠΡΟΕΔΡΟΣ (Δημήτριος Σιούφας): Οι διευκρινίσεις ήταν επαρκείς.
      Το λόγο έχει ο κ. Παπουτσής για τρία λεπτά.
      ΧΡΗΣΤΟΣ ΠΑΠΟΥΤΣΗΣ: Κύριε Πρόεδρε, κατ’ αρχάς, θέλω να ευχαριστήσω τον Υπουργό, ο οποίος είχε την ευγενή καλοσύνη, μετά από δυο μέρες που οι συνάδελφοι του ΠΑ.ΣΟ.Κ. ζητούν διευκρινίσεις επί του θέματος, να προσέλθει. 
      (Θόρυβος από την πτέρυγα της Νέας Δημοκρατίας
      ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Το θέμα ετέθη χθες το βράδυ!
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Από την επιτροπή το ζητάμε, κύριοι συνάδελφοι! Αφήστε τα αυτά.
      ΠΡΟΕΔΡΟΣ (Δημήτριος Σιούφας): Παρακαλώ πολύ. 
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Έτσι είναι, κύριε Πρόεδρε, με συγχωρείτε! 
      ΧΡΗΣΤΟΣ ΠΑΠΟΥΤΣΗΣ: Επαναλαμβάνω, κύριε Πρόεδρε, με την άδειά σας, πως θεωρώ ότι είναι εξαιρετικής σημασίας το γεγονός ότι ο Υπουργός Οικονομικών προσήλθε επιτέλους στη Βουλή, προκειμένου να ενημερώσει το Σώμα, μετά από τις επανειλημμένες παρεμβάσεις των συναδέλφων Βουλευτών του ΠΑ.ΣΟ.Κ..
      ΙΩΑΝΝΗΣ ΤΡΑΓΑΚΗΣ: Άντε πάλι τα ίδια!
      ΧΡΗΣΤΟΣ ΠΑΠΟΥΤΣΗΣ: Όμως, δεν είχε την ευγενή καλοσύνη να εξηγήσει εάν η Κυβέρνηση γνώριζε περί του θέματος μέρες πριν. Δεν έκανε καμμία προσπάθεια να επιβεβαιώσει ή όχι την Υπουργό, την κ. Πετραλιά, η οποία κατά τη διάρκεια της συνεδρίασης της Επιτροπής Κοινωνικών Υποθέσεων διαβεβαίωσε τα μέλη ότι υπήρχε ενημέρωση και πως υπήρχε και η σύμφωνη γνώμη της Ευρωπαϊκής Κεντρικής Τράπεζας.
      Ο κ. Αλογοσκούφης, Υπουργός Οικονομικών, όπως και όλοι οι συνάδελφοί του Υπουργοί Οικονομικών συμμετέχουν σε συναντήσεις του Συμβουλίου Υπουργών που συνέρχονται στο πλαίσιο της Ο.Ν.Ε., της Οικονομικής και Νομισματικής Ένωσης. Ως εκ τούτου, συμμετέχει στο εποπτεύον θεσμικό όργανο της Ευρωπαϊκής Κεντρικής Τράπεζας, το οποίο αποτελεί και ένα από τα δυο νομοθετικά σώματα σε επίπεδο Ευρωπαϊκής Ένωσης. 
      Επομένως κατά τη γνώμη μου, γνωρίζει άριστα ο ίδιος, λόγω της επαγγελματικής και επιστημονικής του κατάρτισης, αλλά βεβαίως και της εξειδίκευσής του ως Υπουργός Οικονομικών τα τελευταία τέσσερα χρόνια, τη λειτουργία του συστήματος. 
      Πολλοί άλλοι συνάδελφοι και εγώ προσωπικά δεν γνωρίζω σε πλήρη λεπτομέρεια τη λειτουργία της Οικονομικής και Νομισματικής Ένωσης, παρά τα δεκαέξι χρόνια θητείας στα θεσμικά όργανα της Ένωσης.
      Όμως, ο κ. Αλογοσκούφης εν τοις πράγμασι γνωρίζει, όπως επίσης ενημερώνεται και ο ίδιος, ως μέλος του Συμβουλίου Υπουργών, αλλά και οι υπηρεσίες –όπως και η Κεντρική Τράπεζα της Ελλάδας, ο κ. Γκαργκάνας- για όλες τις αντίστοιχες εξελίξεις, όλες τις υπάρχουσες εξελίξεις -οι οποίες λαμβάνουν χώρα σε άλλες χώρες- ή άλλες αμφισβητήσεις.
      Επομένως, η Ελληνική Κυβέρνηση ήταν ενήμερη, σχετικά με την αντίστοιχη περίπτωση της Γερμανικής Κεντρικής Τράπεζας η οποία εκρίθη από την Ευρωπαϊκή Κεντρική Τράπεζα. Εγνώριζε.
      ΙΩΑΝΝΗΣ ΤΡΑΓΑΚΗΣ: Δεν ήταν ίδια περίπτωση. 
      ΧΡΗΣΤΟΣ ΠΑΠΟΥΤΣΗΣ: Και επειδή εγνώριζε, δεν μπορούμε να ακούμε σήμερα ότι η Νομική Υπηρεσία του Υπουργείου διαμορφώνει μία γνωμοδότηση, επί τη βάσει της οποίας θα στηριχθεί μια επιστολή του Υπουργού προς την Ευρωπαϊκή Κεντρική Τράπεζα. Διεκδικώντας τι; Την ανεξαρτησία της τράπεζας; Διεκδικώντας τι; Την ανεξαρτησία του ελληνικού κράτους; Διεκδικώντας τι ακριβώς;
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θέτω, λοιπόν, κύριε Πρόεδρε, αν μου επιτρέπετε γιατί είναι πολύ σοβαρό το θέμα …
      ΠΡΟΕΔΡΟΣ (Δημήτριος Σιούφας): Έχετε ένα λεπτό.
      ΧΡΗΣΤΟΣ ΠΑΠΟΥΤΣΗΣ: Ευχαριστώ πολύ.
      Θέτω, λοιπόν, το εξής ερώτημα: Αληθεύει, ναι ή όχι, κατά την ερμηνεία του κυρίου Υπουργού, όσον αφορά το άρθρο 108 της Συνθήκης της Ευρωπαϊκής Ένωσης, ότι η επέμβαση του κράτους σε θέματα ρύθμισης των εν γένει εργασιακών σχέσεων σε εθνικές κεντρικές τράπεζες συνδέεται άμεσα με την ανεξαρτησία των τελευταίων; Αληθεύει, ναι ή όχι;
      Δεύτερον, είναι αναμφισβήτητο γεγονός -ναι ή όχι;- ότι απαιτείται η γνώμη της Ευρωπαϊκής Κεντρικής Τράπεζας προ της ψηφίσεως σχεδίου νόμου, εφόσον και καθ’ ο μέτρο δι’ αυτού θίγονται ρυθμίσεις περιεχόμενες στο καταστατικό της Κεντρικής Τράπεζας; Εν προκειμένω, είναι ρυθμίσεις οι οποίες περιέχονται στα άρθρα 38 και 71 του καταστατικού της Τράπεζας της Ελλάδος, το οποίο τροποποιείται. Αληθεύει, ναι ή όχι; Το γνωρίζουν οι νομικές υπηρεσίες του Υπουργείου ως όφειλαν;
      Το είπα από χθες. Η κ. Πετραλιά είναι ηρωίδα της Κυβέρνησης της Νέας Δημοκρατίας, γιατί είναι η μοναδική Υπουργός η οποία με παρρησία και σθένος υπερασπίζεται ένα νομοσχέδιο το οποίο είναι κατάπτυστο νομοσχέδιο, έχει συγκεντρώσει την μήνιν της ελληνικής κοινωνίας…
      ΙΩΑΝΝΗΣ ΤΡΑΓΑΚΗΣ: «Κατάπτυστο νομοσχέδιο»; Τι έκφραση είναι αυτή;
      Κύριε Πρόεδρε, μιλά έτσι, μολονότι έχει το λόγο, παρά τον Κανονισμό;
      ΠΡΟΕΔΡΟΣ (Δημήτριος Σιούφας): Έχετε ολοκληρώσει, κύριε Παπουτσή.
      Ευχαριστώ πολύ.
      ΧΡΗΣΤΟΣ ΠΑΠΟΥΤΣΗΣ: Και παρ΄όλα αυτά, κύριε Πρόεδρε, ο καθ’ ύλην αρμόδιος Υπουργός κ. Αλογοσκούφης εκρύπτετο επί τόσες μέρες…
      ΠΡΟΕΔΡΟΣ (Δημήτριος Σιούφας): Μη χρησιμοποιείτε τέτοιες εκφράσεις, σας παρακαλώ πάρα πολύ.
      ΧΡΗΣΤΟΣ ΠΑΠΟΥΤΣΗΣ: Δεν ενημέρωσε και τις άλλες υπηρεσίες και επιπλέον…
      ΠΡΟΕΔΡΟΣ (Δημήτριος Σιούφας): Σας παρακαλώ πάρα πολύ! Και χθες ήταν εδώ ο κ. Αλογοσκούφης και σήμερα είναι εδώ, κύριε Παπουτσή.
      ΧΡΗΣΤΟΣ ΠΑΠΟΥΤΣΗΣ: Ευχαριστώ πολύ, κύριε Πρόεδρε.
      (Χειροκροτήματα από την πτέρυγα του ΠΑ.ΣΟ.Κ.)
      ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, μπορώ να έχω το λόγο;
      ΠΡΟΕΔΡΟΣ (Δημήτριος Σιούφας): Ορίστε, κύριε Δραγασάκη, έχετε το λόγο.
      ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, θέλω να πω το εξής. θα θέλαμε τη γραπτή γνωμάτευση των νομικών υπηρεσιών του Υπουργείου, κύριε Υπουργέ. Να κατατεθεί στη Βουλή η γραπτή γνωμάτευση της Νομικής Υπηρεσίας.
      Δεύτερον,…
      ΧΡΗΣΤΟΣ ΠΑΠΟΥΤΣΗΣ: Δεν υπάρχει γνωμοδότηση. Σκέψεις είναι καταγεγραμμένες.
      ΙΩΑΝΝΗΣ ΔΡΑΓΑΣΑΚΗΣ: Μισό λεπτό.
      Κύριε Πρόεδρε, θέλω να διαβάσω την τελευταία παράγραφο…
      ΠΡΟΕΔΡΟΣ (Δημήτριος Σιούφας): Κύριε Δραγασάκη, όλο αυτό είναι εκτός Κανονισμού.
      ΙΩΑΝΝΗΣ ΔΡΑΓΑΣΑΚΗΣ: Ποιο;
      ΠΡΟΕΔΡΟΣ (Δημήτριος Σιούφας): Όλη αυτή η διαδικασία.
      (Θόρυβος από την πτέρυγα του ΠΑ.ΣΟ.Κ.)
      ΙΩΑΝΝΗΣ ΔΡΑΓΑΣΑΚΗΣ: Θέλω να διαβάσω την τελευταία παράγραφο από την επιστολή του κ. Τρισέ, η οποία υπογραμμίζει το εξής, ότι η ελληνική Κυβέρνηση θα πρέπει να διαβουλεύεται με την Ευρωπαϊκή Κεντρική Τράπεζα σχετικά με κάθε μελλοντική τροποποίηση καθορισμένων κανόνων που έχουν εφαρμογή στην Τράπεζα της Ελλάδας, σύμφωνα με την απόφαση τάδε, καθώς και διατάξεις του καταστατικού της τελευταίας που αφορούν την κοινωνική ασφάλιση των εργαζομένων.
      «Πρέπει να διαβουλεύεται». Ποιος έδωσε το δικαίωμα στον κ. Τρισέ να μας τα λέει αυτά; Ο κ. Τρισέ μας έλειπε; Εσείς που θέλετε την ανεξαρτησία της τράπεζας, θέλετε μια εξουσία πάνω από τις εκλεγμένες εξουσίες. Αυτό είναι το γενικό θέμα.
      Δεύτερο ερώτημα. Κάνατε τέτοια διαβούλευση με την Κεντρική Τράπεζα πριν καταρτίσετε το νομοσχέδιο; Δεν κάνατε διαβούλευση.
      Τρίτο ερώτημα. Μας λέει ο κύριος Υπουργός: «Θα στείλουμε επιστολή και θα λέμε αυτά». Και αν η Ευρωπαϊκή Τράπεζα δεν δεχτεί αυτά τα οποία θα του προτείνετε, τι θα γίνει μετά;
      Κύριε Πρόεδρε, αυτό αφορά το Ταμείο της Τράπεζας της Ελλάδας. Κάθε ταμείο έχει τη δική του ιδιομορφία. Και η Δ.Ε.Η. και οι υπάλληλοι.
      ΠΡΟΕΔΡΟΣ (Δημήτριος Σιούφας): Παρακαλώ, έχετε ολοκληρώσει κύριε Δραγασάκη.
      ΙΩΑΝΝΗΣ ΔΡΑΓΑΣΑΚΗΣ: Η Κυβέρνηση, λοιπόν, αγνόησε και οδηγεί εκτός όλων των άλλων σε μια χαώδη κατάσταση όλο το σύστημα, όπως βλέπουμε και από το παράδειγμα που αφορά την Τράπεζα της Ελλάδος.
      ΠΡΟΕΔΡΟΣ (Δημήτριος Σιούφας): Θα τα πείτε στη συνέχεια, όταν πάρετε το λόγο ως Κοινοβουλευτικός Εκπρόσωπος του ΣΥ.ΡΙΖ.Α.
      Ευχαριστώ πολύ, κύριε Δραγασάκη.
      Το λόγο έχει ο Υπουργός Οικονομίας και Οικονομικών, ο κ. Αλογοσκούφης.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κύριε Πρόεδρε, απάντησα σε όλα τα θέματα τα οποία έθεσαν έστω και εκ των υστέρων οι συνάδελφοι, αλλά θέλω να κάνω δύο παρατηρήσεις.
      (Θόρυβος από την πτέρυγα του ΠΑ.ΣΟ.Κ.)
      ΙΩΑΝΝΗΣ ΤΡΑΓΑΚΗΣ: Μα ακούστε, σας παρακαλώ.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Πρώτον, ως προς την παρατήρηση ότι δεν είναι εδώ ο Υπουργός Οικονομικών, θέλω να πω ότι, όπως γνωρίζετε, στα ασφαλιστικά νομοσχέδια, αρμόδιος Υπουργός είναι ο Υπουργός Απασχόλησης και Κοινωνικής Προστασίας. Η αρμόδια Υπουργός είναι εδώ και υποστηρίζει ένα νομοσχέδιο το οποίο είναι από τα καλύτερα νομοσχέδια που έχουν γίνει για τη μεταρρύθμιση του ασφαλιστικού συστήματος της χώρας και το υποστηρίζει και σας απαντά σε όλα τα επιχειρήματα.
      Τώρα, όσον αφορά τη δική μου παρουσία, θα ήθελα να πω ότι δεν προβλέπεται οι Υπουργοί που δεν έχουν άμεση αρμοδιότητα, να έρχονται να υποστηρίζουν νομοσχέδια στη Βουλή. Παρ΄όλα αυτά και είμαι εδώ και μίλησα για το συγκεκριμένο νομοσχέδιο, για τις διατάξεις του και για τις πλευρές του οι οποίες αφορούν τη δική μου αρμοδιότητα, που είναι τα θέματα του Υπουργείου Οικονομίας και Οικονομικών και για το θέμα που αφορά στην Τράπεζα της Ελλάδας, το οποίο ανέκυψε χθες το βράδυ. Αφού, βεβαίως, ζήτησα τη γνώμη των νομικών μας συμβούλων, ήλθα σήμερα και ενημέρωσα τη Βουλή. Δεν καταλαβαίνω ποιο είναι το πρόβλημά σας.
      Τώρα, το ότι η Ευρωπαϊκή Κεντρική Τράπεζα έχει το δικαίωμα -έχει κατ’ αρχάς ανεξαρτησία- όπως έχουν και οι εθνικές κεντρικές τράπεζες, στην άσκηση της νομισματικής πολιτικής, είναι ένα γεγονός το οποίο όχι μόνο δεν αμφισβητείται από την ελληνική Κυβέρνηση, αλλά είναι κάτι το οποίο θεωρεί και εξαιρετικά θετικό η ελληνική Κυβέρνηση και η ελληνική πολιτεία. Διότι, έχοντας δώσει ανεξαρτησία στην Ευρωπαϊκή Κεντρική Τράπεζα στην άσκηση της νομισματικής πολιτικής, της δίνουμε τη δυνατότητα, ανεξάρτητα από οποιονδήποτε -και δεν εποπτεύεται, βεβαίως, η Ευρωπαϊκή Κεντρική Τράπεζα, κύριε Παπουτσή, από το ECOFIN ή από το EUROGROUP, από κανέναν δεν εποπτεύεται- να καθορίζει τα επιτόκια και να αντιμετωπίζει τον πληθωρισμό και ασφαλώς να έχει το δικαίωμα της γνώμης της και σε άλλα ζητήματα.
      Εξέφρασε ο κ. Τρισέ τη γνώμη του. Θα του απαντήσει η ελληνική Κυβέρνηση. Όμως, δεν προβλέπεται αρμοδιότητα της Ευρωπαϊκής Κεντρικής Τράπεζας στα κοινωνικοασφαλιστικά συστήματα των χωρών μας.
      Αυτό είναι ένα δεδομένο. Και το ερώτημα που τίθεται από την επιστολή –και στο οποίο απάντησα- είναι εάν και κατά πόσο οι συγκεκριμένες διατάξεις επηρεάζουν τη νομισματική χρηματοδότηση ή την ανεξαρτησία της Τράπεζας της Ελλάδος.
      Ούτε το ένα συμβαίνει ούτε το άλλο. Άλλωστε, εμείς έχουμε δώσει δείγματα γραφής ότι σεβόμαστε την ανεξαρτησία της Τράπεζας της Ελλάδος.
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, εισερχόμαστε…
      ΧΡΗΣΤΟΣ ΠΑΠΟΥΤΣΗΣ: Κύριε Πρόεδρε, με συγχωρείτε. Θα ήθελα το λόγο.
      ΠΡΟΕΔΡΟΣ (Δημήτριος Σιούφας): Κύριε Παπουτσή, σας παρακαλώ. Έχω εξαντλήσει όλες τις δυνατότητες.
      ΧΡΗΣΤΟΣ ΠΑΠΟΥΤΣΗΣ: Θα πάρω μόνο τριάντα δευτερόλεπτα, κύριε Πρόεδρε.
      ΠΡΟΕΔΡΟΣ (Δημήτριος Σιούφας): Θα πάρετε το λόγο στη συνέχεια να απαντήσετε. Σας παρακαλώ θερμά.
      ΧΡΗΣΤΟΣ ΠΑΠΟΥΤΣΗΣ: Θα πάρω μόνο τριάντα δευτερόλεπτα, κύριε Πρόεδρε, γιατί ο Υπουργός παραπλάνησε για μία ακόμα φορά το Σώμα και αποχώρησε από την Αίθουσα.
      ΠΡΟΕΔΡΟΣ (Δημήτριος Σιούφας): Σας παρακαλώ θερμά!
      ΧΡΗΣΤΟΣ ΠΑΠΟΥΤΣΗΣ: Τριάντα δευτερόλεπτα μόνο, κύριε Πρόεδρε.
      ΠΡΟΕΔΡΟΣ (Δημήτριος Σιούφας): Σας παρακαλώ θερμά, κύριε Παπουτσή!
      Εισερχόμαστε στη συζήτηση της δεύτερης ενότητας του νομοσχεδίου, των άρθρων 140-145 και το λόγο έχει ο eισηγητής της Πλειοψηφίας κ. Κωνσταντίνος Μαρκόπουλος.
      Οι χρόνοι θα τηρηθούν επακριβώς, όπως προβλέπει ο Κανονισμός.
      Παρακαλώ πολύ, κυρία Παπαδημητρίου και κύριοι Αντιπρόεδροι…
      ΧΡΗΣΤΟΣ ΠΑΠΟΥΤΣΗΣ: Μπορείτε να μου πείτε επί τη βάσει ποίου άρθρου του Κανονισμού γίνεται αυτό, κύριε Πρόεδρε; Απευθύνθηκε σ’ εμένα. Θέλετε να ζητήσω το λόγο επί προσωπικού;
      ΠΡΟΕΔΡΟΣ (Δημήτριος Σιούφας): Δεν έθεσε θέμα προσωπικού. Παρακαλώ πολύ, κύριε Παπουτσή!
      ΧΡΗΣΤΟΣ ΠΑΠΟΥΤΣΗΣ: Θα είμαι σύντομος διαβάζοντας μόνο μία φράση.
      ΠΡΟΕΔΡΟΣ (Δημήτριος Σιούφας): Παρακαλώ, κύριε Παπουτσή! Θέλω να γίνει σαφές ότι δεν θα πρέπει να θεωρηθεί αδυναμία του Προεδρείου το γεγονός, ότι προσπαθεί να διευκολύνει όλους τους Βουλευτές και ιδιαίτερα την Αντιπολίτευση.
      ΧΡΗΣΤΟΣ ΠΑΠΟΥΤΣΗΣ: Σε καμμία περίπτωση και με όλο το σεβασμό προς το πρόσωπό σας, κύριε Πρόεδρε…
      ΠΡΟΕΔΡΟΣ (Δημήτριος Σιούφας): Και αν μου επιτρέπετε, πόσες φορές έχει μιλήσει ο κ. Παπουτσής από χθες και προχθές που βρίσκεται ως Κοινοβουλευτικός Εκπρόσωπος εδώ, με πλήρη άνεση και κατά παράβαση του Κανονισμού;
      Κύριε Παπουτσή, παρακαλώ θερμά.
      ΧΡΗΣΤΟΣ ΠΑΠΟΥΤΣΗΣ: Λιγότερες απ’ αυτές που μίλησα, ως Κοινοβουλευτικός Εκπρόσωπος.
      ΠΡΟΕΔΡΟΣ (Δημήτριος Σιούφας): Παρακαλώ, κύριε Παπουτσή!
      ΧΡΗΣΤΟΣ ΠΑΠΟΥΤΣΗΣ: Μία φράση μόνο, κύριε Πρόεδρε.
      ΠΡΟΕΔΡΟΣ (Δημήτριος Σιούφας): Σας παρακαλώ!
      ΧΡΗΣΤΟΣ ΠΑΠΟΥΤΣΗΣ: Έχω κάθε δικαίωμα είτε κάνοντας χρήση του άρθρου του Κανονισμού επί προσωπικού είτε κάνοντας χρήση του άρθρου του Κανονισμού ως Κοινοβουλευτικού Εκπροσώπου, να διαβάσω μία φράση και να εξηγήσω γιατί ο Υπουργός Οικονομικών παραπλάνησε το Σώμα για μία ακόμα φορά…
      ΠΡΟΕΔΡΟΣ (Δημήτριος Σιούφας): Όταν λάβετε το λόγο. Λυπάμαι πάρα πολύ, αλλά δεν έχετε το λόγο. Θα σας στενοχωρήσω, κύριε Παπουτσή, αλλά δεν έχετε το λόγο.
      ΧΡΗΣΤΟΣ ΠΑΠΟΥΤΣΗΣ: Θα τον ζητήσω το λόγο αμέσως μετά το συνάδελφο, κύριε Πρόεδρε.
      ΠΡΟΕΔΡΟΣ (Δημήτριος Σιούφας): Να τον ζητήσετε.
      Κύριε Μαρκόπουλε, μπορείτε να ξεκινήσετε.
      ΚΩΝΣΤΑΝΤΙΝΟΣ ΜΑΡΚΟΠΟΥΛΟΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, η ένταση σ’ αυτήν την Αίθουσα δεν βοηθάει ούτε τον πολιτικό διάλογο ούτε τους πολίτες αυτής της χώρας να αντιληφθούν τι ακριβώς επιχειρεί η Κυβέρνηση και τι ακριβώς αντεπιχειρεί η Αντιπολίτευση.
      (Στο σημείο αυτό την Προεδρική Έδρα καταλαμβάνει η Β΄ Αντιπρόεδρος της Βουλής κ.  ΕΛΣΑ ΠΑΠΑΔΗΜΗΤΡΙΟΥ)
      Αν και δεν είναι υποχρεωτικό να αντεπιχειρεί μία Αντιπολίτευση, διότι θα έλεγα ότι στις εποχές που ζούμε, τις εποχές της συναίνεσης, τις εποχές της σχετικής ανασφάλειας των πολιτών, θα ήταν πιο χρήσιμο για την Αντιπολίτευση να μην αντεπιχειρεί, αλλά να συμβάλλει στο διάλογο.
      Βεβαίως ξεκινήσατε αυτήν την αντιπαράθεση για το ασφαλιστικό, για τη μεταρρύθμιση του ασφαλιστικού συστήματος της χώρας, επικεντρώνοντας σε τρεις κατηγορίες. Επικεντρώσατε στο ασφαλιστικό της Δ.Ε.Η. –στο οποίο διαψευστήκατε απολύτως μετά και τη χθεσινή προσθήκη της συγκεκριμένης παραγράφου του νόμου του 1999- στο ζήτημα των εργαζομένων στην καθαριότητα –όπου διαψευστήκατε απολύτως μετά την υπαγωγή τους στα βαρέα και ανθυγιεινά που είχε γίνει, αλλά και την ουσιαστική διευκρίνιση γι’ αυτό- και φθάσατε, αν είναι δυνατόν, κυρίες και κύριοι συνάδελφοι, κόμμα σοσιαλιστικό να επιχειρηματολογείτε για τα δικαιώματα της Ευρωπαϊκής Κεντρικής Τράπεζας στο ασφαλιστικό σύστημα του τόπου.
      (Θόρυβος στην Αίθουσα)
      ΠΡΟΕΔΡΕΥΟΥΣΑ (Έλσα Παπαδημητρίου): Κύριοι συνάδελφοι, σας παρακαλώ.
      ΚΩΝΣΤΑΝΤΙΝΟΣ ΜΑΡΚΟΠΟΥΛΟΣ: Και είναι πραγματικά λυπηρό να χρησιμοποιεί το ΠΑ.ΣΟ.Κ. –το ΠΑ.ΣΟ.Κ. το οποίο ξεκίνησε από το σύνθημα «ΕΟΚ και ΝΑΤΟ, το ίδιο συνδικάτο»- τη γνωμοδότηση –που είναι δικαίωμά της- της Ευρωπαϊκής Κεντρικής Τράπεζας για τα δικαιώματά μας να αναβαθμίσουμε το ασφαλιστικό σύστημα της χώρας.
      Κυρίες και κύριοι συνάδελφοι, κύριε Κοινοβουλευτικέ Εκπρόσωπε και κύριε Παπαδημητρίου που φέρατε χθες αυτό το έγγραφο, διαβάζω από το έγγραφο του κ. Τρισέ: «Η Ευρωπαϊκή Κεντρική Τράπεζα επικροτεί το γενικότερο σκοπό της μεταρρύθμισης. 
      Η ενοποίηση των υφιστάμενων ταμείων συντάξεων αναμένεται ότι θα διευκολύνει επίσης τις μακροπρόθεσμες προβλέψεις για τις συνταξιοδοτικές δαπάνες, γεγονός το οποίο με τη σειρά του αναμένεται να ενισχύσει τη διαφάνεια των δημοσίων οικονομικών της Ελλάδος και να στηρίξει την αξιολόγηση του Προγράμματος Σταθερότητας». Το υιοθετείτε ή όχι; Γιατί διαβάζετε μονομερώς; Δεν είναι το Κοράνιο να το διαβάσετε ανάποδα. Είναι ένα έγγραφο της tράπεζας, μία γνωμοδότηση. Πείτε μας, λοιπόν: Είστε με τη μεταρρύθμιση του ασφαλιστικού συστήματος ή όχι; Είστε με τους εργαζόμενους της tράπεζας ή με τον κ. Τρισέ; 
      	Κάνω μία παρένθεση. Θα περίμενα από τους συναδέλφους του ΠΑ.ΣΟ.Κ. που συμμετέχουν στο Σοσιαλιστικό Ευρωπαϊκό Κόμμα να κάνουν μια ηχηρή παρέμβαση στην Ευρωπαϊκή Κεντρική Τράπεζα για τα επιτόκια που καταδυναστεύουν την αγορά και τον ανταγωνισμό της Ευρώπης. Αντ’ αυτού, βλέπω άλλα.   
      Μας είπατε –είπε ο σεβαστός συνάδελφος κ. Παπαδημητρίου- ότι ο νόμος αυτός θα κριθεί αντισυνταγματικός, γιατί, λέει, δεν έχει αναλογιστικές μελέτες. Η δική σας πρόταση, η οποία βρίσκεται στο πρόγραμμα του ΠΑ.ΣΟ.Κ. και αντί για πέντε κύρια ταμεία, προβλέπει τρία, έχει αναλογιστικές μελέτες; Πού τις βρήκατε εσείς και δεν τις έχει η Κυβέρνηση; Ο δικός σας δεν είναι αντισυνταγματικός; Προέκυψε από κάποιο μυστικό διάλογο τον οποίο δεν γνωρίζουμε; Τι πράγματα είναι αυτά τα οποία λέτε; 
      ΕΜΜΑΝΟΥΗΛ ΣΚΟΥΛΑΚΗΣ: Πρόταση νόμου είναι η δική μας; 
      ΚΩΝΣΤΑΝΤΙΝΟΣ ΜΑΡΚΟΠΟΥΛΟΣ: Είναι η κυβερνητική σας πρόταση. Κυβερνητική πρόταση μιας κυβέρνησης που δεν θα δει ποτέ, διότι με τον τρόπο με τον οποίο πολιτεύεστε, το μόνο που κατορθώνετε είναι να ακυρώσετε το δικό σας εαυτό. Αυτή είναι η πολιτική πραγματικότητα. Και δείτε τη. Διότι αν δεν τη δείτε εσείς, τη βλέπουν οι πολίτες αυτής της χώρας που δεν είναι δύο εκατομμύρια, που δεν είναι καν εκατό χιλιάδες. Όλοι ανησυχούν. Και εμείς ανησυχούμε για το ασφαλιστικό σύστημα της χώρας. Το θέμα είναι αυτήν την ανησυχία πώς την επικαιροποιούμε στην πολιτική δράση και πώς συμμετέχουμε στις προσδοκίες ενός λαού ο οποίος έχει εναποθέσει τη λύση των προβλημάτων σ’ αυτόν τον πολιτικό διάλογο σ’ αυτήν την Αίθουσα. 
      Και αντ’ αυτού, είδαμε χθες μια Αξιωματική Αντιπολίτευση να επιχαίρει κραδαίνοντας ένα χαρτί της Ευρωπαϊκής Κεντρικής Τράπεζας το οποίο δεν είναι τίποτα άλλο από μία απλή γνωμοδότηση. «Άνθρακες ο θησαυρός», κύριοι συνάδελφοι! 
      Γι’ αυτό και τώρα αντί να μπείτε στην ουσία, κάνετε αυτό που κάνουν οι ποδοσφαιρικές ομάδες όταν έχουν χάσει το παιχνίδι: Πετάτε την μπάλα στην κερκίδα. Πετάτε την μπάλα στην κερκίδα κραδαίνοντας ένα αίτημα δίκαιο και δημοκρατικό –και δικαίωμά τους- για δημοψήφισμα, γιατί στην πραγματικότητα δεν μπορείτε να αντιπαρατεθείτε επί της ουσίας μία προς μία στις διατάξεις, αλλά και στη φιλοσοφία. Διότι κάνουμε εμείς αυτό που δεν κάνατε εσείς, αυτό που δεν αποτολμήσατε, αυτό για το οποίο κριθήκατε ότι δεν μπορέσατε να κάνετε και χάσατε τις εκλογές. Μη νομίζετε ότι χάσατε τις εκλογές ή θα χάνατε τις εκλογές αν κάνατε τη μεταρρύθμιση του ασφαλιστικού. Μπορώ να σας πω ότι μπορεί να τις κερδίζατε. Όμως, καταδείξατε ότι ήσασταν ανίκανοι να κυβερνήσετε. Αυτή είναι η πραγματικότητα. 
      Και διαβάζω εδώ από την παρουσίαση του βιβλίου του κ. Γιαννίτση που έγινε μία ημέρα πριν από την κατάθεση του σχεδίου νόμου, αυτά που είπε ως σχολιαστής του βιβλίου η αξιότιμη συνάδελφος κ. Διαμαντοπούλου, η οποία έχει και θητεία στα ευρωπαϊκά όργανα. 
      Η κ. Διαμαντοπούλου έκανε λόγο για την αδυναμία του κόμματος το 2001 να επεξεργαστεί συλλογικά στο εσωτερικό του ένα σύνολο πολιτικών εναλλακτικών προτάσεων με επιστημονική και οικονομική τεκμηρίωση. Αυτό ισχύει και σήμερα για σας, γιατί αυτό που λέτε εδώ το καταψηφίζετε. Τέτοια πολιτική φτώχεια δεν την περίμενα ποτέ. 
      Κυρίες και κύριοι συνάδελφοι, το ΠΑ.ΣΟ.Κ. παραμένει πιστό σ’ ένα δόγμα. Και θέλω να ζητήσω συγγνώμη από το Σώμα, γιατί χθες στην ομιλία μου έκανα ένα λάθος. Δεν ανήκετε στην κατηγορία των κομμάτων που εννοείτε αρκετά, λέτε πολλά και δεν πράττετε τίποτα. Ανήκετε στην κατηγορία των κομμάτων που εννοείτε πολλά, δεν λέτε σχεδόν τίποτα πια και πολύ περισσότερο δεν έχετε να προσφέρετε πολιτικό έργο στο παρελθόν. Παρ’ όλα αυτά, χρησιμοποιείτε τις λέξεις. Λέτε πολλά, διαλέγεστε ισχυρά και προσπαθείτε να παραπλανήσετε τον ελληνικό λαό επενδύοντας στην ανασφάλειά του. Μια φυσιολογική ανασφάλεια οποιαδήποτε στιγμή το πολιτικό σκηνικό αγγίζει το ασφαλιστικό σύστημα της χώρας. 
      Λέτε, λοιπόν, πολλά και αναρωτιέται κανείς τι κρύβεται πίσω από τις λέξεις, τι κρύβεται πίσω από την αριστερή στροφή του ΠΑ.ΣΟ.Κ. η οποία είναι έκδηλη εντός και εκτός Αιθούσης, τι κρύβεται πίσω από ένα συνέδριο το οποίο κάνατε –το έκανε το δεύτερο κόμμα- για να ακούσει τι θα πει ο Αρχηγός του τέταρτου. Τι κρύβεται πίσω από τις λέξεις; Σας αφιερώνω ένα τραγούδι: «Πίσω από τις λέξεις κρύβεται ο Αλέξης». 
      ΧΡΗΣΤΟΣ ΠΑΠΟΥΤΣΗΣ: Πολύ καλό!
      ΚΩΝΣΤΑΝΤΙΝΟΣ ΜΑΡΚΟΠΟΥΛΟΣ: Κυρίες και κύριοι συνάδελφοι, μην πετάτε την μπάλα στην κερκίδα. Κάντε πολιτική. Και τι λέει η πολιτική; Λέει, για παράδειγμα, έργα προστασίας της μητρότητας. Έχουμε διαφορετική οπτική γωνία. Να την αναλύσουμε. 
      	Εμείς δεν βλέπουμε τη γυναίκα και τη μητέρα, τη μάνα μας σαν αντικείμενο ρουσφετιού. Τη βλέπουμε ως χειραφετημένη γυναίκα. Τη θέλουμε και στην οικογένεια και στην αγορά, έτσι όπως εκείνη έχει επιλέξει. Θέλουμε να της δώσουμε όσο περισσότερα πλεονεκτήματα μπορούμε στην πιο λεπτή φάση της στήριξης της οικογένειας και της μητρότητας. Δεν την βλέπουμε σαν ρουσφέτι, για να της δώσουμε πρόωρη συνταξιοδότηση. Εμείς την τιμάμε πιο πολύ. 
      Τιμάμε το φεμινιστικό κίνημα πιο πολύ από εσάς. Τιμάμε τα δικαιώματα των γυναικών και την ισότητα. Εσείς τα βλέπετε όλα σαν ρουσφέτι, όπως βλέπατε τις ψεύτικες αναπηρικές συντάξεις. Υπάρχουν νομοί που φθάνουν το 20% σε αναπηρικές συντάξεις. Δεν είμαστε χώρα αναπήρων! Ανάπηρο πολιτικό σύστημα μπορεί να έχουμε και πρέπει να το διορθώσουμε. Όμως, χώρα αναπήρων δεν είμαστε. 
      	Εμείς, λοιπόν, στη μάνα μας, στη μάνα των παιδιών μας θέλουμε να δώσουμε πλεονεκτήματα, στη φάση εκείνη που το παιδί της είναι μικρό. Της δίνουμε αυτά που της δίνουμε. Της δίνουμε τα πλασματικά χρόνια για τη σύνταξή της. Της δίνουμε την πρόσθετη άδεια, η οποία πληρώνεται από τον Ο.Α.Ε.Δ.. Της δίνουμε μειωμένες εισφορές, αν θέλουμε να παραμείνει στη δουλειά. Και θέλουμε να της δώσουμε παραπάνω. 
      Θέλουμε να φτιάξουμε ακόμη περισσότερο τα ολοήμερα σχολεία που τα ιδρύσατε μεν, αλλά δεν τα προικίσατε. Όχι φούρνο μικροκυμάτων δεν είχαν, όχι καρέκλες, αλλά ούτε ψυγεία δεν είχαν! Προσπαθούμε να τα διορθώσουμε. Υπάρχουν και άλλα, ασφαλώς, που θα κάνουμε. Πολύ περισσότερα. Δεν τελειώσαμε. 
      Αρχίσαμε από εκεί που εσείς είχατε τελειώσει. Αυτή είναι μια πραγματικότητα που δεν μπορείτε να αρνηθείτε. Όπως επίσης, δεν μπορείτε να αρνηθείτε το γεγονός ότι αυτό το ασφαλιστικό σύστημα, το οποίο στηρίζεται σε ένα δόγμα αναγκαστικό, που λέει ότι τα χρήματα των συνταξιούχων είναι χρήματα των εργαζομένων που δουλεύουν τώρα. Οι παλιές μας εισφορές «πέταξαν» και δεν αξίζει τον κόπο «να χαλάμε τη ζαχαρένια μας» γιατί «πέταξαν» πολλές δεκαετίες στο παρελθόν, αλλά να δούμε τι θα κάνουμε από εδώ και πέρα. 
      Αυτοί οι πολίτες που ανησυχούν και που εσείς επενδύετε στην ανησυχία τους και εμείς στη σωτηρία τους –θα κριθεί αυτό το αποτέλεσμα, όπως κρίθηκε και το Σεπτέμβρη του 2007- ζητούν από εμάς να εξασφαλίσουμε συντάξεις. Ζητούν δηλαδή από εμάς να μη βγαίνει ο κόσμος στα σαράντα ή στα πενήντα στη σύνταξη και να συνταξιοδοτείται πολύ περισσότερα χρόνια απ’ όσα εργάζεται, αρκεί, βέβαια, να κατακτήσουμε για τις ευαίσθητες κοινωνικές ομάδες εκείνο το κοινωνικό κράτος που αξίζει σε αυτόν τον τόπο. Και ενώ περιμένουμε και δεν ακούμε από εσάς ουσιαστικές προτάσεις, ακούμε τι έκανε –λέει- η Ευρωπαϊκή Κεντρική Τράπεζα, για να ακυρώσει την ασφαλιστική μεταρρύθμιση του τόπου. Αυτό το λέει το σοσιαλιστικό Κόμμα. 
      Δύο πράγματα, λοιπόν, συμβαίνουν: Τι είναι για σας η Ευρώπη; Είναι μπαμπούλας ή είναι μια ευκαιρία; Είναι μπαμπούλας, όταν κάνουμε την ασφαλιστική μεταρρύθμιση, για την οποία έχουμε δεσμευτεί και είναι ευκαιρία, για να την ακυρώσουμε, όταν κάνει μια γνωμοδότηση για το ένα εκατομμυριοστό του νομοσχεδίου, που καλούμαστε να ψηφίσουμε; 
      Αυτή είναι η πραγματικότητα της πολιτικής αναμέτρησης. Αυτή είναι η πραγματικότητα του πολύ φτωχού πολιτικού διαλόγου που υφίσταται σε αυτήν την Αίθουσα, όχι με την ευθύνη τη δική μας. Εμείς θα προχωρήσουμε στη μεταρρύθμιση, γιατί αυτή είναι η ελπίδα της προσδοκίας του λαού. Εσείς παραμείνετε στην πεζότητα της αντιπαράθεσης και στην προσωπική ευχαρίστηση του καθρέφτη. 
      Σας ευχαριστούμε πολύ. 
      ΜΑΡΙΑ ΔΑΜΑΝΑΚΗ: Για τις μητέρες δεν θα μας πείτε τίποτα; 
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Μαρκόπουλε. 
      ΧΡΗΣΤΟΣ ΠΑΠΟΥΤΣΗΣ: Κυρία Πρόεδρε, μπορώ να πάρω το λόγο; 
      ΠΡΟΕΔΡΕΥΟΥΣΑ (Έλσα Παπαδημητρίου): Ορίστε, κύριε Παπουτσή. 
      ΧΡΗΣΤΟΣ ΠΑΠΟΥΤΣΗΣ: Ευχαριστώ πολύ, κυρία Πρόεδρε. 
      Παίρνω το λόγο για ελάχιστα δευτερόλεπτα, στην πραγματικότητα,…
      ΠΡΟΕΔΡΕΥΟΥΣΑ (Έλσα Παπαδημητρίου): Ως κοινοβουλευτικός εκπρόσωπος, φαντάζομαι, στην καινούργια ενότητα μπορείτε να πάρετε το λόγο για δύο λεπτά. Επί προσωπικού δεν σας έδωσε το λόγο ο Πρόεδρος. 
      ΧΡΗΣΤΟΣ ΠΑΠΟΥΤΣΗΣ: Ως κοινοβουλευτικός εκπρόσωπος, λοιπόν, θα πάρω για ελάχιστα δευτερόλεπτα το λόγο. 
      ΠΡΟΕΔΡΕΥΟΥΣΑ (Έλσα Παπαδημητρίου): Βεβαίως, πάρτε το λόγο για όσα λεπτά χρειάζεστε. 
      ΧΡΗΣΤΟΣ ΠΑΠΟΥΤΣΗΣ: Παίρνω το λόγο, κυρία Πρόεδρε, επιχειρώντας να αποκαταστήσω την αλήθεια για την προστασία του Κοινοβουλίου. Έχω την αίσθηση ότι το Προεδρείο ενδιαφέρεται για την προστασία του Σώματος. 
      ΠΡΟΕΔΡΕΥΟΥΣΑ (Έλσα Παπαδημητρίου): Σας διαβεβαιώ. 
      ΧΡΗΣΤΟΣ ΠΑΠΟΥΤΣΗΣ: Ο κύριος Υπουργός Οικονομικών προηγουμένως διαβεβαίωσε το Σώμα ότι η Ευρωπαϊκή Κεντρική Τράπεζα δεν ασχολείται με τα ασφαλιστικά δικαιώματα και τις συντάξεις. 
      Και ποιος από τους συναδέλφους Βουλευτές του ΠΑ.ΣΟ.Κ. αναφέρθηκε επ’ αυτού; Το θέμα είναι άλλο, το οποίο σκοπίμως ο κύριος Υπουργός, επειδή έχει διαισθανθεί το ατόπημα που έχει γίνει και πού έχει οδηγήσει τη χώρα, το αποκρύπτει. Γι’ αυτό και δεν έδωσε τη δήθεν εισήγηση της Νομικής Υπηρεσίας, γιατί στο χέρι του κρατούσε τις σκέψεις διαφόρων συνεργατών του. Βεβαίως, δεν κατετέθησαν. Αποχώρησε, χωρίς να τις καταθέσει. Θέλω, λοιπόν, να αποκαταστήσω την αλήθεια περί τίνος πρόκειται. 
      Η Τράπεζα της Ελλάδος οφείλει να είναι ανεξάρτητη. Η Τράπεζα της Ελλάδος με τα άρθρα του Καταστατικού της 38 και 71 αναλαμβάνει το καθήκον, ως τράπεζα, να παρέχει κοινωνικοασφαλιστική κάλυψη στο προσωπικό της. Περί αυτού πρόκειται. Στο πλαίσιο αυτό το καταστατικό της Τράπεζας της Ελλάδος αποτελεί μέρος διεθνούς σύμβασης, η οποία κυρώθηκε με το νόμο 3424/1927 και ως εκ τούτου, έχει αυξημένη τυπική ισχύ έναντι των κοινών νόμων, σύμφωνα με το άρθρο 28 παράγραφος 1 του Συντάγματος της Ελλάδος. 
      Η Ευρωπαϊκή Κεντρική Τράπεζα σύμφωνα με τη Συνθήκη της Ευρωπαϊκής Ένωσης και τη Συνθήκη της Οικονομικής και Νομισματικής Ένωσης είναι υποχρεωμένη να ενδιαφέρεται για την ανεξαρτησία των κεντρικών τραπεζών των εθνικών κρατών, γιατί με αυτόν τον τρόπο διασφαλίζεται η δική της ανεξαρτησία. 
      Εδώ, λοιπόν, τι συμβαίνει; Ο κ. Αλογοσκούφης και η Κυβέρνηση επιχειρεί να τροποποιήσει μονομερώς το καταστατικό  της Τράπεζας της Ελλάδος, το οποίο αφορά τα δικαιώματα των εργαζομένων στην Τράπεζα της Ελλάδος. Και αυτό είναι το θέμα, το οποίο έχει ήδη εξεταστεί στην περίπτωση της Γερμανικής Κεντρικής Τράπεζας, ακριβώς η ίδια περίπτωση, την οποία όφειλε να γνωρίζει η Κυβέρνηση. Δεν την γνώριζε, δεν ενημέρωσε κανέναν, δεν προετοίμασε την αρμόδια Υπουργό.
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Απασχόλησης και Κοινωνικής Προστασίας):  Είμαι ενημερωμένη.
      ΧΡΗΣΤΟΣ ΠΑΠΟΥΤΣΗΣ: Α, είστε ενημερωμένη και εσείς. Πολύ ωραία! 
      Αφού, λοιπόν, είναι έτσι τα πράγματα θα ήθελα να πω και κάτι άλλο. Ο κύριος Υπουργός αποκρύπτει την αντίδραση του Διοικητή της Τράπεζας της Ελλάδος του κ. Γκαργκάνα και της Τράπεζας της Ελλάδος όσον αφορά το θέμα αυτό. Γιατί κι εκείνος οφείλει να ενδιαφέρεται για την ανεξαρτησία της Τράπεζας της Ελλάδος. 
      Αντ’ αυτών όλων τι έκαναν; Κατασυκοφάντησαν τους εργαζόμενους υπαλλήλους της Τράπεζας της Ελλάδος, οι οποίοι πήραν τον αγώνα στην πλάτη τους για την υπεράσπιση του κύρους, για την προάσπιση της χώρας και για την προστασία του Κοινοβουλίου. Μας ενημέρωσαν όλους και ήρθαμε εδώ για να μας λέει η Κυβέρνηση ότι: «όχι, δεν είναι έτσι τα πράγματα, είναι διαφορετικά, γιατί έτσι εμείς νομίζουμε και θα δώσουμε και τη μάχη. Όταν κάνουμε λάθος, όπως και στο βασικό μέτοχο, όταν οδηγούμε τα πράγματα να πάθουμε μεγάλες ζημιές, τότε σηκώνουμε το φλάμπουρο της Εθνικής Αντίστασης». Αυτό κάνει και σήμερα ο κ. Αλογοσκούφης. 
      Ως Βουλευτής, κυρία Πρόεδρε, του Ελληνικού Κοινοβουλίου μετά την τοποθέτησή του και την στάση την οποία κράτησε, αισθάνομαι εξαιρετική αμηχανία. Ωστόσο θεωρώ ότι υπάρχει θέμα για τον κ. Αλογοσκούφη και νομίζω ότι ο Πρωθυπουργός θα πρέπει να προβληματιστεί για το  αν καλύπτει  ψευδόμενους Υπουργούς ενώπιον του Εθνικού Κοινοβουλίου.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Έλσα Παπαδημητρίου): Πριν καλέσω στο Βήμα τη συνάδελφο εισηγήτρια του ΠΑ.ΣΟ.Κ., θέλω να κάνω γνωστό στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων είκοσι οκτώ μαθητές και μαθήτριες και πέντε συνοδοί καθηγητές από το Πρώτο Γυμνάσιο Λέρου.
      Η Βουλή τους καλωσορίζει.	
      (Χειροκροτήματα από όλες τις πτέρυγες της Βουλής)
      Ορίστε, κυρία Χριστοφιλοπούλου, έχετε το λόγο.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κυρίες και κύριοι συνάδελφοι, χθες παρέλυσε η χώρα, χθες βούλιαξε το κέντρο της Αθήνας. Χιλιάδες πολίτες, ανεξαρτήτως χρώματος πολιτικού, ανεξαρτήτως του τι ψήφισαν, αν είναι συνδικαλιστές, αν είναι απλοί εργαζόμενοι, αν είναι άνθρωποι του καθημερινού μόχθου, πλημμύρισαν το κέντρο της Αθήνας και φώναξαν με μία φωνή: φτάνει πια, πάρτε πίσω αυτό το απαράδεκτο, αυτό το ανάλγητο νομοσχέδιο.
      Χθες το βράδυ, κυρία Υπουργέ, και λυπάμαι που δεν ήσασταν να το δείτε με λίγους ήρωες, δυο-τρεις νομίζω, συναδέλφους σας της Νέας Δημοκρατίας και με πλήρη την  πτέρυγα του ΠΑ.ΣΟ.Κ. δόθηκε μια κοινοβουλευτική μάχη, η οποία ήταν ακριβώς το αντίκτυπο αυτού που ζήσαμε κάτω στους δρόμους, στο συλλαλητήριο. Και δώσαμε αυτή τη μάχη μέχρι τις 3.00΄ η ώρα το πρωί, κυρία Υπουργέ, πιστοί στο καθήκον, ενώπιον του ελληνικού λαού που μας εξέλεξε. Πιστοί στο καθήκον, για να πάρετε πίσω το νομοσχέδιο. Και δίνουμε τη μεγάλη μάχη να πάρετε πίσω το νομοσχέδιο, που θα την δώσουμε και μετά την ψήφισή του, εφόσον ψηφιστεί. Αλλά δίνουμε και τη μάχη των χαρακωμάτων. Αυτή είναι μάχη η οποία σας επέβαλε να κάνετε μισό βήμα πίσω.
      Θα εξηγήσω, κυρίες και κύριοι συνάδελφοι, τι εννοώ όταν λέω ότι η Υπουργός κάνει μισό βήμα πίσω.
      Βεβαίως, κυρία Υπουργέ, πήρατε πίσω την επαίσχυντη διάταξη. Σας το επισήμανα ήδη κι εγώ από την πρωτολογία μου, μιλώντας πρώτη από το ΠΑ.ΣΟ.Κ. στη συζήτηση επί της αρχής, ότι ήταν μία απαράδεκτη διάταξη, η οποία έθετε μία μεγάλη βόμβα, ότι καταργούσε τα τριάντα επτά χρόνια ασφάλισης, χωρίς όριο ηλικίας.
       Όμως, σας επισημαίνω κάτι και περιμένω απάντηση από το νομικό σας επιτελείο και από εσάς σαφώς, διότι εδώ οι εργαζόμενοι πρέπει να είναι σε εγρήγορση:
      Καταργήσατε την παράγραφο 8. Όμως, στην παράγραφο 7 αναφέρετε ότι για όλες τις παραπάνω παραγράφους - που θυμίζω ότι αφορούν πάρα πολλούς από τους ασφαλισμένους οι οποίοι ξαφνικά φορτώνονται με επιπλέον δύο χρόνια στην πλάτη, ξαφνικά ανατρέπονται οι προγραμματισμοί της ζωής τους, τα πάντα- το συνταξιοδοτικό δικαίωμα θεμελιώνεται, εφόσον πληρούνται οι απαιτούμενες κατά το χρόνο υποβολής της αίτησης συνταξιοδότησης, όχι της θεμελίωσης του συνταξιοδοτικού δικαιώματος προϋποθέσεις ορίου ηλικίας και χρόνου ασφάλισης.
      Εδώ σας ερωτώ, πέραν από το ότι αυτό αφορά πάρα πολλούς ασφαλισμένους οι οποίοι εμπίπτουν στην κατηγορία του άρθρου 143 -οι οποίοι επισημαίνω δεν είναι λίγοι και ρετιρέ αλλά είναι πάρα πολλοί- εάν αυτό είναι μία κερκόπορτα. 
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Απασχόλησης και Κοινωνικής Προστασίας): Δεν το διαβάσατε.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κυρία Υπουργέ, επιτρέψτε μου! Το διάβασα, το μελέτησα, ρωτώ εσάς και θέλω να κάνετε μία δημόσια τοποθέτηση γι’ αυτό και θέλω, να σας ζητήσω να το πάρετε και πίσω. Διότι για μας, τόσο αυτό, όσο και συνολικά το άρθρο 143 είναι επαίσχυντο. 
      Όλα τα άρθρα αυτά, το 143, το 144, τι κάνουν κατ’ ουσίαν; Σας τα είπαμε και επί της αρχής πάρα πολλοί συνάδελφοι. Φορτώνουν δύο χρόνια ηλικίας στην πλάτη του απλού ασφαλισμένου του Ι.Κ.Α., του ασφαλισμένου με τα βαρέα και ανθυγιεινά και βεβαίως χωρίς να δώσουν ανάσα για τη βιωσιμότητα του ασφαλιστικού συστήματος. Θα δώσουν περίπου 450.000.000 ευρώ στον προϋπολογισμό, τα οποία θα μπορούσατε με πολλούς άλλους τρόπους να είχατε εξοικονομήσει για να περιορίσετε τα δημόσια ελλείμματα. Γιατί η πολιτική σας είναι άδικη, ανάλγητη, βασίζεται σε μεγάλες φοροελαφρύνσεις των επιχειρήσεων. Ένα δισεκατομμύριο το χρόνο, σας θυμίζω, δεν μπαίνουν στον προϋπολογισμό λόγω αυτής της φοροελάφρυνσης κι εδώ μας μιλάτε για τα 5.000.000 ευρώ που θα πληρώσουν οι μητέρες ανηλίκων τέκνων, τις οποίες επιβαρύνετε με το νομοσχέδιο αυτό, κυρία Υπουργέ!
      Κάνω εδώ μία παρένθεση. Εμείς στο ΠΑ.ΣΟ.Κ. είμαστε ιδιαίτερα περήφανοι, γιατί τόσο στη δεκαετία του ’80, όσο και στη δεκαετία του ’90 πραγματικά θεσμοθετήσαμε την ισότητα των φύλων. Τι να πρωτοθυμηθώ; Το Οικογενειακό Δίκαιο, την ισότητα στην αγορά εργασίας, τη δημιουργία της Γενικής Γραμματείας Ισότητας, τις ποσοστώσεις στην Τοπική Αυτοδιοίκηση, στα Υπηρεσιακά Συμβούλια στο δικό μας κόμμα; Νομίζω ότι μιλάνε οι πράξεις μας. Δεν έχουμε, λοιπόν, να απολογηθούμε σε κανέναν για τη μάχη που έχουμε δώσει για την ισότητα των δύο φύλων. 
      Ερχόμαστε, λοιπόν, εδώ και για κάποιες γυναίκες που ήδη από τη δεκαετία του ’80 έχουν μπει στην αγορά εργασίας, τους λέμε ξαφνικά δεν πα να ήσουν «Μαίρη Παναγιωταρά» τόσον καιρό και να δούλευες σαν υποζύγιο στο σπίτι, στη δουλειά; Εμείς θα σε φορτώσουμε ξαφνικά με πέντε χρόνια ασφάλισης, για να μπορεί να έχει ο κύριος Υπουργός Οικονομίας στον προϋπολογισμό του 5.000.000 ευρώ». Αυτό κάνετε κυρία Υπουργέ. Πάρτε το πίσω. 
      Και κάτι άλλο λέτε στις μητέρες που έχουν τρία παιδιά. Τους λέτε: «Κυρία μου, είχε προγραμματίσει τη ζωή σου γνωρίζοντας ότι μπορούσες να συνταξιοδοτηθείς στα είκοσι χρόνια ασφάλισης. Σου το αλλάζω. Γιατί; Γιατί έτσι θέλω. Γιατί ο Αλογοσκούφης ζητά λεφτά για τον προϋπολογισμό». Είναι πολύ απλά τα πράγματα. 
      Γι’ αυτό ο κόσμος ήταν έξω στους δρόμους. Και γι’ αυτό εσείς αναγκαστήκατε να κάνετε το μισό βήμα. Και είμαι σίγουρη ότι πάρα πολλοί συνάδελφοι μας από την πτέρυγα της Νέας Δημοκρατίας σας πίεσαν γι’ αυτό και είναι προς τιμήν τους. 
      Και ελπίζω να καταψηφίσουν μαζί μας στην ονομαστική ψηφοφορία τα άρθρα αυτά στα οποία αναφέρομαι, για να δείξουν την ευαισθησία τους και το αίσθημα ευθύνης έναντι του ελληνικού λαού, που μας ψήφισε όλους και μας έστειλε εδώ. 
      Βεβαίως, κυρία Υπουργέ, επειδή μιλάτε και για κίνητρα παραμονής στην εργασία, θέλω να σας πω ότι δυστυχώς είναι λίγο «δώρον άδωρον» αυτό που κάνετε. Ας το πω σε χρήματα για να το καταλάβουν και όσοι ενδεχομένως μας παρακολουθούν αυτήν τη στιγμή. Λέτε, λοιπόν -και το διατυμπανίσατε ως μεγάλο μέτρο- ότι προσαυξάνετε τα κίνητρα παραμονής στην εργασία. Ας δούμε τι σημαίνει αυτό για τους νέους ασφαλισμένους, που εισήλθαν στην εργασία μετά το 1993. 
      Ένας ασφαλισμένος μετά το 1993, κύριοι συνάδελφοι, ο οποίος θα πάρει 800 ευρώ σύνταξη θα έχει προσαύξηση κατ’ έτος με τα περίφημα κίνητρα 2,5 ευρώ το χρόνο, δηλαδή θα δουλέψει ένα χρόνο για να γίνει η σύνταξή του από 800, 802,5, ένα δεύτερο 805 ευρώ, ένα τρίτο 807,5 ευρώ. Αυτό είναι για τους μετά το 1993. Αν πάω στους παλιούς, τους ασφαλισμένους μετά το 1983 είναι κάτι παραπάνω, ίσως ένα κουλουράκι, δηλαδή από τα 800 ευρώ θα είναι 804 έως 808 ευρώ το χρόνο. Αυτά είναι τα κίνητρα παραμονής, που θεσμοθετείτε με το νομοσχέδιο, για να εξηγούμεθα. Άρα, λοιπόν, όλη αυτή η περίφημη διατυμπάνιση της πολιτικής σας για την ενεργό γήρανση δεν νομίζω ότι μπορεί να έχει το παραμικρό αντίκτυπο.
      Μιας που είμαστε ακόμα στα άρθρα 143 και 144, κυρία Υπουργέ, να σας θυμίσω ότι τόσο εμείς –πάρα πολλοί συνάδελφοι χθες- όσο και συνάδελφοι από τις άλλες πτέρυγες της Βουλής επέμειναν να μην κόψετε πρόωρα τη δυνατότητα εξυγίανσης ορισμένων οργανισμών, όπως οι συνεταιριστικές οργανώσεις και να παρατείνετε την εφαρμογή μέχρι το 2013. Το ζητάμε και εμείς αυτό, κυρία Υπουργέ.
      Θέλω όμως να αναφερθώ σε μία σειρά άρθρων. Το ΠΑ.ΣΟ.Κ., είναι κόμμα που σέβεται τον εαυτό του, ξέρει να κυβερνά, έχει κυβερνήσει και έχει κάνει πολλά έργα και δεν λέει ότι δεν ψηφίζει κάτι έτσι, για να δημιουργήσει εντυπώσεις. Παρά το γεγονός ότι τα μέτρα σας ο αγαπητός συνάδελφος πολύ τα διατυμπάνισε, δεν είναι επαρκή. Είναι κάποια βοηθήματα, προσέξτε όμως. Σε ποιες γυναίκες απευθύνονται; Όχι σ΄αυτές που τις «τσεκουρώσατε» με πέντε τουλάχιστον επιπλέον χρόνια ασφάλισης. Στις άλλες γυναίκες, τις νεότερες που τώρα θα γεννήσουν παιδιά λέτε ότι θα τους παρατείνετε τον πλασματικό χρόνο ασφάλισης που θεσμοθέτησε ο νόμος Ρέππα κατά έξι μήνες –καλώς λέμε εμείς- με τη συνέχιση μιας δικής μας πολιτικής…
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού) 
      Κυρία Πρόεδρε, επειδή αυτά τα άρθρα θα τα ψηφίσουμε, θέλω την ανοχή σας για δύο λεπτά, παρακαλώ. Θέλω να θεμελιώσω το γιατί.
      Άρα λοιπόν αφού πάτε να επεκτείνετε κάτι που εμείς θεσμοθετήσαμε, εμείς θα σας πούμε «επεκτείνετέ το», αλλά σε καμία περίπτωση αυτό δεν είναι αντιστάθμισμα. Θεσμοθετείτε έξι μήνες επιπλέον άδεια μητρότητας -προσέξτε, κύριοι συνάδελφοι- με κατώτατο μισθό. Σας ερωτώ: Αν εξαιρέσει κανείς τις γυναίκες που γεννούν παιδί και έχουν τον κατώτατο μισθό, που πιθανόν να επωφεληθούν κάποιες απ’ αυτές απ’ αυτό το μέτρο, πόσες γυναίκες θα επωφεληθούν  από το μέτρο αυτό; Πόσες γυναίκες αντέχουν με όλη αυτήν την πολιτική της ακρίβειας όλα αυτά που αντέχουν, τους έμμεσους φόρους που τους έχουν πλακώσει κ.λπ.; Θα αντέξουν για έξι μήνες με μωρό, που το μωρό σημαίνει έξοδα; Πώς θα αντέξουν αυτές οι γυναίκες να πάρουν την επιπλέον άδεια και τον κατώτατο μισθό, όταν ενδεχομένως παίρνουν 200 ευρώ παραπάνω; Τα 200 ευρώ είναι κάτι γι’ αυτές. Άρα, είναι επουσιώδες, όμως για ένδειξη καλής θέλησης θα το ψηφίσουμε. 
      Τι πιστεύουμε εμείς και τι λέει το δικό μας πρόγραμμα; Λέει, κυρία Υπουργέ, ότι το δημογραφικό και η στήριξη της οικογένειας συνδέονται με τη γυναικεία απασχόληση. Θα σας δώσω τρεις δείκτες. Πολλοί ξέρουν ότι έχετε γράψει και βιβλίο γι’ αυτό. Εγώ τιμώ το ότι γράψατε βιβλίο παρ’ ό,τι άλλοι σας χτύπησαν γι’ αυτό. Εγώ τιμώ αυτό το πράγμα, όμως επιτρέψτε μου για δύο λεπτά να σας πω για τους δείκτες. 
      Θα πάρω ως παράδειγμα δύο χώρες, την Ελλάδα και τη Δανία για να δείξω ότι όταν πραγματικά επενδύουμε ουσιαστικά στη γυναικεία απασχόληση, στους βρεφονηπιακούς σταθμούς, βεβαίως τότε ο δείκτης γονιμότητας μειώνεται λιγότερο. Ελλάδα-Δανία,: Δείκτης γονιμότητας στη Δανία 1,8, στην Ελλάδα 1,2. Γυναικεία απασχόληση: Ελλάδα 46%, Δανία 80%. Βρεφικοί σταθμοί: Ελλάδα ποσοστό κάλυψης βρεφών μηδέν έως τριών  7%, Δανία 64%. Αυτό τι σημαίνει; Ότι η πρόταση του ΠΑ.ΣΟ.Κ. ανταποκρίνεται στην ανάγκη αυτής λέει: ότι οι βρεφονηπιακοί σταθμοί που κάναμε, τα ολοήμερα σχολεία που σήμερα κινδυνεύουν να κλείσουν με δική σας υπαιτιότητα, τα «Βοήθεια στο σπίτι» θα επεκταθούν, οι δε υπηρεσίες φροντίδας του παιδιού θα διπλασιαστούν σε τέσσερα χρόνια, γιατί βάζουμε αυτήν την πολιτική προτεραιότητα. 
      Με τις πολιτικές μας για αναδιανομή του πλούτου θα χρηματοδοτήσουμε κατά προτεραιότητα παιδικούς σταθμούς και θα δώσουμε στοχευμένα με εισοδηματικά κριτήρια 2000 ευρώ για κάθε παιδί σε οικογένειες μεσαίου και χαμηλού εισοδήματος καθώς άλλα μέτρα πολλά, τα οποία δεν έχω το χρόνο να αναφέρω  κυρία Υπουργέ, που σημαίνουν ότι η στοχευμένη πολιτική είναι η πολιτική που αίρει  και λαμβάνει υπ' όψιν τις κοινωνικές αδικίες. 
      (Στο σημείο αυτό κτυπάει επανειλημμένα το κουδούνι λήξεως του χρόνου ομιλίας της κυρίας Βουλευτή)
      ΠΡΟΕΔΡΕΥΟΥΣΑ (Έλσα Παπαδημητρίου): Κυρία συνάδελφε, θα παρεξηγηθώ.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Τελειώνω τη φράση μου, κυρία Πρόεδρε.
      Στοχευμένη πολιτική δεν σημαίνει ότι στρέφω το δίκαννο, όπως στρέψατε τα δίκανο στα βαρέα και ανθυγιεινά, στους εργαζόμενους στο Ι.Κ.Α., στις μητέρες ανήλικων τέκνων, στις μητέρες στις τρίτεκνες, σε όλο τον ελληνικό λαό. 
      Καταψηφίζουμε και αυτή την ενότητα των άρθρων και θα παλέψουμε για να ανατραπούν. 
      Ευχαριστώ πολύ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Έλσα Παπαδημητρίου):   Ο κ. Λαφαζάνης, ειδικός αγορητής του ΣΥ.ΡΙΖ.Α. έχει το λόγο. 
      ΠΑΝΑΓΙΩΤΗΣ ΛΑΦΑΖΑΝΗΣ: Νομίζω ότι από τη συζήτηση εύκολα κανείς αντιλαμβάνεται τη δυσχερή, δυσχερέστατη, αγωνιώδη θέση, στην οποία έχει περιέλθει η  Κυβέρνηση και   οι αξιότιμοι κύριοι εισηγητές της συμπολίτευσης και ο κοινοβουλευτικός εκπρόσωπος της συμπολίτευσης. 
      Κύριε Παναγιωτόπουλε, σας άκουσα με προσοχή, αλλά νομίζω…
      ΠΡΟΕΔΡΕΥΟΥΣΑ (Έλσα Παπαδημητρίου):  Κύριε Λαφαζάνη, μην φεύγετε από το θέμα. Τηρείται ο χρόνος. 
      ΠΑΝΑΓΙΩΤΗΣ ΛΑΦΑΖΑΝΗΣ: Καθόλου δεν φεύγω. Σχολιάζω απλώς τις παρεμβάσεις και βλέπω ότι ο φιλελεύθερος λόγος αρχίζει και γίνεται επικίνδυνα ακροδεξιός. Δεν αντιλαμβάνομαι τι εννοείτε να λέτε ότι οι κινητοποιήσεις δημιουργούν εντάσεις, που τινάζουν στον αέρα την ομαλότητα. Θέλετε να καταργήσετε και την απεργία, τις απεργιακές κινητοποιήσεις; Πού θέλετε να οδηγήσετε τα πράγματα, προκειμένου να περάσετε τα εκτρώματά σας. 
      Καταλαβαίνω και τη δυσχερή θέση του κ. Μαρκόπουλου, του αξιότιμου εισηγητή της συμπολίτευσης, ο οποίος ήθελε να μας εμφανίσει, ως ακραίο μάλιστα φεμινισμό τον ιδιόμορφο ρατσισμό που διαπερνά το νομοσχέδιο σε βάρος των γυναικών. Έλεος, κύριοι!
      Και του κ. Αλογοσκούφη, αντιλαμβάνομαι τη δυσχερέστατη θέση, ο οποίος είναι υποχρεωμένος πλέον να τα βάλει με το ιερό τέρας του νεοφιλελευθερισμού και του μονεταρισμού στην Ευρώπη, τον κ. Τρισέ,  τα δόγματα του οποίου κατά τα άλλα στην πολιτική της εφαρμόζει η Νέα Δημοκρατία, διότι ο κ. Τρισέ, εγκωμιάζει τη μεταρρύθμισή σας, το έκτρωμα. Βεβαίως όμως,  έχει αντιρρήσεις ως προς την ένταξη του Ταμείου της Τράπεζας της Ελλάδος στο Ι.Κ.Α. Τα εγκώμια τα δέχεστε. Για τις αντιρρήσεις…
      ΚΩΝΣΤΑΝΤΙΝΟΣ ΜΑΡΚΟΠΟΥΛΟΣ:  Το παλεύουμε. 
      ΠΑΝΑΓΙΩΤΗΣ ΛΑΦΑΖΑΝΗΣ: Για τις αντιρρήσεις, λοιπόν, είναι κακός ο κ. Τρισέ. Καλός όταν υποστηρίζει τη μεταρρύθμισή σας, κακός όταν λέει αυτό. Διαλέξτε τι θέλετε. A la carte νεοφιλελευθερισμός και μονεταρισμός δεν υπάρχει.
      Αλλά το σπουδαιότερο με το Ταμείο της Τράπεζας της Ελλάδος ποιο είναι; Το σπουδαιότερο είναι ότι όχι μόνο ζημιώνονται  οι εργαζόμενοι της Τράπεζας της Ελλάδος. Το χειρότερο είναι ότι ζημιώνεται το Ι.Κ.Α. και οι χαμηλόμισθοι για τους οποίους κόπτεστε, διότι το αναλογιστικό έλλειμμα με τις μειώσεις προσωπικού που κάνει η Τράπεζα της Ελλάδος θα φθάσει τα 2,5 δισεκατομμύριο ευρώ. ποιος θα το καλύψει αυτό το αναλογιστικό  έλλειμμα; Τα 300.000.000 που θα δώσει η Τράπεζα της Ελλάδος; Βουλιάζετε το Ι.Κ.Α. με αυτή την πολιτική σας. Βουλιάζετε τους χαμηλόμισθους. Κι αυτό οδηγεί αύριο στην άγρια περικοπή όλων των συντάξεων. 
      Μας δώσατε κι ένα κατάλογο με τα επικουρικά ταμεία, ποια είναι υποτίθεται, πλεονασματικά και ποια είναι ελλειμματικά. Ξέρετε ότι γίνεται κατάληψη αυτή τη στιγμή από το προσωπικό των ασφαλιστικών εταιρειών στο ταμείο τους. Το ταμείο αυτό, κυρία Υπουργέ,  με το δικό σας πίνακα, χωρίς κοινωνικό πόρο είναι πλεονασματικό. 
      Και ξέρετε ότι η επικουρική σύνταξη εκεί αναπληρώνει κύρια σύνταξη. Κόβετε τις επικουρικές συντάξεις εκεί στο 20%, κόβετε έτσι και τις κύριες συντάξεις. Ιδού τα τρία «δεν»! Ιδού τα τρία «δεν» λοιπόν! Ενημερωθείτε καλύτερα!
      ΚΩΝΣΤΑΝΤΙΝΟΣ ΜΑΡΚΟΠΟΥΛΟΣ: Δεν έχει αναλογική έκθεση; Αυτό είναι το πιο καλό ταμείο.
      ΠΑΝΑΓΙΩΤΗΣ ΛΑΦΑΖΑΝΗΣ: Το πρόβλημα με το νομοσχέδιό σας είναι πολύ μεγάλο, ειδικά με αυτά τα άρθρα, τα 143 και 144.
      Μετά από πίεση φυσικά της Αντιπολίτευσης και ασφαλώς και ορισμένων από τους Βουλευτές της Συμπολίτευσης, αποσύρατε –και καλά κάνατε- τα τριάντα επτά χρόνια να έχουν όριο ηλικίας πενήντα οκτώ. Αλλά, κυρία Υπουργέ, εσείς υποστηρίξατε –και είναι αληθές αυτό- ότι βάλατε αυτή τη διάταξη, διότι είναι εναρμονισμένη με όλη τη φιλοσοφία των αυξήσεων ορίων ηλικίας, που κάνετε στα άρθρα σας.
      Δεν είναι δυνατόν όταν αποσύρετε αυτή τη διάταξη –και καλά κάνετε- να μην αποσύρετε όλο το νομοσχέδιό σας. Διότι ανατρέπεται με αυτή την απόσυρση όλη η δική σας φιλοσοφία. Διότι πώς λέτε τριάντα επτά –και σωστά- χωρίς όριο ηλικίας και στα τριάντα πέντε αυξάνετε από πενήντα οκτώ στα εξήντα; Γιατί παντού βάζετε όρια ηλικίας και τα διευρύνετε συνεχώς;
      Το μεγάλο θύμα, φυσικά, του 143 και 144 είναι πρώτα απ’ όλα οι γυναίκες, οι γυναίκες με ανήλικα παιδιά και ακόμα και οι γυναίκες, που έχουν τρία παιδιά. Και αυτές είναι θύματα των αλλαγών που κάνετε. Και σας ρωτάω: η γυναίκα με ανήλικα παιδιά θέλει προστασία; Θέλει ειδική μεταχείριση; Γιατί αυτή τη στιγμή είναι το θύμα μιας μεταρρύθμισης η γυναίκα με το ανήλικο παιδί, αντί να ενισχυθεί, να προστατευθεί, για να μπορέσει να στηρίξει την προσπάθειά της;
      Και βεβαίως, φέρνετε κάποιες διατάξεις για τον πλασματικό χρόνο, αλλά τις φέρνετε πάρα πολύ έξυπνα, ως άλλοθι, για να περάσετε το κύριο, που είναι να καταργήσετε κάθε μορφής πρόωρη συνταξιοδότηση των γυναικών.
      Και ξέρετε ότι καταφεύγει η γυναίκα στην πρόωρη συνταξιοδότηση, όχι γιατί είναι καλή αυτή η πρόωρη σύνταξη που θα πάρει –το ξέρετε αυτό- αλλά εκεί θα καταφύγει μια εργαζόμενη γυναίκα μόνο εξ ανάγκης, πολύ μεγάλης ανάγκης. Γιατί η πρόωρη σύνταξη είναι φιλοδώρημα, δεν είναι τίποτε απολύτως. Και όταν υπάρχει αυτή η ανάγκη, της λέτε: στοπ, δεν θα πας σε πρόωρη συνταξιοδότηση.
      Γιατί το κάνετε αυτό; Ποια λογική έχουν αυτού του είδους οι διατάξεις; Καμμία απολύτως λογική. Προσπαθείτε να κάνετε δημοσιονομική προσαρμογή μέσα από το νομοσχέδιό σας, ακόμα και με τις γυναίκες με ανήλικα παιδιά. Γιατί σας το λέει ο κ. Τρισέ αυτό, ότι το νομοσχέδιό σας είναι για δημοσιονομικούς λόγους. Ο κ. Τρισέ αυτό λέει.
      Και αυτό κάνετε: μια μεταρρύθμιση του ασφαλιστικού για να πάτε στους ισοσκελισμένους προϋπολογισμούς μέχρι το 2010, για να πάρετε απ’ όπου μπορείτε και ό,τι μπορείτε. Και είναι η αρχή βεβαίως αυτή, διότι έχετε διαμορφώσει με τις ενοποιήσεις το κέλυφος, για να εφαρμόσετε αυτό που κάνετε στις επικουρικές συντάξεις γενικά για τις συντάξεις και να πάτε στην περίφημη εθνική σύνταξη πείνας και πενίας.
      Και κάνετε και το άλλο, το οποίο είναι επίσης άκρως ενοχλητικό, διότι αλλάζει ποιοτικά τις προδιαγραφές του κοινωνικοασφαλιστικού συστήματος: συνδέετε τον συντάξιμο χρόνο με τα όρια ηλικίας. Δηλαδή, ο άλλος μπορεί να έχει τα συντάξιμα χρόνια να πάρει σύνταξη, αλλά δεν μπορεί να βγει έξω από την εργασία και να περιμένει, όταν συμπληρώσει το όριο ηλικίας, να πάρει τη σύνταξή του.
      Αυτές τις δύο προϋποθέσεις τις κάνετε να συντρέχουν. Έτσι αλλάζετε όλες τις προδιαγραφές της κοινωνικής ασφάλισης.
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Απασχόλησης και Κοινωνικής Προστασίας): Σε ποιες περιπτώσεις;
      ΠΑΝΑΓΙΩΤΗΣ ΛΑΦΑΖΑΝΗΣ: Σε πολλές περιπτώσεις το κάνετε αυτό και εντελώς αδικαιολόγητα.
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Απασχόλησης και Κοινωνικής Προστασίας): Στην τριακονταπενταετία.
      ΠΑΝΑΓΙΩΤΗΣ ΛΑΦΑΖΑΝΗΣ: Εντελώς αδικαιολόγητα το κάνετε σε πολλές…
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Απασχόλησης και Κοινωνικής Προστασίας): Όχι, κύριε συνάδελφε. Να μην τα λέμε συνέχεια. Στην τριακονταπενταετία λέει η διάταξη.
      ΠΑΝΑΓΙΩΤΗΣ ΛΑΦΑΖΑΝΗΣ: Βεβαίως. Εκεί γιατί να συντρέχουν; Ο άλλος έκανε την τριακονταπενταετία του. Γιατί δεν μπορεί να βγει από τη δουλειά του και να πάρει τη σύνταξή του; Και πρέπει να τον υποχρεώσετε να παραμείνει μέχρι να συμπληρώσει στο όριο ηλικίας; Αυτό είναι ποιοτική αλλαγή στο σύστημα, η οποία ανοίγει πάρα πολύ επικίνδυνους δρόμους για το μέλλον.
      Εν πάση περιπτώσει, οι μεταβατικές διατάξεις που δίνετε, είναι «δώρον άδωρον», από τη στιγμή που αυξάνετε το πέναλτι με τις μειώσεις των συντάξεων. Ποια γυναίκα μέχρι το 2013 θα πάει σε πρόωρη συνταξιοδότηση, όταν είναι 6% η μείωση της σύνταξης για κάθε χρόνο; Στην ουσία, εσείς κάνετε απαγορευτικές τις πρόωρες συνταξιοδοτήσεις, τις τινάζετε στον αέρα. Δεν μπορεί να υπάρξει πλέον πρόωρη συνταξιοδότηση με αυτά τα τρομακτικά πλαφόν που έχετε βάλει για τη μείωση των συντάξεων, διότι έχουν καταρρεύσει οι συντάξεις. Ακόμη και εάν με αυτά τα πέναλτι θελήσει κάποια γυναίκα να βγει πρόωρα, έστω μέχρι το 2013 που της αφήνετε περιθώριο, δεν θα πάρει στην ουσία σύνταξη. Επομένως, όχι πρόωρη συνταξιοδότηση στις γυναίκες. 
      Δίνετε κίνητρα παραμονής στην εργασία πάνω από τα εξήντα πέντε χρόνια. Σε μια περίοδο κατάρρευσης των συντάξεων -γιατί περί αυτού πρόκειται, όταν το 70% των συντάξεων είναι κάτω από τα 600 ευρώ- το κίνητρο που δίνετε είναι στην πραγματικότητα έμμεσος, πλην σαφής τρόπος, για να αυξήσετε τα όρια ηλικίας. Αυξάνονται, έτσι, τα όρια ηλικίας από τα εξήντα πέντε στα εξήντα οκτώ. Αύριο, θα το πάτε στα εβδομήντα ή στα εβδομήντα πέντε υπό τη μορφή κινήτρου. Διότι με μια πολιτική που λέει ότι οι συντάξεις γίνονται φιλοδωρήματα και σας δίνουμε κίνητρο για να μείνετε, όλοι θα προστρέχουν να μείνουν, για να πάρουν μια σύνταξη επιβίωσης. Επαναλαμβάνω, όχι για να γίνουν πλούσιοι, αλλά για να πάρουν μια σύνταξη επιβίωσης. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΟΥΣΑ (Έλσα Παπαδημητρίου): Ολοκληρώστε, κύριε συνάδελφε. 
      ΠΑΝΑΓΙΩΤΗΣ ΛΑΦΑΖΑΝΗΣ: Ολοκληρώνω, κυρία Πρόεδρε. 
      Με το νομοσχέδιό σας αυξάνετε και τα γενικά όρια ηλικίας στην πράξη. Με εύσχημο τρόπο, με πονηρό τρόπο, αλλά στην πράξη αυξάνονται και ανοίγετε και έναν επικίνδυνο δρόμο για παραπάνω αύξηση, πάνω από τα εξήντα οκτώ χρόνια, που το πάτε σήμερα. 
      Σας καλούμε να αποσύρετε όλα αυτά τα άρθρα και κυρίως τα άρθρα 143, 144 και 145. Είναι άρθρα που πλήττουν τις γυναίκες κατά κύριο λόγο και ανοίγουν επικίνδυνους δρόμους, για να μπει ταφόπετρα συνολικά στο κοινωνικό και ασφαλιστικό σύστημα της χώρας. 
      ΠΡΟΕΔΡΕΥΟΥΣΑ (Έλσα Παπαδημητρίου): Τελειώστε, κύριε συνάδελφε.
      ΠΑΝΑΓΙΩΤΗΣ ΛΑΦΑΖΑΝΗΣ: Ανοίγουν δρόμους για τις ιδιωτικές ασφαλιστικές εταιρείες. Χαράς ευαγγέλια για τις ιδιωτικές ασφαλιστικές εταιρείες, με το νομοσχέδιό σας. Αυτές εξυπηρετούνται, ο Σ.Ε.Β. εξυπηρετείται, ο κ. Τρίσε εξυπηρετείται, μόνο ο ελληνικός λαός και οι εργαζόμενοι δεν εξυπηρετούνται, οι οποίοι σας αποδοκιμάζουν και καταδικάζουν. Η πρόταση που κάνουμε για δημοψήφισμα είναι μια πρόταση προσφυγής στο λαό. 
      (Χειροκροτήματα από την πτέρυγα του Συνασπισμού Ριζοσπαστικής Αριστεράς)
       ΠΡΟΕΔΡΕΥΟΥΣΑ (Έλσα Παπαδημητρίου): Το λόγο έχει ο κ. Παναγιωτόπουλος. 
      ΠΑΝΟΣ ΠΑΝΑΓΙΩΤΟΠΟΥΛΟΣ: Ευχαριστώ, κυρία Πρόεδρε. 
      Συμβαίνει να παρακολουθώ χρόνια τον κ. Λαφαζάνη. Ξέρει ότι τον σέβομαι και τον εκτιμώ, αλλά δεν μπορώ να αφήσω ασχολίαστο το γεγονός ότι εξετράπη στην ομιλία του πριν από λίγο σε έναν απαράδεκτο χαρακτηρισμό. Αναφερόμενος στα όσα είπα ως Κοινοβουλευτικός Εκπρόσωπος της Νέας Δημοκρατίας, μίλησε για φιλελεύθερο λόγο, που γίνεται ακροδεξιός. Θέλω να του ξεκαθαρίσω –και οφείλει να το γνωρίζει, γιατί έχει γνώση του βάθους της ιστορίας- ότι αυτή η παράταξη, την οποία έχω την τιμή να εκπροσωπώ ως Κοινοβουλευτικός Εκπρόσωπος στη Βουλή των Ελλήνων, είναι η παράταξη που ξεκαθάρισε, πληρώνοντας βαρύ κόστος, τις οποιεσδήποτε σχέσεις με ακροδεξιά μορφώματα. Είναι η παράταξη που θεμελίωσε τη δημοκρατία μετά την πτώση της χούντας και έδωσε αγώνες για τη θέσπιση θεσμών σεβασμού και προάσπισης των πολιτικών και κοινωνικών δικαιωμάτων. 
      (Στο σημείο αυτό την Προεδρική Έδρα καταλαμβάνει ο A΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Σε ό,τι με αφορά, θα ήθελα να πω ότι από τα νεανικά μου χρόνια, τότε που διαμόρφωσα κοινωνική και πολιτική συνείδηση, ήμουν αντίθετος προς κάθε μορφή ολοκληρωτισμού είτε προερχόταν από την άκρα Δεξιά είτε προερχόταν από την άκρα Αριστερά. Διότι η ιστορία δίδαξε ότι και η άκρα Αριστερά τροφοδότησε τη βαρβαρότητα του ολοκληρωτισμού σε κοινωνίες που την έζησαν και την πλήρωσαν.
      Σε σχέση με τις κινητοποιήσεις, θα ήθελα να τονίσω ότι κανείς δεν είπε πως δεν έχουν δικαίωμα οι εργαζόμενοι και τα συνδικάτα να κινητοποιούνται. Έχουμε κεκτημένο δημοκρατίας στον τόπο μας, το σεβόμαστε όλοι. Και να σας πω και κάτι ακόμα; Θεωρώ ότι και η Κυβέρνηση και η αρμοδία Υπουργός, αλλά και όλοι μας, πήραμε και μηνύματα χρήσιμα απ’ αυτές τις κινητοποιήσεις, όπως και από το διάλογο που υπήρξε εξαντλητικός και προηγήθηκε. Όμως, άλλο αυτό και άλλο να παραβιάζουμε τη βασική αρχή της δημοκρατικής πολιτείας, του αστικού κοινοβουλευτικού πολιτεύματος. Γιατί αυτό έχουμε στην Ελλάδα είτε αρέσει σε ορισμένους είτε δεν αρέσει. 
      Τα δικαιώματα του καθενός είναι σεβαστά, αλλά αρχίζουν και εξαντλούνται, παίρνουν την οριακή τους μορφή εκεί που αρχίζουν και καταπατούν τα δικαιώματα του άλλου. Αν χαρακτηρίζει κάτι έντονα το δημοκρατικό μας πολίτευμα, αυτό είναι η ανάγκη για τη στάθμιση των αγαθών, για τη στάθμιση των δικαιωμάτων και των υποχρεώσεων. Βεβαίως, ασκεί ο απεργός το νόμιμο δικαίωμά του, προστατευόμενο από το Σύνταγμα, όταν απεργεί. Αλλά από την άλλη, όταν εργάζεται στη Δ.Ε.Η., δεν μπορεί να μη λαμβάνει υπόψη τα χειρουργεία των νοσοκομείων, δεν μπορεί να μη λαμβάνει υπόψη την ομαλή καθημερινότητα του Έλληνα και της Ελληνίδας, δεν μπορεί να μη λαμβάνει υπόψη ζωτικές ανάγκες που υπάρχουν στο ελληνικό νοικοκυριό και στην ελληνική οικογένεια. Γι’ αυτά όλα έχει προνοήσει και το Σύνταγμα και η ελληνική έννομος τάξη.
      Τώρα, εάν ο κ. Λαφαζάνης και οι συν αυτώ, τους οποίους τιμώ -διαφωνώ μαζί τους, αλλά σέβομαι και τιμώ- θέλουν να τινάξουν την ομαλή καθημερινότητα στον αέρα, αυτό είναι ένα άλλο θέμα.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Δεν έχουν μόνο οι αριστεροί πολίτες ή αυτοί που διαδηλώνουν κοινωνικά και πολιτικά δικαιώματα στην Ελλάδα, τα οποία οφείλουμε όλοι να τα σεβόμεθα και τα σεβόμεθα -και έχουν το δικαίωμα να το κάνουν- έχει δικαίωμα και η σιωπηρή πλειοψηφία, που κάθεται σπίτι της. Έχει και αυτή δικαιώματα κοινωνικά και πολιτικά, δικαιώματα στην καθημερινότητα, τα οποία επίσης πρέπει να γίνονται σεβαστά. Αυτά, για να βάλουμε την κατάσταση στα σωστά πλαίσια και να αποκαταστήσουμε την αλήθεια προς κάθε κατεύθυνση.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, πριν δώσω το λόγο στον πρώτο ομιλητή κ. Γείτονα, θα ήθελα να προτείνω να πάμε στα επτά λεπτά, να καταβληθεί προσπάθεια να μιλήσουν όλοι οι εγγεγραμμένοι Βουλευτές. Στις 19.30΄ θα γίνει η ψηφοφορία. Καλό είναι να μιλήσουν όλοι οι Βουλευτές και ακόμη να σας πω ότι η Διάσκεψη των Προέδρων αποφάσισε το νομοσχέδιο να ψηφιστεί αύριο στο σύνολό του. 
      Το λόγο έχει τώρα ο κ. Γείτονας.
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε, τουλάχιστον από πλευράς μου, δεκτά τα επτά λεπτά, αρκεί όμως, επαναλαμβάνω την πάγια άποψή μου, ο περιορισμός του χρόνου να ισχύσει και για όλους μέσα σ’ αυτήν την Αίθουσα.
      ΠΡΟΕΔΡΕΥΩΝ (Γεώργιος Σούρλας): Έχετε δίκιο, κύριε Γείτονα.
      ΚΩΝΣΤΑΝΤΙΝΟΣ ΓΕΙΤΟΝΑΣ: Έχω δίκιο και το ξέρετε. Και δεν αναφέρομαι  σε σας προσωπικά, ξέρω και τη δική σας άποψη, αλλά να τηρηθεί. Γιατί υπάρχουν, πράγματι, δικαιώματα για τους λεγόμενους αξιωματούχους αυτής της Βουλής, κυβερνητικούς και μη, αλλά καλό είναι να μη γίνεται κατάχρηση, να γίνεται σωστή χρήση των δικαιωμάτων.
      ΠΡΟΕΔΡΕΥΩΝ (Γεώργιος Σούρλας): Έχετε δίκιο. Ας κάνετε την αρχή εσείς και ας ακολουθήσουν οι άλλοι.
      ΚΩΝΣΤΑΝΤΙΝΟΣ ΓΕΙΤΟΝΑΣ: Έρχομαι τώρα στη συζήτηση των άρθρων και συνεχίζω την ομιλία μου. Θέλω να πω στον αγαπητό συνάδελφο Κοινοβουλευτικό Εκπρόσωπο της Νέας Δημοκρατίας, ότι εσείς επιλέξατε τη σύγκρουση με την κοινωνία. Η προσπάθεια να τα ρίχνετε στους απεργούς, για όποια αναστάτωση συμβαίνει, ή στους συνδικαλιστές, είναι μία μάταιη προσπάθεια, δεν πιάνει και μην κάνετε πως δεν καταλαβαίνετε. Δεν είμαστε εμείς ούτε οι συνδικαλιστές, οι οποίοι κινητοποιούν εκατομμύρια ανθρώπους, που είναι στους δρόμους. Είναι γιατί νιώθουν ότι παρεμβαίνετε και αναστατώνετε τη ζωή τους.
       Το ασφαλιστικό σύστημα είναι το βασικό συμβόλαιο ομαλής κοινωνικής συμβίωσης, μεταξύ ανθρώπων, ομάδων και γενεών. Σ΄ αυτό παρεμβαίνετε μ΄ ένα βάναυσο τρόπο με τα άρθρα που αφορούν τις εργαζόμενες γυναίκες -για τις μητέρες συζητούμε και γι’ αυτό επανέρχομαι σε αυτό το θέμα- και από εκεί πέρα, «ζητάτε τα ρέστα» από την κοινωνία για την αναστάτωση που υπάρχει. Ουδείς μπορεί να κινητοποιήσει τους ανθρώπους, εάν οι άνθρωποι δεν αντιλαμβάνονται, δεν έχουν αίσθηση ότι θίγονται βασικά κεκτημένα δικαιώματά τους. Αυτό το νομοσχέδιο είναι –το είπα και χθες- πολιορκητικός, μεθερμηνευόμενον κατεδαφιστικός, κριός κοινωνικών κατακτήσεων και δικαιωμάτων. 
      Κυρία Υπουργέ, το χειροκρότημα από τη μεριά των συναδέλφων της Νέας Δημοκρατίας όταν αποσύρατε την παράγραφο 8 του άρθρου 143 για τα πενήντα οκτώ χρόνια, θα πρέπει να σας προβλημάτισε για το σε ποια κατάσταση έχετε φέρει την Κοινοβουλευτική σας Ομάδα, της Νέας Δημοκρατίας. Είδατε με τι ανακούφιση δέχτηκε ακόμα και αυτήν την απόσυρση.
      Είμαι βέβαιος ότι θα σας ζητωκραύγαζε εάν προχωρούσατε σε απόσυρση, όπως ζητάμε εμείς, όλου αυτού του νομοσχεδίου! Και κάντέ το έστω και την ύστατη στιγμή.
      Κυρίες και κύριοι συνάδελφοι,  παρακολούθησα και παρακολουθήσατε και εσείς μια συζήτηση μεταξύ της πρώτης ενότητας των άρθρων και της δεύτερης, αφού είχε ψηφιστεί η πρώτη ενότητα, μια συζήτηση που έγινε εδώ εν κενώ Κανονισμού με προεξάρχοντα τον κ. Αλογοσκούφη.
      Ήρθε ο κ. Αλογοσκούφης, για να απαντήσει όψιμα και καθυστερημένα σε ένα θέμα που είχε τεθεί από την επιτροπή, το θέμα που δημιουργήθηκε με την επιστολή της Ευρωπαϊκής Κεντρικής Τράπεζας.
      Τι αποδεικνύει αυτό και γιατί επανέρχομαι, κυρία Υπουργέ. Πρώτον ότι σύρθηκε ο κ. Αλογοσκούφης να έρθει στη Βουλή. Ο κ. Αλογοσκούφης απέφυγε σκόπιμα να τοποθετηθεί. Εδώ έχει ευθύνη και το Προεδρείο, διότι το Προεδρείο δεν τον ανάγκασε. Εάν είχε αναθέσει την επεξεργασία του νομοσχεδίου και στις δύο Επιτροπές, στην Κοινωνικών Υποθέσεων και στην Οικονομικών Υποθέσεων, θα ήταν αναγκαστικά παρών ο κ. Αλογοσκούφης στη Βουλή. Ήταν συνειδητή όλη αυτή η προσπάθεια, και για μένα ήταν ένας συμβολισμός για να απεκδυθεί η Κυβέρνηση, το κράτος μέσω το Υπουργείου Οικονομίας των ευθυνών του για τη στήριξη του ασφαλιστικού συστήματος. Και ούτε λίγο, ούτε πολύ, πάλι προς αυτήν την κατεύθυνση τοποθετήθηκε ο κ. Αλογοσκούφης. Το ίδιο όπως μας είχε προϊδεάσει και όταν γινόταν εκείνος ο περίφημος προσχηματικός διάλογος στις δύο επιτροπές της Βουλής.
      Από τη συζήτηση αυτό το συμπέρασμα βγαίνει, ότι σύρθηκε ο κ. Αλογοσκούφης και ουσιαστικά δεν απάντησε. Πάλι περί διαγραμμάτων μας μίλησε, πάλι είπε ανακρίβειες. Εάν λέτε αλήθεια, κυρία Υπουργέ, καταθέστε τη γνωμοδότηση των νομικών που είχε και κράδαινε ο κ. Αλογοσκούφης σήμερα. Να δούμε τι ακριβώς λέει. Διότι εκείνο που είπαμε εμείς –και μη μας διαστρέφετε τα λόγια και τα γεγονότα- γιατί σας άκουσα, κυρία Υπουργέ, το πρωί να ομιλείτε και να λέτε, μα εσείς οι σοσιαλιστές ζητάτε την παρέμβαση, λέει, της Κεντρικής Τράπεζας και τα τοιαύτα… Αυτά όλα, κυρία Υπουργέ, δεν περνάνε. 
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Απασχόλησης και Κοινωνικής Προστασίας): Όχι. Περνάνε αυτά που λέτε εσείς.
      ΚΩΝΣΤΑΝΤΙΝΟΣ ΓΕΙΤΟΝΑΣ: Κυρία Υπουργέ ξέρετε, γνωριζόμαστε καλά και σας εκτιμώ σε προσωπικό επίπεδο. Βρείτε πιο στέρεα, όχι τα έωλα επιχειρήματα, αν θέλετε να αντικρούσετε τις απόψεις μας. 
      Τι είπαμε εμείς; Είπαμε ότι παρεμβαίνετε μονομερώς στην ανεξαρτησία της Τράπεζας της Ελλάδος, διότι παρεμβαίνετε στο καταστατικό. Εκεί είναι το μεγάλο ζήτημα. Για να ξέρουμε τι λέμε. 
      Κύριε Πρόεδρε, δεσμεύτηκα να τηρήσω το επτάλεπτο και θα είμαι συνεπής.
      Ιδιαίτερα όσον αφορά αυτά τα άρθρα και πέρα από ορισμένες ευνοϊκές ρυθμίσεις που γίνονται σε σχέση με τον πλασματικό χρόνο, και την πρόσθετη άδεια, που είναι πράγματι ευνοϊκές, όμως ουσιαστικά είναι «το καρότο» για τις μητροκτόνες ρυθμίσεις στα υπόλοιπα άρθρα που παρεμβαίνουν και αναστατώνουν τη ζωή των γυναικών. Και απορώ πώς το δέχεστε εσείς, κυρία Υπουργέ. Ξέρω τις απόψεις σας για το δημογραφικό θέμα. Έχουμε μιλήσει από κοινού και σε πάνελ για το δημογραφικό πρόβλημα. 
      Είναι δυνατόν να παρεμβαίνετε έτσι όσον αφορά την εργαζόμενη γυναίκα; Το δημογραφικό πρόβλημα έχει σχέση με τη στήριξη της οικογένειας. Και στήριξη της οικογένειας σημαίνει απασχόληση για τη γυναίκα, σημαίνει κοινωνικές υποδομές, όπως βρεφονηπιακοί σταθμοί και σημαίνει ακόμα και στοχευμένα μέτρα. Και εμείς, στο πρόγραμμά μας έχουμε μια συγκεκριμένη καινοτόμο πρόταση για την κοινωνική φροντίδα της οικογένειας και του ανθρώπου σε όλες τις φάσεις της ζωής του από τη γέννηση μέχρι τα γηρατειά. Με αιχμή τη στήριξη του κάθε παιδιού που γεννιέται.
      Είναι δυνατόν να ομολογούμε ότι έχουμε τέτοιο δημογραφικό πρόβλημα που επηρεάζει ούτως ή άλλως πέρα από τα άλλα και το ασφαλιστικό -αλλά δεν είναι θέμα μόνον ασφαλιστικού, αλλά έχει σχέση με την επιβίωση του γένους και την προοπτική της χώρας- και να παρεμβαίνουμε με τέτοιο βάναυσο τρόπο, βρίσκοντας και χτυπώντας τον αδύνατο κρίκο;
      Και τα άρθρα αυτά τα οποία καταψηφίζουμε, τα οποία πρέπει να αποσύρετε…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε.
      …πραγματικά επιβεβαιώνουν αυτό που λέγαμε: Δεν χτυπάτε τα ρετιρέ, χτυπάτε τις πιο ευαίσθητες και αδύνατες κοινωνικές ομάδες. Άξιος ο μισθός σας. 
      Αποσύρτέ τα, κυρία Υπουργέ, θα είναι μια πράξη γενναιότητας. Μπορεί να μην έχει ξανασυμβεί στην πολιτική, αλλά καμμία φορά αυτό που συμβαίνει για πρώτη φορά είναι και εκείνο που μένει ως το μείζον, το μέγιστο. Και το θάρρος δείχνει μεγαλείο
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Γείτονα και τον ευχαριστούμε που ήταν συνεπής στο επτάλεπτο, αν και  ταλαιπώρησε λίγο το έδρανο με τα χτυπήματά του, εν πάση περιπτώσει!
      Το λόγο έχει ο κ. Γρηγοράκος.
      ΛΕΩΝΙΔΑΣ ΓΡΗΓΟΡΑΚΟΣ: Κυρία Υπουργέ, κυρίες και κύριοι συνάδελφοι, συζητάμε μια ενότητα άρθρων που θα μπορούσε κάλλιστα να περάσει σαν μια ευνοϊκή ρύθμιση στην ελληνική κοινωνία, ιδιαίτερα τα άρθρα 140,141,142, αλλά πιστεύω, κυρία Υπουργέ, ότι είναι ένα «χρύσωμα του χαπιού», ένα «κερασάκι στην τούρτα», η οποία βέβαια, είναι πικρή για τις γυναίκες και τις μητέρες και είναι μια παγίδα για όλες τις Ελληνίδες.
      Κυρία Υπουργέ, και στην επιτροπή σας είχα ρωτήσει εάν υπάρχει μια πρόβλεψη, μια μελέτη για το δημογραφικό θέμα στην Ελλάδα, αν έχετε κάποια πρόβλεψη και πότε θα ξεπεραστεί αυτό το θέμα το δημογραφικό της γενιάς του ’50, του μεταπολέμου, η μεταπολεμική γενιά, η οποία βέβαια θα επιβαρύνει αρκετά το ασφαλιστικό μας σύστημα. 
      Εμείς, κυρία Υπουργέ, σήμερα, χθες και προχθές και συνέχεια αυτές τις ημέρες θα δώσουμε τη μάχη για τις αξίες των Ελλήνων πολιτών, γιατί η αξία, κυρία Υπουργέ -και ξέρω ότι και εσείς το παλεύατε και το παλεύετε και το πιστεύετε- είναι η αλληλεγγύη στους ηλικιωμένους, είναι η αλληλεγγύη στους ανήμπορους, στους ανάπηρους, στα παιδιά με ειδικές ανάγκες, στις μητέρες, που πραγματικά προσφέρουν πάρα πολλά στην ελληνική κοινωνία και αγωνιούν για τα παιδιά τους να τα μεγαλώσουν. Αυτή η αρχή, την οποία έχουμε όλοι μας και ιδιαίτερα οι ανεπτυγμένες κοινωνίες του δυτικού κόσμου, ήταν μια αρχή για την προστασία των ηλικιωμένων και εσείς, κυρία Υπουργέ, φαίνεται ότι θέλετε να φέρετε τους ηλικιωμένους στα πλαίσια της επαιτείας, θέλετε να φέρετε τους ηλικιωμένους να εκλιπαρούν για μια καλύτερη ποιότητα ζωής, να εκλιπαρούν για να πάρουν τα φάρμακά τους τις προσεχείς γενιές. 
      Και αυτό θα ήθελα να το πω, κυρία Υπουργέ, γιατί η Ευρωπαϊκή Ένωση και ο δυτικός κόσμος τα τελευταία χρόνια έχουν αλλάξει ρότα και διαθέσεις απέναντι στους ηλικιωμένους και τις μεγάλες ηλικίες. Τι έχει γίνει; Οι νέοι εργαζόμενοι στον δυτικό κόσμο, επειδή έχουν επιβαρυνθεί πάρα πολύ τα ασφαλιστικά ταμεία και ο κλάδος υγείας, αρχίζουν και δυσφορούν. Δυσφορούν ως προς το να πληρώνουν υπέρογκα ποσά στον κλάδο υγείας και ασφάλισης των προηγούμενων γενιών και αυτό δεν έχει καμμία σχέση βέβαια, με την ποιότητα της ζωής τους, αλλά έχει με την ταχύτατη ανάπτυξη της ιατρικής τεχνολογίας και των ειδικών και ακριβών εργαστηριακών εξετάσεων, που καταναλίσκει μια συγκεκριμένη δεκαετία της ζωής των ηλικιωμένων, από εβδομήντα πέντε έως ογδόντα πέντε. Όλα αυτά όμως τα εξειδικευμένα μηχανήματα και οι εξειδικευμένες ιατρικές πράξεις, αφ’ ενός μεν δεν μπορεί ο δημόσιος τομέας να τα προμηθευτεί πολύ γρήγορα, λόγω του δημόσιου λογιστικού. Τα προμηθεύεται ο ιδιωτικός τομέας και από εκεί, λοιπόν, έχουμε μια τεράστια απώλεια εσόδων και μια μεγάλη μετακίνηση χρήματος από το δημόσιο στον ιδιωτικό τομέα. 
      Εμείς είμαστε αυτοί οι οποίοι λέγαμε στον Υπουργό Εθνικής Οικονομίας τον κ. Αλογοσκούφη: Προσέξτε, αυτές οι συμβάσεις που υπογράφετε με όλα αυτά και με όλους τους γιατρούς και με όλες τις υγειονομικές υπηρεσίες που δίνετε ανεξέλεγκτα, συμβάσεις χωρίς ποτέ να γίνεται ένας έλεγχος και γίνεται μια υπερπληθώρα και πιθανόν μερικές φορές οι εξετάσεις αυτές να είναι και εικονικές, κυρία Υπουργέ, έχουν εξαντλήσει τα ταμεία υγείας και μετακινείται αυτός ο φόρτος υγείας στο ταμείο της ασφάλισης. Έτσι, λοιπόν, τα ασφαλιστικά ταμεία τα προσεχή χρόνια, αγαπητές φίλες και φίλοι, αγαπητοί συνάδελφοι. θα υποστούν μια μεγάλη καθίζηση και θα είναι ο κίνδυνος του ασφαλιστικού συστήματος, όχι μόνο της Ελλάδας, αλλά και του δυτικού κόσμου.
      Θα ήθελα, λοιπόν, τώρα, στο υπόλοιπο της ομιλίας μου να μιλήσω για τα συγκεκριμένα άρθρα. Ιδιαίτερα θα με ενδιέφερε να μιλήσω για το άρθρο 143.
      Αυτό, κυρία Υπουργέ, δεν σας τιμά. Κάνει «μπαμ» στην αναξιοπιστία σας. Στις 17.7.2007 ψηφίσατε τη συγχώνευση του κυρίου κλάδου σύνταξης του Ταμείου Σύνταξης και Επικουρικής Ασφάλισης του Προσωπικού Γεωργικών Συνεταιριστικών Οργανώσεων όλης της Ελλάδας. Τώρα, με την προτεινόμενη ρύθμιση στο άρθρο 2 της παραγράφου 11 και με το άρθρο 43 στην παράγραφο 9 για το οποίο συζητάμε τώρα, η δυνατότητα αυτή καταργείται σε όλους αυτούς τους συνεταιρισμούς οι οποίοι μπορούσαν να εξυγιανθούν μέχρι το 2013. Οδηγούνται στη συρρίκνωση οι εργασίες τους, χωρίς να μπορούν να επιτελέσουν το σημαντικό τους ρόλο στην αγροτική οικονομία αν δεν εξυγιανθούν. 
      Καθίσταται, κατά τη γνώμη μας επιτακτική η ανάγκη να δεχτείτε την τροπολογία που έχουμε καταθέσει και να αλλάξετε αυτό το άρθρο. Έτσι θα δώσετε τη δυνατότητα σε όλους αυτούς τους εργαζόμενους στα ασφαλιστικά ταμεία των αγροτικών συνεταιριστικών οργανώσεων, τουλάχιστον μετά το 2013 να αναπροσαρμοστούν και να εξυγιανθούν. Πιστεύω ότι μέχρι το τέλος της συζήτησής μας, κυρία Υπουργέ, θα κάνετε δεκτή αυτή την τροπολογία. Πιστεύω ότι θα σας πείσουμε, αφού και οι επόμενοι συνάδελφοί μου θα μιλήσουν γι’ αυτό. Γιατί πιστεύουμε ότι δεν μπορεί να γίνονται αναλογιστικές μελέτες, να φέρνετε ένα νόμο, να έχετε πάρει την εύνοια των συνεταιριστικών οργανώσεων και μετά από ένα χρονικό διάστημα να το παίρνετε πίσω. Δεν είναι δυνατόν, ο κύριος Πρωθυπουργός, να έχει υπογράψει και πριν ακόμη στεγνώσει το μελάνι της υπογραφής του να παίρνετε πίσω κάτι τέτοιο σημαντικό για την οικονομία. 
      Βέβαια, εγώ θα ήθελα να μιλήσω και στον κ. Κοντό, που απουσιάζει. Ο κ. Κοντός γνωρίζει καλά την αγροτική οικονομία και το σπίτι του είναι το Ταμείο Σύνταξης των Συνδικαλιστικών Αγροτικών Οργανώσεων. Δεν μπορεί, να δέχεται μέσα στην Κυβέρνηση να γίνεται αυτό που γίνεται μέσα σ’ αυτό το ταμείο, που ενώ το είχατε ρυθμίσει προεκλογικά, μετεκλογικά τώρα ζητάτε όλα να ανατραπούν. Σας ζητώ, λοιπόν, να κάνετε δεκτή την τροπολογία.
      Τέλος θέλω να πω, ότι ναι μεν είναι καλές αυτές οι μικρές τροπολογίες και όλα αυτά που κάνατε για να εξευμενίσετε την Ελληνίδα μητέρα, αλλά δεν δίνετε κανένα κίνητρο για τις γεννήσεις. Εσείς είχατε γράψει ένα καταπληκτικό βιβλίο. Ρωτήστε την Ελληνίδα μητέρα, αν μπορεί σήμερα μια γυναίκα να αποκτήσει ένα παιδί. Η γονική άδεια των έξι μηνών και ο μισθός του ανειδίκευτου εργάτη είναι το «κερασάκι στην τούρτα».
      Όσο για τα επιδόματα στο δεύτερο παιδί, απλώς σας παραπέμπω, κυρία Υπουργέ, στο φιάσκο των τριτέκνων, που είχατε πει ότι θα τους κάνετε πολύτεκνους και δεν τους κάνατε. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Ο κ. Κουβέλης έχει το λόγο.
      ΦΩΤΗΣ ΚΟΥΒΕΛΗΣ: Κυρίες και κύριοι συνάδελφοι, η πρόταση του Προέδρου της Κοινοβουλευτικής Ομάδας του Συνασπισμού Ριζοσπαστικής Αριστεράς για τη διενέργεια δημοψηφίσματος, αναφορικά με το συζητούμενο σχέδιο νόμου ούτε τον εντυπωσιασμό επεδίωξε ούτε τον αιφνιδιασμό κανενός. Θα ανέμενε ο οιοσδήποτε ότι η Νέα Δημοκρατία, η Κυβέρνηση, προκειμένου για ένα τόσο σημαντικό ζήτημα να ήθελε και αυτή τη διενέργεια δημοψηφίσματος, με το δεδομένο ότι τα δημοψηφίσματα, σύμφωνα με τη συνταγματική πρόβλεψη αφορούν σε μεγάλα ζητήματα κοινωνικού, εθνικού ενδιαφέροντος. Οι προωθούμενες ρυθμίσεις με το σχέδιο νόμου καθιστούν χειροτέρα τη θέση του ασφαλισμένου και δεν δίνουν απάντηση στα μεγάλα προβλήματα, που όντως δεν αντιμετωπίζει το κοινωνικοασφαλιστικό σύστημα.
      Κυρία Υπουργέ, βάλλεται ο δημόσιος χαρακτήρας του κοινωνικοασφαλιστικού συστήματος, βεβαίως μ’ έναν έμμεσο τρόπο, αλλά εξαιρετικά δυναμικό. Και δεν θα μακρύνει ο χρόνος όπου θα δούμε αυτό το κοινωνικοασφαλιστικό σύστημα που μ’ έναν απαράδεκτο τρόπο επιχειρείτε να ανακαθορίσετε να παρωθεί προς την ιδιωτική ασφάλιση μεγάλες κοινωνικές ομάδες. 
      Χειροτερεύει, κυρίες και κύριοι συνάδελφοι, η θέση των ασφαλισμένων και κυρίως προσβάλλονται βάναυσα τα δικαιώματα των νέων γενεών, προκειμένου η Κυβέρνηση της Νέας Δημοκρατίας εμβαλωματικά να αντιμετωπίσει ζητήματα και πότε; Όταν δεν αντιμετωπίζει τα μεγάλα ζητήματα, τα οποία αρνητικά ετεροκαθορίζουν το κοινωνικοασφαλιστικό σύστημα, όπως είναι η εισφοροδιαφυγή, η εισφοροαπαλλαγή, η μαύρη εργασία και κυρίως η καταστροφή του προστατευτικού ιστού των εργασιακών σχέσεων που, αν δεν αποκατασταθούν στην πραγματική δημοκρατική τους διάσταση, αρνητικά θα παρακολουθούν την εξέλιξη του κοινωνικοασφαλιστικού συστήματος. 
      Γίνεται συχνά-πυκνά και η επίκληση εκ μέρους της Κυβέρνησης της Νέας Δημοκρατίας του δημογραφικού προβλήματος για να δικαιολογήσει –δεν μπορεί να δικαιολογήσει, βέβαια- τις αντιδημοκρατικές ρυθμίσεις που προωθεί. Μα, δεν υπάρχει μία ρύθμιση μέσα στο συζητούμενο σχέδιο νόμου, που πράγματι να θέλει να στηρίξει τη γυναίκα- μητέρα και κατ’ επέκταση το δημογραφικό πρόβλημα. 
      Δεν θα αναφερθώ σε συγκεκριμένα στοιχεία. Εκείνο, όμως, που θέλω να σημειώσω είναι ότι η αναφορά στο δημογραφικό πρόβλημα της χώρας δεν μπορεί να γίνεται ερήμην των άλλων ρυθμίσεων που καθορίζουν αποφασιστικά την εξέλιξη αυτού του μεγέθους. 
      Κυρίες και κύριοι συνάδελφοι, το κοινωνικοασφαλιστικό σύστημα επηρεάζεται από πάρα πολλούς παράγοντες και ένας από τους κύριους, από τους βασικούς παράγοντες που αρνητικά επηρεάζουν το κοινωνικοασφαλιστικό σύστημα είναι η λειτουργία του γενικότερου συστήματος υγείας στον τόπο μας. 
      Όταν, κυρία Υπουργέ, κατά την ομολογία της Κυβερνήσεως, του αρμόδιου Υπουργού, στο σύνολο του συστήματος υγείας της χώρας, το 55% και πλέον έχει καταληφθεί από τον ιδιωτικό τομέα, αυτό δεν αποτελεί κρίσιμο μέγεθος, αναφορικά με την αντιμετώπιση των προβλημάτων του κοινωνικοασφαλιστικού συστήματος;
      Δεν αποτελεί κρίσιμο μέγεθος για την εξέλιξη του κοινωνικοασφαλιστικού συστήματος; Αναμφισβήτητα, ναι, αλλά η σύγκρουσή σας με την απαράδεκτη κατάσταση που υπάρχει, η σύγκρουσή σας με την εισφοροδιαφυγή, την εισφοροαπαλλαγή, τη μαύρη εργασία και τις κατεστραμμένες εργασιακές σχέσεις δεν μπορεί να γίνει, διότι είστε απόλυτα συνεπείς με τη συντηρητική νεοφιλελεύθερη αντίληψη, που έχετε για την εξέλιξη των πραγμάτων. Περί αυτού ο λόγος. 
      Κυρίες και κύριοι συνάδελφοι, δεν θα μακρύνει ο χρόνος όπου τα στοιχεία ενός αποδομημένου, σε σχέση με το δημόσιο χαρακτήρα, κοινωνικοασφαλιστικού συστήματος θα φανούν. Θα φανούν ολοζώντανα και το μεγάλο θύμα θα είναι ο Έλληνας ασφαλισμένος. 
      Κυρίες και κύριοι συνάδελφοι, δεν θα έκανα αναφορά στο ζήτημα αυτό, αν ο Κοινοβουλευτικός Εκπρόσωπος της Νέας Δημοκρατίας δεν το έθετε. Από πότε ο ελληνικός λαός δεν έχει δικαίωμα να αποφαίνεται στο πλαίσιο ενός δημοψηφίσματος για τα μεγάλα ζητήματα, όπως λίγο πριν είπα; 
      Σύνθετο το νομοσχέδιο; Σύνθετο, αλλά μ’ αυτή τη συνθετότητα αξιολόγησαν οι Έλληνες εργαζόμενοι, οι Έλληνες ασφαλισμένοι το νομοσχέδιο, γι’ αυτό και παρουσιάστηκε αυτή η μεγάλη πλημμυρίδα στις κινητοποιήσεις των εργαζομένων. Αυτή η περιφρόνηση στην κρίση του ελληνικού λαού, δεν μπορώ να αντιληφθώ, στο πλαίσιο ποιας δημοκρατικής αντίληψης αναδεικνύεται και διατυπώνεται ως αρνητικό στοιχείο για να μην διενεργηθεί το δημοψήφισμα;
      Κυρίες και κύριοι συνάδελφοι, έχει δίκιο ο Ειδικός Αγορητής του Συνασπισμού κ. Λαφαζάνης, όταν καταγγέλλει το συγκεκριμένο λόγο που διατυπώθηκε αναφορικά με τις απεργίες. Στοιχείο της ομαλότητας είναι η δυνατότητα του ελληνικού λαού να απεργεί. 
      Στοιχείο ομαλότητας είναι να αναγνωρίζει ο οιοσδήποτε ότι οι απεργίες, βεβαίως έχουν κόστος, αλλά ακριβώς στη στάθμιση των αγαθών, στην οποία αναφέρθηκε ο Κοινοβουλευτικός Εκπρόσωπος της Νέας Δημοκρατίας, προεξάρχει το μείζον και το μείζον είναι να αποτραπεί ένα ολέθριο κοινωνικοασφαλιστικό σύστημα, το οποίο ευθέως βάλλει κατά των ασφαλισμένων, κατά των εργαζομένων αυτού του τόπου. Δεν περίμενα ούτε από τον κ. Βενιζέλο αυτήν την αντίδραση.
      Από πότε και έως πότε πρέπει να γίνεται κάποια προσυνεννόηση, αναφορικά με την υποβολή μιας πρότασης για ένα τόσο μεγάλο ζήτημα, όπως είναι το κοινωνικοασφαλιστικό, το οποίο πρέπει να κριθεί στο πλαίσιο ενός δημοψηφίσματος; Εμείς αναμένουμε από όλες τις δυνάμεις της Αντιπολίτευσης να συνταχθούν με την άποψη ότι πρέπει να γίνει δημοψήφισμα και πιστεύω, συνάδελφοι της Νέας Δημοκρατίας, ότι στο βάθος της πολιτικής σας συνείδησης είναι κρυμμένη η παραδοχή ότι το δημοψήφισμα είναι αναγκαίο. 
      Εάν, κυρίες και κύριοι συνάδελφοι, δεν έχουμε δημοψηφίσματα για τέτοια ζητήματα, είναι προτιμότερο να δηλώσετε με σαφήνεια: ας καταργηθεί η δυνατότητα του δημοψηφίσματος, όπως προβλέπεται από το ελληνικό Σύνταγμα!
      Σας ευχαριστώ. 
      (Χειροκροτήματα από την πτέρυγα του Συνασπισμού Ριζοσπαστικής Αριστεράς) 
      ΠΡΟΕΔΡΕΥΩΝ (Γεώργιος Σούρλας): Ο κ. Μπεγλίτης έχει το λόγο. 
      ΠΑΝΑΓΙΩΤΗΣ ΜΠΕΓΛΙΤΗΣ: Κυρίες και κύριοι συνάδελφοι, μπαίνουμε στη συζήτηση πέντε άρθρων, που ουσιαστικά συνιστούν τη  κρίσιμη μάζα, το σκληρό πυρήνα του σχεδίου νόμου που έφερε προς συζήτηση στη Βουλή η Κυβέρνηση. Να μου επιτρέψετε όμως, πριν μπω στα επιμέρους άρθρα, να κάνω ένα σχόλιο για το ζήτημα της ανάγκης του δημοψηφίσματος. 
      Κυρίες και κύριοι συνάδελφοι, το Σύνταγμά μας και ιδιαίτερα το άρθρο 44 παράγραφος 2 δείχνει με απόλυτη καθαρότητα και σαφήνεια την ανάγκη να προχωρήσουμε για κρίσιμα εθνικής ή κοινωνικής σημασίας ζητήματα σε δημοψηφίσματα για να επαναβεβαιώσουμε μέσα από αυτά τη λαϊκή βούληση και τη δημοκρατική νομιμοποίηση. Ιδιαίτερα σήμερα, επειδή η Κυβέρνηση φέρνει μετά τις εκλογές αυτό το σκληρό νομοσχέδιο για το ασφαλιστικό, χρειάζεται η επαναβεβαίωση της δημοκρατικής νομιμοποίησης. 
      Θα ήταν τελείως διαφορετικό αν η Κυβέρνηση και ο κύριος Πρωθυπουργός, έφερναν το σχέδιο νόμου πριν τις εκλογές του Σεπτέμβρη του 2007, για να γνωρίζει ο ελληνικός λαός ποιες είναι οι απόψεις, ποιες είναι οι προθέσεις, ποια είναι η πολιτική βούληση της κυβέρνησης. Δυστυχώς, αυτό δεν το έκανε και σήμερα έχουμε μία σοβαρή διάρρηξη της σχέσης εμπιστοσύνης, έχουμε μία σοβαρή υπονόμευση της δημοκρατικής νομιμοποίησης που έδωσε ο ελληνικός λαός στη κυβέρνηση το Σεπτέμβρη του 2007. 
      Κυρίες και κύριοι συνάδελφοι, βλέποντας κανείς αυτή την ενότητα των πέντε άρθρων, θα πρέπει να δώσει συγχαρητήρια στους συγγραφείς του Υπουργείου Απασχόλησης και Κοινωνικής Προστασίας. Γιατί έχει μία αρχιτεκτονική, θα έλεγα, που σε προετοιμάζει ευχάριστα για να πας στη συνέχεια στα δυσάρεστα. Και είναι γεγονός ότι το άρθρο 140, το άρθρο 141 και το άρθρο 142 περιέχουν  σημαντικές προβλέψεις, θετικές πρόνοιες για την προστασία των οικογενειών και των γονέων με ανάπηρα παιδιά, για την προστασία της μητέρας, για την προστασία της μητρότητας. Είναι γεγονός και δεν πρέπει να το παραγνωρίσουμε ότι αυτά τα τρία άρθρα, με τα θετικά στοιχεία που περιέχουν, εμείς θα τα ψηφίσουμε, όπως και οι δικοί μας εισηγητές το είχαν αναφέρει στην αρμόδια Επιτροπή Κοινωνικών Υποθέσεων. 
      Θα ήθελα δύο σημεία να θίξω στο άρθρο 140 και κυρίως στην αιτιολογική έκθεση, κυρία Υφυπουργέ, όπου γίνεται αναφορά σε γονείς ανίκανων παιδιών. Θέλω να σας παρακαλέσω πολύ να το διορθώσετε ακόμη και στην αιτιολογική έκθεση γιατί μπορεί να υπάρχουν ανίκανοι γραφειοκράτες, αλλά ανίκανα παιδιά δεν υπάρχουν! 
      Υπάρχουν παιδιά με ειδικές ανάγκες, υπάρχουν ανάπηρα παιδιά...
      ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: «Παιδιά με αναπηρία» είναι ο σωστός όρος. 
      ΠΑΝΑΓΙΩΤΗΣ ΜΠΕΓΛΙΤΗΣ: Έχετε δίκιο, κυρία Παπακώστα. Ανίκανα παιδιά δεν υπάρχουν. Είναι τουλάχιστον ατυχής αυτός ο όρος απέναντι σε χιλιάδες οικογένειες, που σηκώνουν το δικό τους σταυρό του μαρτυρίου.
      Άρθρο 142, ένα σημαντικό άρθρο, γιατί προβλέπει την ειδική άδεια μητρότητας και βεβαίως, προβλέπει τη χορήγηση γι’ αυτήν την περίοδο του κατώτατου μισθού της εθνικής γενικής συλλογικής σύμβασης εργασίας. Και βεβαίως, λογίζεται η περίοδος αυτής της ειδικής άδειας ως χρόνος ασφάλισης.
      Όμως, θέλω να σας επισημάνω κάτι και να το προσέξετε, κυρία Υπουργέ. Αναφέρει το άρθρο 142 ότι από αυτόν τον κατώτατο μισθό που παίρνει η μητέρα στο πλαίσιο της προστασίας της μητρότητας αφαιρείται το ποσό για εισφορές, το οποίο κατατίθεται μετά στο Ι.Κ.Α..
      Εδώ θα μπορούσε η Κυβέρνηση να δείξει μια στοιχειώδη κοινωνική ευαισθησία, αν θέλει να υπερασπιστεί μια σύγχρονη δημογραφική πολιτική μέσα από την προστασία της μητρότητας και να αναλάβει το κόστος της πληρωμής των εισφορών γι’ αυτή την ειδική περίοδο προστασίας της μητρότητας. Δεν είναι μεγάλα τα ποσά. Κάντε μια ανάλυση, κάντε μια μελέτη. Το ποσό δεν είναι μεγάλο. Θα μπορούσε ως κίνητρο να συνεισφέρει σε μια πολιτική για την προστασία της μητρότητας.
      Και ερχόμαστε στο σκληρό πυρήνα αυτού του νομοσχεδίου, το άρθρο 143, που ουσιαστικά αποδομεί, που ουσιαστικά απορρυθμίζει όλο το κοινωνικό και ασφαλιστικό κεκτημένο που γνώρισε η χώρα από το 1990 με το ν. 1902 του κ. Σουφλιά, στη συνέχεια το 1992 με το ν. 2084 του κ. Σιούφα, για να περάσουμε μετά στο ν. 3029/2002, το νόμο του κ. Ρέππα.
      Ό,τι πιο σκληρό, ό,τι πιο αντικοινωνικό περιέχεται σε αυτό το άρθρο. Άρθρο 143, για να το θυμόσαστε εσείς οι Βουλευτές της Πλειοψηφίας που θα το ψηφίσετε. Άρθρο 143, παράγραφος 8. Ανατρέπει με τον πιο σκληρό τρόπο όλο το κεκτημένο, για το οποίο σας μίλησα προηγουμένως.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Δίπλα στο κριτήριο του συντάξιμου χρόνου μπαίνει για πρώτη φορά στην ιστορία του ασφαλιστικού συστήματος της χώρας το κριτήριο της συμπλήρωσης του ορίου ηλικίας. Γι’ αυτούς που έχουν συμπληρώσει τριάντα επτά χρόνια βάζουμε ένα πρόσθετο κριτήριο, τη συμπλήρωση του ορίου ηλικίας του πεντηκοστού όγδοου έτους.
      Είναι πραγματικά μια ρύθμιση ντροπή, όπως είναι όλες οι επιμέρους ρυθμίσεις του άρθρου 143, ρυθμίσεις ντροπής, με την αύξηση των ειδικών ορίων ηλικίας συνταξιοδότησης, παρά τις επανειλημμένες διαβεβαιώσεις του κυρίου Πρωθυπουργού και παρά το λεκτικό παίγνιο της Κυβέρνησης με τη διάκριση μεταξύ γενικών και ειδικών ορίων.
      Σήμερα η πραγματικότητα είναι ότι το άρθρο 143 αυξάνει τα όρια ηλικίας συνταξιοδότησης και τα αυξάνει σε κρίσιμες κοινωνικές κατηγορίες εργαζομένων ασφαλισμένων, όπως στις γυναίκες, στις ηλικίες μεταξύ σαράντα και σαράντα οκτώ ετών.
      (Στο σημείο αυτό κτυπάει επαναληπτικά το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε.
      Κάνει και κάτι άλλο επίσης σκληρό: δημιουργεί αντικίνητρα για την απαγόρευση της πρόωρης συνταξιοδότησης. Γι’ αυτό το άρθρο 143, γι’ αυτόν τον σκληρό πυρήνα της αντιασφαλιστικής και αντικοινωνικής πολιτικής της Κυβέρνησης και μόνο γι’ αυτό το λόγο πρέπει να καταψηφιστεί το σχέδιο νόμου.
      Ευχαριστώ πολύ.
      (Χειροκροτήματα από την πτέρυγα του Πανελληνίου Σοσιαλιστικού Κινήματος)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Μπεγλίτη.
      Γίνεται γνωστό στο Σώμα ότι από τα άνω δυτικά θεωρεία παρακολουθούν τη συνεδρίαση, αφού πρώτα ξεναγήθηκαν στους χώρους του Μεγάρου της Βουλής, σαράντα τέσσερις μαθητές και μαθήτριες και τρεις συνοδοί-καθηγητές από το 3ο Γυμνάσιο Μυτιλήνης.
      Η Βουλή τους καλωσορίζει και τους εύχεται καλές σπουδές και επιστροφή στην ιδιαίτερη πατρίδα.
      (Χειροκροτήματα από όλες τις πτέρυγες)
      Το λόγο έχει ο κ. Κουτσούκος.
      ΓΙΑΝΝΗΣ ΚΟΥΤΣΟΥΚΟΣ: Είμαι υποχρεωμένος, κύριε Πρόεδρε και αγαπητοί συνάδελφοι, να επαναλάβω ένα μέρος απ’ αυτά που είπα προχθές το βράδυ μιλώντας επί της αρχής του νομοσχεδίου. Και το κάνω, γιατί αυτή ακριβώς η ενότητα των άρθρων που συζητούμε είναι εκείνη που επιβεβαιώνει όσα είπα, ότι δηλαδή αυτή η Κυβέρνηση είναι αμετανόητη, αυτή η Κυβέρνηση επιχειρεί με παλιές και αποδοκιμασμένες πολιτικές να αντιμετωπίσει τα σύγχρονα προβλήματα του ασφαλιστικού συστήματος. Διότι η ενότητα των άρθρων που συζητάμε επαναφέρει ακριβώς τις ρυθμίσεις της περιόδου ’90-’93, ρυθμίσεις οι οποίες τότε καταδικάστηκαν από το σύνολο του ελληνικού λαού και του συνδικαλιστικού κινήματος, ρυθμίσεις τις οποίες ανέτρεψαν οι μετέπειτα κυβερνήσεις του ΠΑ.ΣΟ.Κ.. Κατέθεσα -και υπάρχουν στα Πρακτικά της Βουλής- τα είκοσι δύο σημεία των ρυθμίσεων που άλλαξαν οι κυβερνήσεις του ΠΑ.ΣΟ.Κ..
      Τι κάνουν, λοιπόν, τα άρθρα που συζητάμε σήμερα και τα οποία αποτελούν τον σκληρό πυρήνα του νομοσχεδίου της Νέας Δημοκρατίας;
      Πρώτα-πρώτα επαναφέρουν την ποινή στο 6%, δηλαδή εκεί που την είχαν ορίσει οι νόμοι της περιόδου ’90-’93 για την πρόωρη συνταξιοδότηση. Έτσι, λοιπόν, τιμωρούν αυτούς που έχουν τεκμηριώσει δικαίωμα σύνταξης, δεν έχουν το όριο ηλικίας και για κάποιους λόγους δικούς τους, προσωπικού σχεδιασμού και οικογενειακών αναγκών, επιδιώκουν να βγουν νωρίτερα στη σύνταξη. Και αυτή η ρύθμιση είναι σε μία μεγάλη αντίφαση μ’ αυτά που κάνει η Κυβέρνηση εδώ στη Βουλή. 
      Έρχεται ο Πρωθυπουργός και μας λέει, κρυπτόμενος βέβαια και μη εμφανιζόμενος στη Βουλή, αλλά με τη ρητορεία της διακήρυξής του, ότι «επιχειρούμε με το ασφαλιστικό νομοσχέδιο να λύσουμε αντιφάσεις του ασφαλιστικού συστήματος». Υπάρχει μεγαλύτερη αντίφαση, κυρία Υπουργέ, από το να ψηφίζουμε εδώ στη Βουλή μόλις την προηγούμενη βδομάδα νομοθετική ρύθμιση όπου δίνουμε το δικαίωμα της πρόωρης συνταξιοδότησης στους εργαζόμενους στα λιμάνια, για να πουλήσετε τα λιμάνια; Υπάρχει μεγαλύτερη αντίφαση -αυτό που έκανε η διοίκηση του Ο.Τ.Ε., να δίνει το δικαίωμα της πρόωρης συνταξιοδότησης, ή αυτό που κάνουν κι οι διοικήσεις ορισμένων κρατικών τραπεζών- απ’ αυτή τη ρύθμιση που φέρνετε εδώ σήμερα να ψηφίσουμε; Δηλαδή από τη μια μεριά πριμοδοτούμε την πρόωρη συνταξιοδότηση και οδηγούμε ανθρώπους σε πάρα πολύ νεαρή ηλικία να γίνουν απόστρατοι και απόμαχοι της εργασίας και από την άλλη, εδώ έρχεστε να βάλετε ποινή σ’ αυτούς που θα αναγκαστούν να χρησιμοποιήσουν τις διαδικασίες της πρόωρης συνταξιοδότησης για λόγους δικών τους οικογενειακών αναγκών. 
      Το δεύτερο σημείο είναι το εξής. Η ρύθμιση της περιόδου Μητσοτάκη πήγε τα όρια συνταξιοδότησης στα εξήντα με τριάντα πέντε χρόνια δουλειάς. Ήρθαν οι κυβερνήσεις του ΠΑ.ΣΟ.Κ. και μείωσαν τα όρια ηλικίας στα πενήντα οκτώ για τα τριάντα πέντε και για τους εργαζόμενους στον ιδιωτικό τομέα και για τους εργαζόμενους στο δημόσιο τομέα. Αυτούς τους  εργαζόμενους σήμερα τους τιμωρείτε. Επαναφέρετε τα όρια στα εξήντα.
      Τρίτο σημείο: Τις μητέρες με τα ανήλικα παιδιά, αυτή την πιο αδύναμη κατηγορία των ασφαλισμένων, έρχεστε να την τιμωρήσετε, αυξάνοντας μέχρι πέντε χρόνια τα όρια συνταξιοδότησης. 
      Τέταρτο σημείο: Επαναφέρετε τη ρύθμιση που είχε τότε καταδικαστεί, για πλαφόν στα επικουρικά, το 20%, μια ρύθμιση η οποία δεν έχει να κάνει με την πραγματικότητα, την οικονομική δυνατότητα και τις αναλογιστικές μελέτες κάθε επικουρικού ταμείου ξεχωριστά. Γιατί το κάθε επικουρικό ταμείο έχει την ιστορία του, έχει ένα ύψος εισφορών κι έχει και ορισμένες δυνατότητες.
      Ήρθε η κυβέρνηση του ΠΑ.ΣΟ.Κ. και κατήργησε αυτή τη ρύθμιση του πλαφόν στο 20% κι έβαλε ως ελάχιστο το 20%, ώστε ανάλογα με τα καταστατικά, τις αναλογιστικές μελέτες και τις δυνατότητες των ταμείων να μπορούν οι εργαζόμενοι να απολαμβάνουν μεγαλύτερη επικουρική σύνταξη. Γιατί, σε τελική ανάλυση, η επικουρική σύνταξη είναι δικά τους χρήματα και της εργοδοσίας, προκύπτει από συλλογικές συμβάσεις κι από συμφωνίες και δεν έχει να κάνει με την εισφορά του κράτους. Κι έρχεστε εσείς εδώ και βάζετε πλαφόν και μας λέτε στη συνέχεια ότι δεν μειώνετε τις συντάξεις. Και το λέτε αυτό χωρίς να κοκκινίζετε, όταν οι ίδιος ο Πρωθυπουργός δήλωνε προεκλογικά ότι δεν θα μειωθούν οι συντάξεις. 
      Κάντε, λοιπόν, ένα λογαριασμό για να δείτε πώς, μέσω της μείωσης των επικουρικών συντάξεων μειώνεται το σύνολο των  συντάξιμων αποδοχών.
      ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Είναι ελλειμματικά τα επικουρικά ταμεία, το 92%.
      ΓΙΑΝΝΗΣ ΚΟΥΤΣΟΥΚΟΣ: Ο δικός μου λογαριασμός λέει ότι μειώνονται οι επικουρικές συντάξεις, κυρία Παπακώστα, που συνεχίζετε να διακόπτετε και προκλητικά να υπερασπίζεστε μια πολιτική που είναι εις βάρος της γυναίκας. Ο δικός μου λογαριασμός, λοιπόν, λέει ότι οι επικουρικές συντάξεις μειώνονται από 35% έως 65%. Και επειδή έχω τον πίνακα στα χαρτιά μου, να σας τον καταθέσω. Να τον δείτε, να τον διαβάσετε, να τον αντικρούσετε και να πάτε στους εργαζόμενους που ήταν χθες στους  δρόμους να τα πείτε. Εκτός και τρελάθηκαν οι εργαζόμενοι και βγήκαν στους δρόμους. 
      Θέλω να σας ενημερώσω, αγαπητοί συνάδελφοι της Νέας Δημοκρατίας και κύριε Υπουργέ, ότι αυτή η πολιτική σας, έχει οδηγήσει τους εργαζόμενους σε μαζική έξοδο. Έχω στοιχεία από το Ταμείο Πρόνοιας των Δημοσίων Υπαλλήλων ότι έχει αυξηθεί η έξοδος στο 110%. Και επιτρέψτε μου την ευαισθησία, γιατί την έχω πληρώσει αυτή την υπόθεση, να υπερασπίζω τα αποθεματικά του Ταμείου Πρόνοιας των Δημοσίων Υπαλλήλων, ακόμα και με τη βουλευτική μου έδρα. 
      Θα τινάξετε τα ταμεία στον αέρα, τρομοκρατώντας τους εργαζόμενους με τις αυξήσεις των ορίων ηλικίας και τις μειώσεις των συντάξεων, τινάζοντας τα αποθεματικά στον αέρα. Και θα δω με ποια πολιτική θα το αντιμετωπίσετε. Προς το παρόν δεν έχετε καμμία πολιτική. Έχετε μια πολιτική που καταβαραθρώνει συνολικά το ασφαλιστικό σύστημα.
      Τελικά, να σας πω και κάτι άλλο, για να δείξω και τις μεγάλες σας αντιφάσεις. Τι σας φταίνε οι εργαζόμενοι στις συνεταιριστικές οργανώσεις, όταν εδώ στη Βουλή συμφωνήσαμε μία διάταξη για την εξυγίανση των συνεταιριστικών οργανώσεων που επέτρεπε ένα πρόγραμμα πρόωρης συνταξιοδότησης, το οποίο το καταργείτε;
      Έκανε μια ελάχιστη παραχώρηση η κυρία Υπουργός και υπάρχει το αίτημα να πάει το 2013. Είναι αίτημα, όχι των δικών μας Βουλευτών της Αντιπολίτευσης, αλλά και των δικών σας. Θα απαντήσετε σ’ αυτούς τους συναδέλφους; 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θέλω να τελειώσω με τούτο, κύριε Πρόεδρε, για να μην καταχρώμαι το χρόνο και να μιλήσουν και οι άλλοι συνάδελφοι. Άκουσα με έκπληξη προηγουμένως τον Κοινοβουλευτικό Εκπρόσωπο της Νέας Δημοκρατίας να μας μιλά πάλι για τις σιωπηλές μειοψηφίες…
      ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Πλειοψηφίες! 
      ΓΙΑΝΝΗΣ ΚΟΥΤΣΟΥΚΟΣ: ...εκείνες δηλαδή τις πολιτικές που χρησιμοποιούνται κάθε φορά για να περάσουν οι πιο αυταρχικές και αντιλαϊκές πολιτικές.
      Όμως, υπάρχει μια μεγάλη αντίφαση στην τοποθέτησή του. Αν θεωρεί σιωπηλή μειοψηφία τις δεκάδες χιλιάδες εργαζομένων στην Αθήνα και σε όλη την Ελλάδα που κατέκλυσαν δρόμους και πλατείες, αν θεωρεί σιωπηλή μειοψηφία αυτούς που έγκυρες εταιρείες δημοσκοπήσεων έδειξαν ότι διαφωνούν με την πολιτική σας, κάνει ένα πολύ μεγάλο λάθος.
      Θα καταντήσει ο ίδιος και η παράταξή του πάρα πολύ σύντομα, να είναι αυτοί η μειοψηφία, διότι η πλειοψηφία αντιστέκεται στην πολιτική σας και θα το δείξει, εάν τολμήσετε να «σηκώσετε το γάντι» και να αποδεχθείτε την πρόταση για δημοψήφισμα. 
      Ευχαριστώ, κύριε Πρόεδρε. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Κουτσούκο.
      Ο κ. Νασιώκας έχει το λόγο, αυστηρώς στα επτά λεπτά.
      ΕΚΤΟΡΑΣ ΝΑΣΙΩΚΑΣ: Απολύτως, κύριε Πρόεδρε, στα επτά λεπτά ακριβώς. 
      Κύριε Πρόεδρε, κυρίες και κύριοι συνάδελφοι, με το νομοθέτημα συνολικά, αλλά και την ενότητα που τώρα συζητάμε και στην οποία θα αναφερθώ, τίθεται εν αμφιβόλω –και θα έλεγα υπό αίρεση- το κοινωνικό κράτος στην πατρίδα μας, το όποιο κοινωνικό κράτος. Τίθεται εν αμφιβόλω και όχι μόνο στην κοινωνική ασφάλιση που πλήττεται άμεσα, στο κέντρο δηλαδή, αλλά και στην υγεία και στην παιδεία και στα μέτρα για τη μητρότητα και στην αντιμετώπιση του δημογραφικού.
      Θα ήθελα να ξεκινήσω, κυρία Υπουργέ, λέγοντας ότι αυτή η ενότητα των άρθρων περιέχει και κάποια θετικά, το άρθρο 140, το άρθρο 141 και το άρθρο 142 και τα ψηφίζουμε. Είναι επεκτάσεις, συμπληρώσεις, βελτιώσεις προηγούμενων νομοθετικών ρυθμίσεων. 
      Όμως είναι πολύ λίγο να θεωρηθεί ότι είναι αντίβαρο ή ότι «χρυσώνει το χάπι» ενός δύσκολου κομματιού της συνέχειας, του άρθρου 143 και του άρθρου 144 που είναι τραγικά. Ας αφήσουμε τα επόμενα, τα οποία θα τα συζητήσουμε το βράδυ.
      Το άρθρο 145 δεν είναι καλό άρθρο. Ένα άρθρο που προϋπήρχε το επεκτείνετε, με τέτοιο τρόπο, όμως, που αν το συνδυάσουμε και με τα άρθρα που καταργούν στην ουσία την πρόωρη συνταξιοδότηση, γίνεται ένα πολύ κακό άρθρο και τελείως αναποτελεσματικό. 
      Το κοινωνικό κράτος, λοιπόν, πλήττεται. Και πώς πλήττεται; Με όλους τους τρόπους. Το πρώτο είναι με το βάρος που φορτώσατε στα ταμεία, με τις υποχρεώσεις σας που δεν εξοφλήσατε, με τα χρέη που υπετριπλασιάστηκαν από το 2,8 πάνω από 8.000.000.000 στην κοινωνική ασφάλιση, με την έκρηξη στους κλάδους υγείας, με τη φαρμακευτική δαπάνη, με τα χρέη των νοσοκομείων, με την τεράστια αύξηση της ιδιωτικής δαπάνης στην υγεία, με την αύξηση της εισφοροδιαφυγής, πάνω από 6.000.000.000 τώρα, 12% περισσότερη από όση ήταν. 
      Γι’ αυτό, κυρία Υπουργέ, τα θετικά είναι τόσο μικρά και είναι συζητήσιμο ακόμα και αν υλοποιηθούν. Ξέρετε γιατί σας το λέω; Το ακούσατε και από άλλους συναδέλφους πριν εδώ. Πριν τέσσερα χρόνια περίπου φέρατε εδώ μια ρύθμιση για τη δωρεάν εξωσωματική γονιμοποίηση. Μάλιστα, υπάρχει και δέσμευση στο νόμο για ένα χρόνο, υπάρχει δέσμευση του Υπουργού για οκτώ μήνες ότι θα υλοποιηθεί. Τέσσερα χρόνια πριν! Είστε ήδη στον πέμπτο χρόνο της διακυβέρνησης. Το προεδρικό διάταγμα δεν έγινε, δεν υπογράφτηκε, δεν προωθήθηκε. Ο κόσμος έχει την αίσθηση ότι κάνατε το έργο, γιατί θεωρείτε ότι η εξαγγελία κάποιου μέτρου είναι έργο, ενώ έργο είναι η εκτέλεση, η υλοποίηση ενός μέτρου. Δεν το κάνατε.
      Και αφού δεν κάνατε εκείνο που ήταν για σας σημαία, θα σας φέρω τα πρωτοσέλιδα μια άλλη μέρα, πρωτοσέλιδα εφημερίδων, πολλών εφημερίδων, πολλών ημερών, με φωτογραφίες του κ. Κακλαμάνη, τότε και άλλων Υπουργών. Δεν το κάνατε. Γιατί δεν το κάνατε; Εσείς, το Υπουργείο Απασχόλησης έπρεπε να προωθήσει, σύμφωνα με το νόμο, το προεδρικό διάταγμα και να το προσυπογράψει το Υπουργείο Υγείας και το Υπουργείο Εθνικής Οικονομίας. Δεν το κάνατε, γιατί θα κάνατε τα λίγα αυτά θετικά. Όμως, δεν θα τα κάνετε.
      Πάμε, λοιπόν, στα αρνητικά. Εκεί έχουμε δύο πράγματα. Το ένα είναι η οικονομική επιβάρυνση που σας ανέφερα πριν. Το δεύτερο είναι η αύξηση του ορίου συνταξιοδότησης. Είναι ένα από τα «δεν» που έλεγε ο Πρωθυπουργός. Τώρα τα είπατε στα γενικά «δεν».
      Να σας πω, λοιπόν, πώς έχει η πραγματικότητα. Το είπαμε και στην επιτροπή και δυστυχώς, κυρία Υπουργέ, δεν μας απαντήσατε. Είπαμε ότι η Ελλάδα έχει ένα από τα υψηλότερα όρια, όχι ότι δεν υπάρχουν ιδιαίτερες περιπτώσεις συνταξιούχων σε χαμηλές ηλικίες. Και ο μέσος όρος συνταξιοδότησης είναι αυτό που έχει σημασία, δηλαδή έχει σημασία όταν παραλάβατε το σύστημα, με τι μέσο όρο ηλικίας έβγαιναν οι ασφαλισμένοι από το σύστημα; Ο μέσος όρος ήταν 61,7 χρόνια, ένας από τους υψηλότερους της Ευρώπης.
      Τι κάνατε τα τέσσερα χρόνια; Περάσατε μια φοβία, μια αβεβαιότητα, μια ανασφάλεια. Οι πάντες ήθελαν να φύγουν όπως-όπως, χάνοντας δικά τους δικαιώματα. Ψηφίσατε εθελουσίες εξόδους, δημιουργήσατε ένα αλαλούμ χωρίς καμμία βάση. Γι’ αυτό σας λέγαμε ότι ο διάλογος είναι καλός, αλλά πρέπει να στηρίζεται πάνω σε κάποιες προτάσεις και να έχει και την φερεγγυότητα και την αξιοπιστία η Κυβέρνηση ούτως ώστε να πιστεύουν οι πολίτες.
      Μέσα, λοιπόν, στα τέσσερα χρόνια ο μέσος όρος συνταξιοδότησης, δυστυχώς, μειώθηκε κατά 1,8 χρόνια. Τώρα έρχεστε να καλύψετε αυτό το χρόνο και να την πληρώσουν, όμως, κάποιοι συγκεκριμένοι. Ποιοι την πληρώνουν; Πρώτον, οι εργαζόμενοι στον ιδιωτικό τομέα, ασφαλισμένοι του Ι.Κ.Α., με μισθούς πείνας, προσληφθέντες μετά το 1993, γιατί επαναφέρατε πάλι τη διάταξη του λεγόμενου νόμου του ’93. Ίσως του 1991-1992. Εμένα δεν μου αρέσει να λέγεται νόμος Σιούφα ούτε νόμος Σιούφα-Σουφλιά που ήταν οι Εισηγητές. Το πρώτο είναι αυτό. 
      Το δεύτερο είναι οι γυναίκες, οι μητέρες και μάλιστα, με τα παιδιά ανήλικα στα πενήντα χρόνια. Το τρίτο είναι οι εργαζόμενοι στα βαρέα και ανθυγιεινά. Μα καλά, επιλέξατε και στοχεύσατε στις πιο ευαίσθητες κοινωνικές ομάδες που συμβάλλουν και στο δημογραφικό και στο κοινωνικό κράτος κ.λπ.; Και άκουσα με ευχαρίστηση ότι πανηγύρισε η πτέρυγα της Συμπολίτευσης όταν υποχωρήσατε, κυρία Υφυπουργέ, σε μια διάταξη, ούτως ώστε όποιος εργάζεται για τριάντα επτά χρόνια στην ίδια εργασία να συνταξιοδοτείται, ανεξαρτήτως ορίου ηλικίας. Και πανηγύριζαν, γιατί είχατε βάλει το πενήντα οκτώ.
      Και ξέρετε κάτι; Αυτή ακριβώς η διάταξη είναι η διάταξη του Νόμου Ρέππα. Δηλαδή, πανηγύρισε η Συμπολίτευση, γιατί δεχθήκατε αυτό που λέει ο νόμος Ρέππα, τον οποίο, βεβαίως ούτε ψηφίσατε τότε και είχατε αποχωρήσει.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Έκλεισα, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Νασιώκα.
      ΕΚΤΟΡΑΣ ΝΑΣΙΩΚΑΣ: Αυτή η ενότητα των άρθρων, λοιπόν, είναι μία από αυτές που θίγουν ευαίσθητες κοινωνικές ομάδες.
      Σας παρακαλώ πολύ, το 143 και το 144 πάρτε τα πίσω, κυρία Υφυπουργέ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Η κ. Παπακώστα έχει το λόγο.
      ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Ευχαριστώ, κύριε Πρόεδρε.
      Κυρίες και κύριοι συνάδελφοι, παίξατε εν ου παικτοίς. Σας αφαιρέθηκαν όλα τα επιχειρήματα μετά και τη δήλωση της Υπουργού, η οποία αποδέχθηκε αυτό που είναι καταχωρημένο στα Πρακτικά, μετά από τους τρεις κύκλους συζήτησης στην Επιτροπή Κοινωνικών Υποθέσεων της Βουλής, για τα τριάντα επτά χρόνια χωρίς όριο ηλικίας.
      Σας αφαιρέθηκαν όλα τα επιχειρήματα, αλλά επιπλέον, παρακολουθώ και παρατηρώ με προσοχή, κυρίες και κύριοι συνάδελφοι και διάσταση απόψεων, αλλά και διάσπαση πολιτικής γραμμής ή μάλλον, έλλειμμα πολιτικής γραμμής.
      «Κατάπτυστο το σχέδιο νόμου» είπε ο Κοινοβουλευτικός Εκπρόσωπος του ΠΑ.ΣΟ.Κ., ο οποίος δεν είναι παρών. «Θετική ρύθμιση» είπε η εισηγήτρια του ΠΑ.ΣΟ.Κ. και ο προλαλήσας συνάδελφος, για τα άρθρα τα οποία πραγματεύονται την προστασία της μητρότητας, των γυναικών και βεβαίως των γονέων με ανάπηρα παιδιά.
      Και ξέρετε γιατί, κυρίες και κύριοι συνάδελφοι, το κάνετε αυτό σιγά-σιγά και δειλά-δειλά; Γιατί διαπιστώνετε πλέον ότι το νομοσχέδιο είναι ευεργετικό για τους ασφαλισμένους και προσπαθείτε, με τις κορώνες προς τα έξω να κρατήσετε εκείνες τις κοινωνικές ομάδες, τις οποίες προσπαθήσατε να αξιοποιήσετε κομματικά για ίδιον όφελος, σε μία καλή κατάσταση. Και από την άλλη πλευρά, με το άλλο μάτι βλέπετε την ελληνική κοινωνία και λέτε: πώς είναι δυνατόν να αρνηθούμε ευεργετικές διατάξεις ότι τις υπερψηφίσαμε; 
      Αυτή είναι η διπλή γλώσσα. Και εδώ εγείρεται ένα σημαντικό πολιτικό ζήτημα για το ΠΑ.ΣΟ.Κ., κυρίες και κύριοι συνάδελφοι, που το έθεσα χθες το βράδυ. Η κ. Διαμαντοπούλου –και μίλησα για την κρυφή ατζέντα του ΠΑ.ΣΟ.Κ. και θα το επαναλάβω- έχει τοποθετηθεί με σαφήνεια λέγοντας ότι η πολιτική του ΠΑ.ΣΟ.Κ., όσον αφορά τις συντάξεις και το ασφαλιστικό, εστιάζεται στο εξής γεγονός. Οι αξιοπρεπείς συντάξεις –αυτό είναι από συνέντευξή της- δεν μπορεί παρά να είναι πάνω στο ή πάνω από το 60% του μέσου εισοδήματος.
      Δηλαδή, κυρίες και κύριοι συνάδελφοι, το ΠΑ.ΣΟ.Κ. έχει ως σκοπό και ως στόχο, όποτε και αν ποτέ γίνει Κυβέρνηση αυτού του τόπου, οι συντάξεις τις οποίες επαγγέλλεται –τις περίφημες και παχυλές- στις Ελληνίδες και στους Έλληνες να κινούνται πάνω στο ή πάνω από το 60% του μέσου εισοδήματος, την ώρα που με το νομοσχέδιο της Κυβέρνησης το ύψος των συντάξεων κυμαίνεται στο 80% και σε πολλές περιπτώσεις πάνω από το 140%; 
      Αυτό είναι ένα μείζον πολιτικό ζήτημα στο οποίο οφείλει να απαντήσει το ΠΑ.ΣΟ.Κ.. Να μας μιλήσει για την κρυφή ατζέντα, διότι για μία ακόμη φορά εξαπατά τον ελληνικό λαό, διολισθαίνοντας σε λογικές οι οποίες δικαιολογούνται από τον πολιτικό του πανικό και οι οποίες δεν συνάδουν με τη χρησιμότητα και την ωφελιμότητα των κομμάτων απέναντι στην κοινωνία και στους πολίτες.
      Και έρχομαι στο ΣΥ.ΡΙΖ.Α.. Είναι δυνατόν στον 21ον αιώνα,  να λέτε σ’ εκείνη τη δημοκρατική δύναμη μεταξύ των άλλων δημοκρατικών κομμάτων, που είναι η Νέα Δημοκρατία, το κόμμα που εκπροσωπώ, ότι συμπεριφερόμεθα ως ακροδεξιοί, την ώρα που αυτή η παράταξη έδωσε τη δυνατότητα στην Αριστερά να συμμετέχει έτσι όπως πρέπει στη δημοκρατία και στο δημοκρατικό διάλογο;
      Κατά συνέπεια, λοιπόν, κυρίες και κύριοι συνάδελφοι, ας είμαστε πολύ πιο προσεκτικοί σε αυτά τα οποία λέμε.
      (Θόρυβος-διαμαρτυρίες από την πτέρυγα του ΠΑ.ΣΟ.Κ.)
      Διότι θέλω να πω το εξής, κύριε  Πρόεδρε. «Σκουπίδι το νομοσχέδιο» είπε ο κ. Αλαβάνος. «Έκτρωμα» είπε σήμερα ο κ. Λαφαζάνης. Αποφορά σκουπιδιών εκπέμπει ο δημόσιος λόγος του Συνασπισμού όταν εκφέρεται με αυτόν τον τρόπο! Εκτρωματική είναι η τακτική του επίσης, όταν εκφέρεται με αυτόν τον τρόπο μέσα στη Βουλή των Ελλήνων!
      Εγκαλείτε την Κυβέρνηση, κυρίες και κύριοι συνάδελφοι, συνολικά της Αντιπολίτευσης, διότι υποτίθεται ότι δεν άκουσε τις συστάσεις της Ευρωπαϊκής Κεντρικής Τράπεζας και τον κ. Τρισέ. Και σας ρωτώ, κυρίες και κύριοι συνάδελφοι, για να είμαστε υπεύθυνοι σε αυτόν τον τόπο και για να ξέρουν οι Ελληνίδες και οι Έλληνες πώς τοποθετούμεθα και πώς κουβεντιάζουμε, το εξής: Τη γνώμη της Ευρωπαϊκής Κεντρικής Τράπεζας –που την έχετε από χθες στα χέρια σας και την έχουμε όλοι στα χέρια μας- ή την επικαλούμεθα συνολικά ή την απορρίπτουμε συνολικά. 
      Γιατί, δηλαδή, απομονώνετε τη σύσταση της Ευρωπαϊκής Κεντρικής Τράπεζας και δεν λέτε πανηγυρικά ότι αυτή η γνώμη της Ευρωπαϊκής Κεντρικής Τράπεζας λέει ότι ο Έλληνας νομοθέτης –δηλαδή η Κυβέρνηση της Νέας Δημοκρατίας- παρεμβαίνει σε ειδικές ασφαλιστικές ρυθμίσεις, που αφορούν μεταξύ άλλων ειδικά όρια ηλικίας συνταξιοδότησης και κίνητρα παραμονής στην εργασία, λαμβανομένου υπόψη του αυξανόμενου προσδόκιμου ορίου ζωής, καθώς και επικουρικές συντάξεις;
       Επιπλέον, ο νομοθέτης –δηλαδή η Κυβέρνηση της Νέας Δημοκρατίας- επιχειρεί να θεσπίσει πλαίσιο προστασίας της μητρότητας. Δεν υπήρχε πλαίσιο προστασίας της μητρότητας –αυτό λέει η Ευρωπαϊκή Κεντρική Τράπεζα- επί των ημερών σας. Ιδρύει Ασφαλιστικό Κεφάλαιο Αλληλεγγύης Γενεών –δεν υπήρχε Ασφαλιστικό Κεφάλαιο Αλληλεγγύης Γενεών επί των ημερών σας, είκοσι χρόνια Κυβέρνηση- και μάλιστα, με σκοπό τη χρηματοδότηση των φορέων κοινωνικής ασφάλισης. Και καθιερώνει Αριθμό Μητρώου Κοινωνικής Ασφάλισης για όλους τους πολίτες. Δεν υπήρχε Αριθμός Μητρώου Κοινωνικής Ασφάλισης για όλους τους πολίτες.
      Άρα, λοιπόν, κυρίες και κύριοι συνάδελφοι, όταν απευθύνεστε στη Βουλή των Ελλήνων να είστε πιο προσεκτικοί και να μην αποδέχεστε επιλεκτικά τις συστάσεις και τη γνώμη της Ευρωπαϊκής Κεντρικής Τράπεζας, όπου σας εξυπηρετεί κομματικά σε βάρος, όμως, της συντριπτικής πλειοψηφίας ή του συνόλου της ελληνικής κοινωνίας. 
      Θέλω να εστιάσω λίγο την προσοχή μου, κύριε Πρόεδρε και κυρίες και κύριοι συνάδελφοι, γιατί στις διατάξεις του σχεδίου νόμου που αφορούν τη μητρότητα, εγώ θα σας πω το εξής: Με ικανοποίηση βλέπω ένα σημαντικό γεγονός. Πρώτη φορά, σε νομοθέτημα, πρώτη φορά σε μεταρρύθμιση της ελληνικής πολιτείας υπάρχει αυτό. Δηλαδή, ποιο; Το ότι αναγνωρίζεται η μητρότητα ως κοινωνική θητεία. Και βεβαίως, παρέχει τη δυνατότητα στη μητέρα, που είναι ασφαλισμένη σε οποιονδήποτε φορέα κύριας ασφάλισης, να αναγνωρίσει πλασματικό χρόνο, τόσο για τη θεμελίωση συνταξιοδοτικού δικαιώματος όσο και για την προσαύξηση της σύνταξής της. Μάλιστα, με πολύ-πολύ συγκεκριμένα και στοχευμένα πλεονεκτήματα. 
      Δηλαδή, το δικαίωμα αναγνώρισης πλασματικού χρόνου αφορά τις ασφαλισμένες σε οποιονδήποτε φορέα κύριας ασφάλισης και όχι μόνο τις ασφαλισμένες του Ι.Κ.Α.-Ε.Τ.Α.Μ.. Ο πλασματικός χρόνος αφορά τα παιδιά που αποκτώνται από 1-1-2000 και εφεξής. Ο αναγνωριζόμενος πλασματικός χρόνος αυξάνεται σε πέντε συνολικά έτη. Δίνεται δικαίωμα αναγνώρισης πρώτου έτους για το πρώτο παιδί και σε δύο για κάθε επόμενο παιδί, μέχρι και το τρίτο. 
      Πέραν του ανωτέρου χρόνου των πέντε ετών, μπορεί επιπλέον να αναγνωριστεί και ο χρόνος των τριών και μισού μηνών γονικής άδειας ανατροφής παιδιών και μία σειρά από διατάξεις εξόχως ευεργετικές. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, κυρία Παπακώστα. 
      ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Κύριε Πρόεδρε, κλείνοντας θέλω να πω ότι για πρώτη φορά σ’ αυτό το σχέδιο νόμου η πρότασή μας για την άδεια μητρότητας και για την αναπλήρωση του κενού με κάποιον άνεργο μέσω του Ο.Α.Ε.Δ.,  επιχειρείται με επιδότηση της εργασίας και όχι της ανεργίας. 
      Κυρίες και κύριοι συνάδελφοι, αποδειχθήκατε λίγοι. Ζυγιστήκατε, μετρηθήκατε και βρεθήκατε λιποβαρείς. 
      Σας ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Παπακώστα.
      Ο χρόνος είναι αμείλικτος, αλλά δεν γίνεται αλλιώς. 
      Το λόγο έχει ο  κ. Σκουλάς. 
      ΙΩΑΝΝΗΣ ΣΚΟΥΛΑΣ: Κύριε Πρόεδρε, κυρίες και κύριοι συνάδελφοι, καταλαβαίνουμε το άγχος της κ. Παπακώστα να υποστηρίξει το σχέδιο νόμου, από τη στιγμή που είναι και η μοναδική Βουλευτής, αλλά τα πράγματα είναι λίγο διαφορετικά. 
      Τέσσερις μέρες τώρα συζητάμε το σχέδιο νόμου για το ασφαλιστικό, την απορρύθμιση του κοινωνικού κράτους πρόνοιας στην Ελλάδα και από τη συζήτηση προκύπτουν διαπιστώσεις, τις οποίες η κοινωνία έχει ήδη αντιληφθεί. 
      Πρώτη διαπίστωση. Η Κυβέρνηση της Νέας Δημοκρατίας είναι κουφή, γιατί δεν ακούει τη βοή του κόσμου που χθες φώναξε έξω από το Κοινοβούλιο. Δεν ακούει το 74% των πολιτών που θεωρεί ότι το σχέδιο νόμου πρέπει να αποσυρθεί. Δεν ακούει το 71% των πολιτών που διαφωνεί με το σχέδιο νόμου, δεν ακούει το 69% που θεωρεί ότι οι απεργίες πρέπει να γίνουν και κυρίως, δεν ακούει ότι το 76% των πολιτών πιστεύει ότι ο Πρωθυπουργός Κωνσταντίνος Καραμανλής είπε ψέματα. 
      Δεύτερη διαπίστωση. Η Κυβέρνηση της Νέας Δημοκρατίας είναι τυφλή, γιατί δεν βλέπει ή δεν θέλει να δει την πραγματικότητα, δηλαδή ότι ο λαός που απεργεί και διαδηλώνει δεν είναι οργανωμένες μειοψηφίες, όπως ακούσαμε σήμερα. Δεν είναι συντεχνίες, αλλά είναι ο λαός που βιώνει την ανασφάλεια και γι’ αυτό αποφάσισε να βγει στο δρόμο. Διότι η Κυβέρνηση της Νέας Δημοκρατίας κατεδαφίζει τα κεκτημένα δικαιώματά του, κατεδαφίζει το κοινωνικό κράτος, κατεδαφίζει το ευρωπαϊκό κοινωνικό κεκτημένο. 
      Τρίτη διαπίστωση. Η Κυβέρνηση της Νέας Δημοκρατίας είναι ανίκανη, γιατί τέσσερα χρόνια τώρα βλέπει τα τρένα να περνούν, ενώ η ακρίβεια καλπάζει, η αγορά αισχροκερδεί ανεξέλεγκτα, ο πληθωρισμός ανεβαίνει στο 4,5%, η ανεργία στο 9%, η αύξηση των εισαγωγών συνεχίζεται, ενώ είναι ανίκανη να πιάσει την εισφοροδιαφυγή, που από μόνη της θα μπορούσε να λύσει το μεγαλύτερο κομμάτι από το πρόβλημα του ασφαλιστικού, από τη στιγμή την οποία τα 3,5 δισεκατομμύρια της εισφοροδιαφυγής του 2004 υπολογίζονται σε 6.000.000.000 το 2008. 
      Είναι ανίκανη, γιατί και τους νόμους που ψηφίζει δεν μπορεί να τους εφαρμόσει.  Η επιστροφή του 4% της τιμής των φαρμάκων από τις φαρμακευτικές εταιρείες στα ασφαλιστικά ταμεία υπολογίζεται ότι θα έδινε 180.000.000 ευρώ το χρόνο. Η Κυβέρνηση αυτή είναι ανίκανη, γιατί άφησε να καταστραφούν τα αποθεματικά των ταμείων με την κλοπή των δομημένων ομολόγων. 
      Τέταρτη διαπίστωση. Η Κυβέρνηση της Νέας Δημοκρατίας είναι ανάλγητη, γιατί με το παρόν σχέδιο νόμου νομοθετεί εναντίον όλων αυτών που έχουν πραγματικά ανάγκη την κοινωνική αλληλεγγύη, δηλαδή των χαμηλόμισθων, της μισθωτής εργασίας, των γυναικών, των τρίτεκνων, των αγροτών που πουθενά δεν αναφέρονται σ’ αυτό το σχέδιο νόμου -άσχετα αν ακούμε ότι θα έρθει άλλο σχέδιο νόμου- των νέων ανασφάλιστων της τετράωρης εργασίας και των stage, των ανέργων, των μεταναστών, των ατόμων με αναπηρία που δεν κλήθηκαν στο διάλογο, που είναι το 10% του πληθυσμού, που απ’ αυτό το σχέδιο νόμου απουσιάζει οποιαδήποτε πρόνοια γι’ αυτούς τους ανθρώπους. 
      	Οι πολίτες τελικά κάνουν την πέμπτη και σπουδαιότερη διαπίστωση, διότι η Κυβέρνηση της Νέας Δημοκρατίας και ο Πρωθυπουργός προσωπικά λέει ψέματα. Γιατί και τα όρια ηλικίας αυξάνονται και οι συντάξεις μειώνονται και οι εισφορές θα αυξηθούν. Λέει ψέματα, γιατί δεν έγινε κανένας διάλογος με την κοινωνία. Ο μοναδικός συνομιλητής σας ήταν ο Σ.Ε.Β.. 
      Την ίδια στιγμή το παράδειγμα άλλων ευρωπαϊκών χωρών είναι χαρακτηριστικό. Πέντε χρόνια κοινωνικός διάλογος η Ισπανία, πέντε χρόνια κοινωνικός διάλογος η Γερμανία, δύο χρόνια κοινωνικός διάλογος η Σουηδία και συνολικά δέκα χρόνια μέχρι να ψηφιστεί το νομοσχέδιο εκεί. 
      Η Κυβέρνηση της Νέας Δημοκρατίας λέει ψέματα, όταν τρομοκρατεί τους πολίτες ότι το ασφαλιστικό δεν αντέχει, την ίδια στιγμή που το Διεθνές Ινστιτούτο Εργασίας διαπιστώνει τη βιωσιμότητα του συστήματος έως το 2030 ή 2035, εάν το κράτος εκπληρώνει τις υποχρεώσεις του. 
      Η Κυβέρνηση της Νέας Δημοκρατίας λέει ψέματα, όταν αποκρύπτει ότι παρέλαβε το Ι.Κ.Α. με 1,3 δισεκατομμύρια ευρώ πλεόνασμα και τώρα το ελλειμματικό κατά 1-1,5 δισεκατομμύρια ευρώ, ενώ τα χρέη των ταμείων συνολικά υπολογίζονται σε 8.000.000.000 ευρώ. 
      Η Κυβέρνηση της Νέας Δημοκρατίας λέει ψέματα, όταν αποκρύπτει ότι ακόμη και αν ανέβει το γενικό όριο συνταξιοδότησης για όλους τους Έλληνες κατά ένα έτος, δηλαδή εξήντα έξι αντί για εξήντα πέντε, το σύστημα κερδίζει μόνο τρεις μήνες οικονομικής βιωσιμότητας. Λέει ψέματα, γιατί αν θεσπίσουμε το γενικό όριο στο εξηκοστό έβδομο έτος της ηλικίας, το σύστημα κερδίζει μόνο επτά μήνες βιωσιμότητας. 
       Η Κυβέρνηση της Νέας Δημοκρατίας λέει ψέματα, γιατί αποκρύπτει ότι το μέσο πραγματικό όριο συνταξιοδότησης στην Ελλάδα είναι από τα υψηλότερα στην Ευρωπαϊκή Ένωση. 
      Η Κυβέρνηση λέει ψέματα, όταν αποκρύπτει ότι στην Ευρωπαϊκή Ένωση των είκοσι πέντε είμαστε έκτοι στις εισφορές εργαζομένων, αλλά δωδέκατοι στις εισφορές εργοδοτών, ενώ είμαστε δέκατοι πέμπτοι στο ύψος των συντάξεων. 
      Η Κυβέρνηση της Νέας Δημοκρατίας λέει ψέματα, όταν ισχυρίζεται ότι το όφελος των συγχωνεύσεων από τα εκατόν τριάντα δύο ταμεία θα είναι 1,5 δισεκατομμύρια ευρώ, όταν 1.000.000.000 ευρώ είναι το συνολικό κόστος λειτουργίας. Ας είστε περισσότερο προσεκτικοί, κύριοι συνάδελφοι, για να βγαίνουν τα νούμερα. 
      Ερχόμαστε τώρα στα άρθρα: Τα άρθρα 140, 141 και 142 τα ψηφίζουμε, αν και προσωπικά νομίζω ότι πρέπει να γίνουν ακόμη πολύ περισσότερα, ειδικά για τη γυναίκα στην Ελλάδα. 
      Σε ό,τι αφορά τις γυναίκες τα πράγματα είναι απολύτως ξεκάθαρα. Το άρθρο 144 αυξάνει το όριο συνταξιοδότησης των μητέρων με ανήλικο παιδί κατά πέντε έτη, στο πεντηκοστό πέμπτο έτος της ηλικίας, ιδιαίτερα για τις ασφαλισμένες από το 1993 και μετά, ενώ το μέτρο ξεκινά από το 2009 και δεν δίνει περιθώρια ούτε για τη μεταβατική περίοδο των πέντε ετών. 
      Οι ασφαλισμένες με ανήλικο παιδί προ του 1992 και για τις οποίες προβλέπεται μεταβατικός χρόνος, ουσιαστικά αδυνατούν να προχωρήσουν σε πρόωρη συνταξιοδότηση, καθώς η ποινή της περικοπής 6% για κάθε χρόνο μειώνει δραματικά τις συντάξεις. 
      Κυρίες και κύριοι συνάδελφοι, όλα αυτά γιατί; Ποιο είναι τελικά το όφελος; Οι αλλαγές αποφέρουν μόλις 450.000.000 ευρώ μετά από δέκα έτη, ενώ η εισφοροδιαφυγή, η σπατάλη στους κλάδους υγείας, η μη αξιοποίηση της περιουσίας των ταμείων κοστίζει για το 2008 11.000.000.000 ευρώ. 
      Κυρίες και κύριοι συνάδελφοι, τη στιγμή κατά την οποία υπάρχει σε εξέλιξη μια μεγάλη κρίση στο διεθνές χρηματοπιστωτικό σύστημα, που είναι δυνατόν να οδηγήσει σε παγκόσμια ύφεση της οικονομίας, μία κρίση που είναι αποτέλεσμα της υπερδεξιάς νεοσυντηρητικής νεοφιλελεύθερης πολιτικής της Αμερικής, μια κρίση που οφείλεται σε χρηματιστηριακά παιχνίδια με τα δομημένα ομόλογα και μάλιστα επισφαλών ενυπόθηκων δανείων και όταν η ίδια η Αμερική σκέφτεται την παρέμβαση του κράτους και τα μαθήματα του Κέινς, εσείς εδώ, οι καλύτεροι μαθητές της νεοφιλελεύθερης σχολής, «βασιλικότεροι του βασιλέως» κατεδαφίζετε τα πάντα. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Σκουλά. 
      Το λόγο έχει ο κ. Χάϊδος. 
      ΧΡΗΣΤΟΣ ΧΑΪΔΟΣ: Ευχαριστώ, κύριε Πρόεδρε. 
      Κύριε Υπουργέ, κύριοι συνάδελφοι, το ενδιαφέρον στην πολιτική δραστηριότητα βρίσκεται στη διαλεκτική σχέση μεταξύ διακήρυξης και πράξης. Όσο μεγαλύτερη είναι η απόσταση μεταξύ των υποσχέσεων και των δεσμεύσεων από τη μία και της πράξης από την άλλη, τόσο απαξιώνεται η πολιτική δραστηριότητα, τόσο η οι πολίτες απομακρύνονται από τα κόμματα και τις μορφές συλλογικής δράσης. 
      Κραυγαλέο παράδειγμα της αντίθεσης μεταξύ των προεκλογικών δεσμεύσεων και των μετεκλογικών πράξεων αποτελεί η ενότητα των άρθρων που συζητούμε σήμερα. Μετά την προς τα κάτω ισοπέδωση από την αναγκαστική και πρόχειρη ενοποίηση των ταμείων που περιελάμβαναν τα προηγούμενα άρθρα, με την ενότητα αυτή συγκεκριμενοποιεί το νομοσχέδιο τις περικοπές και ακυρώνει στην ουσία τα τρία προεκλογικά «δεν» του Πρωθυπουργού. 
      Τα άρθρα που συζητούμε σήμερα δείχνουν υποκρισία. Η βίαιη και ανάλγητη επίθεση στις γυναίκες και στις μητέρες, χαρακτηρίζεται ως προστασία της μητρότητας και της οικογένειας. 
      Ας επιστρέψουμε, λοιπόν, στις έννοιες, τις σημασίες και τη λογική. Γιατί «ο ύπνος της λογικής» γεννάει τέρατα, όπως είπε και ο Γκόγια. Και τέρας είναι αυτό το νομοσχέδιο το οποίο συζητούμε σήμερα, τέρας που καταπίνει θεμελιώδη δικαιώματα και ανατρέπει βασικές κατακτήσεις των γυναικών και των μητέρων, αυτά που δόθηκαν από την πολιτεία στις γυναίκες, οι οποίες εξάλλου τα δικαιούνταν, γιατί είχαν άνιση μεταχείριση έναντι των αντρών, γιατί αναπλήρωναν και αναπληρώνουν ακόμα στην πατρίδα μας τις ελλείψεις του κοινωνικού κράτους. 
      Τώρα, εσείς αυξάνετε τα όρια ηλικίας, αυξάνετε τα χρόνια εργασίας που απαιτούνται για συνταξιοδότηση, όχι μόνο για τις μητέρες και τις γυναίκες, αλλά και για πολλές άλλες κατηγορίες εργαζομένων. Συγκεκριμένα, αυξάνετε το όριο ηλικίας στα εξήντα, μετά από τριάντα πέντε χρόνια εργασίας. Βάζετε όριο ηλικίας στις τρίτεκνες μητέρες με είκοσι χρόνια εργασίας. Αυξάνετε στα πενήντα πέντε το όριο ηλικίας συνταξιοδότησης για τις μητέρες ανήλικων παιδιών. Προβλέπατε τα τριάντα επτά χρόνια εργασίας, αλλά μετά από τις πιέσεις το αποσύρατε. 
      Όμως, αυτή η αλλοπρόσαλλη πολιτική δείχνει και την αδυναμία σας να νομοθετήσετε μακροχρόνια, γιατί ήσασταν εσείς, που με τις εθελούσιες εξόδους και με τον πανικό που δημιουργήσατε στους ασφαλισμένους, κατεβάσατε το μέσο όρο ηλικίας συνταξιοδότησης από τα εξήντα τρία το 2004, στα εξήντα σήμερα. 
      Στο άρθρο 143 αυξάνετε τα όρια ηλικίας για τα βαρέα και ανθυγιεινά στα εξήντα. Είναι ένα χαρακτηριστικό παράδειγμα ανακολουθίας και ακύρωσης των υποσχέσεων. Καλλιεργήσατε προσδοκίες προεκλογικά, τάξατε πολλά σε πολλούς και τώρα τους διαψεύδετε, αυξάνοντας τα όρια ηλικίας. Δεν απαντάτε, όμως, τι θα κάνετε με τις κατηγορίες των εργαζομένων, στους οποίους υποσχεθήκατε ένταξη στα βαρέα και ανθυγιεινά. 
      Το άρθρο 144 αναφέρεται στην αναλογική σύνταξη, αλλά δεν απαντήσατε στο συγκεκριμένο ερώτημα και στην πρόταση που σας έκανα και κατά τη συζήτηση στην επιτροπή και στην επί της αρχής ομιλία μου, να εφαρμόσετε την αναλογική σύνταξη και στις μητέρες παιδιών με αναπηρία, οι οποίες δεν κατορθώνουν να συμπληρώσουν το όριο των ενσήμων, που απαιτείται όταν συμπληρώνουν τα χρόνια, όπως είναι η πεντηκονταετία. 
      Χάνουν, λοιπόν, αυτές οι μητέρες για λίγες δεκάδες ή και εκατοντάδες ένσημα, τα οποία δεν μπορούν να αποκτήσουν λόγω των αυξημένων υποχρεώσεων, χιλιάδες ένσημα. Είναι, πιστεύω, μία ρύθμιση η οποία δεν έχει μεγάλο κόστος, αλλά, όμως, θα δείξει την πραγματική ευαισθησία της Κυβέρνησης, την πραγματική ευαισθησία της πολιτείας απέναντι σε αυτές τις μητέρες, τις μητέρες-ηρωίδες. 
      Στο άρθρο 145 αναφέρεστε στα κίνητρα παραμονής κατά έτος και καθορίζονται στο 3,3%. Όμως, είναι μικρότερα από την ποινή πρόωρης αποχώρησης, η οποία προβλέπεται στο 6% κατά έτος. Γιατί, λοιπόν, υπάρχει αυτή η διαφορετική αντιμετώπιση; Γιατί, για να παραμείνει κανένας, παίρνει το μισό απ’ αυτό που θα χάσει, αν φύγει πιο νωρίς; 
      Για όλα αυτά εκφράζει την πλήρη αντίθεση και η Ο.Κ.Ε.. Και εξάλλου με αυτά δεν απαντάτε στην υπογεννητικότητα, δεν απαντάτε στην ανεργία. Η εφαρμογή αυτών των ρυθμίσεων θα επιδεινώσει την υπογεννητικότητα και θα αυξήσει την ανεργία. 
      Κύριοι της Νέας Δημοκρατίας, δεν πιστεύετε στο κοινωνικό κράτος. Το θεωρείτε βαρίδι στην ανάπτυξη. Το εκλαμβάνετε ως εμπόδιο στον πλουτισμό των ολίγων και ισχυρών. Το αντιμετωπίζετε ως φτωχό συγγενή, που σας φορτώθηκε και θέλετε να τον ξεφορτωθείτε. Χρησιμοποιείτε γι’ αυτό αποκριάτικες μάσκες, αφού τις μέρες των απόκρεων κατατέθηκε το νομοσχέδιο στη Βουλή και το κάνετε για να παραπλανήσετε τους πολίτες, τους οποίους επιβάλλετε, εξάλλου, σε περίοδο σαρακοστής, σε νηστεία δικαιωμάτων. 
      Κυρία Υπουργέ, με την πολιτική σας δεν επιθυμείτε να λύσετε το ασφαλιστικό, αλλά να διαλύσετε το ασφαλιστικό σύστημα με τη μορφή που το ζήσαμε ως σήμερα.
       Ισοπεδώνοντας όλους τους συνταξιούχους προς τα κάτω και καταργώντας ουσιαστικά την ανταποδοτικότητα, το μετατρέπετε σ’ ένα μεγάλο εθνικό φιλόπτωχο ταμείο, το οποίο χωρίς κριτήρια θα δίνει ψίχουλα στους δικαιούχους. Αυτό επιθυμείτε και θα ολοκληρωθεί με την εθνική σύνταξη που διακηρύττετε.
       Εμείς πιστεύουμε ότι πρέπει να εφαρμοστεί η βασική σύνταξη για να ενισχυθεί η ανταποδοτικότητα. Μόνο έτσι θα στηριχθεί και θα ισχυροποιηθεί ένα ανταποδοτικό, ένα αναδιανεμητικό δημόσιο σύστημα κοινωνικής ασφάλισης. 
      Την αναγκαιότητα αυτού του κοινωνικού κράτους δέχονται και νεοφιλελεύθεροι παλαιότερα φιλόσοφοι, όπως ο Φουκογιάμα και ο Φρίνμαν, ζητώντας τη γνώμη για παλαιότερες απόψεις. 
      Όμως το σημερινό νομοσχέδιο κινείται προς την αντίθετη κατεύθυνση, γι’ αυτό οι πολίτες, οι εργαζόμενοι, οι συνταξιούχοι αντιδρούν και θα το ανατρέψουν στην πράξη. Δεν θα το σταματήσετε ούτε με τα απεργοδικεία ούτε με τους απεργοσπαστικούς μηχανισμούς ούτε με τις κατασταλτικές δυνάμεις. Είναι αυτές οι μαζικές κινητοποιήσεις των εργαζομένων, είναι η αντίδραση των λαϊκών στρωμάτων που θα ανατρέψουν στην πράξη τις διατάξεις αυτού του νομοσχεδίου με την ανατροπή της Νέας Δημοκρατίας από την Κυβέρνηση στις επόμενες εκλογές. 
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ο κ. Αηδόνης έχει το λόγο.
      ΧΡΗΣΤΟΣ ΑΗΔΟΝΗΣ: Κατ’ αρχάς θα μου επιτρέψετε να ξεκινήσω από μία παρατήρηση πολύ σημαντική. Θα ήθελα, πραγματικά, να συγχαρώ τους ελάχιστους Βουλευτές της Νέας Δημοκρατίας, δέκα τον αριθμό, που δίνουν αυτήν τη μεγάλη μάχη και μπορεί μέσα από αυτήν τη διαδικασία να βγει ένας τίτλος: Αναζητούνται λοιπόν οι Βουλευτές της Νέας Δημοκρατίας στη Βουλή, ελπίζω να μην καταζητούνται στον λαό.
      Επιτρέψτε μου να ξεκινήσω με μία παρατήρηση που τη θεωρώ πάρα πολύ σημαντική. Προσωπικά, γεννήθηκα πολιτικά την περίοδο μετά τη Μεταπολίτευση. Συμμετείχα σε μία σειρά από κοινωνικούς και πολιτικούς αγώνες. Αν μπορώ σήμερα να συγκρίνω αυτό το οποίο έγινε χθες, μπορώ να πω ότι δεν υπάρχει προηγούμενο. 
      Είδαμε ανθρώπους στο δρόμο, όχι αυτούς τους συνηθισμένους αγωνιστές, που πολύ συχνά τους βλέπουμε στο δρόμο. Είδαμε για πρώτη φορά ανθρώπους, οι οποίοι μέχρι χθες είχαν αποδεχθεί το ρόλο του θεατή και του παθητικού ανθρώπου, να συμμετέχουν για πρώτη φορά στην ιστορία τους σε κοινωνικούς αγώνες. Αυτοί οι άνθρωποι, λοιπόν, μέσα τους έχουν μία συγκεκριμένη ψυχή, που τους λέει ότι σήμερα αυτό το νομοσχέδιο τους αφορά, γιατί θίγει δικαιώματα και κεκτημένα τους. 
      Εδώ, λοιπόν, μπαίνει ένα πολύ μεγάλο ερώτημα σε όλους αυτούς που έχουν επιχειρηματολογήσει υπέρ αυτού του νομοσχεδίου, πού βρίσκεται και πού συναντάται η λογική. Πιστεύετε ότι αυτός ο κόσμος –και επαναλαμβάνω, όχι ο κόσμος που έχει συνηθίσει να είναι στους αγώνες, αλλά αυτός ο απλός πολίτης, ο καθημερινός πολίτης- που είναι σήμερα στο δρόμο και φωνάζει ότι αυτό το νομοσχέδιο δεν θα μπορέσει να έχει ποτέ καμία εφαρμογή, ξαφνικά έχει χάσει τα λογικά του, δεν έχει σχέση με την πραγματικότητα, δεν καταλαβαίνει τι γίνεται; 
      Πιστεύετε ότι μπορέσαμε εμείς ή τα άλλα κόμματα της Αριστεράς να τον παραπληροφορήσουμε τόσο καλά, έτσι ώστε να μπορεί σήμερα αυτός να αντιδρά με αυτόν τον τρόπο;
       Αν πιστεύετε πραγματικά ότι αυτό συμβαίνει, τότε εκείνο που θα ήθελα να σας πω, αγαπητοί συνάδελφοι, και ιδιαίτερα στην Κυβέρνηση, είναι ότι πολύ σύντομα θα καταζητείστε από τον ελληνικό λαό. 
      Παράλληλα, εκείνο το οποίο θα ήθελα να πω, είναι ότι σε πάρα πολύ μικρή ηλικία είχα την τύχη να παρακολουθήσω μία σπουδαία ταινία. Ήταν το «Εξπρές του μεσονυχτίου». Εκεί μέσα με συγκλόνισε βάναυσα ότι παρακολούθησα μια τρομερή παραβίαση ανθρωπίνων δικαιωμάτων. Ήταν πραγματικά, τόσο συγκλονιστικό το έργο, που μπορώ να πω ότι έχει μείνει χαραγμένο στη μνήμη μου. Γιατί δεν έχει παραμείνει καμμία μορφή του ανθρώπινου είδους που να μην παραβιαστεί. 
      Εσείς, με αυτό το νομοσχέδιο, ξέρετε τι κάνετε; Αντιγράφετε πολλές ομοιότητες. Πρώτα από όλα, σε σχέση με το «Εξπρές» αυτό το καταλαβαίνουμε όλοι. Σε σχέση με το μεταμεσονύκτιο, μας έχετε εξοντώσει, για να μπορέσετε να προλάβετε τους χρόνους σας.
      Εκείνο το οποίο υπάρχει όμως σήμερα, ξέρετε ποιο είναι, η μεγάλη ομοιότητα που υπάρχει με το νομοσχέδιό σας; Παραβιάζετε ένα βασικό ανθρώπινο δικαίωμα. Δεν υπάρχει μεγαλύτερο ανθρώπινο δικαίωμα από το δικαίωμα στη ζωή και σήμερα εσείς, μ’ αυτό το ασφαλιστικό νομοσχέδιο, στερείτε από τον καθημερινό απλό πολίτη αυτό το βασικό του δικαίωμα.
      Έρχομαι σε μία άλλη παρατήρηση, η οποία έχει να κάνει με μία βασική αποτύπωση, που υπάρχει στις δημοσκοπήσεις, γιατί σας έχουμε ακούσει και σ’ αυτήν την Αίθουσα, ακόμα και σήμερα να τις επικαλείσθε και καλώς τις επικαλείσθε. Δεν σας άκουσα όμως να επικαλείσθε ένα βασικό στοιχείο μιας δημοσκόπησης, η οποία τελευταία δημοσιοποιήθηκε που αναφέρει ότι το 70% του ελληνικού λαού λέει ότι ο κ. Καραμανλής είπε ψέματα στον ελληνικό λαό. Αυτή είναι η ευγενική προσφώνηση, που μπορεί να πει κανείς. Ξέρετε ποια είναι η προσφώνηση στο καφενείο; Ξέρετε τι λέει ο κόσμος σήμερα; Ότι έχουμε έναν Πρωθυπουργό ψεύτη, γιατί όταν μεταφράζουμε τα ελληνικά και πάμε στο λεξικό και βλέπουμε τι σημαίνει «ψεύτης», ψεύτης είναι αυτός που λέει κατά συρροή ψέματα κι εσείς έχετε ξεπεράσει τα όρια, τα έχετε υπερβεί.
      Θα σας θυμίσω, λοιπόν –γιατί πρέπει να θυμάται ο ελληνικός λαός- τι είπε ο κ. Καραμανλής, ο οποίος είναι Πρωθυπουργός αυτής της χώρας σήμερα. Ευτυχώς, δεν θα είναι για πολύ. Είπε ότι δεν θα αυξηθούν τα όρια ηλικίας. Θα γίνει σύγκληση των συντάξεων με το μέσο όρο της Ευρωπαϊκής Ένωσης, θα προστατεύονται οι επικουρικές συντάξεις προς όφελος των ασφαλισμένων, θα ενισχυθούν οι ευεργετικές συνταξιοδοτικές διατάξεις για τις μητέρες. 
      Μένω σ’ αυτό το τελευταίο. Αυτό το νομοσχέδιο βοηθάει τόσο πολύ τις μητέρες; Ο κ. Καραμανλής είναι συνακόλουθος ή ανακόλουθος μ’ αυτά τα οποία υποσχέθηκε; Ας δώσει εκείνος μία απάντηση, γιατί τον βλέπουμε να φυγομαχεί και να φυγοπονεί. Έρχεται εδώ, μόνο για να σηκώνει το χέρι και να ψηφίζει. Δεν τον ακούσαμε να μιλάει, να παίρνει πάνω του αυτήν την υπόθεση. Θα κρυφτεί για άλλη μία φορά στο μέλλον, όταν θα καταλάβει ότι ο ελληνικός λαός δεν θα σταματήσει να είναι στους δρόμους. Θα είναι και αύριο στους δρόμους και όταν ψηφιστεί το νομοσχέδιό σας και τότε ξέρετε τι θα κάνει; Θα πει σε σας, κυρία Καλαντζάκου, και στην κ. Πετραλιά: εσείς φταίτε που με οδηγήσατε στην παγίδα. Είναι η συνηθισμένη διέξοδος του μεγάλου Πρωθυπουργού μας. Αυτή, δυστυχώς, είναι μία μεγάλη, δυσάρεστη και επώδυνη πραγματικότητα για σας.
      Κυρίες και κύριοι συνάδελφοι, για να κλείσω, για να μην μακρυγορώ και για να μην εκμεταλλεύομαι το χρόνο των συναδέλφων, θα ήθελα να πω ότι δυστυχώς είμαστε σε μία εποχή πάρα πολύ δύσκολη. Εκ των πραγμάτων, καταλαβαίνουμε όλοι ότι οι οικονομικές δυνάμεις έχουν στρέψει το ενδιαφέρον τους εδώ και περίπου είκοσι χρόνια στο κομμάτι της παροχής υπηρεσίας. Το κράτος τα προηγούμενα χρόνια σε συγκεκριμένους τομείς ανέπτυξε αυτήν τη δραστηριότητα, στην υγεία, στην παιδεία και στην ασφάλιση. Αυτό το κεφάλαιο, λοιπόν, μπαίνει παντού σ’ αυτούς τους χώρους. 
      Εκείνο που μπορούμε να πούμε είναι ότι εσείς σήμερα, πιστοί οπαδοί αυτής της άποψης, της σκληρής νεοφιλελεύθερης αντίληψης, έρχεστε σήμερα να ολοκληρώσετε αυτόν τον κύκλο. Φέρνετε, λοιπόν, ένα νομοσχέδιο –και κλείνω, κύριε Πρόεδρε- το οποίο ουσιαστικά είναι πιστό στις ιδεολογικές και πολιτικές σας αντιλήψεις, αλλά δεν θα καταλάβετε ένα πράγμα, ότι δεν μπορεί να γίνει πίστη του ελληνικού λαού.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Αηδόνη.
      Το λόγο έχει η κ. Δαμανάκη.
      ΜΑΡΙΑ ΔΑΜΑΝΑΚΗ: Ευχαριστώ, κύριε Πρόεδρε.
      Κυρίες και κύριοι συνάδελφοι, θέλω να αξιοποιήσω τα επτά λεπτά που έχω στη διάθεσή μου για να αναφερθώ σ’ ένα μόνο θέμα που περιλαμβάνεται στα άρθρα που συζητάμε, στο θέμα της συνταξιοδότησης των γυναικών και της προστασίας της μητρότητας. 
      Πριν όμως απ’ αυτό το θέμα θέλω να κάνω ένα μικρό σχόλιο, επειδή άκουσα πάρα πολλούς συναδέλφους της Νέας Δημοκρατίας, οι οποίοι σχολιάζουν τις κινητοποιήσεις των εργαζομένων μ’ έναν απαξιωτικό, θα έλεγα, τρόπο. Θέλω, λοιπόν, να απαντήσω σ’ όλους αυτούς ότι έχω την απόλυτη βεβαιότητα –και νομίζω ότι αν το σκεφτούμε λίγο, όλοι θα συμφωνήσουμε σ’ αυτό- ότι κανείς εργαζόμενος και καμμία εργαζόμενη δεν κατεβαίνει πια στο δρόμο, επειδή θα υπηρετήσει τα σχέδια ενός συγκεκριμένου κόμματος, πλην ελαχίστων εξαιρέσεων.
      Και εάν έκανε ο καθένας, η καθεμιά από εμάς μία βόλτα στις πολύ μεγάλες συγκεντρώσεις και κινητοποιήσεις που έγιναν, θα είχε αντιληφθεί ότι οι πολίτες που κατέβηκαν στο δρόμο, είναι πολίτες που δυσπιστούν απέναντι σε εμάς, απέναντι όχι μόνο στην Κυβέρνηση, αλλά θα έλεγα απέναντι σε όλα τα κόμματα και τα συνδικάτα.
      Αλλά κατέβηκαν στο δρόμο, αγαπητοί και αγαπητές συνάδελφοι, γιατί θέλουν να ελπίζουν, γιατί θέλουν να δηλώσουν παρών σε μία διαδικασία που αισθάνονται ότι τους συμβαίνει. Σε μία διαδικασία όπου χειροτερεύει η καθημερινότητά τους, χειροτερεύει η ζωή τους, αισθάνονται τη βεβαιότητα ότι το μέλλον των παιδιών τους θα είναι οπωσδήποτε χειρότερο από τη ζωή που έζησαν αυτοί -ο καθένας χωριστά και στο σύνολο και ο μέσος όρος- και αισθάνονται την ανάγκη να αντιδράσουν. 
      Ας αφήσει, λοιπόν, η Κυβέρνηση στην άκρη τα περί υποκινούμενων κινητοποιήσεων, τα περί πολιτικών κινητοποιήσεων, τα περί ταραχών που πλήττουν τους Έλληνες πολίτες, την ησυχία μας και άλλα σχετικά. Πάντα οι κινητοποιήσεις πλήττουν την ησυχία κάποιων. Πάντα, όμως, έχουν το ιστορικό φορτίο που φέρνει κάποιες αλλαγές. Και εάν επιτέλους δεν υπήρχαν ιστορικά και διαχρονικά, η ζωή μας θα ήταν πολύ διαφορετική από αυτή που ζούμε. Ας αισθανθούμε, λοιπόν, επιτέλους ότι κάτι γίνεται εκεί έξω, ότι υπάρχουν ζητήματα, που έχουν να κάνουν με την πορεία του τόπου, με τα βήματα της ιστορίας και ας μην πηγαίνουμε τόσο κόντρα είτε πιστεύουμε ότι θα γίνουν κάποιες αλλαγές είτε όχι. 
      Έρχομαι τώρα στα θέματα που έχουν σχέση με την προστασία της μητρότητας και τις γυναίκες. Για να συνεννοηθούμε εδώ, οι γυναίκες σήμερα είναι ουσιαστικά εκείνοι οι πολίτες που σηκώνουν στους ώμους τους το βάρος δύο πολύ μεγάλων προβλημάτων: το βάρος αυτού του περίφημου δημογραφικού προβλήματος, για το οποίο ακούω τόση, θα μου επιτρέψετε να πω, δημαγωγία και λαϊκισμό και το βάρος της λειτουργίας ενός μεγάλου μέρους του λεγόμενου κοινωνικού κράτους, της κοινωνικής φροντίδας. 
      Και για να γίνω πιο σαφής, εάν οι γυναίκες δεν έδιναν αυτή τη μάχη που δίνουν στη δουλειά, στο σπίτι, παντού, θα μπορούσαν να μεγαλώνουν τα παιδιά; Μήπως μπορεί κανείς εδώ να αισθάνεται περήφανος για τη φροντίδα, που το κράτος του δίνει; Δεν αμφισβητώ εδώ ότι έχουν γίνει βήματα ούτε ότι θα γίνουν βήματα. Δεν είναι εκεί το θέμα. Το θέμα είναι εάν είμαστε ικανοποιημένοι από το επίπεδο που υπάρχει στην κοινωνική προστασία των παιδιών. Πραγματικά, μπορεί κανείς να πει ότι μια γυναίκα που θέλει να δουλέψει, έχει την κοινωνική προστασία που χρειάζεται ή αυτή είναι εν τέλει που σηκώνει αυτό το βάρος;
      Όσο, λοιπόν, υπάρχει αυτή η πραγματικότητα η οποία είναι αναμφισβήτητη, το να έρχεται η Κυβέρνηση ή κάποιοι άλλοι και να λένε ότι πρέπει να εξομοιώσουμε τα όρια ηλικίας, επιτρέψτε μου να πω, ότι είναι κοινωνική βαρβαρότητα. Εξομοίωση ορίων ηλικίας θα συζητηθεί και πρέπει να συζητηθεί, όταν το επίπεδο παροχών όσον αφορά τα παιδιά θα είναι τέτοιο, ώστε η γυναίκα να μπορεί να δουλεύει και να μεγαλώνει παιδιά μαζί, γιατί κακά τα ψέματα, στην κοινωνία που ζούμε η γυναίκα είναι που προς το παρόν σηκώνει το βάρος. Όταν αλλάξουν τα πράγματα, να το συζητήσουμε. 
      Το ελάχιστο που μπορούμε να κάνουμε, είναι αυτό που λέει στο πρόγραμμά του το ΠΑ.ΣΟ.Κ., ο διπλασιασμός των βρεφικών σταθμών. Μήπως μας είπε η Κυβέρνηση τίποτα τέτοιο; Υπάρχει τέτοια αίσθηση; Υπάρχει έστω μια αίσθηση ότι τα ωράρια των παιδικών σταθμών θα αλλάξουν ή έστω ότι θα αυξηθούν τα επιδόματα για όσους γονείς δεν μπορούν να βρουν λύση στους παιδικούς σταθμούς να πηγαίνουν τα παιδιά τους στον ιδιωτικό τομέα ή κάπου αλλού; Κανένας τέτοιος προβληματισμός. 
      Το μόνο που ακούμε εδώ και μάλιστα, σε υψηλούς τόνους –επιτρέψτε μου να πω ότι αυτοί οι υψηλοί τόνοι είναι και προκλητικοί- είναι το γεγονός ότι η Κυβέρνηση αυξάνει κάπως τον πλασματικό χρόνο που υπάρχει. Δεν είναι ότι τον ανακάλυψε η Νέα Δημοκρατία, γιατί το άκουσα και αυτό σήμερα. Υπάρχει η δυνατότητα πλασματικού χρόνου ήδη από το νόμο Ρέππα και υπάρχει μια παραπέρα αύξηση αυτού. Θετικό και σημαντικό, αλλά αφορά αυτός ο πλασματικός χρόνος τα παιδιά που θα γεννηθούν μετά το 2000, κύριοι συνάδελφοι. 
      Και το ερώτημα είναι το εξής: Με όλες αυτές τις γυναίκες που έχουν κάνει ένα και δύο και τρία παιδιά, που έχουν τη φροντίδα αυτών των παιδιών και τη φροντίδα των ηλικιωμένων -γιατί αυτό είναι ένα άλλο βάρος στις πλάτες της γυναίκας- τι θα γίνει; Όλες αυτές θίγονται σοβαρά από το νομοσχέδιο. Και θίγονται σοβαρά και με τα όρια ηλικίας και με τη μείωση των πρόωρων συνταξιοδοτήσεων. Αυτό δεν μπορεί να το αγνοεί η Κυβέρνηση.
      Επειδή ακούω όλα αυτά περί πρόωρων συνταξιοδοτήσεων, ότι θέλετε να παίρνετε σύνταξη στην ηλικία των πενήντα κ.λπ., θα σας πω ότι πολλές φορές πολλοί πολίτες αναγκάζονται να πάρουν σύνταξη σε αυτήν την ηλικία, επειδή υπάρχουν πολλές απολύσεις, επειδή υπάρχει ανεργία. Αυτοί, λοιπόν, θίγονται και πάνω σε αυτό θέλουμε να μας απαντήσει η Κυβέρνηση.
      Αυτές τις μητέρες, λοιπόν, που σήμερα έχουν ένα και δύο και τρία παιδιά, γιατί η Κυβέρνηση τις θίγει; Για να εξοικονομήσει 40.000.000 ευρώ; Πόσα ακριβώς; Να μας πει και θα υποδείξουμε τρόπο να τα εξοικονομήσει. Μόνο από τον έλεγχο της φαρμακευτικής δαπάνης μπορεί να εξοικονομήσει δέκα φορές τόσα χρήματα. Αυτή είναι η πρόταση του ΠΑ.ΣΟ.Κ.. Το λέω, γιατί ακούω ότι δεν έχουμε και προτάσεις. Έλεγχος της φαρμακευτικής δαπάνης με επιστροφή στα ταμεία και θα εξοικονομήσουμε το κονδύλι για τις γυναίκες. Να το κάνουμε τώρα.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, τελειώνω αμέσως.
      Δεν είναι, όμως, δυνατόν, εφόσον αυτά δεν συμβαίνουν, να προσπαθούν να μας πείσουν εδώ οι συνάδελφοι της Νέας Δημοκρατίας ότι όλα πάνε καλά και ότι δεν θίγεται κανείς. Θίγονται δικαιώματα που πραγματικά παραβιάζουν τον ιερό πυρήνα της ύπαρξης πολλών συμπολιτών μας και καλό είναι η Κυβέρνηση πριν προχωρήσει, να ξανασκεφθεί την πολιτική της.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Ευχαριστώ, κυρία Δαμανάκη.
      Το λόγο έχει ο κ. Τιμοσίδης.
      ΜΙΧΑΗΛ ΤΙΜΟΣΙΔΗΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, θα κάνω μία μικρή αναφορά στην προηγούμενη ενότητα, γιατί δεν μου δόθηκε ο λόγος να δευτερολογήσω και θα θίξω μόνο δύο σημεία.
      Το πρώτο σημείο είναι ότι κατά τη διάρκεια των συζητήσεων στην επιτροπή είχε γίνει επίσημα ερώτηση και από την εισηγήτριά μας, την κ. Χριστοφιλοπούλου, αλλά και από την κ. Ξενογιαννακοπούλου, για το εάν γνωρίζει η Κεντρική Ευρωπαϊκή Τράπεζα και εάν είναι ενημερωμένη. Τότε είχαμε πάρει μία συγκεκριμένη απάντηση, αλλά αποδείχθηκε στη συζήτηση που γίνεται εδώ στην Ολομέλεια ότι, όχι μόνο δεν ήταν ενημερωμένη, αλλά μας εγκαλεί. Και αυτό είναι πάρα πολύ άσχημο, ιδιαίτερα για μένα, ένα νέο Βουλευτή, να ακούω ένα καινούργιο «δεν» μετά τα τρία «δεν» του Πρωθυπουργού, του κ. Καραμανλή, κατά τη διάρκεια της προεκλογικής εκστρατείας. Γιατί κοντά σε αυτό το «δεν», για το οποίο δεν ενημερώθηκε, δεν έγινε και διάλογος ούτε από τον προηγούμενο Υπουργό ούτε και από εσάς, κυρία Υπουργέ. Αυτό δεν το λέμε μόνο εμείς, το λένε οι εργαζόμενοι, το λέει σχεδόν το σύνολο των εργοδοτών. 
      Αυτό, όμως, που μας κάνει ιδιαίτερη εντύπωση για το κατά πόσο πράγματι ένα κράτος μπορεί να θεωρηθεί ότι αντιμετωπίζει σοβαρά τα πράγματα, είναι ότι γίνεται χωρίς να υπάρχουν αναλογιστικές μελέτες, οι οποίες να μιλούν για το κόστος των ενοποιήσεων, για το κέρδος από τις ενοποιήσεις και τα οφέλη των ενοποιήσεων. Να πούμε ότι δεν υπήρχε προηγούμενο; Ήδη από την προηγούμενη Κυβέρνηση του ΠΑ.ΣΟ.Κ. είχε οριστεί Εθνική Αναλογιστική Επιτροπή, στην οποία δεν δόθηκε ποτέ η δυνατότητα και δεν της παραγγέλθηκε ποτέ να κάνει τέτοιες πράξεις. 
      Φαίνεται, όμως, ότι με αυτό το νομοσχέδιο ο τρόπος των ενοποιήσεων των ταμείων δεν είναι τόσο διαφανής. Διότι, πώς αλλιώς μπορεί να ερμηνεύσει κανείς το γεγονός ότι πολλοί επικεφαλής μεγάλων ταμείων, όπως είναι το Τ.Σ.Μ.Ε.Δ.Ε., το ταμείο των μηχανικών ή το ταμείο του δικηγορικού συλλόγου, αλλά και άλλων ταμείων απ’ ό,τι μαθαίνω, να έχουν δηλώσει φανερά και στην επιτροπή μας, αλλά και έξω επίσημα ότι θα προσφύγουν σε δικαστικούς αγώνες, γιατί ακριβώς θίγονται δικά τους κεκτημένα δικαιώματα και από αυτήν την ενοποίηση δεν θα κερδίσουν. Είναι ένα θέμα που δεν αμφισβητείται από κανένα και δεν τιμά εμάς που είμαστε εδώ στο Κοινοβούλιο ιδιαίτερα όμως την Κυβέρνηση, η οποία προχωρεί σε αυτές τις ενοποιήσεις, χωρίς να έχει λάβει υπ’ όψιν της όλες αυτές τις παραμέτρους.
      Με λίγα λόγια, δεν διασφαλίζεται η βιωσιμότητα των ταμείων τους. Αυτό μας λένε. Άρα, κυρία Υπουργέ, χτίζετε στην άμμο και ό,τι θα προκύψει θα είναι μία αναπροσαρμογή επί το δυσμενέστερο. Όλες οι διατάξεις συνταξιοδότησης πολλών ταμείων, σχεδόν των περισσοτέρων από αυτά που μπαίνουν στο Ι.Κ.Α.-Ε.Τ.Α.Μ., αναπροσαρμόζονται επί το δυσμενέστερο.
      Και βέβαια, μετά από την πίεση της Αντιπολίτευσης, αλλά και πολλών συναδέλφων της Συμπολίτευσης, έχετε προβεί και κάνετε κάποιες μικροπαρεμβάσεις, σαν να χαρίζετε μια καραμελίτσα, για να φύγει η πίκρα από τις επώδυνες ρυθμίσεις που αφορούν τους εργαζόμενους. Και πόσους; Ενάμισι με δύο εκατομμύρια περίπου Έλληνες πολίτες. Και τι κάνατε; Όντως κάνατε μια τροποποίηση και αυτή μισή για τις συνεταιριστικές οργανώσεις και σας ερωτώ, κυρία Υπουργέ, επειδή είμαι από περιοχή που έχει τέτοιους ανθρώπους, γιατί δεν την προχωρείτε να φθάσει μέχρι το 2013. Τουλάχιστον μια παρέμβασή σας θετική να έχει κατάληξη να την εισπράξουν όλοι αυτοί οι άνθρωποι που τους αφορά αυτό το μέτρο.
      Είναι ευχάριστο βέβαια ότι κατανοήσατε να αφήσετε την τριακονταεπταετία από μόνη της, ως μία προϋπόθεση για τη συνταξιοδότηση. Αλλά με αυτά τα δύο πιστεύετε εσείς ότι θα γίνει αυτή η τομή που μας λέτε τόσες μέρες; Είμαι βέβαιος ότι πολύ σύντομα θα δείτε και εσείς ότι θα σας ταιριάζει η ταινία «Αναζητώντας το χαμένο χρόνο», γιατί όλο αυτό το χρονικό διάστημα δεν κάνατε αυτό που έπρεπε, για να οδηγηθείτε σε μια σωστή ρύθμιση για το μεγάλο θέμα του ασφαλιστικού.
      Θα έλθω πολύ σύντομα συγκεκριμένα στα άρθρα, τα οποία συζητούμε σ’ αυτή την ενότητα. Θα ήθελα να αναφερθώ στα άρθρα 140, 141, 142. Αναφέρθηκε από την εισηγήτριά μας ότι είναι θετικές οι διατάξεις, αλλά θα ήθελα να σας παρακαλέσω, κυρία Υπουργέ, για το θέμα των αναπήρων γονέων. Επειδή είναι μια θετική πράγματι διάταξη, θα ήθελα να σας επισημάνω το γεγονός ότι επιτέλους κατά την παροχή γνωματεύσεων από τις επιτροπές των αναπηρικών συντάξεων, να σταματήσει αυτή η κοροϊδία. Είμαι και γιατρός και σας επαναλαμβάνω ότι είναι πάρα πολύ δύσκολο αυτό το πράγμα. Επιτέλους, γι’ ανθρώπους που έχουν μια χρόνια αναπηρία να γίνει μία φορά η εξέτασή τους και θα σας παρακαλούσα ιδιαίτερα να μην τους καλέσετε ξανά, εφόσον φαίνεται από τα χαρτιά, τα οποία έχουν η πορεία όλων των προηγούμενων χρόνων. Μην ξανακαλούμε ανθρώπους που δεν μπορούν να μετακινηθούν, ανθρώπους που είναι τόσο ταλαιπωρημένοι να ξαναέλθουν να πουν ένα πρόβλημα, το οποίο η φύση τουλάχιστον τους έχει στερήσει, μη δίνοντας τους αυτήν τη δυνατότητα. Μην τους ξαναταλαιπωρήσουμε. Να έχουμε τις ισόβιες συντάξεις μια και καλή. Η επιστήμη, δόξα τω Θεώ, μπορεί να καθορίσει ποιες είναι αυτές οι περιπτώσεις. Και θα ήθελα αυτό να το λάβετε υπ’ όψιν σας. Χαίρομαι που το σημειώνετε, νομίζω ότι θα είναι μια θετική εξέλιξη. Θα σας θυμούνται πάρα πολλές ελληνικές οικογένειες γι’ αυτό και μόνο το πράγμα, κύριε Υπουργέ.
      Θα ήθελα μόνο να πω για τις γυναίκες, για τις μητέρες, ότι ένα είναι γεγονός, κυρίες και κύριοι συνάδελφοι. Αυξάνονται τα όρια. Γίνονται βέβαια κάποιες ευμενείς διατάξεις -προβλέποντας το πλασματικό χρόνο- αλλά στην ουσία οι μητέρες δεν θα έχουν αυτήν τη δυνατότητα. Και ενώ δίνετε κίνητρα να παραμείνουν στην εργασία κάποιοι -άραγε, μέχρι πόσα χρόνια- δίνετε  αντικίνητρα σ’ αυτούς που θέλουν να πάνε σε μια πρόωρη συνταξιοδότηση και η πρόωρη συνταξιοδότηση είναι αναγκαιότητα. Δεν το κάνει κάποιος, γιατί τα έχει τα λεφτά και του περισσεύουν και λέει να βγω μια ώρα νωρίτερα στη σύνταξη. Θα είναι κάτω από ειδικές ανάγκες. Δεν θα βρίσκει δουλειά, ή θα είναι μία γυναίκα σε μια ηλικία κοντά στα πενήντα – πενήντα δύο και δεν θα την προσλαμβάνει κανείς, ή θα είναι άνθρωποι οι οποίοι για κάποιους δικούς τους λόγους δεν έχουν. Άρα, λοιπόν και σ’ αυτό το σημείο, δεν βοηθάτε αυτούς που πραγματικά έχουν το πρόβλημα και θα έχουν ανάγκη να συνταξιοδοτηθούν, έστω και με μειωμένη σύνταξη. Γιατί αυτή η μείωση με την ποινή που έχετε βάλει, κυρία Υπουργέ, επειδή θα θέλει πέντε χρόνια, θα φθάσει στο 30%. 
      Γι’ αυτούς τους λόγους, λοιπόν, να είσθε βέβαιοι ότι ο κόσμος αντέδρασε και αντιδρά και θέλω να σας πω ότι δεν έγινε μόνο στην Αθήνα. Στην Καβάλα ήταν μια από τις μεγαλύτερες συγκεντρώσεις, μετά τον πόλεμο της Γιουγκοσλαβίας και το θέμα του λιθάνθρακα που απασχολεί την τοπική κοινωνία. Θα βρείτε μπροστά σας όλους τους Έλληνες και αυτό το νόμο στην πράξη θα τον ανατρέψουμε.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Τιμοσίδη.
      Το λόγο έχει ο κ. Κουσελάς. 
      ΔΗΜΗΤΡΙΟΣ ΚΟΥΣΕΛΑΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, θα ήθελα πριν ξεκινήσω την τοποθέτησή μου να κάνω μια ερώτηση στην Υπουργό, που σχετίζεται με την απεργία στην Τράπεζα Ελλάδος. 
      Κυρία Υπουργέ, θέλουμε να μας επιβεβαιώσετε ή να διαψεύσετε, το αν και κατά πόσο διακινήθηκαν προς τη χώρα μας 150.000.000 ευρώ, από τη Γερμανία, με προορισμό την Εθνική Τράπεζα, έξω από τις συνήθεις διαδικασίες της νομισματικής κυκλοφορίας. 
      Κυρίες και κύριοι συνάδελφοι, άκουσα την Υπουργό να επαίρεται για τα άρθρα 140, 141 και 142. Προσωπικά θα έλεγα ότι δεν αποτελούν ούτε καν ασπιρίνη στην πνευμονία, για να χρησιμοποιήσω ιατρικούς όρους. Μιλάω για τα άρθρα που αφορούν στην εργαζόμενη γυναίκα. Θυμίζουν τη λαϊκή παροιμία «να σε κάψω Γιάννη να σ’ αλείψω λάδι». Για να ακολουθήσουν βέβαια οι διατάξεις των άρθρων 143 και 144 που είναι χειρότερες εκείνων της περιόδου 1990-1993 γιατί καθιστούν χειρότερους τους όρους συνταξιοδότησης όχι για τους προνομιούχους και τα «ρετιρέ» που ισχυρίζεται η Κυβέρνηση, αλλά για τα υπόγεια.
      Με το άρθρο 143, παράγραφος 1 που αναφέρεται στο Ι.Κ.Α.-Ε.Τ.Α.Μ. καταργείται το τριακοστό πέμπτο και το πεντηκοστό όγδοο που είχαμε επαναφέρει με το ν. 3029 και επανέρχεται αυτό το οποίο είχε θεσπιστεί με τη νομοθεσία της περιόδου 1990-1993 το τριακοστό πέμπτο δηλαδή και το εξηκοστό. 
      Αυξάνονται τα όρια ηλικίας, όχι πάλι για τα «ρετιρέ», αλλά γι’ αυτούς που εργάζονται στα βαριά και ανθυγιεινά. Για πλήρη σύνταξη θα πρέπει να έχουν συμπληρώσει τα πενήντα επτά χρόνια, αντί των πενήντα πέντε και, για μειωμένη, τα πενήντα πέντε. 
      Τρίτον αυξάνονται τα όρια ηλικίας όλων των ασφαλισμένων από 1.1.1983 μέχρι 31.12.1992, μέχρι και το εξηκοστό έτος, εκεί που λέγατε ότι δεν θα αυξήσετε τα όρια ηλικίας.
      Με το άρθρο 143 παράγραφος 2 και 3 αναπροσαρμόζονται επί το δυσμενέστερο οι καταστατικές διατάξεις συνταξιοδότησης λόγω τριακονταπενταετίας των ειδικών ταμείων που εντάσσονται στο Ι.Κ.Α.-Ε.Τ.Α.Μ., των ασφαλισμένων των ταμείων Τύπου που εντάσσονται στο Ε.Τ.Α.Π.-Μ.Μ.Ε. 
      Το λέτε άλλωστε, κυρία Υπουργέ, λιτά στην εισηγητική έκθεση στη σελίδα εκατόν τέσσερα όπου  κάνετε λόγο για ενιαία αντιμετώπιση και ίση μεταχείριση.
      Με το άρθρο 144 παράγραφος 2 αυξάνονται τα όρια ηλικίας συνταξιοδότησης των μητέρων με ανήλικα παιδιά στα πρώην ειδικά ταμεία μισθωτών που εντάσσονται στο Ι.Κ.Α.-Ε.Τ.Α.Μ. από 1.1.2003 μέχρι το 2017 μέχρι τη συμπλήρωση του πεντηκοστού πέμπτου έτους.
      Με το άρθρο 144 παράγραφος 3 αυξάνονται τα όρια ηλικίας και ο συντάξιμος χρόνος που απαιτείται για τη συνταξιοδότηση των μητέρων με ανήλικα παιδιά από 1.1.1983 μέχρι 31.12.1992. Οδηγείτε έτσι, με αυτές τις αυξήσεις αλλά και με μια σειρά άλλες σε απελπισία τις γυναίκες μητέρες, καταργώντας την πρόωρη συνταξιοδότηση που οι προηγούμενοι νομοθέτες τους είχαν παραχωρήσει, ώστε να μπορέσουν να ανταποκριθούν στους πολλαπλούς ρόλους που τους έχει φορτώσει η ζωή και τους οποίους δεν καλύπτει το κράτος-πρόνοιας όπως όφειλε να καλύψει. Σήμερα είναι γνωστό ότι η μητέρα με ανήλικο παιδί που έχει προσληφθεί πριν την 1.1.1983 δικαιούται σύνταξη με είκοσι πέντε χρόνια και ηλικία πενήντα ετών. Εσείς αυξάνετε σταδιακά από 31.12.2012 και τον συντάξιμο χρόνο και το όριο ηλικίας. Παράλληλα το παιδί πρέπει να είναι ανήλικο κατά τη συμπλήρωση του πεντηκοστού έτους τουλάχιστον και να έχει συμπληρώσει ταυτόχρονα και τον συντάξιμο χρόνο η γυναίκα. «Πιάσε, δηλαδή, το αβγό και κούρευτο», που λέει ο λαός μας. Αυτή είναι η πραγματικότητα.
      Αρθρο 143 παράγραφος 7. Ανατρέπονται οι υφιστάμενες ρυθμίσεις του άρθρου 10 παράγραφος 3 του ν. 1902/90 και το άρθρο 9 παράγραφος 2 του ν. 1976/91.
      Τι όριζαν αυτές οι διατάξεις, αγαπητές συναδέλφισσες και συνάδελφοι; Και αυτό είναι πάρα πολύ βασικό. ‘Οριζαν ότι η θεμελίωση του ασφαλιστικού δικαιώματος ολοκληρώνεται με τη συμπλήρωση του κατά περίπτωση απαιτούμενου συντάξιμου χρόνου. Αυτή η βασική ασφαλιστική αρχή μεταρρυθμίζεται, δηλαδή ανατρέπεται. Δεν αρκεί πλέον η συμπλήρωση του κατά περίπτωση συντάξιμου χρόνου, αλλά απαιτείται και η σωρευτική συνδρομή του κατά περίπτωση απαιτούμενου ορίου ηλικίας, οπότε και μόνο θεμελιώνεται το συνταξιοδοτικό δικαίωμα,
      Ξέρετε τι σημαίνει αυτό; Μέχρι να πιάσει κάποιος το όριο ηλικίας, είναι ενδεχόμενο να έχει αυξηθεί ο κατά περίπτωση συντάξιμος χρόνος, οπότε απλά δεν θα μπορεί να φύγει. Τέλος, με το άρθρο 143 παράγραφος 9 η ρύθμιση αφήνει συνταξιοδοτικά ακάλυπτους τους ασφαλισμένους που απολύονται χωρίς δική τους υπαιτιότητα.
      Κύριε Υπουργέ, πιστεύω ότι μετά τη χθεσινή μέρα έχετε κλείσει τα αφτιά σας, όχι μόνο στις δημοσκοπήσεις, που κατά τα άλλα έχετε θεοποιήσει, αλλά και στις εκατοντάδες χιλιάδες πολιτών που απήργησαν και συμμετείχαν μαζικά στις πορείες και στις συγκεντρώσεις και στην Αθήνα και στην περιφέρεια. Δείχνετε έτσι πώς εσείς εννοείτε την κοινωνική ευαισθησία και πόσο υπολογίζετε τη γνώμη των Ελλήνων πολιτών. Έχετε, όμως, ανοιχτά τα αφτιά σας στα μεγάλα οικονομικά συμφέροντα, στην ιδιωτική κερδοσκοπική ασφάλιση, για την οποία ανοίγετε διάπλατες τις λεωφόρους. Όμως να ξέρετε ότι αυτοί στις εκλογές, όποτε και να γίνουν, δεν ψηφίζουν. Αυτός που ψηφίζει είναι ο ελληνικός λαός.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Κουσελά.
      Το λόγο έχει ο κ. Στρατάκης.
      ΕΜΜΑΝΟΥΗΛ ΣΤΡΑΤΑΚΗΣ: Ευχαριστώ, κύριε Πρόεδρε. 
      Κυρίες και κύριοι συνάδελφοι, έχει γίνει πλέον φανερό -και να με συμπαθάτε, κυρία Υπουργέ, που ξέρετε ότι σας εκτιμώ….
      ΠΡΟΕΔΡΕΥΩΝ (Γεώργιος Σούρλας): Όλοι την εκτιμάτε και απ’ όλους σας τα ακούει!
      Προχωρήστε. 
      ΕΜΜΑΝΟΥΗΛ ΣΤΡΑΤΑΚΗΣ: …γιατί είναι γεγονός ότι φάνηκε σήμερα πώς ο τρόμος διακατέχει την Κυβέρνηση. Και η προσπάθειά σας να διαφοροποιήσετε λίγο το κλίμα, ένα κλίμα που προέκυψε κυρίως από τις χθεσινές μεγαλειώδεις συγκεντρώσεις των ασφαλισμένων κυρίως στην Αθήνα αλλά και στην υπόλοιπη Ελλάδα, προσπαθήσατε να το ανατρέψετε ή, εν πάση περιπτώσει, να το αμβλύνετε με την απόσυρση της παραγράφου 3 του άρθρου 143. Όμως, αυτό δεν φτάνει, διότι ο ενθουσιασμός από την πλευρά της Νέας Δημοκρατίας και το χειροκρότημα που έπεσε δείχνει ότι υπάρχει μια πολύ μεγάλη αγωνία για το τι μέλει γενέσθαι. Η απόσυρση μιας παραγράφου ενός άρθρου δεν φθάνει. Ίσως χρειάζεται –και αυτό πρέπει να το ξανασκεφθείτε μέχρι αύριο- η απόσυρση ολόκληρου του νομοσχεδίου. Και αυτό δεν το λέω έτσι για σχήμα λόγου, το λέω διότι πήραμε χθες μία επιστολή –εγώ τουλάχιστον πήρα μία επιστολή- από το Σύνδεσμο Πωλητών Πετρελαιοειδών Νομού Ηρακλείου, η οποία με πολύ χαρακτηριστικό τρόπο επισημαίνει ότι τίποτα απ’ όλα αυτά τα οποία εδώ προσπαθείτε να περάσετε και να ψηφίσει η Βουλή με την πλειοψηφία της κυβερνητικής παράταξης δεν θα υλοποιηθεί στην πράξη. Οι άνθρωποι δηλώνουν εντελώς σταθερά και αταλάντευτα ότι θα συνεχίσουν με δικαστικούς αγώνες, αντισυνταγματικές χαρακτηρίζουν τεκμηριωμένα τις ρυθμίσεις που γίνονται και άρα, λοιπόν, όλο αυτό το πράγμα που προσπαθείτε εδώ να περάσετε είναι ένα έωλο κατασκεύασμα που πολύ γρήγορα θα καταπέσει στις αίθουσες των δικαστηρίων. 
      Εμείς, λοιπόν, σας εφιστούμε την προσοχή και σας λέμε εκ των προτέρων ότι η μέχρι σήμερα πρακτική της Νέας Δημοκρατίας να νομοθετεί για ένα διάστημα και σ’ ένα αμέσως προσεχές διάστημα να έρχεται να αναιρεί αυτά τα οποία νομοθέτησε, είτε γιατί ακυρώνονται από τα δικαστήρια είτε γιατί η ίδια διαπιστώνει ότι δεν μπορούν να εφαρμοστούν στην πράξη, είναι ένα μείζον πολιτικό ζήτημα και με όλη τη συμπάθεια που σας έχω θα έλεγα ότι εσείς θα έπρεπε να το αντιμετωπίσετε με την πρέπουσα προσοχή, διότι δυστυχώς η Κυβέρνηση φαίνεται -και αυτό είναι πλέον ξεκάθαρο- ότι υλοποιεί απόψεις και θέσεις του Υπουργείου Οικονομίας και Οικονομικών που έχει σαν στόχο και σκοπό να κλείσει δημοσιονομικά ελλείμματα ή να διαμορφώσει ένα κλίμα γύρω από την οικονομία, αλλά που όμως δεν έχει καμμία σχέση με τα ζητήματα που έρχονται εδώ για να ψηφιστούν από το ελληνικό Κοινοβούλιο. Και θα έπρεπε πραγματικά ένα ασφαλιστικό νομοσχέδιο να εμπεριέχει στοιχεία που να αποδείκνυαν ότι ναι, η ασφαλιστική μεταρρύθμιση είναι και προς το συμφέρον των ασφαλισμένων, όπως εσείς τουλάχιστον θέλετε να πείτε, που δεν είναι βέβαια στην πράξη, αλλά και από την άλλη δίδει μία ουσιαστική προοπτική. Δεν συμβαίνει ούτε το ένα ούτε το άλλο. Και βέβαια δεν αποδεικνύεται μόνο απ’ αυτό το πράγμα, αποδεικνύεται και από τις εξελίξεις που έχουμε με την Τράπεζα της Ελλάδος και την Ευρωπαϊκή Κεντρική Τράπεζα και όλα αυτά τα οποία διαμορφώνουν το κλίμα μέσα στο οποίο κινείται αυτή εδώ η νομοθετική πρωτοβουλία της Κυβέρνησης.
      Ας έρθουμε τώρα στα άρθρα. Συζητάμε το δεύτερο μέρος με τα δύο κεφάλαια. Το ιβ΄ και το ιδ΄ κεφάλαιο έχουν δύο-τρία άρθρα που προσπαθούν να ισοσκελίσουν το αρνητικό που δημιουργήθηκε. Δηλαδή να δοθεί ο πλασματικός χρόνος στις μητέρες, στους γονείς με ανάπηρα παιδιά και για την ειδική παροχή προστασίας για τη μητρότητα. Εμείς θεωρούμε ότι αυτά είναι θετικά. Όμως, δεν είναι αρκετά. Αυτό θα πρέπει να το λάβετε υπ' όψιν σας. 
      Εδώ υπάρχει ένα μείζον ζήτημα, κυρία Υπουργέ, το οποίο παίρνει μεγαλύτερη σημασία μετά τις χθεσινές σας δηλώσεις από του Βήματος της Βουλής ότι θα φέρετε νομοσχέδιο που θα αφορά τον Ο.Γ.Α., διότι αυτές οι ρυθμίσεις αναφέρονται σε όλα τα ταμεία, πλην Ο.Γ.Α.. Δηλαδή οι αγρότισσες είναι άλλου Θεού παιδιά; Γιατί αυτά τα μέτρα να μην αφορούν και τον Ο.Γ.Α.; Εκτός και αν έχετε σκοπό να αποσύρετε αυτό το νομοσχέδιο που δημιούργησε το νέο Ο.Γ.Α., εκτός και αν επιμένετε στην τότε τακτική σας ως αντιπολίτευση όταν ψηφίστηκε ο νόμος, που δεν τον ψηφίσατε, γιατί θέλατε να διατηρηθεί στον αγροτικό κόσμο η αντίληψη που υπήρχε μέχρι τότε ότι θα έπρεπε να παίρνουν έναν κοινωνικό μισθό και τίποτε περισσότερο. 
      Εάν η πρόθεσή σας είναι να ξανατοποθετήσετε τον αγροτικό κόσμο της χώρας και ιδιαίτερα τις αγρότισσες στο περιθώριο του κοινωνικοασφαλιστικού συστήματος πρέπει να το πείτε καθαρά. Και βέβαια αυτό δεν έχει να κάνει με τις όποιες φωνές ακούγονται εδώ από συναδέλφους ότι δήθεν αγωνιούν και αγωνίζονται για το πώς θα καταξιώσουν και πώς θα αναβαθμίσουν την Ελληνίδα αγρότισσα, όταν δεν παίρνουν θέση σ’ αυτό το σημαντικό ζήτημα και όταν δεν υπάρχουν νομοθετικές ρυθμίσεις που να εξισώνουν το ασφαλιστικό σύστημα που διέπει τον αγροτικό κόσμο με το ασφαλιστικό σύστημα που διέπει τους υπόλοιπους εργαζόμενους. Και μάλιστα πρόκειται για ζητήματα που για την αγρότισσα έχουν μεγάλη σημασία, γιατί η αγρότισσα ούτε έχει δυνατότητα να πάρει άδεια, ούτε μπορεί να κερδίσει τις όποιες παροχές κάνετε, αυτό το 50% ή με οτιδήποτε άλλο. 
      Θα έπρεπε, κυρία  Υπουργέ, αν πραγματικά θέλατε να συμβάλετε στην καλυτέρευση της ποιότητας ζωής των αγροτισσών και να βοηθήσετε έναν κόσμο ο οποίος σήμερα περνά μεγάλη κρίση στα πλαίσια της παγκοσμιοποίησης, αυτές οι συγκεκριμένες ρυθμίσεις να εντάσσουν και τις αγρότισσες. Θεωρώ ότι είναι απαράδεκτο η Κυβέρνησή σας να έχει την αντίληψη που ανέφερα πιο πριν, δηλαδή να υποβαθμίσει το ασφαλιστικό σύστημα των αγροτών και να επαναφέρει την προτέρα κατάσταση. Και έρχεται εδώ ο κ. Τζαμτζής και μας λέει ότι κάνατε τα 225 ευρώ 330. Χαράς το κατόρθωμα. Μα, όταν εμείς δίναμε τα 30 ευρώ το χρόνο αύξηση, που ομολογουμένως ήταν λίγα, έχοντας θεσπίσει όμως εν τω μεταξύ ένα νέο ασφαλιστικό σύστημα, στα τέσσερα χρόνια θα ήταν πολύ περισσότερα από 330, ενώ εσείς τα κατεβάσατε στα 15 και τώρα μας λέτε ότι δώσατε και ενισχύσεις. Ούτε αυτά που κατά κανόνα έπαιρναν τα προηγούμενα χρόνια δεν πήραν αυτά τα τέσσερα χρόνια οι αγρότες και οι αγρότισσες συνταξιούχοι. Γιατί, λοιπόν, υπερηφανεύεστε; Για το ότι προσπαθείτε να βάλετε στο περιθώριο κάποιους που θα έπρεπε να τους δούμε με εντελώς διαφορετικό βλέμμα και προς μια άλλη κατεύθυνση, αν θέλαμε πράγματι να υπηρετήσουμε σωστά αυτόν τον τομέα; 
      Και στην ειδική παροχή προστασίας της μητρότητας εξαιρούνται οι αγρότισσες. Αυτό σημαίνει ότι το νομοσχέδιό σας είναι περιστασιακό, είναι πρόχειρο. Διότι από τη στιγμή που λαμβάνονται μέτρα για την προστασία της μητρότητας, θα έπρεπε να καλύψετε το σύνολο των Ελληνίδων γυναικών, των Ελληνίδων μητέρων, που θέλουν να τεκνοποιήσουν. Εσείς αυτό δεν το κάνετε και αυτό δείχνει ποια είναι η αντίληψή σας που εκ των πραγμάτων είναι μια αντίληψη αναλγησίας. 
      Έρχομαι στα επόμενα άρθρα. Ακόμα και η άποψη που  υποστηρίζει ότι το νομοσχέδιο  έχει κάποια θετικά σ’ αυτά τα τρία άρθρα λέει ότι δεν συνδέεται μ’ ένα ολοκληρωμένο  πλέγμα πολιτικών ενεργούς γήρανσης. Αυτό τα λέει όλα. Ακόμα και αυτοί που υποστηρίζουν ότι κάποια απ’ αυτά που κάνετε είναι θετικά, επισημαίνουν αυτήν την εξέλιξη. Και έρχεται και η άλλη άποψη που επισημαίνει και καλώς ότι οι απώλειες των ασφαλιστικών δικαιωμάτων αφορούν κοινωνικές ομάδες που χρήζουν ιδιαίτερης κοινωνικής προστασίας και ότι οι απώλειες είναι και γενικές και σοβαρές. Και το λέω αυτό διότι από τις τριάντα χώρες του Ο.Ο.Σ.Α. που απ’ αυτές δεκαεννέα είναι στην Ευρωπαϊκή Ένωση και έκαναν μεταρρυθμίσεις στο ασφαλιστικό τους σύστημα, πάρα πολλές απ’ αυτές, η Γαλλία ακόμα και η Αγγλία έχουν βάλει μέσα ρυθμίσεις που αναφέρονται στην προστασία των χαμηλομίσθων και των ειδικών κατηγοριών όπως είναι οι γυναίκες και οι νέοι. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ο κ. Αγοραστός έχει το λόγο. 
      ΚΩΝΣΤΑΝΤΙΝΟΣ ΑΓΟΡΑΣΤΟΣ: Ευχαριστώ, κύριε Πρόεδρε. 
      Κυρία Υπουργέ, κυρίες και κύριοι συνάδελφοι, η Κυβέρνηση συζητά, κάνει διάλογο με λογική και όποιες σωστές και εφαρμόσιμες, υλοποιήσιμες προτάσεις μπορεί, τις υιοθετεί. 
      Αυτό δεν είναι σχήμα λόγου, είναι πράξη, διότι και τα τριάντα επτά έτη η κυρία Υπουργός ανήγγειλε σήμερα ότι πρόκειται να τα δεχθεί, ανεξαρτήτως πλαφόν ηλικίας και στις συνεταιριστικές οργανώσεις μέχρι τις 31/12/2010 δίνεται η παράταση και στην εγγυοδοσία και πιστοδοσία των μηχανικών και εργοληπτών και στην εκπροσώπηση των ασφαλιζομένων και των εργοδοτών και στην ιατρική και φαρμακευτική περίθαλψη πολλών κλάδων. Συνεπώς γίνεται διάλογος με λογική, με ουσία, με αποτελέσματα, διάλογος που οδηγεί σ’ ένα καλύτερο νομοσχέδιο.
      Βέβαια, κύριοι συνάδελφοι, θα πρέπει να σας πω ορισμένα πράγματα και να αναφερθώ στη γνώμη της Ευρωπαϊκής Κεντρικής Τράπεζας. Η Τράπεζα Ελλάδος ήδη καταβάλλει τη διαφορά ως υποχρέωση του εργοδότη σε νομικό πρόσωπο δημοσίου δικαίου που ασφαλίζονται οι εργαζόμενοι. Οι ίδιες υποχρεώσεις μεταφέρονται σε άλλο νομικό πρόσωπο δημοσίου δικαίου Ι.Κ.Α.-Ε.Τ.Α.Μ., με τους ίδιους όρους. Δεν αλλάζει τίποτα. Δεν πρόκειται για θεσμοθέτηση νέων πόρων ή για νέες νομισματικές χρηματοδοτήσεις που δεν υπάρχουν σήμερα.
      Πρέπει να έχετε υπ’ όψιν σας ότι το σύνολο των εργαζομένων στη χώρα, άρα και οι υπάλληλοι της Τράπεζας της Ελλάδος, μπορούν να υπάγονται κατά τη συνταγματική επιταγή για την κύρια σύνταξή τους μόνο στο ελληνικό δημόσιο κοινωνικό σύστημα ασφάλισης, σύστημα που διέπεται αποκλειστικά από το εθνικό δίκαιο. 
      Μ’ αυτήν την διαπίστωση πιστεύω, κυρίες και κύριοι συνάδελφοι, ότι κανείς δεν διαφωνεί. Όμως, θα πρέπει να δούμε στη γνώμη της Ευρωπαϊκής Κεντρικής Τράπεζας πού εντοπίζετε τη ρητή αντίθεση με το κοινοτικό δίκαιο, όπως παντελώς ανακριβώς αναφέρθηκε από ομιλητές της Αξιωματικής Αντιπολίτευσης; 
      Η Ευρωπαϊκή Κεντρική Τράπεζα διατυπώνει απλά μια γνώμη, με την οποία εκφράζονται κάποιες επιφυλάξεις εκ μέρους της για το καθεστώς ένταξης του ταμείου της Τράπεζας της Ελλάδος στο Ι.Κ.Α.-Ε.Τ.Α.Μ. και την ανεξαρτησία της Τράπεζας της Ελλάδος, γνώμη που περιέχει κατά το πλείστον σκέψεις και προβληματισμούς στο σχέδιο νόμου. 
      Προκαλεί, λοιπόν, μεγάλη εντύπωση η ευκολία με την οποία υιοθετείτε μια απλή σύσταση της Ευρωπαϊκής Κεντρικής Τράπεζας, που σε καμμία περίπτωση δεν μπορεί να επηρεάσει το ασφαλιστικό καθεστώς των υπαλλήλων της Τράπεζας της Ελλάδος, αφού αυτοί υπάγονται –και το ξέρετε πολύ καλά και το επαναλαμβάνω για άλλη μια φορά- σε σύστημα δημοσίου δικαίου πρώτου πυλώνα, που τελεί υπό την εγγύηση του κράτους. 
      Προτείνετε μήπως την εξαίρεση του ταμείου της Τράπεζας της Ελλάδος από την ένταξη στο Ι.Κ.Α. και το Ε.Τ.Α.Μ.; Αν το προτείνετε, πείτε το καθαρά, κύριοι συνάδελφοι και μην υπεκφεύγετε ούτε να προσπαθείτε να βρείτε ασφαλιστικές δικλείδες Ευρωπαϊκής Ένωσης. 
      Προτείνετε εμπλοκή της Ευρωπαϊκής Ένωσης στο εθνικό εσωτερικό δίκαιο, που εξακολουθεί να ρυθμίζει τα θέματα της κοινωνικής ασφάλισης και μάλιστα στη βάση μιας απλής σύστασης της Ευρωπαϊκής Κεντρικής Τράπεζας; Αγνοείτε ότι δεν υπάρχει πεδίο εφαρμογής του κοινοτικού δικαίου στην κοινωνική μας ασφάλιση ή μήπως επιθυμείτε μια πιο ενεργή εμπλοκή της Ευρωπαϊκής Ένωσης και των Ευρωπαίων τραπεζιτών στο δημόσιο κοινωνικό ασφαλιστικό καθεστώς των υπαλλήλων της Τραπέζης της Ελλάδος; 
      Επιτέλους, αν επιθυμείτε μια διαφορετική μεταχείριση των υπαλλήλων της Τραπέζης της Ελλάδος σε σχέση με τους υπόλοιπους Έλληνες εργαζομένους, πείτε το καθαρά. Μην προσπαθήσετε με νομικίστικα τεχνάσματα να προκαλείτε εντυπώσεις, δημιουργώντας θέμα για ένα ζήτημα που στην πραγματικότητα δεν υφίσταται. 
      Ας δούμε σε κάθε περίπτωση πιο αναλυτικά το κείμενο. Με τη χθεσινή σύσταση, τη χθεσινή γνώμη της Ευρωπαϊκής Κεντρικής Τράπεζας διατυπώνεται μια επιφύλαξη που συνίσταται στο ενδεχόμενο, όχι στη βεβαιότητα, να τεθεί η Τράπεζα της Ελλάδος –και επαναλαμβάνω η Τράπεζα της Ελλάδος και όχι οι εργαζόμενοι, οι υπάλληλοι για τους οποίους μιλάμε- σε κατάσταση βάσει της οποίας οι εθνικές διατάξεις θα απαιτούσαν από αυτήν να διενεργεί συναλλαγές που θα συνιστούσαν παράβαση της απαγόρευσης της νομισματικής χρηματοδότησης. 
      Δεν γίνεται καμμία νέα νομισματική χρηματοδότηση. Παραμένει η ίδια διαδικασία που υπήρχε και το ίδιο καθεστώς. Ειδικότερα επισημαίνεται από την Ευρωπαϊκή Κεντρική Τράπεζα, ότι με το άρθρο 2 του σχεδίου νόμου θα μπορούσε να εννοηθεί ότι επιτάσσεται η χρηματοδότηση ενός οργανισμού δημοσίου δικαίου από την Τράπεζα της Ελλάδος, τούτο όμως δεν συμβαίνει διότι η Τράπεζα της Ελλάδος σύμφωνα με το καταστατικό της διασφαλίζει την ασφάλιση του προσωπικού της με εγγραφή, στους ισολογισμούς της, των καταβολών προς το νομικό πρόσωπο δημοσίου δικαίου, ταμείο ασφάλισης προσωπικού της Τράπεζας της Ελλάδος.
      Στο μέτρο λοιπόν που γίνονται οι καταβολές αυτές στο ανωτέρω νομικό πρόσωπο δημοσίου δικαίου, θα συνεχίσουν, μετά την ψήφιση του νόμου και του άρθρου 2 του νομοσχεδίου, να γίνονται στο νομικό πρόσωπο δημοσίου δικαίου Ι.Κ.Α.-Ε.Τ.Α.Μ. πάντα δυνάμει του καταστατικού της τράπεζας. Το δε Ι.Κ.Α.-Ε.Τ.Α.Μ. είναι καθολικός διάδοχος του Τ.Α.Π.-Τ.Ε.Ε., μόνο εντός των μέτρων και των ορίων του καταστατικού της τράπεζας, το οποίο με τις προωθούμενες διατάξεις δεν θίγεται.
      Συνεπώς δεν υπάρχει κανένας λόγος παρά μόνο τεχνικής επικοινωνιακής δυνατότητας την οποία προσπαθείτε να πάρετε από αυτήν τη γνώμη και για την οποία θα προσπαθήσουν και οι υπόλοιποι.
      Όσον αφορά τώρα στο πλαίσιο για την άδεια της μητρότητας, επειδή έγινε πολύς λόγος, θέλω να σας πω ότι μέχρι σήμερα ίσχυε επίδομα κυοφορίας και λοχείας οκτώ έως εννέα εβδομάδες, αντίστοιχα δηλαδή εκατόν δέκα εννέα ημέρες συνολικά, μειωμένο ωράριο εργασίας ή ισόχρονη άδεια με αυτό τρεισήμισι μήνες με αποδοχές. Η προτεινόμενη διάταξη για την άδεια μητρότητας, ισχύει έξι μήνες παραπάνω από το ισχύον σύνολο. Ένας χρόνος κοντά στο παιδί. Και εάν δεν γίνει η χρήση της ισόχρονης, προς το μειωμένο ωράριο, αδείας, η μητέρα δικαιούται την ειδική άδεια προστασίας της μητρότητας, αμέσως μετά τη λήξη της άδειας λοχείας και στη συνέχεια και το προβλεπόμενο μειωμένο ωράριο.
      Ακόμη, θα πρέπει να πούμε τι αλλάζει στον πλασματικό χρόνο. Ο πλασματικός χρόνος μέχρι σήμερα ήταν τεσσεράμισι έτη. Ο πλασματικός χρόνος με τη νέα ρύθμιση είναι πέντε έτη. Διαφωνείτε; Ήταν μόνο στο Ι.Κ.Α.-Ε.Τ.Α.Μ. και σήμερα γίνεται σε όλους τους ασφαλιστικούς φορείς. Διαφωνείτε; Ήταν μέχρι τρία παιδιά που αποκτώνται από 1/1/2003. Σήμερα γίνεται μέχρι τρία παιδιά που αποκτώνται από 1/1/2000. Διαφωνείτε; Και ήταν μόνο με τη συμπλήρωση του χρόνου ασφάλισης για λήψη σύνταξης γήρατος και από αυτόν πλέον αφαιρείται ο χρόνος γονικής άδειας. Σήμερα, χρησιμοποιείται τόσο για τη θεμελίωση συνταξιοδοτικού δικαιώματος όσο και για την προσαύξηση του ποσού της σύνταξης και είναι πέραν της γονικής άδειας και ανατροφής. 
      (Στο σημείο αυτό χτυπάει το κουδούνι λήξεως του χρόνου ομιλίας του κυρίου Βουλευτή)
      Και όσον αφορά κύριε Πρόεδρε, και ολοκληρώνω με μια λέξη, τη συνταξιοδότηση …
      ΠΡΟΕΔΡΕΥΩΝ (Γεώργιος Σούρλας): Ολοκληρώστε σας παρακαλώ.
      ΚΩΝΣΤΑΝΤΙΝΟΣ ΑΓΟΡΑΣΤΟΣ: …γονέων αναπήρων δεν επέρχεται καμμία μεταβολή για τις μητέρες ανίκανων παιδιών, ανεξαρτήτως χρόνου υπαγωγής στην ασφάλιση και επεκτείνεται διαζευκτικά και για τους πατέρες των παιδιών με ποσοστό αναπηρίας 67% -η προϋπόθεση συνταξιοδότησης- με είκοσι πέντε χρόνια ασφάλισης ανεξαρτήτου ορίου ηλικίας που σήμερα ισχύει σε όλους τους ασφαλιστικούς φορείς μόνο για τις μητέρες.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ο κ. Σαχινίδης έχει το λόγο.
      ΦΙΛΙΠΠΟΣ ΣΑΧΙΝΙΔΗΣ: κυρίες και κύριοι συνάδελφοι, άκουσα σήμερα την κυρία Υπουργό, άκουσα τον κ. Αλογοσκούφη και έχω την εντύπωση ότι δεν έχουν καταλάβει τι ακριβώς λέει η γνώμη της Ευρωπαϊκής Κεντρικής Τράπεζας. Για το λόγο αυτό θεώρησα σκόπιμο, ανεβαίνοντας στο Βήμα να προσκομίσω τέσσερα κείμενα.
      Το πρώτο κείμενο είναι μια ερευνητική μονογραφία. Φέρει τον τίτλο «η Τράπεζα της Ελλάδος και ο πληθωρισμός. Ανεξαρτησία και δημοκρατικός έλεγχος». Ως συγγραφέας φέρεται ο κ. Αλογοσκούφης. Από αυτό κάποιος τεκμαίρει ότι ο κ. Αλογοσκούφης έχει ασχοληθεί επισταμένως επάνω σε αυτό το ζήτημα, άρα ξέρει γιατί μιλάει και οριοθετεί τι συνιστά ανεξάρτητη τράπεζα. Μιλάει για οικονομική ανεξαρτησία, μιλάει για πολιτική ανεξαρτησία. Το έργο αυτό γράφτηκε το 1996 όταν ήταν Βουλευτής της Αξιωματικής Αντιπολίτευσης και, μεταξύ όλων των άλλων, προτείνει μέτρα που θα έπρεπε να πάρει τότε η Κυβέρνηση του ΠΑ.ΣΟ.Κ. προκειμένου να διασφαλίσουμε την ανεξαρτησία της Τράπεζας της Ελλάδος. Στη σελίδα τριάντα τέσσερα, στην παράγραφο 6, στη δ περίπτωση γράφει ότι θα πρέπει να παρθεί μια νομοθετική πρωτοβουλία, η οποία θα προβλέπει με διαφανή τρόπο τα κριτήρια επιλογής και τα της θητείας των μελλών του διοικητικού συμβουλίου, καθώς και τις υποχρεώσεις της Τράπεζας απέναντι στη Βουλή και στην Κυβέρνηση. Και συνεχίζει, κάνοντας υποδείξεις προς την τότε Κυβέρνηση του ΠΑ.ΣΟ.Κ..
      Το δεύτερο κείμενο το οποίο έφερα μαζί μου είναι το νομοσχέδιο και διαπιστώνω ότι μεταξύ αυτών που το υπογράφουν είναι και ο κ. Αλογοσκούφης.
      Το τρίτο κείμενο που έφερα μαζί μου είναι το κείμενο της Συνθήκης για την Ευρωπαϊκή Ένωση. Διαπιστώνω ότι αυτό το κείμενο φέρει τις υπογραφές ή τουλάχιστον αναφέρονται δύο ονόματα Βουλευτών τότε ή, για την ακρίβεια, Υπουργών της Νέας Δημοκρατίας: του κ. Σαμαρά και του κ. Χριστοδούλου. Αυτός είναι περίπου ένας καταστατικός χάρτης της Ευρωπαϊκής Ένωσης, ο οποίος υπογράφηκε την εποχή που η Νέα Δημοκρατία ήταν στην εξουσία και ο οποίος συνδιαμορφώθηκε από την Ελληνική Κυβέρνηση και τις υπόλοιπες κυβερνήσεις και αναφέρει ρητά και κατηγορηματικά ποιες είναι οι δεσμεύσεις και οι υποχρεώσεις που αναλαμβάνει η Ελλάδα έναντι της Ευρωπαϊκής Ένωσης προκειμένου να διασφαλιστεί η οικονομική, πολιτική και λειτουργική ανεξαρτησία. 
      Αυτό το οποίο λέει η γνώμη του Διοικητικού Συμβουλίου –όχι του κ. Τρισέ, διότι δεν είναι ο κ. Τρισέ ο οποίος καταθέτει αυτήν τη γνώμη, αλλά είναι το Διοικητικό Συμβούλιο της Ευρωπαϊκής Κεντρικής Τράπεζας, το οποίο προσπαθείτε να απαξιώσετε- είναι το εξής: ότι, κύριοι, με τη γνώμη την οποία καταθέτουμε σας εγκαλούμε ότι παραβιάζετε τη Συνθήκη, τη γνωστή κι ως Συνθήκη του Μάαστριχτ, διότι παραβιάζετε το άρθρο 101 της Συνθήκης, το οποίο λέει συγκεκριμένα: «Απαγορεύονται οι υπεραναλήψεις ή οποιουδήποτε άλλου τύπου πιστωτικές διευκολύνσεις από την Ευρωπαϊκή Κεντρική Τράπεζα προς κοινοτικά όργανα ή Οργανισμούς, κεντρικές κυβερνήσεις, περιφερειακές, τοπικές, ή άλλες δημόσιες αρχές, άλλους οργανισμούς δημοσίου δικαίου». Αυτά αναφέρει η Συνθήκη του Μάαστριχτ στο άρθρο 101. Και ένα δεύτερο άρθρο, για το οποίο και πάλι σας εγκαλεί η Ευρωπαϊκή Κεντρική Τράπεζα είναι ότι παραβιάζετε το άρθρο 108. 
      Και επειδή βλέπω ότι υπάρχει μια διάθεση αμφισβήτησης και ότι προσπαθείτε να μετατρέψετε το ζήτημα αυτό σ’ ένα ζήτημα τυπικό, το οποίο αφορά την παρέμβαση της Ευρωπαϊκής Κεντρικής Τράπεζας πάνω σε μια πρωτοβουλία της Κυβέρνησης να προχωρήσει σε μία ασφαλιστική ρύθμιση, να δούμε τι ακριβώς λέει το ίδιο το κείμενο, τι λέει η γνώμη.  Λέει, λοιπόν, η γνώμη κατ’ αρχάς ότι «η Ευρωπαϊκή Κεντρική Τράπεζα με συνέπεια έχει υποστηρίξει στις Εκθέσεις της για τη σύγκλιση ότι ακόμη και αν μία εθνική κεντρική τράπεζα είναι πλήρως ανεξάρτητη σε λειτουργικό, θεσμικό και προσωπικό επίπεδο, η όλη ανεξαρτησία της μπορεί να τεθεί σε κίνδυνο εάν η ίδια δεν έχει τη δυνατότητα να διαχειρίζεται αυτόνομα επαρκείς οικονομικούς πόρους και να εκτελεί την αποστολή της. Τυχόν επιβολή σε μέλος του ευρωπαϊκού συστήματος κεντρικών τραπεζών νομικής υποχρέωσης περί οικονομικής ενίσχυσης, προερχόμενης πιθανώς από τα κονδύλιά του, δραστηριοτήτων συνήθως καλυπτομένων από το κράτος δεν θα ήταν συμβατή με τη Συνθήκη». Άρα εκείνο το οποίο λέει ξεκάθαρα στη γνώμη της είναι ότι αυτήν τη στιγμή η Ελληνική Κυβέρνηση δεν εφαρμόζει τις υποχρεώσεις που έχει αναλάβει, όταν η ίδια η Κυβέρνηση της Νέας Δημοκρατίας ήταν αυτή που υπέγραψε το κείμενο της Συνθήκης. 
      Πάμε, λοιπόν, να δούμε και παρακάτω πού ακριβώς αναφέρεται. Αναφέρεται στο γεγονός ότι παραβιάζεται η οικονομική ανεξαρτησία της Τράπεζας και κάνει αναφορά συγκεκριμένα στο άρθρο 237 περίπτωση δ’. Και στο τέλος η γνώμη, στο 6.4 εδάφιο, βάζει κι ένα ζήτημα ότι παραβιάζεται η λειτουργική ανεξαρτησία της Τράπεζας, διότι με την παρέμβαση στο Ασφαλιστικό επηρεάζει τα κίνητρα, που ενδεχομένως να επηρεάσουν την Τράπεζα προκειμένου να προσελκύσει προσωπικό. Αυτό είναι το πολιτικό ζήτημα. Δεν είναι το αν εμείς υπηρετούμε τους τραπεζίτες, κυρία Υπουργέ, όπως μας είπατε. Διότι κανένας από το ΠΑ.ΣΟ.Κ. δεν υπηρετεί κανέναν τραπεζίτη. Έμμεσα αυτό το οποίο λέτε εσείς είναι ότι εμείς υπηρετούμε τους τραπεζίτες. Εσείς, αλήθεια, ποιους υπηρετείτε; Τους εργαζόμενους που είναι έξω στους δρόμους τρεις εβδομάδες; Διότι αν εμείς υπηρετούμε τους τραπεζίτες εδώ πέρα υπάρχουν δύο: Υπάρχουν οι Κεντροτραπεζίτες και υπάρχουν και οι εργαζόμενοι. Οι εργαζόμενοι είναι έξω στους δρόμους. Εσείς ποιους ακριβώς υπηρετείτε μ’ αυτήν τη νομοθετική πρωτοβουλία; 
      Θεωρώ ότι το κόμμα το οποίο ίδρυσε ο υπέρμαχος της ευρωπαϊκής προοπτικής -και είμαστε όλοι, αν θέλετε, σύμφωνοι με την πρωτοβουλία την οποία είχε πάρει τότε ο αείμνηστος Κωνσταντίνος Καραμανλής να βάλει τη χώρα στην Ε.Ο.Κ.- δεν μπορεί να επιδεικνύει τέτοια παραβατική συμπεριφορά σε ό,τι αφορά τις υποχρεώσεις έναντι της Ευρωπαϊκής Ένωσης.
      Θα κλείσω κάνοντας και πάλι μια αναφορά στα New Democracy Economics, γιατί πραγματικά είναι παραλογισμός αυτό που άκουσα προχθές από την κυρία Υπουργό να αναφέρεται στην αποτίμηση των χρεογράφων από το 1999 μέχρι το 2003. 
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΑΝΑΣΤΑΣΙΟΣ ΝΕΡΑΝΤΖΗΣ)
      Αυτή η ερμηνεία των στατιστικών στοιχείων αποτελεί κατάφορο βιασμό της οικονομικής λογικής και της οικονομικής επιστήμης. Γιατί ή θα κινηθείτε σε πολιτικό επίπεδο και θα αξιολογήσετε τι έγινε από το 1993 που παρέλαβε το ΠΑ.ΣΟ.Κ. μέχρι το 2003 που παρέδωσε το ΠΑ.ΣΟ.Κ. –οπότε τα χρεόγραφα ήταν αξίας 1.975.326.000 ευρώ και τα παρέδωσε στα 12.602.000.000 ευρώ και συνεπώς είναι ξεκάθαρο ότι υπάρχει συνεχής άνοδος- ή θα πρέπει να μου εξηγήσετε γιατί επιλέξατε το έτος 1999.
      (Στο σημείο αυτό κτυπά το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Αναστάσιος Νεράντζης):  Παρακαλώ, κύριε συνάδελφε, τελειώνετε.
      ΦΙΛΙΠΠΟΣ ΣΑΧΙΝΙΔΗΣ: Δεν υπάρχει καμμία λογική γι’ αυτή σας την επιλογή και πολύ φοβούμαι ότι η νέα σας συνεισφορά, να ερμηνεύετε κατά το δοκούν την αποτίμηση από το 1999, θα μπορούσε να συμπεριληφθεί σε κατάλογο των New Democracy Economics με μια νέα ονομασία «The Petralia interpretation of statistical data».
      Σας ευχαριστώ πάρα πολύ.
      (Στο σημείο αυτό ο Βουλευτής κ. Φίλιππος Σαχινίδης καταθέτει για τα Πρακτικά σχετικό πίνακα, ο οποίος βρίσκεται στο Αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ κι εγώ, κύριε συνάδελφε. 
      Το λόγο έχει ο Βουλευτής του ΠΑ.ΣΟ.Κ. στο Νομό Ξάνθης κ. Παναγιώτης Σγουρίδης.
      ΠΑΝΑΓΙΩΤΗΣ ΣΓΟΥΡΙΔΗΣ: Ευχαριστώ, κύριε Πρόεδρε. 
      Αναρωτιέται η κυρία Υπουργός και οι συνάδελφοι Βουλευτές της Νέας Δημοκρατίας, μιλώντας από του Βήματος, γιατί οι Βουλευτές του ΠΑ.ΣΟ.Κ. και της ελάσσονος Αντιπολίτευσης δεν βρίσκουν κάτι θετικό στο νομοσχέδιο.
      Εμείς, λοιπόν, σ’ αυτήν την ενότητα των άρθρων που συζητάμε, τη δεύτερη ενότητα, τα άρθρα 140, 141 και 142 τα ψηφίζουμε και αποδεικνύουμε πως οτιδήποτε θετικό εμείς το υποστηρίζουμε. Όμως, εσείς την οποιαδήποτε θετική μας πρόταση ποτέ δεν την κάνατε αποδεκτή. Εμείς αποδεικνύουμε πως οτιδήποτε κινείται σε θετική κατεύθυνση, το ψηφίζουμε. Δεν κάνατε το ίδιο, όταν έγινε ο κοινωνικός διάλογος.  
      Όμως και τα άρθρα αυτά, όπως το άρθρο 140 που αναφέρεται στους γονείς με ανάπηρα παιδιά, το άρθρο 141 που αναφέρεται στον πλασματικό χρόνο μητέρων, το άρθρο 142 που αναφέρεται στην ειδική παροχή προστασίας μητρότητας, είναι ένα κομματάκι καρότο μπρος στα υπόλοιπα 151 άρθρα που είναι μαστίγιο στην πλάτη των εργαζομένων είτε αυταπασχολούμενων είτε ετεροαπασχολούμενων.
      Όμως και τα υπόλοιπα άρθρα αυτής της ενότητας, δηλαδή τα άρθρα 143, 144 και 145 αποδεικνύουν τις αντιφάσεις και, αν θέλετε, την αφερεγγυότητα στην πολιτική σας.
      Για του λόγου μου το αληθές, θα σας πω το εξής: Πριν λίγες μέρες –μάλιστα σήμερα ψηφίσαμε στο σύνολο το νομοσχέδιο για την ιδιωτικοποίηση των λιμανιών- δίνατε κίνητρα για να φύγουν στην πρόωρη συνταξιοδότηση οι εργαζόμενοι στα λιμάνια. Πριν δυόμισι χρόνια σ’ αυτή εδώ την Αίθουσα ψηφίσατε διατάξεις με κίνητρα για τους εργαζόμενους του Ο.Τ.Ε., ώστε να φύγουν με πρόωρη συνταξιοδότηση. Και πριν μερικούς μήνες –πέντε, αν δεν με απατά η μνήμη μου- το ίδιο κάνατε και για τους συνεταιριστικούς υπαλλήλους, τους εργαζόμενους στο συνεταιριστικό κίνημα.
      Σας διαβάζω την παράγραφο 9 του άρθρου 143 «Όρια ηλικίας συνταξιοδότησης», η οποία λέει τα εξής: Καταστατικές διατάξεις των εντασσόμενων φορέων και κλάδων στο Ι.Κ.Α.-Ε.Τ.Α.Μ. που προβλέπουν τη συνταξιοδότηση σε περίπτωση απόλυσης από την υπηρεσία είτε κατ’ εφαρμογή διατάξεων περί απολύσεων γενικών κανονισμών προσωπικού είτε λόγω κατάργησης θέσης ή άλλους λόγους που δεν οφείλονται σε υπαιτιότητα των ασφαλισμένων, καταργούνται. 
      Ειδικά για τους ασφαλισμένους στον ενταχθέντα στο Ι.Κ.Α.-Ε.Τ.Α.Μ. κλάδο σύνταξης του Ταμείου Συντάξεως Προσωπικού Γεωργικών Συνεταιριστικών Οργανώσεων, οι διατάξεις του προηγούμενου εδαφίου θα έχουν εφαρμογή από την 1.1.2010. Σας ζήτησα να το πάτε από 1.1.2013. Δεν το κάνατε.
      Οφείλω, όμως να σας πω ότι τέτοιες πολιτικές από τη μία μεριά δίνουν και από την άλλη μεριά παίρνουν. 
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Απασχόλησης και Κοινωνικής Προστασίας): Το πήγαμε στις 31 Δεκεμβρίου, να το ξέρετε.
      ΠΑΝΑΓΙΩΤΗΣ ΣΓΟΥΡΙΔΗΣ: 31.12.2010, δώσατε ένα χρόνο.
      Σας λέω όμως, κυρία Υπουργέ, τα εξής: Σήμερα το συνεταιριστικό κίνημα βρίσκεται στη δυσκολότερη καμπή του και χρειάζεται εξυγίανση. 
      Το αγροτικό εισόδημα μειώθηκε γύρω στις οκτώ ποσοστιαίες μονάδες, όταν ανέβηκε στην υπόλοιπη Ευρωπαϊκή Ένωση, στις χώρες της ευρωζώνης, πάνω από τρεις μονάδες. Σε αυτή, λοιπόν, τη δύσκολη στιγμή που χρειάζεται το συνεταιριστικό κίνημα εξυγίανση, εσείς αυτήν τη διάταξη η οποία μπορούσε να βγάλει σε πλήρη συνταξιοδότηση με εικοσιπενταετία εργαζόμενους, για να μπορέσουν να μειώσουν τις ανελαστικές δαπάνες, είτε στις συνεταιριστικές επιχειρήσεις είτε στους συνεταιριστικούς οργανισμούς, εσείς την καταργείτε. Αν μη τι άλλο, θα χρειαστείτε να βγάλετε άλλες αποφάσεις για να στηρίξετε το συνεταιριστικό κίνημα. Ειδάλλως, εκείνο το οποίο οφείλω να σας πω είναι ότι θα τα αφήσετε να απαξιωθεί τελείως. Επαναλαμβάνω ότι το ελάχιστο που μπορείτε να κάνετε, παρ’ όλο που υπήρξε μια αύξηση ενός χρόνου, είναι να το πάτε μέχρι το 2013.
      Επίσης, με τα άρθρα 143, 144 και 145, επαναφέρετε κατά βάση διατάξεις του νόμου Σιούφα. Με τριάντα πέντε χρόνια εργασίας, πάτε στα εξήντα, ενώ ήταν πενήντα οκτώ. Εγώ θα σας καταθέσω έναν πίνακα, γιατί άκουσα εδώ στην Αίθουσα ότι αυτά τα οποία λέμε περί αυξήσεως των ορίων ηλικίας δεν είναι και τόσο τεκμηριωμένα. Ο πίνακα αυτός είναι και για το Ι.Κ.Α. και για τα ειδικά ταμεία μισθωτών -Δ.Ε.Κ.Ο., τράπεζες- και για τα ταμεία των αυτοαπασχολούμενων και για τα ταμεία τύπου, με τις προϋποθέσεις συνταξιοδότησης, που δείχνει ότι το 2008, είναι πενήντα οκτώ, πενήντα επτά, πενήντα πέντε έτη και το 2013, αυτόματα πάνε πάνω από πενήντα πέντε έτη.
      Το ίδιο και στις υπόλοιπες κατηγορίες. Για του λόγου το αληθές -και αν θέλετε διαψεύστε με- εγώ θα καταθέσω τον πίνακα στα Πρακτικά. Θα τον δώσω μετά.
      Άρα, λοιπόν, ανεβάζετε τα έτη ασφάλισης; Τα ανεβάζετε. Άρα, λοιπόν, που πήγε η ρητή υπόσχεση του Πρωθυπουργού ότι δεν θα αυξηθούν τα όρια συνταξιοδότησης; Ούτως ή άλλως τα αυξάνετε.
      Έρχομαι τώρα στο θέμα των μητέρων με ανήλικα τέκνα. Κατ’ αρχάς, αυτήν τη διάταξη, όπως σας είπα και επί της αρχής, εγώ τη θεωρώ ότι είναι ταξική διάταξη, γιατί η μητέρα η οποία θα τεκμηριώσει σύνταξη σε αυτήν την ηλικία με ανήλικο παιδί, σίγουρα πρέπει να είναι είτε εργαζόμενη στο δημόσιο, είτε στον ευρύτερο δημόσιο τομέα, είτε να είναι κάτι άλλο. Γυναίκα που δουλεύει στα σούπερ μάρκετ από τα είκοσι της αποκλείεται στην ηλικία αυτή να έχει παιδί το οποίο θα είναι ανήλικο. Αποκλείεται.
      Άρα, λοιπόν, είναι για μια μικρή κατηγορία γυναικών. Όμως, και σε αυτές ακόμα τις μητέρες, τη μικρή κατηγορία, φορτώνετε πέντε χρόνια.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Λοιπόν, είναι δυνατόν εμείς τέτοιας υφής άρθρα να τα ψηφίσουμε;
      Καταψηφίζω και τα άρθρα αυτά, πλην των άρθρων 140, 141 και 142.
      (Στο σημείο αυτό ο Βουλευτής κ. Παναγιώτης Σγουρίδης καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε Σγουρίδη.
      Το λόγο έχει ο Βουλευτής της Νέας Δημοκρατίας στο Νομό Ηρακλείου, ο κ. Αυγενάκης.
      Ορίστε κύριε συνάδελφε, έχετε το λόγο.
      ΕΛΕΥΘΕΡΙΟΣ ΑΥΓΕΝΑΚΗΣ: Ευχαριστώ πολύ.
      Κύριε Πρόεδρε, κυρία Υπουργέ, κυρίες και κύριοι συνάδελφοι, βρισκόμαστε σήμερα στη τελική συνεδρίαση της συζήτησης του κρίσιμου, όσο και σημαντικού σχεδίου νόμου για την ασφαλιστική μεταρρύθμιση.
      Συνεχίζοντας στο δρόμο της συνέπειας και με αίσθημα ευθύνης, φτάνουμε στο τελικό στάδιο αυτής της κρίσιμης μεταρρύθμισης, μιας μεταρρύθμισης με μακρά πνοή που στοχεύει να ρυθμίσει το σύστημα κοινωνικής ασφάλισης για τα επόμενα πενήντα χρόνια, μιας μεταρρύθμισης που αντιμετωπίζει συνολικά το ασφαλιστικό σύστημα και όχι αποσπασματικά, με ρυθμίσεις για κάποιες κατηγορίες ασφαλισμένων, μιας μεταρρύθμισης που βλέπει τους νέους ασφαλισμένους, αλλά ταυτόχρονα βλέπει και τους αυριανούς εργαζόμενους της επόμενης γενιάς, μιας μεταρρύθμισης που δεν δίνει εφήμερες λύσεις, αλλά χαράσσει μακροπρόθεσμη στρατηγική με κριτήρια αναπτυξιακά και κοινωνικά.
      Κυρίες και κύριοι συνάδελφοι της Αντιπολίτευσης, θα σας πω μια λαϊκή ρήση: «Η επανάληψη μήτηρ πάσης μαθήσεως». Όσες, λοιπόν, ονομαστικές ψηφοφορίες και αν θελήσετε να κάνουμε, τόσο το μήνυμα της κοινωνίας και των Βουλευτών της Νέας Δημοκρατίας θα είναι πιο σαφές. Στηρίζουμε τον αρχηγό και τον Πρωθυπουργό της χώρας μας κ. Κωνσταντίνο Καραμανλή. Στηρίζουμε τους αρμόδιους Υπουργούς, την Υφυπουργό Απασχόλησης και Κοινωνικής Προστασίας και όλους τους προκάτοχους Υπουργούς που εργάστηκαν και προετοίμασαν τη σημερινή μεταρρύθμιση. Στηρίζουμε τις μεταρρυθμίσεις που είχε εξαγγείλει το κόμμα μας πριν τις εκλογές. Ακολουθούμε την πορεία της ευθύνης και της παραγωγής του έργου.
      Είναι εύκολο –και αρκετά συναρπαστικό, θα έλεγα- να αγκαλιάζει κάποιος το αντιδραστικό και να μηδενίζει κάθε προσπάθεια δημιουργικής πολιτικής. Όμως, είναι αρκετά δύσκολο να φαντάζεται, να σχεδιάζει, να θεμελιώνει και να χτίζει ανθεκτικά οικοδομήματα που να αντέχουν στο χρόνο και στις δύσκολες καιρικές συνθήκες.
      Κυρίες και κύριοι, η ανακολουθία βέβαια της Αξιωματικής Αντιπολίτευσης δεν είναι κάτι το καινούργιο, δεν είναι πρόσφατο. Θυμάμαι, για παράδειγμα, κύριε  Υπουργέ, όταν λίγα χρόνια πριν ως στέλεχος της Δ.Α.Π. βγαίναμε στα αμφιθέατρα, στα Μ.Μ.Ε., στους δρόμους και ζητούσαμε μεταρρυθμίσεις στην παιδεία, εισπράτταμε ένα βροντερό «ΟΧΙ» από τον τότε Υπουργό Παιδείας κ. Γιώργο Παπανδρέου.
      Όταν μας ανέθεσε ο ελληνικός λαός την εντολή να κυβερνήσουμε τη χώρα, ξεκίνησε η τέως Υπουργός Παιδείας της Κυβέρνησής μας, η κ. Γιαννάκου, τις συζητήσεις για την αλλαγή του άρθρου 16. Αρχικά, είδαμε, διαβάσαμε, ακούσαμε τον Αρχηγό σας να συμφωνεί και μετέπειτα το υπόλοιπο ΠΑ.ΣΟ.Κ. να διαφωνεί, χωρίς να έχει καταλάβει κάποιος την τελική σας θέση. 
      Ωστόσο, στο φύλλο της προηγούμενης «ΚΥΡΙΑΚΑΤΙΚΗΣ» εφημερίδας διαβάσαμε τη δήλωση του κ. Πάγκαλου –Βουλευτής σας είναι- που λέει ότι η απόπειρα μεταρρύθμισης στην παιδεία που έκανε η κ. Γιαννάκου που ήταν άξια υποστήριξης σε μεγάλο βαθμό, δυστυχώς προδόθηκε από το οργανωμένο κίνημα των συμφερόντων στην παιδεία, από ένα κίνημα αβεβαιότητας και προκατάληψης απέναντι στην πρόοδο και στη γνώση και στο πνεύμα της εποχής που κρατάει τον τόπο αυτό δέσμιο της καθυστέρησης.
      Η Κυβέρνησή μας, κυρίες και κύριοι, τολμά να συγκρουστεί με τα οργανωμένα συμφέροντα του αναχρονισμού και της καθυστέρησης της ΟΛΥΜΠΙΑΚΗΣ, των πανεπιστημιακών και των βολεμένων συνδικαλιστών. Η ασυνέπειά σας πιστώνεται και αυτό βέβαια καταγράφεται στην πορεία που ακολουθεί το ΠΑ.ΣΟ.Κ. μέρα με τη μέρα. Μήπως αυτά και αυτά θα έπρεπε να σας προβληματίσουν και να επανεξετάσετε εκ νέου τις όποιες πολιτικές σας θέσεις;  
      Κύριοι συνάδελφοι, την τελευταία περίοδο έχουν εσκεμμένα δημιουργηθεί λανθασμένες εντυπώσεις όσον αφορά το ασφαλιστικό. Έχει υπάρξει σημαντική παραπληροφόρηση και ανυπόστατες φήμες για αύξηση των γενικών ορίων ηλικίας στα εβδομήντα έτη, για περικοπές των συντάξεων, για κατάργηση της προστασίας της εργαζόμενης μητέρας κ.ο.κ. 
      Απαντώντας, λοιπόν, στις εύλογες απορίες της πολύτεκνης μητέρας μου, όπως και χιλιάδων άλλων εργαζόμενων μητέρων που μας ακούν αυτήν την ώρα, στέκομαι με πολλή προσοχή στα όρια ηλικίας αυτών και παραθέτω τα παρακάτω στοιχεία.
      Βασική μας μέριμνα είναι να πάρουν σύνταξη και οι παρούσες γενεές των ασφαλισμένων. Το δίλημμα που αντιμετωπίζουμε είναι είτε να αφήσουμε την κατάσταση ως έχει γνωρίζοντας ότι πολλοί σημερινοί ασφαλισμένοι –πόσο μάλλον μελλοντικοί- δεν θα πάρουν ποτέ καθόλου σύνταξη, είτε να λάβουμε μέτρα για να διασφαλίσουμε και τις επόμενες γενιές.
      Για μας οι επιλογές είναι σαφείς. Θέλουμε να διασφαλίσουμε και τους αυριανούς συνταξιούχους και τις επόμενες γενιές που ακολουθούν. Για να το πετύχουμε αυτό, πρέπει να δημιουργήσουμε κίνητρα για να παραμείνουν οι εργαζόμενοι εντός του συστήματος για μεγαλύτερο χρονικό διάστημα, γιατί αυτό που γίνεται σήμερα σε περιπτώσεις συνταξιοδότησης χωρίς όρια ηλικίας είναι η πρόωρη συνταξιοδότηση και η αναζήτηση αμέσως μετά νέας απασχόλησης κυρίως με τη μορφή της αδήλωτης εργασίας. Για να είμαστε ειλικρινείς μεταξύ μας, αυτό συμβαίνει στην αγορά. Ξέρετε, αυτό αποτελεί σημαντικό αντικοινωνικό και αντιασφαλιστικό πρόβλημα, αφού αυξάνεται η εισφοροδιαφυγή και οι νέοι στερούνται θέσεις εργασίας που ως εκ τούτου παραμένουν πάντα άνεργοι.
      Κυρίες και κύριοι, τα εξήντα πέντε έτη για πλήρη σύνταξη και τα εξήντα έτη για μειωμένη παραμένουν ως γενικό όριο ηλικίας των ασφαλισμένων και των μισθωτών και των αυταπασχολουμένων. Αυτό δεν αλλάζει. Εξισώνονται, όμως, τα γενικά όρια για άντρες και γυναίκες. 
      Όσον αφορά τις εργαζόμενες μητέρες, δεν επέρχεται καμμία απολύτως μεταβολή στο χρόνο ασφάλισης για την πλήρη σύνταξη μητέρας ανηλίκου τέκνου η οποία ασφαλίστηκε σε οποιονδήποτε φορέα κύριας ασφάλισης μετά την 1η Ιανουαρίου 1993. Επαναπροσδιορίζεται, βεβαίως, το μειωμένο όριο ηλικίας από το πεντηκοστό στο πεντηκοστό πέμπτο έτος σταδιακά. 
      Παράλληλα, όμως, παρέχεται μια σειρά νέων μέτρων για τη στήριξη της εργαζόμενης μητέρας. Ειδική παροχή προστασίας της μητρότητας: Για τις ασφαλισμένες στο Ι.Κ.Α.-Ε.Τ.Α.Μ. μέχρι σήμερα δινόταν επίδομα κυοφορίας και λοχείας εκατόν δέκα εννέα ημερών και μειωμένο ωράριο εργασίας ή ισόχρονη άδεια. 
      Με το παρόν νομοσχέδιο δίνεται επιπλέον στα ισχύοντα ειδική άδεια προστασίας μητρότητας ίση με έξι μήνες, η οποία χορηγείται μετά την άδεια λοχείας. Δίνουμε, δηλαδή, το δικαίωμα στην εργαζόμενη μητέρα να μείνει έξι επιπλέον μήνες με το μωρό της την περίοδο που το μωρό την έχει ανάγκη περισσότερο από ποτέ, τους πρώτους μήνες της ζωής του. Γι’ αυτούς τους έξι μήνες της ειδικής άδειας, η μητέρα αμείβεται από τον Ο.Α.Ε.Δ. μαζί με τα επιδόματα και τα δώρα, ενώ παράλληλα αυτός ο χρόνος λογίζεται ως κανονικός χρόνος ασφάλισης.
      Θα προχωρήσω παρακάτω και θα κάνω μια αναφορά σε ό,τι αφορά την αγρότισσα. Θέλω να θίξω το θέμα της αγρότισσας, κύριε Υπουργέ. Για τις δύσκολες συνθήκες εργασίας της αγρότισσας μιλήσαμε στην ειδική συνεδρίαση προ δύο εβδομάδων. Το παρόν σχέδιο νόμου δεν ρυθμίζει ζητήματα της ασφαλισμένης στον Ο.Γ.Α.. 
      Κυρία Υπουργέ, δεσμευθήκατε ότι αυτά τα θέματα θα ρυθμιστούν με ιδιαίτερο σχέδιο νόμου που θα έρθει στη Βουλή εντός του έτους και αυτό είναι κάτι για το οποίο σας ευχαριστούμε και το αναμένουμε.  
      Όλα αυτά, κυρίες και κύριοι συνάδελφοι, θα πρέπει να τα δούμε προσεκτικά και με ευαισθησία, προκειμένου να δώσουμε ανάσα στις ταλαιπωρημένες γυναίκες τις υπαίθρου που έχουν αφεθεί στο περιθώριο όλα αυτά τα χρόνια. Θα επανέλθουμε σ’ αυτά, όπως είπα πριν, κατά τη συζήτηση και προετοιμασία του σχετικού σχεδίου νόμου.
      Κυρίες και κύριοι, η Κυβέρνηση δεν έρχεται σήμερα να αντιμετωπίσει το ασφαλιστικό ως διαχείριση μιας καταστάσεως, αλλά έρχεται ως υπεύθυνη Κυβέρνηση με ξεκάθαρες πολιτικές θέσεις να σχεδιάσει το αύριο των ασφαλισμένων και το αύριο αυτού του τόπου. 
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Αναστάσιος Νεράντζης): Κι εγώ σας ευχαριστώ πολύ, κύριε συνάδελφε, γιατί τελειώσατε νωρίς. 
      Επόμενος είναι ο κ. Μπόλαρης. Απών. Διαγράφεται. 
      Το λόγο έχει ο Βουλευτής του ΠΑ.ΣΟ.Κ. στο Νομό Πιερίας και πρώην Δήμαρχος Κατερίνης κ. Ιωάννης Αμοιρίδης. 
      Κύριε Αμοιρίδη, έχετε το λόγο. Εσείς είστε πάντα σύντομος.    
      ΓΕΩΡΓΙΟΣ ΚΑΡΑΣΜΑΝΗΣ: Κύριε Πρόεδρε, μετά θα μιλήσω εγώ; Ποια είναι η σειρά των ομιλητών; 
      ΙΩΑΝΝΗΣ ΑΜΟΙΡΙΔΗΣ: Πήρα τη θέση του κ. Μπόλαρη, κύριε συνάδελφε. 
      ΠΡΟΕΔΡΕΥΩΝ (Αναστάσιος Νεράντζης): Έχει γίνει αλλαγή. Δεν παρακολουθείτε την εξέλιξη. Κύριε συνάδελφε, είστε ευθύς μετά. Και για να σας λύσω την απορία, σας ενημερώνω ότι ο κ. Αμοιρίδης αντικαθιστά τον κ. Αργύρη. 
      Κύριε Αμοιρίδη, έχετε το λόγο. Μην καθυστερείτε, όμως, γιατί τρέχει ο χρόνος σας. 
      ΙΩΑΝΝΗΣ ΑΜΟΙΡΙΔΗΣ: Θα τον υπολογίσετε, κύριε Πρόεδρε. 
      ΠΡΟΕΔΡΕΥΩΝ (Αναστάσιος Νεράντζης): Όχι, δεν θα τον υπολογίσω. 
      ΙΩΑΝΝΗΣ ΑΜΟΙΡΙΔΗΣ: Απλώς κρατάω ενός λεπτού σιγή στη μνήμη της κοινωνικής ασφάλισης και του κοινωνικού κράτους. 
      Μας καταθέσατε, κυρία Υπουργέ, το σχέδιο νόμου, μέσα από το οποίο αποδεικνύεται ότι πραγματικά είστε Υπουργός Απασχόλησης. Χιλιάδες θα φύγουν, γιατί βιάζονται να προλάβουν το νόμο το 2009 μέχρι το 2012 και δημιουργείτε χιλιάδες θέσεις εργασίας, κάτι που είναι ό,τι πρέπει για τις εκλογές. Θα δημοσιεύουν οι εφημερίδες χιλιάδες θέσεις εργασίας στο δημόσιο, αφού όλοι θα έχουν φύγει. Ωραίο είναι το τέχνασμα. Δημιουργείτε νέες θέσεις εργασίας, μόνο που θα πρέπει να μας πείτε, γιατί προχθές λέγατε ότι όσοι συνταξιούχοι φύγουν γρηγορότερα, θα παίρνουν τις θέσεις των νέων. Τώρα θα φύγουν χιλιάδες και άρα, θα πρέπει να σκεφτείτε και τους νέους. Δηλαδή, θα πρέπει να μας πείτε αν προχθές λέγατε το σωστό ή αν το σωστό είναι ότι θα πρέπει κάποιοι άνθρωποι να παραμείνουν στην εργασία τους και να μη βιαστούν να φύγουν. 
      Διακόσιες πενήντα χιλιάδες θέσεις γυναικών εξαναγκάζονται προς αποχώρηση και το έχουν πει όλοι οι συνάδελφοι και γι’ αυτό λέω και τους αριθμούς. Ζητάτε να δουλέψουν πέντε χρόνια επιπλέον αυτοί που δεν θα προλάβουν. Τι σημαίνει αυτό; Σημαίνει ότι αλλάζει ο προγραμματισμός, αλλάζει η οικογενειακή ζωή, αλλάζουν οι ρυθμοί. Και λέτε ότι θα πρέπει να τεκνοποιήσουν πριν τα τριάντα τρία. Μα, μέχρι τα τριάντα τρία ακόμα οι νέοι είναι στα πανεπιστήμια και παίρνουν μεταπτυχιακά για να μπορούν να βρουν δουλειά. Ξέρετε πολλούς νέους οι οποίοι να μπορούν χωρίς μεταπτυχιακό να βρουν δουλειά σήμερα; Ξέρετε πολλούς νέους που είναι κάτω των τριάντα και κάνουν οικογένεια; 
      Κοιτάξτε, εγώ θέλω να πω και εδώ γύρω μας είναι ίσως νέοι άνθρωποι –τελευταίος ο κ. Αυγενάκης- έφτασε τριάντα τέσσερα, τριάντα πέντε και ακόμα δεν έχει κάνει οικογένεια. 
      ΕΛΕΥΘΕΡΙΟΣ ΑΥΓΕΝΑΚΗΣ: Παντρεύτηκα!    
      ΙΩΑΝΝΗΣ ΑΜΟΙΡΙΔΗΣ: Ναι, τώρα. Άρα, παντρεύτηκε μεγάλος. 
      ΠΡΟΕΔΡΕΥΩΝ (Αναστάσιος Νεράντζης): Πάντως, αυτό είναι επιλογή. 
      ΙΩΑΝΝΗΣ ΑΜΟΙΡΙΔΗΣ: Άρα, δεν πρέπει να λέτε ότι θα δώσετε περισσότερα κίνητρα σ’ αυτούς που θα είναι κάτω από τα τριάντα τρία. 
      Η ανεργία των νέων είναι στο 30%. Μειώστε την ανεργία, για να μπορούν να παντρευτούν οι νέοι. Δώστε δυνατότητες ώστε τα πτυχία των πανεπιστημίων να μπορούν να έχουν αντίκρισμα στην κοινωνία και στην αγορά, για να μπορούν να κάνουν οικογένειες. Δεν κάνετε τίποτα απ’ όλα αυτά, παρά μόνο λέτε ότι αυτές που είναι πάνω από τριάντα τρία δεν έχουν δικαίωμα να κάνουν παιδιά. 
      Το παίρνατε κάθε χρόνο από 8% που το είχατε στην αρχή και το κατεβάσατε στο 6%. Και θα σας πω στο τέλος τι μου θυμίζει αυτό για την πρόωρη αποχώρηση. Και έτσι, αφαιρείτε βέβαια και στην πενταετία το 30% της σύνταξης. Ποιοι θίγονται; Μα, οι απολυμένοι που είναι άνεργοι μέσης ηλικίας. Και δεν θίγετε καθόλου αυτούς που εθελουσίως εσείς προτείνετε να φύγουν –αφού θέλετε να ξεπουλήσετε τις δημόσιες επιχειρήσεις, όπως τον Ο.Τ.Ε.- όπου εκεί βέβαια τους δίνετε και επιπλέον πολύ μεγαλύτερα οικονομικά κίνητρα και πολλοί απ’ αυτούς βρίσκουν πάλι εργασία στην ελεύθερη αγορά. 
      Κάποια θετικά μέτρα, όπως το επιπλέον εξάμηνο της αμοιβής που δίνετε και το οποίο αντιστοιχεί στο χαμηλότερο μισθό. Πιάνουν, όμως, έναν πολύ περιορισμένο αριθμό, μιας και οι περισσότεροι έχουν μεγαλύτερο μισθό, τον οποίο και χρειάζονται, για να μπορέσουν να αντεπεξέλθουν στις δυσκολίες της εποχής. 
      Και βέβαια, αυτό το εξάμηνο δεν αντισταθμίζει τις αδικίες που γίνονται για τα πέντε επιπλέον χρόνια εργασίας. 
      	Αφήστε τώρα τις αγρότισσες. Όλοι εδώ οι συνάδελφοι της Νέας Δημοκρατίας ωρύονται για τις αγρότισσες. Ο Υπουργός, μέχρι και ο Πρωθυπουργός, είπε «Τιμή στην αγρότισσα!». Από τις 8 Μαρτίου μιλάμε για τη γυναίκα αγρότισσα! 
      Αυτή δεν την αφήνετε πλέον ούτε παιδιά να κάνει. Απαγορεύεται, γιατί δεν εντάσσεται σε καμμιά κατηγορία. Δεν έχει κανένα κίνητρο. Και βέβαια, αν τύχει και έχει και σύζυγο ο οποίος ανήκει στα βαρέα και ανθυγιεινά, δηλαδή πρέπει από τα πενήντα πέντε να πάει στα πενήντα επτά και από τα πενήντα οκτώ να πάει στα εξήντα, δίνετε ακόμη ένα παραπάνω κίνητρο να ερημώσει η περιφέρεια. 
      	Και ξέρετε; Οι αγρότισσες είναι αυτές που κράτησαν την περιφέρεια. Με την τεκνοποίηση κράτησαν την ελληνική περιφέρεια όρθια. Κάποτε υπήρχε και το αγροτικό κόμμα και δεν θα τολμούσε κανείς εδώ μέσα να μη φέρει διάταξη για την αγρότισσα και να μη φέρει διάταξη που να σχετίζεται με τον Ο.Γ.Α..	Βέβαια, πέρασαν τα χρόνια. Αστικοποιήθηκε η ζωή. Ξεχάσαμε από πού ξεκινήσαμε και μάλλον θα χάσουμε και το πού πρέπει να πάμε. 
      	Αυξάνετε, κυρία Υπουργέ, συνεχώς, τα χρόνια, χωρίς να αυξάνετε την αμοιβή. Και αυτό λέτε ότι είναι «κοινωνική δικαιοσύνη» και προσπαθούμε να κάνουμε ένα πιο κοινωνικό και δίκαιο κράτος. 
      	Θα σας πω κάτι για τους ανάπηρους στους οποίους αναφέρθηκε και ο συνάδελφος κ. Τιμοσίδης. Θα πρέπει να τελειώνει αυτή η διαδικασία να ταλαιπωρούνται κάθε χρόνο οι ανάπηροι –κυρίως τα παιδιά και οι γονείς τους μαζί- με το να περνούν επιτροπές, όταν τα νοσήματα είναι χρόνια. Αυτή η ταλαιπωρία να τρέχουν κάθε χρόνο σε επιτροπές, μετά να καθυστερούν οι πληρωμές και κυρίως η ψυχική οδύνη και η ψυχική ταλαιπωρία νομίζω ότι είναι χωρίς κόστος. Πρέπει να το προβλέψετε, ώστε να κλείσει η διαδικασία. Θα πρέπει η γνωμοδότηση για τα χρόνια νοσήματα να είναι μόνιμη και το δικαίωμα των αναπήρων να μην εξετάζεται πλέον κάθε χρόνο, αλλά να έχει διάρκεια χρόνου. 
      	Με την ευκαιρία των επιτροπών να σας πω –παρακάτω, βέβαια, είναι το άρθρο- ότι κάπου αίρετε την εμπιστοσύνη σας στους γιατρούς. Να φέρετε γιατρούς από άλλο νομό και από άλλη περιφέρεια να εξετάζουν, γιατί λέτε ότι πιθανόν να υπάρχει κάποια διαπλοκή. Αν είναι δυνατόν το επάγγελμα του γιατρού, που δεν είναι επάγγελμα, αλλά λειτούργημα και είναι ιερό, και σε τέτοιες περιπτώσεις που έχει αναφορά σε αναπήρους να το αμφισβητούμε! 
      	Επιπλέον μιλάτε και για οικονομία κλίμακας στις αμοιβές μέσα από το νομοσχέδιο, αφού θα ενοποιήσετε τα ταμεία. Μα, εδώ θα φέρνετε γιατρούς από άλλες περιοχές. Προβλέπεται, βέβαια, μέσα και ειδική αμοιβή. Οι αμοιβές θα είναι τεράστιες, για να γίνουν αυτές οι επιτροπές. Εγώ θα έλεγα να το αναιρέσετε, να έχετε εμπιστοσύνη στους γιατρούς της περιφέρειας, να έχετε εμπιστοσύνη σε αυτούς που έβαλαν το χέρι στο Ευαγγέλιο να υπηρετήσουν τον Ιπποκράτη, άσχετα αν υπάρχουν και κάποια άλλα παραδείγματα. Σε κάθε επάγγελμα υπάρχουν. Αυτό, όμως, δεν δικαιολογεί να το κάνουμε και με νόμο να αμφισβητούμε την αξιοπιστία των γιατρών. 
      	Ξέρετε, συνάδελφοι της Νέας Δημοκρατίας, τι λένε όλοι οι πολίτες; Ότι το νομοσχέδιο αυτό έγινε, γιατί εξυπηρετεί κατά 43% τις ανάγκες του κράτους, κατά 26% τις ανάγκες των εργοδοτών και μόνο κατά 17% τις ανάγκες της κοινωνίας και των εργαζομένων. 
      	Ακόμη απ’ αυτό ωφελούνται κατά 42% το κράτος, κατά 31% οι εργοδότες, κατά 7% οι εργαζόμενοι και μόνο κατά 3% οι συνταξιούχοι. Και αυτό λέγεται «νομοσχέδιο που υπηρετεί τη δικαιοσύνη και το κοινωνικό δίκαιο»!
      	Παρ’ όλα αυτά και η Κυβέρνηση και η Υπουργός και ο εισηγητής και οι Βουλευτές της Νέας Δημοκρατίας προσπαθούν να πείσουν όλους εμάς τους υπόλοιπους, ακόμη και αυτούς που χθες ήταν στην πορεία και καθημερινά από εδώ και πέρα θα είναι στους δρόμους, ότι νομοθετούν για το καλό των Ελλήνων εργαζομένων!
      	Ακολουθείτε, κύριε Υπουργέ, το παράδειγμα της ιστορίας του Χότζα, που αφού πήρε όλα τα υπάρχοντά του -ένα-ένα κάθε μέρα- και τους άφησε χωρίς τίποτα, ξαφνικά μια μέρα είπε «δώσε τους την κατσίκα». Έτσι ήταν όλοι ευχαριστημένοι και, όπως γίνεται στα παραμύθια, αυτοί πέρασαν καλά και εμείς καλύτερα. Όμως, εδώ δεν είναι παραμύθι. Είναι πραγματικότητα. Λίγοι περνούν καλά και οι περισσότεροι θα περάσουν χειρότερα. 
      	Ευχαριστώ πολύ. 
      	ΠΡΟΕΔΡΕΥΩΝ (Αναστάσιος Νεράντζης): Το λόγο έχει ο Βουλευτής Πέλλας της Νέας Δημοκρατίας κ. Γιώργος Καρασμάνης. 
      Ορίστε, κύριε συνάδελφε. 
      ΓΕΩΡΓΙΟΣ ΚΑΡΑΣΜΑΝΗΣ: Ευχαριστώ, κύριε Πρόεδρε. 
      Κύριε Πρόεδρε, θα ήθελα να εκφράσω τα θερμά μου συγχαρητήρια σε εσάς, αλλά και στον Πρόεδρο της Βουλής κ. Σιούφα και γενικότερα στο Προεδρείο για τον άψογο τρόπο με τον οποίο διευθύνατε τις εργασίες. Δώσατε τη δυνατότητα σε όλους τους συναδέλφους να μιλήσουν με άνεση χρόνου. Αναπτύχθηκε ένας ζωντανός, πραγματικός διάλογος, έστω και με υπερβολές. 
      Αυτές τις τέσσερις μέρες παρακολουθώ τη συζήτηση και μέσα από την Αίθουσα της Ολομέλειας, αλλά και από το κανάλι της Βουλής και διαπίστωσα ότι λίγο-πολύ όλοι συμφωνούμε στην αναγκαιότητα της μεταρρύθμισης του ασφαλιστικού μας συστήματος. 
      Είναι γεγονός και θα ήθελα πραγματικά να μου πουν οι συνάδελφοι που διαφωνούν αν υπάρχει σήμερα στον κόσμο, στη σύγχρονη Ευρώπη έστω και ένα κράτος που να έχει εκατόν πενήντα πέντε ασφαλιστικούς φορείς, αυτήν την πανσπερμία της νομοθεσίας, με τα προεδρικά διατάγματα, με τις υπουργικές αποφάσεις, με τις διαστρεβλώσεις στο χρόνο της σύνταξης, στις ανισότητες των συντάξεων και σε αυτό το δυσβάστακτο δημοσιονομικό, διαχειριστικό κόστος. Δεν υπάρχει!
      Εάν λοιπόν η Κυβέρνηση δεν προχωρήσει σε αυτήν τη μεταρρύθμιση του ασφαλιστικού συστήματος, ασφαλώς το σύστημα αυτό θα καταρρεύσει, με ανυπολόγιστες συνέπειες για τους εργαζόμενους, για τους ασφαλισμένους, για τους συνταξιούχους. 
      Σήμερα πληρώνουμε 24.000.000.000 δαπάνες για τις συντάξεις και σύμφωνα με την έκθεση του Ο.Ο.Σ.Α. εάν αυτή η τακτική συνεχιστεί σε μερικά χρόνια θα πληρώνουμε το 50% του προϋπολογισμού. Και τι οικονομία θα έχουμε; Μια οικονομία η οποία θα καταρρέει. Και τι πόροι θα μείνουν για την παιδεία, για την υγεία, για την ανάπτυξη, για τις επενδύσεις και το περιβάλλον;
      Άρα, λοιπόν, η Κυβέρνηση αυτή έχει δύο δρόμους μπροστά της να διαλέξει. Ο ένας ο δρόμος είναι να μην πειράξει τίποτα για να είναι ευχάριστη, να βλέπει τις επόμενες εκλογές. Ο άλλος δρόμος είναι αυτό που κάνει με αυτό το ασφαλιστικό νομοσχέδιο.
      Προχωράει λοιπόν η Κυβέρνηση με σοβαρότητα, με υπευθυνότητα, με κοινωνική ευαισθησία στην αλλαγή του ασφαλιστικού μας συστήματος, γιατί βλέπει, θέλει να είναι χρήσιμη και ωφέλιμη στους πολλούς, στους εργαζόμενους, στους ασφαλισμένους, στους συνταξιούχους το μέλλον των νέων γενεών.
      Κύριε Πρόεδρε, ο ελληνικός λαός μας έδωσε μια εντολή, να υπερασπιζόμαστε τα δικαιώματά του και τα συμφέροντά του σ’ αυτήν εδώ την Αίθουσα, καταθέτοντας προτάσεις και κάνοντας κριτική. 
      Εγώ θα επανέλθω σ’ αυτό που είπα στην Επιτροπή Κοινωνικών Υποθέσεων, ότι η αύξηση των ενσήμων από πενήντα στα εκατό δημιουργεί πρόβλημα. Πώς να το κάνουμε, δημιουργεί πρόβλημα και πρέπει να το πούμε. Και δημιουργεί πρόβλημα σ’ αυτούς που εργάζονται εποχικά σε βιομηχανίες που επεξεργάζονται αγροτικά προϊόντα. Ξέρετε πολύ καλά πως παράγεται η αγροτική παραγωγή, κάτω από αντίξοες συνθήκες, μια θεομηνία, ένας καύσωνας, ένας παγετός καταστρέφει την παραγωγή, τα εργοστάσια υπολειτουργούν και οι εποχικοί εργαζόμενοι προσπαθούν να εξασφαλίσουν τα ένσημα. 
      Εγώ θα πρότεινα, κυρία Υφυπουργέ, δεν είναι η Υπουργός εδώ, στο άρθρο αυτό να υπάρξει μια, επαναλαμβάνω για να το ακούσει και η κ. Πετραλιά η οποία τώρα εισέρχεται στην αίθουσα, θα πρότεινα στο άρθρο αυτό των ενσήμων να υπάρξει μια ειδική εξουσιοδότηση στον Υπουργό Απασχόλησης, να μπορεί σε αυτές τις έκτακτες καταστάσεις, στις ειδικές αυτές περιπτώσεις, να μειώνει τα ένσημα για να μπορούν αυτοί οι εργαζόμενοι να έχουν ιατροφαρμακευτική περίθαλψη. Και πολύ σωστά πράξατε που μειώνετε τα ένσημα στους ρητινοσυλλέκτες.  
      ‘Όμως, μέσα στο δάσος, κυρία Υπουργέ, εργάζεται και μια άλλη κατηγορία εργαζομένων. Είναι οι δασεργάτες. Αυτός ο κλάδος φθίνει και μάλιστα είναι σημαντικός κλάδος. Ζει στο δάσος, ζει από το δάσος και είναι οι καλύτεροι δασοπυροσβέστες.
      Εγώ δεν θα πω τίποτα. Θα σας διαβάσω μια περικοπή από ένα υπόμνημα το οποίο είναι πάρα πολύ επίκαιρο το οποίο κατέθεσαν οι δασικοί συνεταιρισμοί  ΑΛΜΩΠΙΑΣ το Μάρτιο του 2005 στον Υπουργό Αγροτικής Ανάπτυξης. Τι λέει λοιπόν περιληπτικά αυτό το υπόμνημα; Λέει ότι μέχρι τώρα στα προηγούμενα χρόνια κολλούσαμε μέχρι διακόσια πενήντα ένσημα. «Σήμερα οι δασικοί συνεταιρισμοί που λειτουργούν στην περιοχή μας έχουν εννιακόσια πενήντα ενεργά μέλη. Δεν μιλάμε πλέον για εισόδημα από τις υλοτομίες, μιλάμε για εισόδημα χαρτζιλίκι. Αγώνα κάνουμε να συμπληρώσουμε πενήντα ένσημα το χρόνο για να εξασφαλίσουμε την υγειονομική περίθαλψη και το επίδομα που χορηγεί ο Ο.Α.Ε.Δ.. Όταν σε μια οικογένεια υπάρχουν δύο υλοτόμοι, συνήθως τα ένσημα κολλιούνται στον έναν, μήπως συμπληρώσει τουλάχιστον ο ένας ένσημα για συνταξιοδότηση». Και συνεχίζει. Θα σας το καταθέσω στα Πρακτικά της Βουλής για να δείτε όλο το κείμενο.
      (Στο σημείο αυτό ο Βουλευτής κ. Γεώργιος Καρασμάνης                         καταθέτει για τα Πρακτικά το προαναφερθέν υπόμνημα , το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Έρχομαι τώρα στο θέμα των συνεταιριστικών υπαλλήλων. Σωστά κάνατε, βελτιώσατε το καθεστώς αυτό και το πάτε μέχρι 31.12.2010. ‘Όμως οι συνεταιριστικές οργανώσεις έχουν μπει σ’ ένα εξυγιαντικό πρόγραμμα. Εάν μείνουν στη μέση θα υπάρξει πρόβλημα. Οι Αμερικάνοι λένε, κυρία Υπουργέ, όταν περνάς ένα ποτάμι με άλογο είναι μεγάλος ο κίνδυνος να μείνεις στη μέση. Και μάλιστα οι Ρώσοι το λένε πιο παραστατικά. Δεν μπορείς να περάσεις ένα βάραθρο με δύο πηδήματα. Το βήμα σας, λοιπόν, θα πρέπει να είναι ολόκληρο.
      Θα πρέπει να πάει στις 31/12/2012. Αυτό επιτάσσει το συμφέρον της ελληνικής περιφέρειας, αυτό επιτάσσει το συμφέρον των συνεταιριστικών υπαλλήλων. Άλλωστε θα πρέπει να είστε συνεπείς σε αυτό που είπατε και το δέχομαι και τώρα και το επικροτώ, ότι δεν θίγετε ώριμα συνταξιοδοτικά δικαιώματα. 
      Χθες άκουσα από τους συναδέλφους της Αξιωματικής Αντιπολίτευσης να κατηγορούν τους Βουλευτές της Συμπολίτευσης ότι παίζουν επικοινωνιακά με το συνταξιοδοτικό καθεστώς των αγροτών, με την Ελληνίδα αγρότισσα και τον Έλληνα αγρότη. Και μάλιστα λένε ότι μιλάνε όψιμα. Λάθος, κύριοι συνάδελφοι!
      Στην προηγούμενη περίοδο συνεδριάσαμε τρεις φορές υπό την Προεδρία μου στη διακομματική Επιτροπή Περιφερειών της Βουλής. Τρεις συνεδριάσεις κάναμε για τα θέματα του Ο.Γ.Α. και μάλιστα κατατέθηκαν απ’ όλους τους συναδέλφους όλων των πτερύγων σημαντικές προτάσεις. 
      Αυτά τα Πρακτικά, κύριε Υπουργέ, σας τα έφερα στο γραφείο σας. Σας τα φέραμε πέντε συνάδελφοι Βουλευτές, οι οποίοι σας καταθέσαμε συγκεκριμένο υπόμνημα για τα θέματα του Ο.Γ.Α.. 
      Και επειδή λένε ότι τα λέμε τώρα και δεν τα λέγαμε και προηγουμένως –άλλωστε ήταν και πιο εύκολο για μας- τότε εγώ θα σας πω ότι ομιλών και στο νομοσχέδιο του κ. Ρέππα στις 18/6/2002 έλεγα ότι: «στον σκληρά εργαζόμενο Έλληνα αγρότη και εργαζόμενο επιβάλλει σαράντα επτά ολόκληρα χρόνια δουλειάς για να θεμελιώσει δικαίωμα σύνταξης.
      Ναι, κυρία Υπουργέ, σαράντα επτά σκληρά χρόνια σκληρής δουλείας στον αγρότη και στον κτηνοτρόφο. Πείτε μου εάν υπάρχει κάποια άλλη κοινωνική τάξη που να χρειάζεται σαράντα επτά χρόνια σκληρής δουλειάς για να θεμελιώσει το δικαίωμα σύνταξης». 
      (Στο σημείο αυτό ο Βουλευτής καταθέτει για τα Πρακτικά την ομιλία του στις 18-6-2002 το υπόμνημα το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Αυτά λέγαμε τότε, αυτά λέμε και τώρα επαναλαμβάνω ότι στα πλαίσια της ισονομίας και της ισοπολιτείας θα πρέπει τα τριάντα επτά χρόνια ανεξαρτήτου ορίου ηλικίας για τη θεμελίωση του συνταξιοδοτικού δικαιώματος που ισχύει σε όλα τα ασφαλιστικά ταμεία, να ισχύσει και για την Ελληνίδα αγρότισσα και για τον Έλληνα αγρότη. 
      Σας έχουμε καταθέσει το υπόμνημα και σας εξηγούμε, κυρία Υπουργέ, ότι αυτό δεν θα στοιχίσει δημοσιονομικά τίποτα. Και χαιρόμαστε ειλικρινά που έρχεται ο Αρχηγός της Αξιωματικής Αντιπολίτευσης έστω και καθυστερημένα και στηρίζει αυτήν την πρόταση την οποία καταθέσαμε μπροστά από τρεις μήνες.
      Ευχαριστώ.
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε κι εμείς καθώς και για τα θερμά σας λόγια για το Προεδρείο. Να ξέρετε ότι κι εμείς προσπαθούμε να είμαστε αμερόληπτοι και αντικειμενικοί χωρίς να απομακρυνόμαστε από τις θέσεις των Βουλευτών, τις οποίες άλλωστε επί πολλά χρόνια κατέχουμε.
      Καλούμε τώρα στο Βήμα τον κ. Ευάγγελο Αργύρη. Απών, διαγράφεται. 
      Η κ. Ράγιου έχει το λόγο.
      ΑΝΑΣΤΑΣΙΑ (ΝΑΤΑΣΑ) ΡΑΓΙΟΥ - ΜΕΝΤΖΕΛΟΠΟΥΛΟΥ:  Κατ’ αρχάς δεν μπορώ να μην συμφωνήσω με τον προλαλήσαντα, όπως και όλοι φαντάζονται μέσα σε αυτήν την Αίθουσα αλλά και έξω από αυτήν την Αίθουσα, τον κ. Αμοιρίδη για τις εφάπαξ γνωμοδοτήσεις από επιτροπές για τις αποδεδειγμένα χρόνιες ασθένειες. Είναι κάτι που ταλαιπωρεί πολύ κόσμο και βεβαίως συμφωνούμε να σταματήσει και αυτό. 
      Εμείς τα καλά, κύριε Αμοιρίδη, τα προσυπογράφουμε και τα στηρίζουμε. 
      ΙΩΑΝΝΗΣ ΑΜΟΙΡΙΔΗΣ: Ψηφίστε τα κιόλας!
      ΠΡΟΕΔΡΕΥΩΝ (Αναστάσιος Νεράντζης): Έχει γίνει σημείο αναφοράς, κύριε Αμοιρίδη.
      ΑΝΑΣΤΑΣΙΑ (ΝΑΤΑΣΑ) ΡΑΓΙΟΥ - ΜΕΝΤΖΕΛΟΠΟΥΛΟΥ: Δεν είχα σκοπό να μιλήσω, γιατί άκουσα σήμερα το πρωί από τον Κοινοβουλευτικό Εκπρόσωπο του ΠΑ.ΣΟ.Κ. και από συναδέλφους του ΠΑ.ΣΟ.Κ. να μιλούν για την απουσία των Βουλευτών της Νέας Δημοκρατίας στις ομιλίες για το ασφαλιστικό και πραγματικά εξεπλάγην.
       Προφανώς θεωρείτε αδυναμία το να μην λέμε συνέχεια τα αυτονόητα και τα προφανή. Και προφανώς αντιστοίχως θεωρείται δύναμη η διαρκής και επαναλαμβανόμενη στρέβλωση του νομοσχεδίου από την Αντιπολίτευση. Το να μιλάς συνέχεια δεν έχει ουσία. Άλλωστε μέτρο του λόγου δεν είναι αυτός που μιλάει, είναι αυτός που ακούει. Και τι ακούει ο κόσμος;
       Σύμφωνα με την Αντιπολίτευση αυτή η χώρα έχει έναν Πρωθυπουργό και μία Υπουργό που ένα ωραίο πρωί τρελάθηκαν και είπαν: Τι θα κάνουμε για να βγάλουμε τον κόσμο στους δρόμους, να τους στρέψουμε εναντίον μας, να φωνάζουν όλοι, να διαμαρτύρονται, να δημιουργήσουμε ένα χάος, να καταστρέψουμε τους πάντες, να αντιστρέψουμε το θετικό κλίμα υπέρ της Κυβέρνησης και να κάνουμε το παν για να μην ξαναεκλεγεί αυτή η Κυβέρνηση; Αυτή είναι η ιστορία που πάνε να μας πουν ότι κάνουμε. 
      Σκέφτηκαν, λοιπόν, και η ομάδα εργασίας για το ασφαλιστικό και η Υπουργός και όλοι: Τι θα κάνουμε; Θα πάρουμε ένα ασφαλιστικό που είναι μία χαρά, δεν έχει κανένα πρόβλημα, είναι υγειές, δεν έχει τίποτα μεμπτό, δεν έχει τίποτα λάθος, θα το αλώσουμε στην κυριολεξία, θα φέρουμε τα πάνω κάτω και θα διαλύσουμε το σύστημα. 
      Είναι δυνατό να το πιστέψει αυτό ένας σοβαρός άνθρωπος; Αυτό λοιπόν έχουν περάσει συντεταγμένα στον κόσμο που βγαίνει στους δρόμους ενδυόμενοι το «μανδύα» του σωτήρα. 
      	Άκουσα χθες πάρα πολλούς εκπροσώπους της Αντιπολίτευσης. Άκουσα τον κ. Καρτάλη συγκεκριμένα να μας χαρακτηρίζει νοήμονες και ανάλγητους. Κανείς δεν έχει την αποκλειστικότητα στην ευαισθησία και στο άλγος βέβαια. Κρατάμε το «νοήμονες» και προσθέτουμε: Σ’ αυτό το παραμύθι που θέλουν κάποιοι να περάσουν στον ελληνικό λαό υπάρχει «δράκος» και οι νοήμονες Έλληνες, κυρίως αυτοί που βγαίνουν στους δρόμους, δεν έχουν παρά να τον αναζητήσουν. 
      Δεν συμφωνούμε όλοι ότι το ασφαλιστικό σύστημα νοσεί, ότι βρίσκεται στα όρια της χρεοκοπίας, ότι αποτελεί βασικό παράγοντα αύξησης του δημοσιονομικού ελλείμματος, ότι συντελεί στην αύξηση της κοινωνικής ανασφάλειας, ότι η σημερινή του κατάσταση υποθηκεύει το μέλλον κάθε εργαζόμενου και υπονομεύει κάθε προσπάθεια για ανταγωνιστικότητα, ανάπτυξη και κοινωνική συνοχή; Δεν ξέρουμε όλοι ποια είναι τα αίτια αυτού του προβλήματος εδώ και χρόνια; Η πληθώρα των ασφαλιστικών φορέων, η εισφοροδιαφυγή που είναι δεκαπλάσια από το μέσο ευρωπαϊκό όρο, η διαχρονική κακοδιαχείριση των αποθεματικών των ταμείων, η μη αποδοτική αξιοποίηση της κινητής και ακίνητης περιουσίας τους, η ασυνέπεια του κράτους ως προς τις θεσμοθετημένες υποχρεώσεις του, η αδήλωτη, ανασφάλιστη εργασία, η δημογραφική ανισορροπία. Να τα πούμε πάλι, λοιπόν, γιατί προφανώς η επανάληψις είναι η αρχή της μαθήσεως.
      	Μ’ αυτό το νομοσχέδιο όταν λέμε ασφαλιστικό κεφάλαιο ενίσχυσης γενεών μιλάμε για έναν κλειδωμένο «κουμπαρά» που θα ισχύει από το 2019 και έχει πόρους το 10% των εσόδων από τις αποκρατικοποιήσεις, το 10% των κοινωνικών πόρων, το 4% των εσόδων από το Φ.Π.Α. 
      Υπενθυμίζω –γιατί και άλλοι το είπαν εδώ και άλλοι θα το πουν μετά από μένα- ότι το 2007 οι δαπάνες για το ασφαλιστικό ήταν 43,5 δισεκατομμύρια ευρώ από τα οποία μόνο τα 20.000.000.000 ήταν οι εισφορές εργοδοτών και ασφαλισμένων και τα υπόλοιπα τα έβαλε το κράτος. Μπορεί να συνεχιστεί αυτή η οικονομική «αιμορραγία»; 
      	Σε σχεδόν όλες τις ομιλίες της Αντιπολίτευσης υπήρχε ο ύμνος του εντυπωσιασμού για τα τρία «δεν». Ε, λοιπόν, δεν θίγονται τα γενικά όρια ηλικίας πουθενά παρά μόνο για κάποια ειδικά ταμεία και μόνο για κάποιες ειδικές κατηγορίες εργαζομένων. Η ενοποίηση των ταμείων δεν είναι επιβεβλημένη; Εκατόν πενήντα πέντε ταμεία δεν υπάρχουν πουθενά στον κόσμο. Αρκεί μόνο αυτό για να καταλήξουμε ότι το υπάρχον ασφαλιστικό σύστημα είναι δυσκίνητο και δυσλειτουργικό, οπότε η ενοποίηση είναι επιβεβλημένη αφού κατ’ αρχάς μέσα σε δύο χρόνια θα μας αποφέρει 1.500.000.000 μόνο από το διοικητικό κόστος. 
      	Να τα ξαναπούμε μιας και μιλάμε για την δεύτερη ενότητα των άρθρων. Ας πούμε για το ισχύον πλαίσιο για την άδεια της μητρότητας, μιας και μιλάμε για τις γυναίκες και πρέπει να επικεντρωθούμε εκεί. Στο Ι.Κ.Α. Ε.Τ.Α.Μ. τι ισχύει σήμερα; Επίδομα κυοφορίας και λοχείας οκτώ και εννέα εβδομάδες αντίστοιχα, δηλαδή εκατόν δεκαεννέα μέρες και μειωμένο ωράριο εργασίας ή ισόχρονη άδεια με αυτό με αποδοχές. Τι προτάσσουμε και τι προτείνουμε; Έξι μήνες παραπάνω από το ισχύον σύνολο, δηλαδή, ένας χρόνος κοντά στο παιδί για τη μητέρα. Για τον πλασματικό χρόνο τι ίσχυε; Ο πλασματικός χρόνος τεσσεράμισι χρόνια γίνεται πέντε χρόνια. Ήταν μόνο στο Ι.Κ.Α. Ε.Τ.Α.Μ., είναι σε όλους τους ασφαλιστικούς φορείς. Μέχρι τρία παιδιά που αποκτώνται από 1-1-2003 ήταν το ισχύον πλαίσιο, μέχρι τρία παιδιά που αποκτήθηκαν από την 1-1-2000 είναι η νέα ρύθμιση. 
      	Ασφαλιστικές εισφορές των μητέρων: Στο ισχύον πλαίσιο στο Ι.Κ.Α. Ε.Τ.Α.Μ. αλλά και στους λοιπούς φορείς των μισθωτών και αυτοαπασχολούμενων δεν υπάρχει καμμία πρόβλεψη σήμερα. Η προτεινόμενη διάταξη: Καθιερώνεται μείωση κατά 50% των εισφορών της ασφαλισμένης για τον κλάδο κύριας σύνταξης για το πρώτο δωδεκάμηνο απασχόλησης μετά τη γέννηση του κάθε παιδιού και μέχρι τρία παιδιά. Στα υπόλοιπα της συνταξιοδότησης των γονέων και των αναπήρων παιδιών όπου μπαίνουν κάποιες πολύ σημαντικές διατάξεις –τα δύο σημεία τα ανέφερε και ο κ. Αγοραστός- δεν υπάρχει καμμία μεταβολή για τις μητέρες παιδιών με ειδικές ανάγκες ανεξαρτήτως χρόνου υπαγωγής στην ασφάλιση και επεκτείνονται διαζευκτικά και στους πατέρες παιδιών με ποσοστό αναπηρίας 67%, κάτι που ίσχυε μέχρι τώρα μόνο για τις μητέρες.
      	Σ’ ό,τι αφορά τη λαϊκή αντίδραση –γιατί όλοι μιλούν γι’ αυτήν και όλοι τη βλέπουμε- μπορεί να είναι δικαιολογημένη μπροστά σε μία πολύ μεγάλη μεταρρύθμιση στην οποία κάποιοι προνομιούχοι θίγονται, όμως έχει πάρα πολύ μεγάλη σημασία να γνωρίζουμε και τους όρους που ισχύουν για ορισμένους αντιδρώντες: Κεκτημένη ταχύτητα και κομματική «γυμναστική».
      Στα τρία «δεν», κυρίες και κύριοι, τελειώνοντας θα μου επιτρέψετε να προσθέσω και άλλα δύο. Μέχρι σήμερα ζω σ’ ένα κράτος που επικρατεί η αντίληψη σε γενικές γραμμές ότι δεν θέλουμε να δουλεύουμε και όπου οι γυναίκες δεν αντιμετωπίζονται ισότιμα, αλλά σαν άτομα με ειδικές ανάγκες λόγω φύλου και λόγω μητρότητας. Από αύριο εύχομαι και πιστεύω ότι αυτό θα αλλάξει.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Αναστάσιος Νεράντζης): Και εγώ σας ευχαριστώ, ιδιαιτέρως μάλιστα γιατί τελειώσατε εγκαίρως.
      Το λόγο έχει η Βουλευτής Καστοριάς της Νέας Δημοκρατίας κ. Μπουζάλη.
      Ορίστε, κυρία Μπουζάλη. Θα μιμηθείτε και εσείς τη συνάδελφό μας. Θα τελειώσετε στην ώρα σας.
      ΠΑΡΑΣΚΕΥΗ ΜΠΟΥΖΑΛΗ: Βεβαίως, κύριε Πρόεδρε. Θα κάνω ό,τι μπορώ. Άλλωστε, λείπει ο αγαπητός συνάδελφος του ΠΑ.ΣΟ.Κ. κ. Αηδόνης, ο οποίος μας έδωσε συγχαρητήρια πριν λίγο για την παρουσία μας στη Βουλή.
      ΠΡΟΕΔΡΕΥΩΝ (Αναστάσιος Νεράντζης): Θα αναπληρώσετε τα αηδόνια τώρα. Προχωρήστε. 
      ΠΑΡΑΣΚΕΥΗ ΜΠΟΥΖΑΛΗ: Να του πω ότι….
      ΠΡΟΕΔΡΕΥΩΝ (Αναστάσιος Νεράντζης): Χάνετε χρόνο. Μη χάνετε χρόνο.
      ΠΑΡΑΣΚΕΥΗ ΜΠΟΥΖΑΛΗ: …ο οδοστρωτήρας των κοινωνικών δικαιωμάτων αυτήν τη στιγμή αντιπροσωπεύεται από πέντε, έξι Βουλευτές του ΠΑ.ΣΟ.Κ.
      Κυρίες και κύριοι συνάδελφοι, με μειωμένη κοινωνική ευαισθησία αρέσκεστε τελικά να εξαντλήστε σε μικροπολιτικά συνθήματα και σε αοριστολογίες και σήμερα το απόγευμα μάλιστα και σε παροιμίες και σε κινηματογραφικές ταινίες. Εγώ να σας πω ότι δεν γυρίζουμε ταινία και δεν παίζουμε θέατρο. Αυτή είναι η πραγματικότητα, εδώ είναι η αληθινή ζωή και θα ήταν καλό με συγκεκριμένες προτάσεις πραγματικά να συμβάλετε σ’ ένα γόνιμο και εποικοδομητικό διάλογο. Και όταν μιλάω για προτάσεις βέβαια, δεν εννοώ τον αόριστο δεκάλογο που ακούσαμε χθες.
      Αγαπητοί συνάδελφοι του ΠΑ.ΣΟ.Κ., κερδίζοντας μόνο τις εντυπώσεις δεν σημαίνει σε καμμία περίπτωση ότι λύνετε προβλήματα ή ότι τελικά κερδίζετε και ψήφους. Το υπό συζήτηση νομοσχέδιο, όσο και αν δεν το θέλετε, είναι αναγκαίο και αποτελεί μία άρτια νομοτεχνική δουλειά. Διαθέτει καθαρό και συγκεκριμένο περιεχόμενο, αποφεύγει τις ασάφειες και δεν αφήνει περιθώρια παρερμηνειών ή και πολλαπλών ερμηνειών. Είναι συνολικά ένα σταθερό βήμα προς τη θετική κατεύθυνση. Φυσικά γνωρίζουμε ότι δεν σταματά εδώ. Άλλωστε, έχουμε πει πολλές φορές ότι θα χρειαστούν διαδοχικές προσεγγίσεις.
      Τι πρέπει, όμως, να κάνουμε σύμφωνα με εσάς; Οι δαπάνες για τις συντάξεις είναι ήδη στο 12,5% του Α.Ε.Π. Να περιμένουμε να φτάσει στο 20% και μετά να κινηθούμε; 
      Με αφορμή, λοιπόν, και διάφορα άλλα πράγματα που ακούστηκαν στην Αίθουσα θα ήθελα να σταθώ σε ένα, δύο σημεία.
      Αγαπητοί συνάδελφοι της Αξιωματικής Αντιπολίτευσης λέτε συνεχώς ότι η Κυβέρνηση επιδιώκει την κατάργηση της επικουρικής σύνταξης μέσα από διάφορες διατάξεις που προωθούνται από το νέο νομοσχέδιο. Εγώ σας απαντώ ότι όχι μόνο δεν καταργούμε αλλά δημιουργούμε νέο κλάδο επικουρικής ασφάλισης, που πραγματικά και έλειπε από τον Οργανισμό Ασφάλισης Ελεύθερων Επαγγελματιών, το οποίο σημειώνω ότι όντως είναι ένα από τα μεγαλύτερα ταμεία της χώρας. Εάν όντως θέλαμε να καταργήσουμε την επικουρική ασφάλιση, όπως διατείνεστε, δεν θα συνιστούσαμε αυτόν τον κλάδο, ούτε θα προβλέπαμε με κάθε λεπτομέρει τις προϋποθέσεις λειτουργίας, αλλά και τη χρηματοδότησή του.
      Αναφέρετε, επίσης, συνεχώς το επιχείρημα ότι οι συντάξεις μειώνονται μέσω του περιορισμού του ποσοστού της επικουρικής σύνταξης στο 20%. Αυτό, αγαπητοί συνάδελφοι του ΠΑ.ΣΟ.Κ., δεν ευσταθεί. Όλοι γνωρίζουμε πολύ καλά την κακή οικονομική κατάσταση στην οποία βρίσκονται τα περισσότερα ταμεία επικουρικής ασφάλισης στην Ελλάδα. Πολλά από αυτά δε αδυνατούν να καλύψουν τις υποχρεώσεις, πέραν των μερικών μηνών. Ακόμη, γνωρίζουμε όλοι μας τα τεράστια ποσά που δίνει ο κρατικός προϋπολογισμός για τη στήριξή του.
      Εμείς, λοιπόν, αγαπητοί συνάδελφοι, αντιμετωπίζουμε το πρόβλημα μακροπρόθεσμα και επομένως κρίνεται αναγκαία η κίνηση αυτή, έτσι ώστε η επικουρική σύνταξη να συνεχίσει να παρέχεται. Τι θέλετε, δηλαδή; Να συνεχίσουμε να διαιωνίζουμε ένα πρόβλημα, χωρίς να μπορέσουμε να δώσουμε ποτέ λύση και όλο αυτό σε βάρος των ασφαλισμένων;
      Στα άρθρα σχετικά με την επικουρική σύνταξη είμαστε ξεκάθαροι και λέμε ότι όπου υπάρχει οικονομική δυνατότητα του ταμείου να δώσει επικουρική σύνταξη μεγαλύτερη του 20%, να το κάνει πράξη και με μόνη προϋπόθεση τη σύνταξη αναλογιστικής μελέτης, που διαπιστώνει αυτήν τη δυνατότητα.
      Αγαπητοί συνάδελφοι της Αξιωματικής Αντιπολίτευσης, λέτε επίσης ότι η Κυβέρνηση με το νομοσχέδιο καταδιώκει τις μητέρες. Γνωρίζετε πάρα πολύ καλά ότι η χώρα μας αντιμετωπίζει έντονο δημογραφικό πρόβλημα. Ένας τρόπος αντιμετώπισης αυτού του προβλήματος είναι και η προστασία της μητρότητας που φέρνει η Κυβέρνηση της Νέας Δημοκρατίας. Είναι προφανές ότι πρώτιστο μέλημά μας και του συνολικού πολιτικού κόσμου της χώρας θα έπρεπε να είναι η διατήρηση και η βιωσιμότητα του συστήματος, που τα τελευταία χρόνια βαίνει φθίνουσα.
      Με τις διατάξεις του νέου νομοσχεδίου η Κυβέρνηση όχι μόνο δεν καταδιώκει τις μητέρες αλλά αντιθέτως εξορθολογίζει ένα στρεβλά δομημένο σύστημα, εξισορροπώντας το ασφαλιστικό γίγνεσθαι με τις βασικές αρχές της ισότητας ανάμεσα στις γυναίκες και τους άνδρες, που αποτελεί σύγχρονο θεμέλιο λίθο της κοινωνίας μας. 
      Το κάνουμε, λοιπόν; Προσθέτουμε εξάμηνη άδεια μετά τη λήξη της αδείας τοκετού που προβλέπεται από το ισχύον σύστημα. Κατά τη διάρκεια της άδειας η μητέρα λαμβάνει βασικό μισθό από τον Ο.Α.Ε.Δ. 675 ευρώ. Επεκτείνουμε στα πέντε έτη τη δυνατότητα αναγνώρισης του πλασματικού χρόνου.
      Εδώ, κυρία Υπουργέ, θα ήθελα να πω ότι καλό θα ήταν ο πλασματικός χρόνος να ήταν και περισσότερος, αλλά και αναλογικός πέραν των τριών παιδιών για να μπορέσουμε να επικροτήσουμε και τις γυναίκες αυτές, οι οποίες κάνουν και πέντε και έξι παιδιά.
      Μην ξεχνάτε, επίσης, ότι η Κυβέρνηση έκανε νόμο του κράτους τα αιτήματα της σύγχρονης Ελληνίδας για την αντιμετώπιση της ενδοοικογενειακής βίας, για την ίση μεταχείριση σε ό,τι αφορά την πρόσβαση στην απασχόληση. Ενισχύθηκαν με τριάντα τρία μέτρα οι τρίτεκνες οικογένειες, λειτούργησαν πάνω από εξακόσια πενήντα ολοήμερα σχολεία, επιχορηγήσαμε τη λειτουργία τριακοσίων εξήντα εννέα δομών κοινωνικής φροντίδας με στόχο να βοηθήσουμε την εξισορρόπηση μεταξύ της επαγγελματικής και της προσωπικής ζωής για την εργαζόμενη μητέρα. 
      Βεβαίως, και τα μέτρα αυτά δεν είναι αρκετά, βεβαίως και στο μέλλον θα πρέπει να κάνουμε και άλλα, φυσικά και δεν κλείσαμε και τα αφτιά μας. Απόδειξη είναι ότι η Κυβέρνηση αναγνώρισε τα τριάντα επτά χρόνια χωρίς όριο ηλικίας και έκανε και ένα βήμα στο κομμάτι των αγροτικών συνεταιρισμών, αφού είμαστε στο τέλος του 2010. Θα πρέπει να πω εδώ όμως, κυρία Υπουργέ, ότι πραγματικά, για να μπορέσουμε να στηρίξουμε τις αγροτικές συνεταιριστικές οργανώσεις, οι οποίες όλοι γνωρίζουμε ότι αντιμετωπίζουν οικονομικά προβλήματα τα οποία απειλούν τελικά τη βιωσιμότητά τους, θα πρέπει να δούμε πόσο πέρα από το τέλος του 2010 θα μπορούσε να προχωρήσει αυτή η διαδικασία, έτσι ώστε να μπορέσουν να ανταποκριθούν στις ανάγκες της αγροτικής οικονομίας μέχρι τουλάχιστον το 2013, όπου θα τεθούν σε ισχύ και οι νέοι όροι, αλλά και οι προϋποθέσεις της νέας Κ.Α.Π.. Έχουμε αναλάβει κάποιες δεσμεύσεις απέναντι στους αγρότες και πρέπει να είμαστε συνεπείς σε αυτούς. 
      Ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας)
       	ΠΡΟΕΔΡΕΥΩΝ (Αναστάσιος Νεράντζης): Κυρία συνάδελφε, όχι μόνο τηρήσατε το λόγο σας, αλλά υπερθεματίσατε κιόλας. Σας ευχαριστούμε πολύ. 
      ΘΕΟΧΑΡΗΣ ΤΣΙΟΚΑΣ: Κύριε Πρόεδρε, δεν μας είπε εάν θα ψηφίσει το νομοσχέδιο.
      ΠΑΡΑΣΚΕΥΗ ΜΠΟΥΖΑΛΗ: Το ψηφίζω. «Ναι» σε όλα. Έχουμε ονομαστικές ψηφοφορίες μετά. 
      ΘΕΟΧΑΡΗΣ ΤΣΙΟΚΑΣ: Γιατί άλλα μας είπε πάνω, κύριε Πρόεδρε.
      ΠΡΟΕΔΡΕΥΩΝ (Αναστάσιος Νεράντζης): Το λόγο έχει η κ. Συλβάνα Ράπτη. 
      ΣΥΛΒΑΝΑ ΡΑΠΤΗ: Ευχαριστώ, κύριε Πρόεδρε.
      Συζητούμε σήμερα τη δεύτερη ενότητα άρθρων του νομοσχεδίου για το ασφαλιστικό, δηλαδή τα άρθρα από το 140 έως το 145. Είναι τα άρθρα που ξεκινούν με το κεφάλαιο που φέρει τον τίτλο «Προστασία της οικογένειας και της μητρότητας». 
      Κύριοι συνάδελφοι, ξεκινάμε άσχημα σε αυτήν την ενότητα για τον πολύ απλό λόγο, ότι ο τίτλος είναι ψευδής. Οι διατάξεις των άρθρων που ακολουθούν δεν έχουν καμμία, μα καμμία σχέση με την προστασία της οικογένειας και της μητρότητας. Το ένα άρθρο από αυτά επεκτείνει τον πλασματικό χρόνο, δίνει ένα εξάμηνο παραπάνω. Το άλλο άρθρο κόβει τις πρόωρες συντάξεις. Και υπάρχει το ερώτημα εδώ: Μία γυναίκα που είναι σαράντα πέντε, σαράντα οκτώ ή πενήντα δύο χρονών γιατί θέλει να πάρει πρόωρη σύνταξη; Ειδικά στο δικό μας αιώνα, που η γυναίκα πια μπαίνει μέσα στην παραγωγή, κατακτά θέσεις όσο μπορεί περισσότερο υψηλές, παλεύει για να κάνει μία καριέρα και όχι μόνο για το μεροκάματο, γιατί να φύγει στην αιχμή της παραγωγικής της ηλικίας; Εάν επιλέξει την πρόωρη σύνταξη, την επιλέγει για συγκεκριμένο λόγο. Συνήθως ο λόγος αυτός είναι το παιδί, το οποίο παιδί μπορεί σε εκείνη τη φάση είτε να είναι σε μία εξαιρετικά μικρή ηλικία είτε μπορεί να είναι στην ευαίσθητη εκείνη περίοδο, και καθοριστική πολλές φορές, για το μετέπειτα βίο του παιδιού που λέγεται «εφηβεία». 
      Ο τίτλος μιλάει για προστασία της οικογένειας και της μητρότητας. Θαρρείτε, λοιπόν, κυρίες και κύριοι συνάδελφοι, ότι μ’ ένα εξάμηνο που πετάμε προστατεύουμε τη μητρότητα; Ενθαρρύνουμε τους νέους ανθρώπους να φτιάξουν οικογένεια; Κάθε άλλο. Δεν λέω μόνο για τις γυναίκες του σήμερα, για τις οικογένειες του σήμερα, που ξαφνικά βλέπουν έναν οικογενειακό προγραμματισμό να τινάζεται στον αέρα, λέω και για τις μελλοντικές γενιές, για τις γενιές που σήμερα σπουδάζουν και οι οποίες αύριο, μεθαύριο θέλουν –υποθέτουμε- να φτιάξουν οικογένεια. Το νομοσχέδιο αυτό αποτρέπει κάθε τέτοια διάθεση, πρόθεση, σκέψη, ελπίδα. Και μετά σκεπτόμαστε, ακούμε προβληματισμούς γύρω από το σύμφωνο συμβίωσης, γύρω από τον πολιτικό γάμο! Ο πολιτικός γάμος χτυπά το θεσμό της οικογένειας, το σύμφωνο συμβίωσης χτυπά το θεσμό της οικογένειας. Αυτό το νομοσχέδιο να δείτε τι κάνει. Σε λίγο θα έχουμε, κυρία Υπουργέ, κυρία Υφυπουργέ, αγόρια και κορίτσια τα οποία θα κοιτιούνται από μακριά μην τυχόν και συμβεί το μοιραίο και έρθει ένα παιδί στη ζωή τους και αλίμονο τους μετά, ειδικά στην κοπέλα. Τέρμα η καριέρα, τέρμα το μέλλον, τέρμα η ελπίδα. 
      Πραγματικά θλίβομαι, γιατί; Διότι η Κυβέρνηση αυτή στη δύναμή της έχει τρεις μόνο γυναίκες. Και οι δυο γυναίκες απ’ αυτές είναι επικεφαλής στο συγκεκριμένο Υπουργείο. Και ω, τι τραγική ειρωνεία! Τις εκτιμώ και τις δυο εξαιρετικά. Η μία, η Υπουργός, είναι πολύτεκνη. Η Υφυπουργός είναι μικρομάνα. Είναι μία τραγική ειρωνεία. 
      Το άρθρο 145 φέρει τον τίτλο «Κίνητρα παραμονής στην εργασία» της μητέρας. Για φανταστείτε το! Άλλη ειρωνεία. Για να θέλει  κάποιος να θεσπίσει κίνητρα για παραμονή στην εργασία, πρέπει πρώτα η γυναίκα-μητέρα-σύζυγος να έχει βρει εργασία. Για πείτε μου εσείς, με όλα αυτά, τα οποία νομοθετούνται, ποιος είναι πρόθυμος σήμερα να πάρει μια γυναίκα στη δούλεψή του; Ή μήπως δεν ζούμε σ’ αυτόν τον κόσμο, ή μήπως όλοι στο περιβάλλον μας δεν έχουμε γνωστούς και φίλους που έχουν ιδιωτικές επιχειρήσεις και έρχεται η ώρα της πρόσληψης και μπορεί να συστήσουμε μια γνωστή μας και να πούμε, θες κάποια εργαζόμενη, δες αυτή την κοπέλα αν σου κάνει. Η επόμενη ερώτηση είναι, είναι παντρεμένη; Έχει παιδιά; Και αν έχει παιδιά, πόσο χρονών είναι; 
      Διότι κακά τα ψέματα, στη χώρα μας υπάρχει γύρω απ’ αυτό το θέμα μια συγκεκριμένη κουλτούρα, μία κουλτούρα που λέει ότι, καλό είναι, εάν προσλάβεις γυναίκα στη δουλειά σου, είτε να είναι μεγαλοκοπέλα και να μην έχει προοπτική γάμου και άρα παιδιών, είτε αν έχει κάνει τα παιδιά της, αυτά να είναι σε μεγάλη ηλικία, ώστε να μην την απασχολούν. Να έχουμε όλο της το μυαλό, όλη της την ψυχή, όλο της το «είναι» στη δουλειά. 
      Αυτή είναι η πραγματικότητα και αυτήν την πραγματικότητα αυτό εδώ το νομοσχέδιο, δεν την αντιμετωπίζει. Αντιθέτως, κάνει ότι δεν τη βλέπει. Διότι με όλα αυτά τα οποία θεσπίζονται, καθίσταται ακόμη περισσότερο δύσκολο για μια γυναίκα να βρει δουλειά, γιατί από την άλλη πλευρά πρέπει να δούμε και να είμαστε ρεαλιστές και την οπτική γωνία του εργοδότη. Θέλει να κάνει τη δουλειά του ο άνθρωπος. Άρα, πρέπει να δώσουμε κίνητρα, ως πολιτεία στον εργοδότη, να προτιμήσει τη γυναίκα εργαζόμενη. Τώρα, κάθε άλλο παρά αυτό συμβαίνει. Και αυτό πρέπει αν το κάνουμε, όχι μόνο γιατί θέλουμε να είμαστε καλοί, ως πολιτεία, με τη γυναίκα, με τη μητέρα, με τη σύζυγο, αλλά γιατί θέλουμε πραγματικά και πρέπει να θέλουμε, να εκμεταλλευτούμε, στο μέγιστο δυνατό βαθμό, όλους τους παράγοντες στην παραγωγική διαδικασία για την ανάπτυξη. Και η γυναίκα είναι ένας καθοριστικός παράγοντας, γιατί είναι κοινό μυστικό, ότι εάν θέλεις μια δουλειά να προχωρήσει ακόμη παραπέρα, όταν έχει φτάσει στο υψηλότερο σημείο, ένας είναι ο κανόνας, μία είναι η καινούργια δοκιμή, η καινούργια συνταγή. Βγάλε τον άντρα επικεφαλής και βάλε μια γυναίκα. 
      Σας ευχαριστώ, κύριε Πρόεδρε, για το χρόνο που μου δώσατε και θέλω να πιστεύω ότι οι δυο γυναίκες, τις οποίες επαναλαμβάνω, εκτιμώ και οι οποίες προΐστανται του Υπουργείου, θα δουν αυτά τα ζητήματα.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Αναστάσιος Νεράντζης): Ήταν όντως «αντρίκια» η γυναικεία προσέγγιση που επιχειρήσατε, κυρία συνάδελφε.
      Το λόγο έχει ο Βουλευτής Θεσσαλονίκης κ. Θεοχάρης Τσιόκας. 
      ΘΕΟΧΑΡΗΣ ΤΣΙΟΚΑΣ: Κύριε Πρόεδρε, ακούγοντας τους τελευταίους ομιλητές της Νέας Δημοκρατίας και ιδιαίτερα τις εκλεκτές συναδέλφους, σκεφτόμουν ότι πέρα από το θάρρος και σε ορισμένες περιπτώσεις το λίγο θράσος που χρειάζεται κάποιος να έχει, για  να υπερασπιστεί ένα τέτοιο νομοσχέδιο «κουρελού», χρειάζεται και ένα άλλο ακόμη θάρρος, το θάρρος του πρωτάρη για να πει κάποιος αυτά που είπε πριν. Δηλαδή, πού είναι οι συνάδελφοι του ΠΑ.ΣΟ.Κ. να υπερασπιστούν τις απόψεις τους και ευτυχώς εδώ που είναι και οι Βουλευτές της Νέας Δημοκρατίας. Έλεος! Αν πάρει κάποιος να δει πόσοι Βουλευτές της Νέας Δημοκρατίας έχουν εγγραφεί για να μιλήσουν γι’ αυτό το νομοσχέδιο, θα καταλάβει τι ενοχές αισθάνεται η Κοινοβουλευτική Ομάδα της Νέας Δημοκρατίας γι’ αυτό το νομοσχέδιο «κουρελού» και ντροπή μαζί.
      Και θεωρώ ότι περισσεύει η αλαζονεία να μιλάει κάποιος για ένα νομοσχέδιο και να το υπερασπίζεται ότι λύνει προβλήματα, την ίδια ώρα που ολόκληρη η ελληνική κοινωνία, όπως είπαμε και στη συζήτηση επί της αρχής, είναι απέναντι. Δεν υπάρχει κοινωνική ομάδα που να νιώθει ότι έχει λόγους να υπερασπιστεί κάποιο τμήμα αυτού του νομοσχεδίου.
      Και το δεύτερο και το σημαντικότερο είναι –που είναι η καλύτερη απόδειξη αυτών που ισχυρίζομαι- ακριβώς το γεγονός με ποια λυτρωτική διάθεση οι Βουλευτές της Νέας Δημοκρατίας χειροκρότησαν την Υπουργό, όταν τόλμησε να κάνει μια μικρή αφαίρεση από ένα άρθρο σ’ ένα νομοσχέδιο-έκτρωμα. Όταν το έκανε, σηκώθηκαν επάνω και χειροκροτούσαν. Το ήθελαν, καταλάβαιναν ότι αυτό το νομοσχέδιο δεν τραβάει, δεν μπορούν να γυρίσουν στους νομούς τους να το υπερασπιστούν. Και πολύ περισσότερο βέβαια, αυτό το νομοσχέδιο δεν πρόκειται να εφαρμοστεί, διότι, όπως είπαν πάρα πολλοί έγκριτοι νομικοί σ’ αυτήν την Αίθουσα, την άλλη μέρα της ψήφισής του θα καταπέσει στα δικαστήρια, διότι όλοι θα διεκδικήσουν αυτό το οποίο είναι αυτονόητο, ότι παραβιάζει βασικές αρχές του Συντάγματος. 
      Θα επαναλάβω, κύριε Πρόεδρε, ότι το πρόβλημα του ασφαλιστικού μας συστήματος μαζί με τις δημογραφικές διαστάσεις και τις άλλες διαστάσεις είναι πρωτίστως πρόβλημα εσόδων. Το ομολογούν οι μελέτες, το ομολογούν κορυφαίοι συνδικαλιστές που ασχολούνται με το χώρο, το ομολογούν κορυφαία στελέχη σχεδόν απ’ όλα τα κόμματα. Στο πρόβλημα, λοιπόν, εσόδων, η Νέα Δημοκρατία απαντάει; Δεν απαντάει. Απλώς ρυθμίζει και τακτοποιεί τους δύο εταίρους της, το κεφάλαιο και το κράτος και βάζει τους εργαζόμενους να πληρώνουν είτε με την αύξηση των ορίων ηλικίας είτε με την αύξηση στην ουσία και των εισφορών είτε με το ότι ανεβάζει τον πήχη για χαμηλές τάξεις και κοινωνικά στρώματα, που ζητώντας τους να έχουν περισσότερα ασφάλιστρα, περισσότερες μέρες ασφάλισης, στην ουσία ζητάει να πληρώσουν αυτοί οι οποίοι δεν φταίνε. Και βέβαια, κουβέντα για τους μεγαλοοφειλέτες, κουβέντα για το μεγάλο μπαταχτσή το κράτος, κουβέντα για τον τρόπο που λειτουργούν οι φαρμακοβιομηχανίες. Για όλα αυτά, λέμε «θα δούμε στο μέλλον». 
      Και ερχόμαστε σήμερα, τέταρτη μέρα της συζήτησης και συζητάμε τις διάφορες ενότητες των άρθρων. Βέβαια, τα άρθρα που συζητάμε σήμερα είναι τα μητροκτόνα κομμάτια και -ω της τύχης!- η Κυβέρνηση ανέθεσε σε δύο γυναίκες-Υπουργούς να υπερασπιστούν τα μητροκτόνα κομμάτια. Αυτό έκανε η Κυβέρνηση. Ανέθεσε σε δύο γυναίκες αυτό το εγχείρημα. Μάλιστα, η κυρία Υπουργός έχει γράψει και ένα ωραίο βιβλίο, το οποίο έχω μελετήσει και το οποίο είναι σε πλήρη αντίθεση μ’ αυτά που κάνει η Κυβέρνηση. Και εγώ νομίζω ότι είναι μεγάλη κοινωνική και πολιτική επιβάρυνση αυτή η οποία γίνεται σήμερα με τις ρυθμίσεις αυτών των άρθρων. 
      Φορτώνουμε στην εργαζόμενη γυναίκα πέντε χρόνια εργασίας επιπλέον. Δεν αναγνωρίζουμε το ρόλο της ως γυναίκα η οποία συμβάλλει στην κοινωνική συνοχή, γιατί το κράτος δεν μπορεί να έχει τις στοιχειώδεις υποδομές πάνω στις οποίες μπορεί να στηριχθεί μια οικογένεια. Ανατρέπουμε τον προγραμματισμό της οικογένειας στην ουσία. Και  λέμε στην Ελληνίδα γυναίκα ότι πρέπει να τιμωρηθείς γιατί κάνεις παιδιά, πρέπει να τιμωρηθείς γιατί δεν έχει το κράτος τη δυνατότητα να κάνει παιδικούς ή βρεφονηπιακούς σταθμούς, γιατί δεν μπορεί να σου δώσει εκείνα τα εργαλεία πάνω στα οποία θα στηρίξεις την οικογένειά σου. Και το χειρότερο, βέβαια, απ’ όλα, κύριε Πρόεδρε, είναι ότι και απ’ αυτές ακόμα τις ρυθμίσεις που θέλει να κάνει σε δυο-τρία άρθρα προς τη θετική κατεύθυνση, αφαιρεί την Ελληνίδα αγρότισσα, δηλαδή την περισσότερο πληττόμενη γυναίκα που είναι η Ελληνίδα αγρότισσα και το παραπέμπει στο μέλλον. 
      Δεν έχει το θάρρος η Κυβέρνηση της Νέας Δημοκρατίας να αποδεχθεί την πρόταση του Προέδρου του ΠΑ.ΣΟ.Κ. που λέει ότι τριάντα επτά χρόνια εργαζόμενη η αγρότισσα πρέπει να παίρνει σύνταξη, ανεξαρτήτως ορίου ηλικίας. Αυτήν την πρόταση που αποτελεί κοινωνικό και πολιτικό αίτημα δεν έχει το θάρρος να την αποδεχθεί η Νέα Δημοκρατία και να δεσμευτεί, προκειμένου να ανταποκριθεί σε μια κοινωνική ανάγκη.
      Χτυπάει την γυναίκα αγρότισσα και για έναν ακόμα λόγο: και αυτά τα θετικά μέτρα που παίρνει δεν αφορούν την Ελληνίδα αγρότισσα. Θα την αφορούν σε άλλο νομοσχέδιο, που θα αφορά τον Ο.Γ.Α.. Αυτή είναι η μέριμνα της Νέας Δημοκρατίας για την Ελληνίδα αγρότισσα τέσσερα χρόνια μετά.
      Για όλους αυτούς τους λόγους εμείς λέμε ότι αυτό το νομοσχέδιο δεν θα έχει μέλλον ούτε και παρόν. Αυτό το νομοσχέδιο μαζί με τις κοινωνικές δυνάμεις θα ανατραπεί και θα φύγει από την πολιτική κονίστρα μαζί με την αποχώρηση της Νέας Δημοκρατίας.
      Γι’ αυτό θα εντείνουμε τους αγώνες. Γι’ αυτό και θα ανταποκρινόμαστε σε κάθε κοινωνική πρωτοβουλία και σε κάθε πολιτική πρωτοβουλία που στα πλαίσια του Συντάγματος και των δημοκρατικών κανόνων θα βοηθήσουν, προκειμένου τη θέση αυτού του νομοσχεδίου να υπάρξει ένας άλλος δρόμος, που θα στηρίζει τους εργαζόμενους, θα βοηθάει την κοινωνική συνοχή και πάνω απ’ όλα θα δίνει προοπτική και ελπίδα στην Ελληνίδα γυναίκα.
      Σας ευχαριστώ.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ κι εγώ.
      Κυρίες και κύριοι συνάδελφοι, απομένουν μέχρι τις 19.30΄, που έχει αποφασίσει το Σώμα να γίνει η ψηφοφορία, δεκαοκτώ ομιλητές. Αυτό σημαίνει ότι πάνω από δέκα εκ των ομιλητών θα μιλήσουν μετά την ψήφιση της ενότητας αυτής.
      Η διαπίστωση αυτή με οδηγεί στη σκέψη να προτείνω στο Σώμα, εάν τούτο βέβαια συναινέσει, τη μείωση του χρόνου κατά ένα λεπτό, έτσι ώστε να περιοριστεί ο αριθμός των συναδέλφων που θα μιλήσουν ενώ έχει ψηφιστεί η ενότητα.
      Και ερωτάται το Σώμα: συμφωνεί με την πρόταση αυτή;
      ΕΜΜΑΝΟΥΗΛ ΣΚΟΥΛΑΚΗΣ: Κύριε Πρόεδρε, τι να μιλήσουν πέντε, τι να μιλήσουν οκτώ μετά την ψηφοφορία;
      ΑΘΑΝΑΣΙΑ ΜΕΡΕΝΤΙΤΗ: Αν δεν συμφωνήσουμε, κύριε Πρόεδρε;
      ΠΡΟΕΔΡΕΥΩΝ (Αναστάσιος Νεράντζης): Ε, αν δεν συμφωνήσετε, κάποιοι από σας θα μιλήσετε, ενώ είναι ψηφισμένη η ενότητα. Εγώ γι’ αυτό το προτείνω. Αν δεν θέλετε…
      (Θόρυβος στην Αίθουσα)
      Ένα λεπτό τώρα, μεταξύ μας, την ανοχή του Προεδρείου την έχετε.
      ΑΘΑΝΑΣΙΑ ΜΕΡΕΝΤΙΤΗ: Θα προσπαθήσουμε τότε.
      ΠΡΟΕΔΡΕΥΩΝ (Αναστάσιος Νεράντζης): Λοιπόν, συμφωνεί το Σώμα να είναι εξάλεπτη η ομιλία;
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Αναστάσιος Νεράντζης): Το Σώμα συμφωνεί. Και παράκληση να προσπαθήσουμε όλοι και να συμβάλουμε προς αυτήν την κατεύθυνση.
      Γίνεται γνωστό στο Σώμα ότι από τα άνω δυτικά θεωρεία παρακολουθούν τη συνεδρίαση, αφού πρώτα ξεναγήθηκαν στους χώρους του Μεγάρου της Βουλής, σαράντα ένας μαθητές και μαθήτριες και τρεις συνοδοί καθηγητές από το 2ο Γυμνάσιο Αριδαίας Πέλλας.
      Η Βουλή σας καλωσορίζει.
      (Χειροκροτήματα απ’ όλες τις πτέρυγες της Βουλής)
      Κατ’ ευτυχή συγκυρία, αγαπητοί μαθητές και συνοδοί, στην Αίθουσα αυτή τη στιγμή βρίσκονται και μετέχουν της συζητήσεως του νομοσχεδίου δύο Βουλευτές του Νομού Πέλλας, ο κ. Καρασμάνης και ο κ. Τζαμτζής, οι οποίοι βέβαια σας υποδέχονται κι εκείνοι με ξεχωριστή αγάπη.
      ΕΥΑΓΓΕΛΟΣ ΠΑΠΑΧΡΗΣΤΟΣ: Και η κ. Τζάκρη είναι από το Νομό Πέλλας.
      ΠΡΟΕΔΡΕΥΩΝ (Αναστάσιος Νεράντζης): Δεν βρίσκεται στην Αίθουσα, κύριε συνάδελφε. Αυτό το θεωρώ άτοπο «ευφυολόγημα». Είπα ποιοι βρίσκονται στην Αίθουσα, δεν είπα ποιοι είναι οι Βουλευτές του Νομού. Είναι γνωστό ποιοι είναι.
      Και τώρα έχει το λόγο, παρακαλώ, η Βουλευτής των Τρικάλων κ. Αθανασία Μερεντίτη.
      Ορίστε, κυρία Μερεντίτη.
      ΑΘΑΝΑΣΙΑ ΜΕΡΕΝΤΙΤΗ: Ευχαριστώ, κύριε Πρόεδρε.
      Κυρίες και κύριοι συνάδελφοι, για τέταρτη μέρα συζητάμε ένα νομοσχέδιο που αφορά τη μεταρρύθμιση στο ασφαλιστικό σύστημα, το παρόν, το μέλλον όλων μας. Και –λυπάμαι που θα το πω- διαπιστώνουμε ότι αυτή η συζήτηση γίνεται με αυταρχισμό, προχειρότητα, με κλεφτοπόλεμο, για να πω με απλά λόγια, όπως-όπως, ό,τι μας πάρει και κυρίως ό,τι καταφέρουμε, για να διασκεδάσουμε όσο μπορούμε άλλα θέματα που μπορεί να βαραίνουν την Κυβέρνηση.
      Είχε δεσμευτεί η Κυβέρνηση το 2005 στην Εθνική Στρατηγική για τις συντάξεις, την οποία είχε πάει και στην Ευρωπαϊκή Ένωση, ότι θα προχωρήσει στην όποια αλλαγή για ενοποιήσεις κ.λπ. ταμείων με απαραίτητη συναίνεση των εμπλεκομένων μερών.
      Κυρία Υπουργέ, με όλο το σεβασμό, δεν ακούτε τι γίνεται έξω;
      Εκατοντάδες χιλιάδες Έλληνες είναι στους δρόμους και πρέπει να θυμηθείτε –εδώ πρέπει να το τονίσουμε- ότι οι αγώνες αυτήν την ώρα είναι αμυντικοί. Επί των ημερών των κυβερνήσεών μας, γιατί συνηθίζεται να ακούγεται, οι όποιοι αγώνες γίνονταν, όταν οι δρόμοι γέμιζαν, ήταν διεκδικητικοί. Οι Έλληνες και οι Ελληνίδες πάντοτε ζητούσαν. Τώρα παλεύουν να κρατήσουν ό,τι μπορούν απ’ όσα έχουν καταφέρει όλα αυτά τα χρόνια από τη λαίλαπα, από την επιδρομή της δεξιάς Κυβέρνησης. Γιατί μεταρρύθμιση σημαίνει φορολογική μεταρρύθμιση, σημαίνει έλεγχος και πάταξη της εισφοροδιαφυγής, σημαίνει κοινωνικές παροχές. Σε ποιο απ’ όλα αυτά έχει να επιδείξει έστω και το ελάχιστο η Κυβέρνησή σας για να έρχεται εδώ να μας ζητάει εις το ελάχιστο τη συναίνεση;
      Άκουσα συναδέλφους Βουλευτές με πολύ μεγάλη χαρά απ’ αυτό το Βήμα να λένε: «Στηρίζουμε τον κ. Καραμανλή». Εδώ, σ' αυτό το νομοσχέδιο, το ζητούμενο είναι για όλους μας, για την κάθε μια και τον καθένα μας χωριστά, όταν θα βγούμε έξω, όταν θα πάμε στις εκλογικές μας περιφέρειες, να μπορούμε να λέμε και να το πιστεύουμε ότι στηρίξαμε τα δικαιώματα των Ελλήνων και των Ελληνίδων. Δεν είναι μόνο «Στηρίζω τον Καραμανλή», είναι «Στηρίζω αυτούς που με έστειλαν εδώ πέρα». 
      Κυρία Υπουργέ, η Κυβέρνησή σας εξαντλείται να μας λέει για τις δημοσκοπήσεις, έχουμε κουράσει. Μέχρι που μπορείτε να μας βάζετε και τα κόμματα, αναλόγως με τις δημοσκοπήσεις να μας τοποθετείτε εδώ μέσα. Δεν βλέπετε τις δημοσκοπήσεις τι αποχή έχει η μεταρρύθμιση που φέρνετε εδώ πέρα; 	Άκουσα προηγουμένως μια συναδέλφισσα Βουλευτή που μίλησε για τις γυναίκες. Λυπάμαι. Δεν μου αρέσει να λέω: «είμαι γυναίκα», «είμαι πολύτεκνη», γιατί νομίζω ότι το τι σημαίνει μητέρα το καταλαβαίνουμε όλοι μας, δεν χρειάζεται να έχουμε παιδιά ή να είμαστε γυναίκες. Αλλά άκουσα μια συναδέλφισσα προηγουμένως να λέει ότι οι γυναίκες δεν είναι άτομα με ειδικές ανάγκες. Το ακούσαμε και αυτό, «άτομα με ειδικές ανάγκες». Αλίμονο. Αλλά οι γυναίκες όλες είμαστε άτομα με ειδικά βάρη, με πολλές φροντίδες, με πολλά και διάφορα καθήκοντα που καλούμαστε να τα συνδυάσουμε, να τα φέρουμε σε ισορροπία και αν είναι δυνατόν και όλα να τα επιτελούμε άριστα, διότι και η ανατροφή των παιδιών εξαρτάται σε πολύ μεγαλύτερο βαθμό από εμάς και από εμάς εξαρτάται η νέα γενιά πώς και με ποια εφόδια θα βγει στην κοινωνία. Άρα, εάν δεν φροντίσει η πολιτεία τη γυναίκα, τη μητέρα, δεν φροντίζει το μέλλον της. 
      Και η μητέρα καλείται να αντιμετωπίσει τον εργασιακό της βίο με όλο μεγαλύτερες δυσκολίες, χωρίς να έχετε κάνει τίποτα. Πείτε μου σε ποιον τομέα έχετε κάνει κάτι θετικό. Βρεφονηπιακούς σταθμούς; Ολοήμερα σχολεία; Ιατροφαρμακευτική περίθαλψη; Ακόμα και εκείνο το πολύ ωραίο πρόγραμμα -δικής μας κυβέρνησης, διότι όποια μορφή κοινωνικού κράτους υπάρχει στην Ελλάδα είναι από τις κυβερνήσεις του ΠΑ.ΣΟ.Κ., απλά από εσάς ζητάμε να το συνεχίζετε, να το υπηρετείτε και να μην το καταλύετε- ακόμα και αυτό το πρόγραμμα «Βοήθεια στο Σπίτι» που για τις γυναίκες και ιδιαίτερα για τις γυναίκες αγρότισσες είναι πολύ σημαντικό και αυτό καρκινοβατεί, δεν έχει καμμία, μα καμμία ουσιαστική συμπαράσταση ή βοήθεια από την Κυβέρνησή σας. Είναι δεδομένο ότι και αυτό ακόμα το βλέπει με μισό μάτι: «Να το συνεχίσουμε, να μην το συνεχίσουμε, γιατί δεν μας βολεύει» ή μπορεί να έχετε και κάποια άλλα σχέδια.
      Είναι ωραία τα λόγια και μπορεί, κυρία Υπουργέ, να ακούγεται καλά στα αυτιά σας ο «νόμος Ρέππα», ο «νόμος Σιούφα», μπορεί να υπάρξει και ο «νόμος Πετραλιά». Σημασία έχει όμως ο απόηχος. Σημασία έχουν τα αποτελέσματα. Σημασία έχει στο μέλλον, όταν θα κρίνεται πάλι από εδώ, από εμάς, απ’ έξω, από την κοινωνία, από τις γενιές που θα έρθουν, από τη γενιά τη δική μας, όταν θα κρίνεται αυτός ο νόμος, να έχει θετικά, να έχει πρόσημο συν και λυπάμαι που το λέω αυτό, ο νόμος που φέρατε εδώ είναι στα σίγουρα αρνητικός και με πολλά, μα πολλά άρθρα του είναι επικίνδυνος για τις νέες γενιές και κυρίως για τις γυναίκες. Για όλα αυτά, καταψηφίζουμε τα άρθρα που συζητάμε. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Αναστάσιος Νεράντζης): Σας εκφράζω και τις προσωπικές μου ευχαριστίες για το ότι ακόμη και το μειωμένο ωράριο εσείς το περιστείλατε. Να επαινείται το καλόν!
      Κατά αμοιβαία μετάθεση, θα μιλήσει τώρα ο Βουλευτής Πέλλας κ. Ιορδάνης Τζαμτζής στη θέση της κ. Πατριανάκου, η οποία συναινεί να μιλήσει ευθύς μετά από εκείνον. 
      Ορίστε, κύριε Τζαμτζή, θα ομιλήσετε για έξι λεπτά παρακαλώ. 
      ΙΟΡΔΑΝΗΣ ΤΖΑΜΤΖΗΣ: Κυρίες και κύριοι συνάδελφοι, αυτές τις ημέρες ακούμε μόνο κριτική. Και βεβαίως αυτό που δεν ακούσαμε από τους συναδέλφους του ΠΑ.ΣΟ.Κ και από τους συναδέλφους του Συνασπισμού είναι οι προτάσεις. Εμείς παλεύουμε με προτάσεις, με τροπολογίες και κατορθώνουμε και πετυχαίνουμε με τη συναίνεση του Υπουργείου αλλαγές. Δυστυχώς οι λόγοι σας είναι μνημεία υποκρισίας, αναξιοπιστίας και ψεύδους και καταλήγουν με μία συγκεκριμένη επωδό να αποσυρθεί το νομοσχέδιο. Με αυτήν την κουβέντα καταλήγουν μονίμως. 
      Κάποιος συνάδελφος μας σκέφθηκε και ρώτησε πώς θα πάμε στα χωριά μου. Εγώ θέλω να αντιστρέψω το ερώτημα, κύριε Τσιόκα, και να σας ρωτήσω εσείς πώς θα πάτε στα χωριά σας; Και ξέρετε γιατί; Διότι εκεί θα σας πουν ευθέως, άλλα λέγατε  προεκλογικά στο πρόγραμμά σας, κύριοι συνάδελφοι του ΠΑ.ΣΟ.Κ., και άλλα λέτε σήμερα. Θα σας διαβάσω μόνο δύο πράγματα από την ενότητα των συγκεκριμένων άρθρων. Λέτε, ενίσχυση της  ανταποδοτικής σχέσης εισφορών παροχών. Περισσότερες  μέρες ασφάλισης και περισσότερες εισφορές θα πρέπει να οδηγούν οπωσδήποτε και σε μεγαλύτερη σύνταξη. Σε άλλη παράγραφο παράταση του ασφαλιστικού βίου …
      (Θόρυβος στην Αίθουσα) 
      ΠΡΟΕΔΡΕΥΩΝ (Αναστάσιος Νεράντζης): Τώρα , γιατί τον διακόπτετε;
      ΙΟΡΔΑΝΗΣ ΤΖΑΜΤΖΗΣ:.. . συνταξιοδοτικού δικαιώματος θα πρέπει να αποτελεί δικαίωμα για κάθε εργαζόμενο. Παράλληλα επιβάλλεται να θεσμοθετηθούν κίνητρα για την παραμονή αυτή με την προσαύξηση της σύνταξης. Το καταθέτω στα Πρακτικά για το έχετε υπ' όψιν σας γιατί φαίνεται ότι ούτε το πρόγραμμά σας δεν έχετε διαβάσει, κυρίες και κύριοι συνάδελφοι του ΠΑ.ΣΟ.Κ.
      (Στο σημείο αυτό ο Βουλευτής κ. Ιορδάνης Τζαμτζής καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Και αυτό το λέω διότι άλλα λέγατε τότε και άλλα λέτε τώρα. Σήμερα λέτε ψέματα. Επιπλέον δεν είχατε τα κότσια να προχωρήσετε στην ασφαλιστική μεταρρύθμιση. Δεν είχατε τα κότσια να καταθέσετε προτάσεις. Ουσιαστικά είπατε, απελθέτω απ΄εμού το ποτήριον τούτο. Θέλετε να χαιδεύετε τα αφτιά των πολιτών. 
      Κυρία Υπουργέ, εμείς προχωρούμε και στεκόμαστε στις προτάσεις που έχουμε κάνει. Καταθέσαμε μία τροπολογία σχετικά με τους εργαζόμενους στις συνεταιριστικές οργανώσεις. Ήδη έχει γίνε αναφορά από προηγηθέντες συναδέλφους. Τα εξυγιαντικά προγράμματα των συνεταιριστικών οργανώσεων ολοκληρώνονται το 2013  Θέλω να σας παρακαλέσω και εγώ από την πλευρά μου να ολοκληρωθεί αυτή η διαδικασία, ο προϋπολογισμός δεν θα δαπανήσει κανένα ποσό. Θα πληρωθούν από τους συνεταιρισμούς. Να δοθεί η δυνατότητα να μπορέσουν αυτοί οι  υπάλληλοι να έχουν αυτό το καθεστώς μέχρι την 1-1-2013. 
      Ταυτόχρονα θέλω και εγώ με τη σειρά μου να πω όχι στον διπλασιασμό των ενσήμων για τους εργαζόμενους. Ιδιαίτερα στην περιοχή μας την Πέλλα όπου υπάρχουν μόνο εποχικές βιομηχανίες το πρόβλημα γίνεται εκρηκτικό, διότι ταυτόχρονα υπάρχει το άρθρο 1 του ν.2518/2016 που δεν δίνει τη δυνατότητα να κολληθούν ένσημα στους ασφαλισμένους του Ο.Γ.Α.. Αυτό δημιουργεί ακόμα μεγαλύτερο πρόβλημα στους ασφαλισμένους του Ι.Κ.Α. Καταλαβαίνετε ότι επειδή οι εργοστασιάρχες για τους εποχικά εργαζόμενους επιλέγουν να πάρουν ασφαλισμένους του Ο.Γ.Α. και όχι ασφαλισμένους του Ι.Κ.Α. είναι πολύ δύσκολο να συγκεντρώσουν τα εκατό ένσημα για να μπορέσουν να βγουν στο ταμείο ανεργίας. Ταυτόχρονα το ίδιο ισχύει και για τους δασεργάτες όπως ειπώθηκε και πριν. 
      Θέλω να τονίσω ότι πραγματικά αυτές τις ημέρες που συζητάμε το νομοσχέδιο έχουν γίνει ουσιαστικά βήματα. Ειλικρινά από αυτό το Βήμα θέλω να σας συγχαρώ. Ήταν ένα αίτημα που είχαμε καταθέσει. Το έχουμε συζητήσει  και διασταυρώσαμε τα ξίφη μας. Είναι πολύ σημαντική η διαγραφή της παραγράφου 8 του άρθρου 143 για τα τριάντα επτά χρόνια εργασίας, ασφάλισης χωρίς  όριο ηλικίας. Αυτό όμως πρέπει να ισχύσει. Στο νέο νομοσχέδιο το οποίο θα φέρετε για τον Ο.Γ.Α. θα πρέπει να ισχύσει και για τους αγρότες και τις αγρότισσες. 
      Στέκομαι σ' αυτό το θέμα γιατί όλα αυτά τα  μέτρα τα οποία συζητάμε αυτήν τη στιγμή, τα θέματα μητρότητας, του πλασματικού χρόνου, θα πρέπει να ισχύσουν, κυρία Υπουργέ, και για την αγρότισσα μητέρα η οποία μέχρι σήμερα δεν έχει απολαύσει τίποτα από όλα αυτά. 
      Όμως, επιμένουμε στην πρότασή μας. Πενήντα πέντε συνάδελφοι Βουλευτές επιμένουμε στην πρότασή μας, μέχρις ότου έρθουν αυτά τα τριάντα επτά χρόνια ασφάλισης στον κλάδο κύριας ασφάλισης του Ο.Γ.Α. και πλέον της συνταξιοδότησης των αγροτών. 
      Επιμένουμε στην πρότασή μας για μείωση του ορίου ηλικίας συνταξιοδότησης των αγροτών. Αν υπάρχει πρόβλημα, κυρία Υπουργέ, όσον αφορά τους άνδρες και τις γυναίκες, έχουμε κάνει εναλλακτική πρόταση για τα εξήντα δύο χρόνια. Στο εξηκοστό δεύτερο έτος της ηλικίας να βγαίνουν οι αγρότες μας στη σύνταξη.
      Το δικαιούνται, γιατί; Γιατί οι αγρότες μας είναι από δεκαπέντε χρονών ουσιαστικά μέσα στα χτήματα, γιατί ο ανώτερος χρόνος ηλικίας που μπαίνουν στη δουλειά είναι το δέκατο όγδοο έτος της ηλικίας, όταν θα τελειώσουν το σχολείο. 
      Οι αγρότες μας πραγματικά περιμένουν από την Κυβέρνηση του κ. Κώστα Καραμανλή, περιμένουν από σας στο νέο νομοσχέδιο, το οποίο θα έρθει αυτοτελώς για τα θέματα του Ο.Γ.Α., να ρυθμιστούν όλα αυτά τα θέματα που πρέπει να τα δώσουμε στους αγρότες μας, γιατί πραγματικά οι αγρότες μας δικαιούνται μία καλύτερη ζωή, ένα καλύτερο αύριο.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Αναστάσιος Νεράντζης): Σας ευχαριστώ και εγώ, κύριε συνάδελφε.
      Κύριε Καρασμάνη, δεν μπορώ να σας δώσω το λόγο, διότι μιλήσατε προ δέκα λεπτών. Δεν μπορώ να σας δώσω το λόγο ούτε για ένα λεπτό.
      Η κ. Πατριανάκου, Βουλευτής Επικρατείας της Νέας Δημοκρατίας, έχει το λόγο.
      ΦΕΒΡΩΝΙΑ ΠΑΤΡΙΑΝΑΚΟΥ: Κύριε Πρόεδρε, πριν ξεκινήσω την ομιλία μου θα ήθελα να κάνω δύο παρατηρήσεις. 
      Πρώτον, έχουν ακουστεί τις τελευταίες τρεις μέρες απίστευτοι χαρακτηρισμοί, όπως «ντροπή, κουρελού, σφαγείο, σκουπίδι, κατακρεούργηση κοινωνικών δικαιωμάτων», χαρακτηρισμοί και λέξεις που δεν συνάδουν με το κοινοβουλευτικό ήθος. Αν θέλουμε να επαναφέρουμε το κέντρο της πολιτικής και του πολιτικού λόγου στο Κοινοβούλιο, πρέπει όλοι μαζί να συμβάλλουμε στην ευπρέπεια αυτού.
      Δεύτερον, είκοσι πέντε Βουλευτές του ΠΑ.ΣΟ.Κ. έχουν αναλάβει να μας κάνουν κοινοβουλευτική γυμναστική. Μιλούν διαρκώς οι ίδιοι και επί της αρχής και επί των άρθρων. Δεν σέβονται τον κοινοβουλευτικό…
      (Διαμαρτυρίες από την πτέρυγα του ΠΑ.ΣΟ.Κ.) 
      ΑΘΑΝΑΣΙΑ ΜΕΡΕΝΤΙΤΗ: Μα, είναι δυνατόν…
      ΠΡΟΕΔΡΕΥΩΝ (Αναστάσιος Νεράντζης): Σας παρακαλώ! 
      ΦΕΒΡΩΝΙΑ ΠΑΤΡΙΑΝΑΚΟΥ: …τον Κανονισμό του Κοινοβουλίου και μιλούν και επί της αρχής….
      ΠΡΟΕΔΡΕΥΩΝ (Αναστάσιος Νεράντζης): Κυρία Πατριανάκου, αν έχετε την καλοσύνη, μισό λεπτό.
      ΦΕΒΡΩΝΙΑ ΠΑΤΡΙΑΝΑΚΟΥ:  Κύριε Πρόεδρε, δεν διέκοψα κανέναν. 
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ:  Κύριε Πρόεδρε, διαμαρτυρόμεθα.
      ΠΡΟΕΔΡΕΥΩΝ (Αναστάσιος Νεράντζης): Κυρία Πατριανάκου, σας παρακαλώ. Το Προεδρείο έχει υποχρέωση να σας υπενθυμίσει –και στην Αίθουσα, αλλά και σε σας- ότι το δικαίωμα ομιλίας των Βουλευτών και του Βουλευτή είναι αναφαίρετο. Ασκείται χωρίς κανέναν περιορισμό και τίθεται μόνο υπό τον Κανονισμό. 
      ΦΕΒΡΩΝΙΑ ΠΑΤΡΙΑΝΑΚΟΥ:  Όχι, κύριε Πρόεδρε.
      ΠΡΟΕΔΡΕΥΩΝ (Αναστάσιος Νεράντζης): Άρα, το ότι κάποιοι, οι ίδιοι ή μη, μίλησαν, είναι δικαίωμά τους και παρακαλώ πολύ να μην το κρίνουμε καθόλου.
      Συνεχίστε, αν έχετε την καλοσύνη την ομιλία σας. 
      ΦΕΒΡΩΝΙΑ ΠΑΤΡΙΑΝΑΚΟΥ:  Η κρίση, κύριε Πρόεδρε… 
      (Διαμαρτυρίες από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Αναστάσιος Νεράντζης): Σας παρακαλώ, συνεχίστε, κυρία Πατριανάκου.
      ΦΕΒΡΩΝΙΑ ΠΑΤΡΙΑΝΑΚΟΥ:  Η κρίση, κύριε Πρόεδρε, δεν είναι στο πόσοι μίλησαν, αλλά στο γεγονός ότι γίνεται κατάχρηση του Κανονισμού της Βουλής και δεν ομιλούν επί των άρθρων, αλλά ομιλούν επί της αρχής σε όλες τις ενότητες που μίλησαν. 
      ΠΡΟΕΔΡΕΥΩΝ (Αναστάσιος Νεράντζης): Μην στεκόμαστε σ’ αυτό το θέμα. 
      (Θόρυβος από την πτέρυγα του ΠΑ.ΣΟ.Κ.)
      ΦΕΒΡΩΝΙΑ ΠΑΤΡΙΑΝΑΚΟΥ: Κατά συνέπεια θα πρέπει όλοι να σεβαστούμε τον Κανονισμό της Βουλής και να περιοριστούμε στην ενότητα των άρθρων… 
      ΑΘΑΝΑΣΙΑ ΜΕΡΕΝΤΙΤΗ:  Να ζητήσει συγγνώμη, κύριε Πρόεδρε.
      ΠΡΟΕΔΡΕΥΩΝ (Αναστάσιος Νεράντζης): Κυρία Μερεντίτη, το Προεδρείο έδωσε απάντηση. 
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ:  (Δεν ακούστηκε)
      ΠΡΟΕΔΡΕΥΩΝ (Αναστάσιος Νεράντζης):  Κυρία Χριστοφιλοπούλου, σας παρακαλώ! Υπάρχει Προεδρείο εδώ. Σας παρακαλώ. 
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Με συγχωρείτε, κύριε Πρόεδρε. 
      ΠΡΟΕΔΡΕΥΩΝ (Αναστάσιος Νεράντζης): Εδόθη απάντηση. 
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Συνεχίζει, όμως, κύριε Πρόεδρε!
      ΠΡΟΕΔΡΕΥΩΝ (Αναστάσιος Νεράντζης): Το Προεδρείο ετοποθετήθη. Η απάντηση αυτή είναι σύμφωνη με τον Κανονισμό. Δεν υπάρχει αντικείμενο συζητήσεως. 
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Δεν θα περάσει, όπως και το νομοσχέδιο.
      ΠΡΟΕΔΡΕΥΩΝ (Αναστάσιος Νεράντζης): Μην συνεχίζετε σ’ αυτό το σημείο.
      Σας παρακαλώ, προχωρήστε. 
      ΦΕΒΡΩΝΙΑ ΠΑΤΡΙΑΝΑΚΟΥ: Με τις τοποθετήσεις μας, κύριε Πρόεδρε, αυτό που προσπαθούμε να αναδείξουμε αυτές τις μέρες, οι εβδομήντα ομιλητές από πλευράς Νέας Δημοκρατίας, είναι ότι με το παρόν νομοσχέδιο…
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Και είκοσι πέντε Βουλευτές του ΠΑ.ΣΟ.Κ.. Θα μας τρελάνετε; 
       ΦΕΒΡΩΝΙΑ ΠΑΤΡΙΑΝΑΚΟΥ: ...στηρίζουμε το δημόσιο, υποχρεωτικό και αναδιανεμητικό ρόλο του ασφαλιστικού μας συστήματος. 
      Ο αναδιανεμητικός χαρακτήρας, όμως, θεωρώ ότι θέλει διευκρινίσεις, διότι ακούστηκαν πράγματα, τα οποία πιθανά και δημιουργούν πλασματική εικόνα στο σύνολο των πολιτών. Πώς λειτουργεί το αναδιανεμητικό σύστημα; Οι ασφαλισμένοι του τωρινού ασφαλιστικού μας συστήματος καταβάλλουν εισφορές, προκειμένου να πληρωθούν οι συντάξεις των νυν συνταξιούχων, αφαιρουμένων βεβαίως των δαπανών για το κόστος λειτουργία του ασφαλιστικού συστήματος.
      Είμαστε μία χώρα που το ποσοστό εξάρτησης των ηλικιωμένων είναι στο 26,38% με στοιχεία του 2004.
      Προβλέπεται να ανέλθει στο 41,7% το 2030, στο 68,66% το 2050 όταν το αντίστοιχο της Ευρώπης είναι στο 52%, δηλαδή δεκαέξι μονάδες χαμηλότερα. 
      Ταυτόχρονα, προβλέπεται οι δαπάνες το 2050 να διπλασιαστούν και να φθάσουν περίπου στο 25% του Α.Ε.Π., ποσοστό σχεδόν διπλάσιο του μέσου όρου των «15», που είναι περίπου 13%.. Το ζήτημα είναι καθαρά μια μαθηματική εξίσωση που οι δύο παράγοντες αναζητούν ισότητα και ισορροπία. Οι ασφαλισμένοι μειώνονται λόγω υπογεννητικότητας, οι ασφαλιστικές εισφορές δεν αυξάνονται λόγω των δεσμεύσεων που έχουμε αναλάβει έναντι της κοινωνίας, οι συνταξιούχοι αυξάνονται, αλλά οι συντάξεις δεν μειώνονται και πάλι, σύμφωνα με τις δεσμεύσεις που έχουμε αναλάβει απέναντι στην κοινωνία. Καλούμαστε, λοιπόν, να λύσουμε ένα ασφαλιστικό πρόβλημα με βάση τις δεσμεύσεις μας. Κατά συνέπεια παρεμβαίνουμε μειώνοντας το κόστος λειτουργίας του συστήματος μέσω της ενοποίησης των ταμείων, εξορθολογίζουμε τις στρεβλώσεις και τις προκλητικές αδικίες από συνταξιοδοτήσεις πρόωρες και ρουσφετολογικές, παίρνουμε μέτρα κατά της εισφοροδιαφυγής, παίρνουμε μέτρα υπέρ κοινωνικών ομάδων εργαζομένων που έχουν αδικηθεί. 
      Για τις γυναίκες, η εισηγήτρια του ΠΑ.ΣΟ.Κ. δήλωσε περήφανη γι’ αυτά τα οποία έχουν γίνει, να θυμίσω ότι παραλάβαμε τα υψηλότερα ποσοστά μακροχρόνιας ανεργίας στις γυναίκες, τα χαμηλότερα ποσοστά γυναικείας απασχόλησης, τη χαμηλότερη μέση ηλικία συνταξιοδότησης, τη χαμηλότερη μέση διάρκεια επαγγελματικής σταδιοδρομίας, το υψηλότερο ποσοστό εξάρτησης ηλικιωμένων. Αυτή είναι η κατάσταση που μας παραδώσατε.
      Η πολιτεία ενισχύοντας το θεσμικό ρόλο της μητρότητας στην ελληνική κοινωνία στοχεύει μέσω των προτεινομένων διατάξεων στην ουσιαστική προστασία όλων των εργαζομένων μητέρων με μια σειρά μέτρων που ανέλυσαν όλοι οι προηγούμενοι ομιλητές της Συμπολίτευσης. 
      Αυτό που ήθελα, όμως, να προσθέσω είναι ότι κάποιος μας χλεύασε διότι χειροκροτήσαμε την απεξάρτηση των τριάντα επτά ετών από το πεντηκοστό όγδοο έτος ως όριο ηλικίας. Αγαπητοί συνάδελφοι, αφουγκραζόμαστε την κοινωνία και τον παλμό της. Δεν κάνουμε κριτική με βάση τους όρους των μίντια, ούτε προσπαθώντας να γίνουμε επίκεντρο των μίντια. Εκείνο το οποίο προσπαθήσαμε να κάνουμε με τις παρεμβάσεις μας είναι να αναδείξουμε ζητήματα όπως: την απεξάρτηση των τριάντα επτά ετών από το πεντηκοστό όγδοο ως όριο ηλικίας, παρέμβαση για τους γεωργικούς συνεταιρισμούς, παρέμβαση για την επαναφορά της αρμοδιότητας εγγυοδοσίας και πιστοληπτικής ικανότητας του Τ.Σ.Μ.Ε.Δ.Ε., επαναφορά των προνοιακών αρμοδιοτήτων της διοικούσας Επιτροπής του Τ.Σ.Μ.Ε.Δ.Ε.. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Τελειώνω, κύριε Πρόεδρε. 
      Είναι προς τιμήν της Υπουργού και της Κυβέρνησης που έλαβε μέσω των Βουλευτών της Συμπολίτευσης τα μηνύματα της κοινωνίας. Γιατί δεν υπερασπιζόμαστε το παλιό, φθαρμένο, ρουσφετολογικό και απωθητικό κράτος. Δεν συμπαραστεκόμαστε σε συντεχνίες, κατεστημένα, που υπερασπίζονται προνομιακά κεκτημένα και τον απωθητικό κρατισμό. Δεν σας χαρίζουμε το κοινωνικό κράτος. Γιατί πραγματική απειλή για το κοινωνικό κράτος δεν είναι τα ίδια τα προβλήματα αλλά η ανικανότητα και η πολιτική αδυναμία των ηγεσιών να τα αντιμετωπίσουν. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κυρία συνάδελφε.
      Το λόγο έχει η Βουλευτής Αθηνών κ. Άννα Διαμαντοπούλου.
      ΑΝΝΑ ΔΙΑΜΑΝΤΟΠΟΥΛΟΥ: Κύριοι συνάδελφοι, θα συνιστούσα στην συνάδελφο η οποία μόλις μίλησε κάποια σεμνότητα και ταπεινότητα για τους συναδέλφους Βουλευτές, γιατί αφού η ίδια είπε ότι μιλούν όλο οι ίδιοι και οι ίδιοι –η ίδια μίλησε και χθες- κι αφού μας κατηγόρησε ότι δεν μιλούμε επί του συγκεκριμένου, μας έκανε μια ανάλυση για το αναδιανεμητικό σύστημα χωρίς να μιλήσει για κανένα άρθρο. Αυτά για να ξέρουμε όλοι ότι ό,τι λέγεται ακούγεται και κρίνεται. 
      Κυρίες και κύριοι συνάδελφοι, όταν υπάρχουν σημαντικές αλλαγές σε μια δημοκρατική κοινωνία υπάρχουν οργανωμένες θεσμικές αντιδράσεις. Υπάρχει η συζήτηση στο Κοινοβούλιο, υπάρχουν οι απεργίες, υπάρχει η πένα των διανοούμενων, υπάρχουν τα Μέσα Μαζικής Ενημέρωσης, αυτοί που διαφωνούν και αυτοί που συμφωνούν. Έτσι λειτουργούν οι δημοκρατικές κοινωνίες. 
      Σήμερα είδαμε τον Κοινοβουλευτικό Εκπρόσωπο της Νέας Δημοκρατίας σε δυο παρεμβάσεις του ουσιαστικά να επιτίθεται εναντίον των απεργών και να μιλά εξ ονόματος της κοινωνίας λέγοντας ότι δεν μπορούν πια άλλο να ταλαιπωρούνται οι πολίτες, να ψηφίσουμε, να τελειώνουμε, γιατί δεν αντέχει ο κόσμος το κυκλοφοριακό, τις διακοπές κ.λπ..
      Νομίζω, ότι αυτή η συμπεριφορά και αυτή η κατάθεση στο Κοινοβούλιο αποτυπώνει και την άποψη της Νέας Δημοκρατίας για το τι σημαίνει απεργία, για το σημαίνει κοινωνική πάλη, για το τι σημαίνει κοινωνικός διάλογος. Και θέλω να υπενθυμίσω ότι πράγματι όλοι αυτοί οι πολίτες σήμερα στην Αθήνα που ταλαιπωρήθηκαν πολύ, είναι οι ίδιοι πολίτες που ξέρουν ότι η Κυβέρνηση με τη νομοθετική αυτή ρύθμιση επιτίθεται στα δικαιώματά τους, επιτίθεται στη ζωή τους, στο αύριο. Είναι αυτοί οι ίδιοι πολίτες που ταλαιπωρούνται και με το θέμα της διακοπής και με το θέμα του κυκλοφοριακού και με την απεργία των νομικών και με την απεργία των μηχανικών, αλλά που οι ίδιοι σε ποσοστό 75% είναι ενάντια σε αυτό το νομοσχέδιο και συμφωνούν με τις οργανωμένες δράσεις της κοινωνίας μέσα στη δημοκρατία. 
      Και θέλω να υπενθυμίσω, γιατί πολύ εύκολα ρίχνουμε στον Καιάδα αγώνες και ανθρώπους, ότι όταν τα σωματεία της Δ.Ε.Η. επέβαλαν στη διοίκηση να καθίσει στο τραπέζι και να διαχειριστεί το θέμα της απεργίας, τότε και οργανωμένες διακοπές ρεύματος είχαμε και ειδοποιήθηκαν και οι κοινωνικές ομάδες και ο οικονομικός κόσμος και τα πράγματα άλλαξαν γιατί σε μια οργανωμένη κοινωνία βεβαίως, υπάρχει πολύ μεγάλη ευαισθησία και στους απεργούς, όπως υπάρχει και σε όλους τους άλλους.
      Το πρώτο, λοιπόν, σημείο ήταν σ’ αυτήν τη μετωπική σύγκρουση που υπάρχει σήμερα, υπάρχει και μία διαχωριστική γραμμή ανάμεσα στον πόλο της συντηρητικής Κυβέρνησης και στις δυνάμεις του Κέντρου και της Αριστεράς, γιατί το Κέντρο δεν ανήκει πια στη Νέα Δημοκρατία, δεν εκφράζει κανέναν από το μεσαίο χώρο. Υπάρχουν, λοιπόν, αυτές οι δυνάμεις οι οποίες αντιδρούν, οι οποίες αντιδρούν οργανωμένα, θεσμικά, με λόγο και εκεί που δίνονται οι μάχες και στο Κοινοβούλιο και στο πεζοδρόμιο!
      Και θα ήθελα να σταματήσω λίγο στο θέμα του Κοινοβουλίου. Ο κύριος συνάδελφος πριν, ο κ. Τζαμτζής, με πολύ επάρκεια στο λόγο του ζήτησε αλλαγές συγκεκριμένων άρθρων και είπε ότι υπάρχει ένας μεγάλος αριθμός Βουλευτών της Νέας Δημοκρατίας, οι οποίοι θέλουν αλλαγή στο άρθρο 148, το οποίο είναι το πλέον ακραίο. Είναι αυτό που ουσιαστικά διπλασιάζει τα ένσημα που πρέπει να έχει κάποιος για να μπορεί να έχει ιατροφαρμακευτική περίθαλψη. Δηλαδή, με την αλλαγή που φέρνει η Κυβέρνηση, εάν κάποιος για εννιά μήνες έχει δέκα μεροκάματα το μήνα –δηλαδή από τα είκοσι πέντε έχει δέκα- δεν δικαιούται ιατροφαρμακευτική περίθαλψη. 
      Λέει, λοιπόν, σωστά ο συνάδελφος της Νέας Δημοκρατίας συμφωνώντας με όλους τους άλλους ότι θέλουμε αλλαγή σ’ αυτό το άρθρο. Εάν, κύριοι συνάδελφοι, το Κομμουνιστικό Κόμμα ήταν εδώ και αν και το ΛΑ.Ο.Σ. ήταν εδώ, τότε θα έπρεπε να ψηφίσουμε το άρθρο –οι συνάδελφοι θα ψήφιζαν βέβαια ενάντια εφόσον προτείνουν κάτι άλλο- και τότε θα βλέπαμε πώς κερδίζονται οι μάχες μέσα στο Κοινοβούλιο. Όχι με πυροτεχνήματα, όχι με διαφημιστικά και επικοινωνιακά τρικ, αλλά πώς οργανώνονται οι δυνάμεις στο Κοινοβούλιο για να ανατρέψουν, γιατί ανατρέπονται, τα δεδομένα. Αμέσως-αμέσως είχαμε έναν Βουλευτή που λέει ότι υπάρχουν άλλοι πενήντα πέντε και όλη η Αντιπολίτευση μαζί στην ψήφιση του άρθρου, το καταψηφίζει. Δεν περνάει. Τελείωσε. Τόσο απλό! 
      Ας απολογηθούν, λοιπόν, αυτοί που λείπουν και δεν δίνουν τη μάχη αυτή οργανωμένα! 
      Το δεύτερο σημείο στο οποίο θέλω να σταματήσω είναι το θέμα της Ευρωπαϊκής Ένωσης. Ακούσαμε καταπληκτικές κορώνες, ποιοι είναι με τους τραπεζίτες για την ανεξαρτησία της Τράπεζας και γιατί πρέπει να είναι η ανεξάρτητη η Τράπεζα κ.λπ.. Πολύ σωστά εμείς, πιστεύουμε ότι πραγματικά πρέπει να είναι ανεξάρτητη η Ευρωπαϊκή Τράπεζα, γιατί αν είναι να κυβερνάται και να αποφασίζεται το μέλλον των επιλογών από τις κυβερνήσεις, βεβαίως υπάρχουν κυβερνήσεις πολύ πιο ισχυρές και με πολύ μεγαλύτερες αγορές πίσω τους όπου οι αποφάσεις δεν θα είναι σε όφελος συγκεκριμένων χωρών, όπως η Ελλάδα, αλλά σε όφελος άλλων χωρών. Πραγματικά πρέπει να είναι ανεξάρτητη η Ευρωπαϊκή Τράπεζα, αλλά το ΠΑ.ΣΟ.Κ. έχει καταθέσει, επειδή έχει αντίληψη για το τι σημαίνει να είσαι στην Ευρωπαϊκή Ένωση, πρόταση για αλλαγή στη συνθήκη των κριτηρίων με τα οποία λειτουργεί η Τράπεζα. Και πιστεύουμε ότι ένα από τα βασικά στοιχεία που πρέπει να μπουν στο καταστατικό της Τράπεζας είναι το θέμα της μείωσης της ανεργίας που δεν υπάρχει σήμερα. 
      Να συζητήσουμε, λοιπόν, τα θέματα τα ευρωπαϊκά και αγαπητή κυρία Υπουργέ, επειδή το πρωί βγάλατε μία «σημαία» εναντίον της Ευρώπης, δεν σας είδα να αντιμετωπίζετε με τον ίδιο τρόπο την απόφαση της Ευρωπαϊκής Ένωσης για το Κόσοβο, γιατί συμμετέχω σημαίνει και συνδιαμορφώνω, αλλά και ανθίσταμαι. 
      Είχαμε μια απόφαση της Ευρωπαϊκής Ένωσης, η οποία ήταν παράνομη. Είχαμε μια απόφαση, η οποία ήταν κόντρα στη λογική της Ευρωπαϊκής Ένωσης για τις πολυεθνικές κοινωνίες, για τις πολυεθνικές δημοκρατίες. Και εσείς αποδεχθήκατε κάτι ουδέτερο, ένα sui generis κράτος, η Κυβέρνηση δεν ακούστηκε.
      Να σηκώνετε, λοιπόν, το ύψος σας και να μιλάτε για την Ευρωπαϊκή Ένωση εκεί που πρέπει και όχι σε θέματα που αφορούν τους εργαζόμενους. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      ΠΡΟΕΔΡΕΥΩΝ (Αναστάσιος Νεράντζης):  Ολοκληρώστε παρακαλώ.
      ΑΝΝΑ ΔΙΑΜΑΝΤΟΠΟΥΛΟΥ: Τελειώνω αμέσως, κύριε Πρόεδρε.
      Γιατί εμείς χθες μιλήσαμε για τα συνδικάτα, τα οποία είναι σε επαφή με όλα τα ευρωπαϊκά συνδικάτα των κεντρικών τραπεζών, που ουσιαστικά ασχολούνται, προστατεύουν και ο αγώνας τους αφορά τα δικαιώματά τους. Και βέβαια, αυτά είναι συνδικάτα. Ούτε το ΠΑ.ΣΟ.Κ. ούτε κανένα άλλο κόμμα είναι μέρος των συνδικάτων. 
      Όμως, εμείς είμαστε –για να σας δώσω την απάντηση- με τους εργαζόμενους, όταν με δίκαιο τρόπο υπερασπίζονται τα δικαιώματά τους. Και αυτή είναι η μεγάλη μας διαφορά.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Αναστάσιος Νεράντζης):  Ευχαριστούμε.
      Το λόγο έχει τώρα ο Βουλευτής Θεσσαλονίκης κ. Γιάννης Μαγκριώτης.
      ΦΕΒΡΩΝΙΑ ΠΑΤΡΙΑΝΑΚΟΥ: Κύριε Πρόεδρε, θα ήθελα το λόγο επί προσωπικού. Κατηγορήθηκα για έλλειψη σεμνότητας και ταπεινότητας!
      ΠΡΟΕΔΡΕΥΩΝ (Αναστάσιος Νεράντζης): Ολίσθησε η κυρία Διαμαντοπούλου. Δεν εδικαιούτο να κάνει επί προσωπικού επιπέδου κριτική, αλλά παρακαλώ να θεωρηθεί ως μη γενόμενον και λήξαν.
      ΑΝΝΑ ΔΙΑΜΑΝΤΟΠΟΥΛΟΥ: Το ότι έκανε κριτική σε όλους τους συναδέλφους του ΠΑ.ΣΟ.Κ., κύριε Πρόεδρε, η κυρία συνάδελφος είναι δευτερεύον;
      ΠΡΟΕΔΡΕΥΩΝ (Αναστάσιος Νεράντζης): Δεν κρίνουμε συναδέλφους και το κατακρίνατε αυτό και είχατε δίκιο που το κατακρίνατε! Όμως, υποπέσατε στο ίδιο λάθος.
      Ορίστε, κύριε Μαγκριώτη έχετε το λόγο. 
      ΙΩΑΝΝΗΣ ΜΑΓΚΡΙΩΤΗΣ: Ευχαριστώ, κύριε Πρόεδρε. 
      Εγώ θα πω στην αγαπητή συνάδελφο της Νέας Δημοκρατίας που είπε πως δεν δικαιούμαστε εμείς να μονοπωλούμε το κοινωνικό κράτος, πως το δικαιούμαστε απολύτως γιατί το κοινωνικό κράτος, είτε αυτό αναφέρεται στο Εθνικό Σύστημα Υγείας είτε αναφέρεται στη δημόσια δωρεάν παιδεία είτε αναφέρεται στο κοινωνικοασφαλιστικό σύστημα είτε αναφέρεται στο Ε.Κ.Α.Σ., είτε αναφέρεται στην πρόνοια είτε αναφέρεται στον Ο.Γ.Α. είναι δημιούργημα της δημοκρατικής παράταξης και του ΠΑ.ΣΟ.Κ. τις τελευταίες δύο δεκαετίες!
      Όταν κυβερνούσε ...
      (Θόρυβος από την πτέρυγα της Νέας Δημοκρατίας)
      	ΠΡΟΕΔΡΕΥΩΝ (Αναστάσιος Νεράντζης):  Παρακαλώ μην διακόπτετε τον ομιλητή! Μην κάνετε φασαρία. Κύριε Μαγκριώτη, μισό λεπτό. 
      Κύριε Αγοραστέ, σας παρακαλώ!
      	ΚΩΝΣΤΑΝΤΙΝΟΣ ΑΓΟΡΑΣΤΟΣ: Δεν διακόπτω, αλλά συνεχίζει επί προσωπικού!
      	ΙΩΑΝΝΗΣ ΜΑΓΚΡΙΩΤΗΣ: Ενοχλούν οι αλήθειες, κύριε Πρόεδρε. Αυτή είναι η πραγματικότητα. 
      	Όταν κυβερνούσε η συντηρητική παράταξη, στην καλύτερη περίπτωση διατηρούσε τμήματα του κοινωνικού κράτους και στην άλλη περίπτωση τα καταργούσε. Είδαμε την πολιτική της στο Εθνικό Σύστημα Υγείας. Είδαμε την πολιτική της στην παιδεία. Βλέπουμε την πολιτική της τώρα στη μεταρρύθμιση του κοινωνικοασφαλιστικού συστήματος. 
      	Οι συνάδελφοι της Νέας Δημοκρατίας από το Βήμα αυτό και πριν από λίγο είπαν πως έδωσαν μάχη στο εσωτερικό της Νέας Δημοκρατίας για να μείνουν τα τριάντα επτά χρόνια, χωρίς το όριο των πενήντα οκτώ ετών, δηλαδή για να διατηρηθεί μια διάταξη του νόμου Ρέππα, την οποία, κατά τα άλλα, την καταψήφισαν ως αντιασφαλιστική. Τόνισαν ότι αυτό ήταν αποτέλεσμα της μάχης που έδωσαν στο εσωτερικό της Νέας Δημοκρατίας. 
      	 Είναι μια μικρή απόδειξη πως υπάρχουν συνάδελφοι στη Νέα Δημοκρατία που έχουν ευαισθησία και φέρνουν εδώ την πίεση της κοινωνίας. Αυτή τους η στάση επιβεβαιώνει την ορθότητα της δικής μας πολιτικής, των δικών μας επιλογών και αποκαλύπτει τη συνολική λανθασμένη πολιτική της Νέας Δημοκρατίας στο δημόσιο κοινωνικό ασφαλιστικό σύστημα.
      Η Νέα Δημοκρατία, κύριε Πρόεδρε, εμφανίστηκε με δυο γραμμές στη συζήτηση αυτού του νομοσχεδίου. 
      Η μία γραμμή, που κυρίως εκπορευόταν από τον κ. Αλογοσκούφη και τους οπαδούς του στην Κοινοβουλευτική Ομάδα της Νέας Δημοκρατίας, έλεγε πως αντέχει δημοσιονομικά η οικονομία μας να συνεχίζει να υποστηρίζει ένα τόσο βαρύ και τόσο γαλαντόμο δημόσιο ασφαλιστικό σύστημα και ότι πρέπει να υπάρξουν περικοπές γιατί τα επόμενα χρόνια δεν θα υπάρξουν συντάξεις και για τους σημερινούς ασφαλισμένους και για τις επόμενες γενιές.
      Η άλλη γραμμή έλεγε πως δεν υπάρχει κανένας περιορισμός συντάξεων ούτε αύξηση ορίων και «πού τα βλέπετε αυτά;», πιστή στη γραμμή του κ. Καραμανλή για τα τρία προεκλογικά «δεν».
      Πρέπει να αποφασίσει η Νέα Δημοκρατία ποια από τις δύο γραμμές είναι η δική της γραμμή, η βασική γραμμή. Η αλήθεια είναι ότι είναι κάπου στη μέση και πως, όσον αφορά τις δημοσιονομικές περικοπές, πράγματι μερεμέτι είναι. Τίποτα δεν σώζει, τίποτα δεν περιστέλλει. Το γράφει και η έκθεση του Γενικού Λογιστηρίου του Κράτους. Μιλά για 400.000.000 ευρώ ετησίως από το 2013! Και το 50% εξ αυτών –το τονίζω το 50% εξ αυτών- προέρχονται, πρώτον, από το πλήγμα προς την εργαζόμενη μητέρα με ανήλικα παιδιά και, δεύτερον, από την άρνηση σ’ αυτούς που δεν θα συγκεντρώνουν πενήντα ημερομίσθια το χρόνο να έχουν ιατροφαρμακευτική περίθαλψη.
      Η Νέα Δημοκρατία τροφοδοτεί και ενισχύει τη μερική απασχόληση, δηλαδή τα περιορισμένα ένσημα και μεροκάματα ετησίως και ταυτόχρονα αρνείται σ’ αυτούς τους εργαζόμενους, μιας ιδιαίτερα αδύναμης και ανίσχυρης κοινωνικής κατηγορίας, ιδιαίτερα νέους ανθρώπους, γυναίκες και εργαζόμενους μεγάλης ηλικίας που δεν μπορούν να προσληφθούν σε μόνιμες εργασίες, να έχουν τα στοιχειώδη σ’ αυτήν τη δύσκολη περίοδο, στην ανταγωνιστική μας κοινωνία, δηλαδή την ιατροφαρμακευτική τους περίθαλψη.
      Εκεί, λοιπόν, εξαντλείται η πολιτική των δημοσιονομικών περικοπών, για να έχουν οι μέλλουσες γενιές να παίρνουν συντάξεις. Αυτή είναι η αλήθεια και αυτή είναι η πραγματικότητα.
      Μας είπαν επίσης οι συνάδελφοι, της Νέας Δημοκρατίας, εμφανιζόμενοι με δυο γραμμές όπως αυτές εκφράστηκαν και από τους δύο Υπουργούς, στο θέμα της Ευρωπαϊκής Κεντρικής Τράπεζας τα εξής. Η κυρία Πετραλιά, παραδοσιακή μιας εθνικολαϊκής πλευράς της Νέας Δημοκρατίας, μας είπε: «Επιτέλους, η ασφαλιστική πολιτική, η κοινωνική πολιτική είναι εθνική πολιτική, δεν είναι κοινοτική πολιτική».
      Ορθώς, κυρία Υπουργέ, έτσι είναι, όπως και η πολιτική για την παιδεία δεν έχει τη δυνατότητα να επεμβαίνει η Ευρωπαϊκή Ένωση. Μόνο που θέλω να σας πω ότι οι χώρες που δεν έχουν ισχυρά κοινωνικοασφαλιστικά συστήματα και κοινωνικό κράτος, όπως η Ελλάδα, που είναι σε μια μεσαία κατηγορία, θα ήθελαν πολύ να είναι και αυτή κοινοτική πολιτική, για να τύχει της κοινοτικής αρωγής. Οι χώρες της Κεντρικής και Βόρειας Ευρώπης, που έχουν ισχυρά κοινωνικά κράτη, με πρώτη τη Βρετανία και τη Δανία, δεν θέλουν να γίνει κοινοτική πολιτική, γιατί πρέπει να πληρώσουν τότε, να ενισχυθούν ακόμη περισσότερο τα κοινωνικά κράτη των αδύναμων χωρών και ιδιαίτερα, των χωρών που τώρα μπήκαν στην Ευρωπαϊκή Ένωση.
      Ο κ. Αλογοσκούφης, από τη δική του πλευρά, μας είπε: «Δεν συμβαίνει τίποτα. Είναι συμβατό, θα το λύσουμε, θα το διευκρινίσουμε». Μόνο που τον είδα πολύ χλωμό και αμήχανο στις διευκρινίσεις που έδινε το πρωί στη Βουλή. Μια νέα ξεφτίλα βασικού μετόχου έρχεται. Αυτή είναι η αλήθεια και η πραγματικότητα.
      Τελειώνω, κύριε Πρόεδρε, λέγοντας πως μία από τις αναλήθειες που είπε η κυβερνητική πλευρά είναι για τα ταμεία αυτών των «ρετιρέ». Ξέρετε πολύ καλά ότι «ρετιρέ» πλέον στους σημερινούς ασφαλισμένους και μελλοντικούς συνταξιούχους δεν υπάρχουν, τόσο στις Δ.Ε.Κ.Ο., όσο και στο δημόσιο. Τόσο οι νόμοι της Νέας Δημοκρατίας τη δεκαετία του ’90, όσο και οι επόμενοι νόμοι, τα έχουν περιορίσει και τα έχουν αποδεχθεί οι εργαζόμενοι στη Δ.Ε.Η.
      Έναντι αυτών, όμως, μπόρεσαν, επιτέλους, να έχουν δικό τους Ταμείο. Αυτό το ταμείο είναι που καταργείται και γι’ αυτό αγωνίζονται σήμερα, γιατί όταν συνυπέγραψαν τη συμφωνία τους με την πολιτεία, το ταμείο αυτό που δημιουργήθηκε δεν είχε ούτε ρευστό ούτε ομόλογα.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε.
      Το Ταμείο αυτό είχε αντίκρισμα στην περιουσία της Δ.Ε.Η.
      Εσείς, λοιπόν, έχετε δρομολογήσει την ιδιωτικοποίηση της Δ.Ε.Η. και ως άδειο πουκάμισο, παίρνετε πλέον το Ταμείο των εργαζομένων στη Δ.Ε.Η. και το πάτε στο Ι.Κ.Α.. Αυτό είναι που αρνούνται. Δώστε τους αυτό που αντιστοιχεί στο ταμείο τους, να πάνε τότε στο Ι.Κ.Α., να ενισχύσουν και το Ι.Κ.Α. Δεν το κάνετε, όμως.
      ΠΡΟΕΔΡΕΥΩΝ (Αναστάσιος Νεράντζης): Ολοκληρώστε, κύριε Μαγκριώτη.
      ΙΩΑΝΝΗΣ ΜΑΓΚΡΙΩΤΗΣ: Τους αδικείτε. Αναιρείτε και τη δική σας υπογραφή των προηγούμενων χρόνων.
      Κλείνω. Θετική είναι η παρέμβασή σας για το θέμα του καθεστώτος των υπηρεσιών υγείας για τους νομικούς Θεσσαλονίκης. Ολοκληρώστε την, όμως, σε σχέση με τη Διεύθυνση, αντί για Τμήμα στη Θεσσαλονίκη.
      ΠΡΟΕΔΡΕΥΩΝ (Αναστάσιος Νεράντζης): Τελειώσατε, κύριε Μαγκριώτη.
      ΙΩΑΝΝΗΣ ΜΑΓΚΡΙΩΤΗΣ: Κλείνω με μια φράση.
      Από την άλλη, καταργώντας το ΛΑΦΚΑ, δεν μεταφέρεται στο Ταμείο Νομικών το Ενιαίο Ταμείο των Επιστημόνων τα χρήματα, γιατί αυτά μεταφέρονται πλέον αλλού.
      ΠΡΟΕΔΡΕΥΩΝ (Αναστάσιος Νεράντζης): Παρακαλώ, τελειώστε.
      ΙΩΑΝΝΗΣ ΜΑΓΚΡΙΩΤΗΣ: Δηλαδή, τριπλό χτύπημα στους επιστήμονες και στους επαγγελματίες.
      ΠΡΟΕΔΡΕΥΩΝ (Αναστάσιος Νεράντζης): Ολοκληρώστε!
      ΙΩΑΝΝΗΣ ΜΑΓΚΡΙΩΤΗΣ: Σας ευχαριστώ, κύριε Πρόεδρε.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Αναστάσιος Νεράντζης): Το λόγο έχει η Βουλευτής του ΠΑ.ΣΟ.Κ. στη Β΄ Αθηνών η κ. Ξενογιαννακοπούλου.
      Ορίστε, κυρία συνάδελφε, έχετε το λόγο.
      ΜΑΡΙΛΙΖΑ ΞΕΝΟΓΙΑΝΝΑΚΟΠΟΥΛΟΥ: Κυρίες και κύριοι συνάδελφοι, το μήνυμα που στέλνει ο λαός στους δρόμους, όλη αυτή τη εβδομάδα και χθες με τις μεγάλες απεργίες, σε ολόκληρη τη χώρα και απόψε, έξω από τη Βουλή, που χιλιάδες λαού, εργαζομένων συγκεντρώνονται, είναι μήνυμα ισχυρό και ηχηρό. Είναι μήνυμα αντίδρασης, αγωνίας, οργής, μήνυμα αντίστασης για ένα νομοσχέδιο που έρχεται να χτυπήσει το δημόσιο και κοινωνικό χαρακτήρα του ασφαλιστικού συστήματος της χώρας μας.
      Η Κυβέρνηση, το μήνυμα δεν το λαμβάνει. Αυτό το μήνυμα, όμως, συντεταγμένα, οι Βουλευτές του ΠΑ.ΣΟ.Κ. το εκφράζουμε αυτές τις τελευταίες τρεις μέρες συνεχώς. Μένουμε μέχρι τα χαράματα εδώ για να εκφράσουμε αυτό το μήνυμα. Και δίνουμε τη μάχη μας, με την ελπίδα ότι θα μπορέσουμε στο τέλος να δικαιώσουμε όλον αυτό τον αγώνα.
      Ξέρουμε, βέβαια -και φαίνεται από τους συναδέλφους της Νέας Δημοκρατίας- ότι υπάρχει ιδιαίτερη αμηχανία.
      Καταλαβαίνουμε τη δύσκολη θέση τους γιατί οι ίδιοι γνωρίζουν πολύ καλά ότι αυτό το νομοσχέδιο έρχεται να δώσει το τελειωτικό χτύπημα στη δημόσια κοινωνική ασφάλεια και να βυθίσει ακόμα περισσότερο στην αβεβαιότητα και την ανασφάλεια τους Έλληνες εργαζόμενους.
      Τώρα όσον αφορά τα άρθρα που συζητάμε, κυρία Υπουργέ, αυτά βρίσκονται ακριβώς στην καρδιά αυτού του αντικοινωνικού και αντιασφαλιστικού νομοσχεδίου, γιατί είναι τα άρθρα εκείνα τα οποία υπηρετούν δύο αλήθειες. Η μία αλήθεια είναι ότι αυξάνονται τα όρια ηλικίας και αυτό αφορά εκατομμύρια εργαζόμενους και ασφαλισμένους και η άλλη αλήθεια είναι ότι θίγονται κατάφορα οι γυναίκες. Θίγεται η μητέρα εργαζόμενη, θίγεται η γυναίκα εργαζόμενη. Αυτή είναι η πραγματικότητα των άρθρων που συζητούμε σήμερα. 
      Επίσης, επειδή είπατε προηγουμένως ότι κάνετε αυτή την τροποποίηση όσον αφορά τα τριάντα επτά χρόνια χωρίς όριο ηλικίας, είναι φανερό ότι κάνετε αυτή την κίνηση επειδή ακριβώς είναι πολύ μεγάλη η αντίδραση και η οργή γύρω από όλες αυτές τις ρυθμίσεις που έχετε φέρει.
      Όμως, σας είπε η Εισηγήτριά μας, η κυρία Χριστοφιλοπούλου –και πιστεύω ότι οφείλετε να το διευκρινίσετε αυτό- ότι προκειμένου να ολοκληρώσετε αυτή την κίνηση που κάνετε, πρέπει να αποσύρετε και την παράγραφο 7 του άρθρου 143, καθώς είναι απόλυτα συνυφασμένα, γιατί αλλιώς είναι σαν να κοροϊδεύετε τους εργαζόμενους με την κίνηση που κάνετε. Πρέπει, λοιπόν, ταυτόχρονα να αποσύρετε και την παράγραφο 7.
      Θέλω να σταθώ ιδιαίτερα στις γυναίκες γιατί κυρίες και κύριοι συνάδελφοι η πραγματικότητα είναι ότι αυξάνουν τα όρια ηλικίας των γυναικών, των μητέρων, κατά πέντε χρόνια. Και όλα αυτά με ποιο κόστος; Όλα αυτά με μία εξοικονόμηση της τάξης των 50.000.0000 ευρώ. Αυτή είναι η εξοικονόμηση που το ίδιο το Γενικό Λογιστήριο του Κράτους μας φέρνει με το νομοσχέδιο, όσον αφορά την κατάργηση των ασφαλιστικών δικαιωμάτων των μητέρων, την ίδια στιγμή που αυτή η Κυβέρνηση έχει χαρίσει τα τελευταία χρόνια γύρω στα 5.000.000.000 στις τράπεζες ενοποίηση του ασφαλιστικού των ταμείων των τραπεζών. Αυτή είναι η πραγματικότητα.
      Είδατε ότι χωρίς καμμία διάθεση ισοπέδωσης από την πλευρά μας, αναγνωρίζουμε ως θετικό  αν και αποσπασματικά και σίγουρα όχι ως αντιστάθμισμα τα τρία άρθρα για τη μητρότητα τα άρθρα 140, 141, 142, τα οποία θα ψηφίσουμε. 
      Όμως ακόμη και εκεί, κυρία Υπουργέ, οι δικοί σας συνάδελφοι της Νέας Δημοκρατίας σας εγκαλούν επειδή αποκλείετε τη γυναίκα αγρότισσα; Το ΠΑ.ΣΟ.Κ. έχει πάρει σαφή θέση. Μιλάτε για τριάντα επτά χρόνια για όλους τους αγρότες και τις αγρότισσες, με όριο τα εξήντα χρόνια σε κάθε περίπτωση και κατοχύρωση των δικαιωμάτων της Ελληνίδας αγρότισσας.
      Σας καλούμε, λοιπόν, προς αυτήν την κατεύθυνση. Να έρθετε και να συμπληρώσετε τις διατάξεις προς την κατεύθυνση να συμπεριλάβουν και την αγρότισσα.
      Κυρίες και κύριοι συνάδελφοι, είναι φανερό ότι η Κυβέρνηση μ’ αυτό το νομοσχέδιο αποκαλύπτει πλήρως τις προθέσεις της. Είναι το επιστέγασμα μίας σειράς ρυθμίσεων και μέτρων που σταδιακά, αλλά σταθερά προκαλούν στην ελληνική κοινωνία αναταραχή, έρχονται και πλήττουν την κοινωνική συνοχή, τη δικαιοσύνη και την αλληλεγγύη και μετατρέπουν την Ελλάδα σε χώρα φθηνής εργασίας.
      Αυτή είναι η πραγματικότητα όλων των ρυθμίσεων που λαμβάνετε.
      Εμείς, κυρία Υπουργέ, ακόμα και σήμερα σας καλούμε –και σας εγκαλούμε- να αποσύρετε αυτό το νομοσχέδιο, το οποίο θα είναι μία μελανή σελίδα στην ιστορία της χώρας μας. Και αν ζητάμε ονομαστικές ψηφοφορίες, είναι γιατί πρέπει ο κάθε συνάδελφος –και της Συμπολίτευσης- να πάρει στο ακέραιο την ευθύνη για την ψηφοφορία που διεξάγεται αυτές τις μέρες για ένα νομοσχέδιο που πλήττει κυριολεκτικά όλους τους Έλληνες και όλες τις Ελληνίδες.
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Θα ήθελα κλείνοντας να πω μία κουβέντα όσον αφορά το θέμα που έχει προκύψει με την Ευρωπαϊκή Κεντρική Τράπεζα.
      Κυρία Υπουργέ, προσωπικά σας εκτιμώ και δεν μπορώ να διανοηθώ ότι θελήσατε εσκεμμένα να μας παραπλανήσετε στην Επιτροπή Κοινωνικών Υποθέσεων. Το μόνο που μπορώ να πιστέψω είναι είτε ότι ο κ. Αλογοσκούφης δεν σας είχε ενημερώσει, είτε ότι δεν είχατε πλήρη εικόνα για τις εξελίξεις.
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Σε κάθε περίπτωση, όμως, η πραγματικότητα είναι ότι την προηγούμενη εβδομάδα, όταν σας είχαμε προειδοποιήσει ότι υπάρχει ανάγκη γνωμοδότησης από την Ευρωπαϊκή Κεντρική Τράπεζα, ότι υπάρχει πρόβλημα στη ρύθμιση που φέρνετε, μας είχατε διαβεβαιώσει ότι δεν υπάρχει πρόβλημα. Τώρα, λοιπόν, βλέπετε ότι στην πράξη παραπλανήθηκε το Σώμα. Όμως, εμμένετε σε μία ρύθμιση η οποία μόνο προβλήματα θα δημιουργήσει ξανά στη χώρα μας σε ευρωπαϊκό επίπεδο. 
      Για άλλη μια φορά, εμείς σας λέμε ότι καταψηφίζουμε και αυτά τα άρθρα, αλλά και συνολικά το σχέδιο νόμου. 
       (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Αναστάσιος Νεράντζης): Ευχαριστούμε κ. Ξενογιαννακοπούλου. 
      Το λόγο έχει ο Βουλευτής του ΠΑ.ΣΟ.Κ. στο Νομό Ηρακλείου κ. Κεγκέρογλου. 
      ΒΑΣΙΛΕΙΟΣ ΚΕΓΚΕΡΟΓΛΟΥ: Κυρίες και κύριοι συνάδελφοι, μετά από τέσσερα χρόνια Κυβέρνηση Καραμανλή, η απάντηση στο ερώτημα αν είμαστε σε καλύτερη θέση από τη θέση που ήμασταν το 2004 ως χώρα και ως πολίτες, είναι πλέον καθολικά αρνητική. Η συντριπτική πλειονότητα των πολιτών βιώνει μία πρωτοφανή ανασφάλεια και αβεβαιότητα για το αύριο. Οι μόνοι ευχαριστημένοι είναι οι κατέχοντες την εξουσία ή οι διευθετήσαντες τις υποθέσεις του και οι λαφυραγωγήσαντες το κράτος. Μαζί μ’ αυτούς, οι ωφελημένοι τραπεζίτες και μεγαλοεισαγωγείς και οι κάθε λογής αεριτζήδες και καιροσκόποι που ευνοούνται από την πολιτική σας. 
      Κυρίες και κύριοι συνάδελφοι, ο σημαντικός ρόλος της χώρας μας στην Ευρώπη και τον κόσμο χάθηκε. Η οικονομία μας αφελληνίζεται και η ανταγωνιστικότητά της μειώνεται συνεχώς. Όλοι οι δείκτες, ακόμη και μετά τις «αλχημείες» Αλογοσκούφη, χειροτερεύουν συνεχώς. Χάνονται 40.000.000.000 ευρώ το χρόνο για την Ελλάδα μόνο λόγω του αρνητικού εμπορικού ισοζυγίου. Το εισόδημα των περισσοτέρων Ελλήνων μειώθηκε και το κόστος ζωής αυξήθηκε. Η ελληνική οικογένεια οδηγείται στο δανεισμό για να επιβιώσει. Η ρήση: «κάθε πέρσι και καλύτερα» ανταποκρίνεται απόλυτα στην κατάσταση που διαμορφώνεται. 
      Όμως, δεν έφεραν μόνο αυτά. Διαμορφώθηκε και ένα νοσηρό κλίμα σήψης και διαφθοράς με τη σκανδαλώδη διαχείριση του δημόσιου χρήματος, το ξεπούλημα της δημόσιας περιουσίας και κυρίως τον αδιαφανή τρόπο διαχείρισης της εξουσίας. Όλα αυτά δεν είναι ούτε επιταγές της Ευρωπαϊκής Ένωσης, όπως αποδείχθηκε σήμερα, αλλά ούτε αναπόφευκτες εξελίξεις λόγω παγκοσμιοποίησης, όπως υποστηρίζουν κάποιοι καλλιεργώντας τη μοιρολατρία στο λαό. Είναι μία συνειδητή πολιτική της Νέας Δημοκρατίας και του συστήματος Καραμανλή που κυβερνά τον τόπο εδώ και τέσσερα χρόνια και που μέσω της προπαγάνδας που ασκεί, προσπαθεί να φορτώσει τις ευθύνες σε ολόκληρο το πολιτικό σύστημα. 
      Όχι, κύριοι της Κυβέρνησης! Οι όποιες αδυναμίες του πολιτικού συστήματος δεν είναι άλλοθι για την αντιλαϊκή και επιζήμια για τον τόπο πολιτική που ακολουθείτε. Όχι, κύριοι που το λέτε, όποιοι κι αν είστε. Δεν κυβερνά κανένας δικομματισμός. Εδώ και τέσσερα χρόνια κυβερνά μόνο ο Καραμανλής και είναι αποκλειστικά υπεύθυνος γι’ αυτά που γίνονται. Εμείς ούτε συναινούμε ούτε συναποφασίζουμε. Αντίθετα, αγωνιζόμαστε για την ανατροπή αυτής της πολιτικής και των εκφραστών της που είναι προϋπόθεση για να γίνουν οι αλλαγές που χρειάζονται για να πάει ο τόπος μπροστά. 
      Οι νέοι της πατρίδα μας που δεν γνώρισαν την παλιά Δεξιά, σήμερα πλέον απέκτησαν πλούσια εμπειρία από τη νέο-Δεξιά. Ίδιες πολιτικές και ίδιες μεθόδους. Το μόνο που έχει αλλάξει είναι η επιτυχημένη προπαγάνδα που ασκείται σήμερα και η συγκρότηση του αντι-ΠΑ.ΣΟ.Κ. καρτέλ στο οποίο μετέχουν, εκτός από το σύστημα Καραμανλή, και άλλες δυνάμεις, όχι μόνο πολιτικές, που είτε εξυπηρετούνται είτε τους βολεύει η διακυβέρνηση της χώρας από τη νέο-Δεξιά. 
      Το σχέδιο νόμου που συζητάμε ενώ αποτελεί καίριο χτύπημα στο κοινωνικό κράτος, η Κυβέρνηση και οι λίγοι Βουλευτές που ανέλαβαν το ρόλο του υποστηρικτή, προσπαθούν να το παρουσιάσουν ως «σωσίβιο» για το ασφαλιστικό. Οι πολίτες γνωρίζουν πλέον την πραγματικότητα. 
      Εμείς αποδείξαμε ότι η Κυβέρνηση δεν αντιμετωπίζει κανένα, μα κανένα από τα προβλήματα του ασφαλιστικού. Υποχρηματοδότηση του κράτους, χαριστικές πράξεις στις τράπεζες, εισφοροδιαφυγή των «μεγάλων», κακή διαχείριση της περιουσίας, αύξηση της ιατροφαρμακευτικής σπατάλης. 
      Ας δούμε, όμως, τι έλεγε ο κ. Καραμανλής στις 5 Φεβρουαρίου 2004: «Δεν αυξάνονται τα όρια ηλικίας. Το πρόγραμμά μας προβλέπει τη σύγκληση των συντάξεων με το μέσο όρο της Ευρωπαϊκής Ένωσης μέσα στα επόμενα χρόνια. Αυτό σημαίνει βελτίωση των συντάξεων. Προστατεύονται οι επικουρικές συντάξεις προς όφελος των ασφαλισμένων, ενισχύονται οι ευεργετικές συνταξιοδοτικές διατάξεις για τις μητέρες». 
      	Ένα μήνα αργότερα, δυο μέρες πριν από τις εκλογές είπε: «Δεν είπα τίποτα, μα τίποτα το οποίο δεν είμαστε σίγουροι ότι μπορούμε να το κάνουμε.» 
      	Όμως, δεν αρκέστηκε σε αυτά. Εκτέθηκε περισσότερο. Πριν από τις εκλογές του 2007 αναφώνησε τα τρία «δεν». Τώρα βλέπουμε ότι και με το νομοσχέδιο αυτό αποκαλύπτεται πλήρως το μέγεθος της πολιτικής του ασυνέπειας. Ο αυτοκράτορας είναι πια γυμνός! Η αξιοπιστία του έπεσε στο ναδίρ. Δεν ήρθε ούτε στη Βουλή μέχρι τώρα για να την υπερασπίσει. Κάτω από την κατακραυγή των πολιτών και της Αντιπολίτευσης αποσύρατε την κατάργηση της δυνατότητας σύνταξης που υπήρχε πάγια στη χώρα μας για συνταξιοδότηση στα τριάντα επτά χρόνια εργασίας. 
      Το ίδιο κάνατε και με τους συνεταιρισμούς. Γιατί, όμως, δεν αφήνατε τη διάταξη, όπως ίσχυε μέχρι τώρα, μέχρι το 2013; Ξέρετε πόσα τέτοια θέματα υπάρχουν, κυρία Υπουργέ, που δεν λαμβάνονται υπ’ όψιν, αφού δεν υπήρξε ουσιαστικός κοινωνικός διάλογος; 
      (Στο σημείο αυτό την Προεδρική Έδρα  καταλαμβάνει η Β΄ Αντιπρόεδρος της Βουλής κ. ΕΛΣΑ ΠΑΠΑΔΗΜΗΤΡΙΟΥ)
      	Σας καταθέτω έγγραφα των βιοτεχνών, των εμπόρων, των πρατηριούχων, των εργαζομένων μητέρων, των υγειονομικών, των εργαζομένων στα ιατρικά εργαστήρια, των τεχνικών της τηλεόρασης, όλων των επιστημών, των ελεύθερων επαγγελματιών, των πρώην εργαζομένων στον Ελληνικό Οργανισμό Πρόνοιας, των οικονομολόγων που εργάστηκαν στο Υπουργείο Γεωργίας, των αγροτών, των αγροτισσών, αλλά και τη γνώμη της Ο.Κ.Ε., που ήρθε μόλις χθες, λόγω των συνοπτικών διαδικασιών που ακολουθήσατε και που θέτει σοβαρά θέματα που πρέπει να λάβετε υπ’ όψιν σας. 
      (Στο σημείο αυτό ο Βουλευτής κ. Βασίλειος Κεγκέρογλου καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Η Κυβέρνηση, αντί να αναγνωρίσει την αθέτηση των υποσχέσεών της και να ζητήσει την επιείκεια αυτών που εμπαίζει, συνεχίζει να επιμένει ότι ισχύουν τα τρία «δεν» του Πρωθυπουργού. Όμως, και τα όρια συνταξιοδότησης αυξάνονται και οι ήδη χαμηλές συντάξεις μειώνονται.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ολοκληρώνω, κύριε Πρόεδρε. 
      Κυρίες και κύριοι συνάδελφοι, ο τόπος…
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε συνάδελφε, παρακαλώ!
      ΒΑΣΙΛΕΙΟΣ ΚΕΓΚΕΡΟΓΛΟΥ: Όχι, κυρία Πρόεδρε. Έχουμε μια ανοχή και…
      ΠΡΟΕΔΡΕΥΟΥΣΑ (Έλσα Παπαδημητρίου): Καμμία ανοχή, κύριε συνάδελφε!
      ΒΑΣΙΛΕΙΟΣ ΚΕΓΚΕΡΟΓΛΟΥ: Κυρία Πρόεδρε, εγώ δεν συμφώνησα με τη μείωση του χρόνου ομιλίας. Ο κύριος Πρόεδρος είπε ότι δίνει ανοχή. Θα το τηρήσετε, όπως τηρήθηκε προηγουμένως. Όχι να αλλάζει ο Πρόεδρος και να αλλάζει και η τακτική! 
      ΠΡΟΕΔΡΕΥΟΥΣΑ (Έλσα Παπαδημητρίου): Θέλετε να προσέξετε πώς μιλάτε στο Προεδρείο; Ολοκληρώστε εντός δευτερολέπτων, σας παρακαλώ!
      ΒΑΣΙΛΕΙΟΣ ΚΕΓΚΕΡΟΓΛΟΥ: Ο κόσμος έχει ανάγκη από ένα σύγχρονο σύστημα κοινωνικής προστασίας που θα δώσει πραγματική στήριξη στην ελληνική οικογένεια. Χρήματα υπάρχουν απ’ αυτά που σήμερα χαρίζονται στις Τράπεζες, χάνονται από την εισφοροδιαφυγή και απομυζά το κύκλωμα του φαρμάκου. Αυτό που χρειάζεται είναι βούληση και ειλικρίνεια και εσείς αποδείξατε ότι δεν διαθέτετε ούτε το ένα ούτε το άλλο.
      (Χειροκροτήματα από την πτέρυγα του ΠΑ.ΣΟ.Κ.)
      ΦΑΝΗ ΠΕΤΡΑΛΙΑ – ΠΑΛΛΗ (Υπουργός Απασχόλησης και Κοινωνικής Προστασίας): Κυρία Πρόεδρε, μου επιτρέπετε; 
      ΠΡΟΕΔΡΕΥΟΥΣΑ (Έλσα Παπαδημητρίου): Κυρία Υπουργέ, πόσο χρόνο θα χρειαστείτε;
      ΦΑΝΗ ΠΕΤΡΑΛΙΑ – ΠΑΛΛΗ (Υπουργός Απασχόλησης και Κοινωνικής Προστασίας): Ένα πεντάλεπτο μόνο, κυρία Πρόεδρε. 
      Θέλω να αναφερθώ στο Σώμα και να πω ότι θα καταθέσω στο άρθρο 143 και 144 κάποιες νομοτεχνικές βελτιώσεις. Για το άρθρο 143 είναι αυτό που ανακοίνωσα το πρωί, για τους συνεταιρισμούς. Το άρθρο 144 θα σας πω σε τι αφορά. 
      Κυρίες και κύριοι συνάδελφοι –απευθύνομαι στην Αντιπολίτευση, αλλά και στη Συμπολίτευση- όλοι με τις ομιλίες σας σε αυτή τη δεύτερη ενότητα για τις στοχευόμενες ασφαλιστικές παρεμβάσεις δικαιώσατε αυτό το οποίο είπα από την πρώτη στιγμή στην πρωτολογία μου, όταν μίλησα επί της αρχής του νομοσχεδίου. 
      Το νομοσχέδιο αυτό δεν είναι εισπρακτικό. Αυτό το είπατε όλοι. Βεβαίως, εσείς το είπατε ως αρνητικό του νομοσχεδίου. Όμως, εγώ πιστεύω απόλυτα –και το πιστεύουν και οι συμπολίτες μου- ότι αυτό είναι το θετικό του νομοσχεδίου. Δεν είναι εισπρακτικό, που σημαίνει ότι αυτό το νομοσχέδιο καλείται να θεραπεύσει στρεβλώσεις, παθογένειες, αδικίες και να φέρει ισονομία. 
      ΘΕΟΔΩΡΟΣ ΠΑΓΚΑΛΟΣ: Είναι δημοσιονομικού χαρακτήρα; Πείτε μας «ναι ή όχι;» 
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Απασχόλησης και Κοινωνικής Προστασίας): Αναφέρομαι, λοιπόν, στα άρθρα τα οποία συζητούμε σήμερα. Ειδικά πρέπει να σας πω ότι ως προς το άρθρο 140 που αναφέρεται στα ανάπηρα παιδιά προσθέτουμε επιπλέον…
      ΘΕΟΔΩΡΟΣ ΠΑΓΚΑΛΟΣ: Πείτε μας! Το ξεφτιλίσατε εντελώς!
      (Θόρυβος στην Αίθουσα)
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Πάγκαλε, σας παρακαλώ!
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Απασχόλησης και Κοινωνικής Προστασίας): …ότι χρήση μπορεί να κάνει και ο πατέρας. 
      	Οι παρεμβάσεις τις οποίες κάνουμε είναι παρεμβάσεις ως προς τα ειδικά όρια ηλικίας και ως προς τις ειδικές διατάξεις. 
      Γιατί οφείλω να σας πω ότι όλες αυτές τις ειδικές διατάξεις που ισχύουν στα ειδικά ταμεία, είναι εκείνες οι οποίες οδηγούν και σε όλες αυτές τις παθογένειες του συστήματος. 
      Επειδή κατά κόρον ακούστηκε για τις τρίτεκνες ή για άλλες κατηγορίες μητέρων, πρέπει να επαναλάβω αυτό το οποίο είπα και χθες, ότι δηλαδή, στην επιταγή της ισότητας, έχουμε σωρεία αποφάσεων των δικαστηρίων, όπου δίδεται η δυνατότητα και στους άνδρες να κάνουν χρήση των διατάξεων αυτών, με αποτέλεσμα να έχουμε σήμερα άνδρες, οι οποίοι βγαίνουν στα τριάντα οχτώ στη σύνταξη.
      Επίσης να απαντήσω για τη διάταξη που αφορά τα τρία παιδιά, που κατά κόρον ακούστηκε και που πρέπει να σας πω ότι αφορά μόνο τα ειδικά ταμεία, και εξαιτίας της είχαμε σωρεία εικονικών διαζυγίων, όσο κι αν αυτό σας κάνει εντύπωση. 
      Αναφέρομαι σε αυτό που θα μπορούσα να του δώσω τον όρο «κοινωνική θητεία», στα άρθρα 141, 142, 143 και 144. Κύριοι συνάδελφοι, εμείς που κάναμε μάχες και απευθύνομαι τώρα στις γυναίκες συναδέλφους μου, γιατί ξεκινήσαμε από τους γυναικείους αγώνες και το γυναικείο κίνημα, χρόνια αγωνιζόμαστε γι’ αυτές τις ρυθμίσεις για την προστασία της μητρότητας. 
      Επειδή πολλά ειπώθηκαν και για την κυρία Υφυπουργό και για μένα, για τις δύο γυναίκες, εγώ είμαι πάρα πολύ υπερήφανη για αυτήν τη μεγάλη μεταρρύθμιση. Εγώ, θεωρώ ότι είναι μεγάλη μου τιμή ότι ως μέλος αυτής της Κυβέρνησης και πάρα πολλά χρόνια μέλος αυτού του κόμματος, είμαι η αρμόδια Υπουργός γι’ αυτή τη μεγάλη ασφαλιστική μεταρρύθμιση, που αποτελεί για τη χώρα μια μεγάλη τομή. Και θέλω να πω ότι ναι όλα όσα έχω γράψει σε εκείνο το βιβλίο -και σας ευχαριστώ που κάνατε αναφορά- όλα εκείνα τα πρεσβεύω και τα εφαρμόζω πλέον, όπως τα εφαρμόζει η Κυβέρνησή μου η οποία τα πιστεύει.
      ΕΥΑΓΓΕΛΟΣ ΠΑΠΑΧΡΗΣΤΟΣ: Τα παίρνετε πίσω.
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Απασχόλησης και Κοινωνικής Προστασίας): ‘Ηθελα λοιπόν να πω όσον αφορά τα πλασματικά χρόνια, τεσσεράμισι σήμερα, πέντε από αύριο, μάλλον από σήμερα που ψηφίζεται το νομοσχέδιο. Αφορά μόνο το Ι.Κ.Α.-Ε.Τ.Α.Μ. τώρα, από το βράδυ θα αφορά όλους τους κοινωνικούς φορείς. Αφορά τις γεννήσεις από το 2003 τώρα που μιλάμε, σε λίγες ώρες θα αφορά τις από το 2000 μητέρες. 
      Μέχρι σήμερα τα πλασματικά χρόνια θεμελιώνουν το δικαίωμα της συνταξιοδότησης, σε λίγες ώρες, όχι μόνον θα θεμελιώνουν αλλά συνυπολογίζονται στη σύνταξη. Μέχρι σήμερα αφαιρούντο από τα πλασματικά χρόνια οι τρεισήμισι μήνες της γονικής άδειας. Σε λίγες ώρες η γονική άδεια θα είναι εκτός του πλασματικού χρόνου.
      Είναι λοιπόν αυτά τα μέτρα για το δημογραφικό. Αυτά τα μέτρα μαζί με το νομοσχέδιο που ετοιμάζουμε μαζί με την κυρία Καλαντζάκου και που θα έρθει σε λίγο καιρό που αφορά στους βρεφονηπιακούς σταθμούς και τα καινοτόμα μέτρα για τη μητρότητα.
      ‘Αρθρο 143. Επειδή πάρα πολλά ακούστηκαν για την παράγραφο 7 του άρθρου 143, να σας θυμίσω ότι στην Επιτροπή που το φέρατε και συνέχεια το λέγατε, προσέθεσα και είναι στο νόμο από την πρώτη στιγμή, δύο λέξεις που λέγανε «για τις παραπάνω διατάξεις»; Η παράγραφος 7 του άρθρου 143 αναφέρεται στις διατάξεις του 143, άρα αναφέρεται στην τριακονταπενταετία. Και εδώ θα δώσω μια γενικότερη απάντηση. Το νομοσχέδιο έχει μια φιλοσοφία που είναι να συνδυασθούν τα συνταξιοδοτικά δικαιώματα με τα όρια ηλικίας.
      Και γι’ αυτό αυξάνονται σταδιακά από το 2010 ή από το 2013 και ανά εξάμηνο τα όρια ηλικίας. Εδώ η παράγραφος 8, όπως ξέρετε πολύ καλά και όπως είπα πριν, αφαιρέθηκε. Υπάρχουν τα τριάντα επτά έτη εργασίας με όριο ηλικίας πενήντα οκτώ. Είχε τεθεί μόνο για την ομοιομορφία, την ισονομία, αν θέλετε, για τη δικαιολόγηση της φιλοσοφίας του νομοσχεδίου.
      Παρ’όλα αυτά, όλες οι πτέρυγες –και πρέπει να το παραδεχτώ αυτό- όλοι, κυρίες και κύριοι συνάδελφοι, ζητήσατε την διαγραφή του. Και θεώρησα λογικό να παραμείνουν τα τριάντα επτά χρόνια χωρίς όριο ηλικίας. 
      Για το άρθρο 144 που αφορά τη μητέρα με τα ανήλικα παιδιά ακούστηκαν κατά κόρον πάρα πολλά. Τι γίνεται σήμερα; Πενήντα πέντε ετών είναι το όριο της ηλικίας για πλήρη σύνταξη. Ήταν και είναι. Εκείνο που αλλάζει είναι ότι η μητέρα πλέον –και όχι τώρα αλλά πολύ πιο μακριά- δεν θα μπορεί να κάνει χρήση της μειωμένης σύνταξης που έπαιρνε στα πενήντα. Πάρα πολύ μικρή σύνταξη, κυρίες και κύριοι συνάδελφοι. Το θετικό που τώρα νομοθετούμε είναι ότι η «ανηλικότητα» θεμελιώνεται στο πεντηκοστό έτος. Δηλαδή, εάν η μητέρα έχει ανήλικο παιδί στα πενήντα. Η μεγάλη θετική διαφορά είναι ότι ενώ η μητέρα από τα πενήντα μέχρι τα πενήντα πέντε έπαιρνε μειωμένη, τώρα στα πενήντα πέντε παίρνει πλήρη. Και θεμελιώνει ανηλικότητα και στα πενήντα ένα και στα πενήντα δύο και στα πενήντα τρία και στα πενήντα τέσσερα. Είναι λοιπόν ένα πάρα πολύ θετικό μέτρο.
      Άρθρο 145, παραμονή για την εργασία. Πόσα ακούστηκαν; Οι ασφαλισμένοι όπως ξέρετε είναι χωρισμένοι στα δύο: Οι προ του 1993 και οι μετά το 1993. Για εκείνους τους εργαζόμενους που θα θελήσουν να εργαστούν οικειοθελώς μετά την τριακονταπενταετία δίδουμε 3,3 αύξηση. Στην περίπτωση των μετά το 1993 το 3,3 έχει και μία άλλη διάσταση. Το 70% το οποίο ισχύει αυτήν την στιγμή για τη σύνταξή τους…
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Υπουργού) 
      ΠΡΟΕΔΡΕΥΟΥΣΑ (Έλσα Παπαδημητρίου): Κυρία Υπουργέ, συντομεύετε, αν θέλετε. Πρέπει να μιλήσουν λίγοι συνάδελφοι ακόμα.
      ΦΑΝΗ ΠΕΤΡΑΛΙΑ -ΠΑΛΛΗ (Υπουργός Απασχόλησης και Κοινωνικής Προστασίας): Τελειώνω αμέσως, κυρία Πρόεδρε.
      Έχουμε λοιπόν την αναπλήρωση της σύνταξης με το 3,3. Το 70% του μισθού γίνεται στο 80%. 
      Θα πω μία κουβέντα ακόμα αναφερόμενη σε πολλούς συναδέλφους της Αντιπολίτευσης. Το πολύ σωστό το οποίο θίξατε αφορά στην ταλαιπωρία των ανθρώπων που έχουν βαριά αναπηρία και που πραγματικά είναι ντροπή για την κοινωνία μας να ταλαιπωρούνται, να είναι υποχρεωμένοι να περνούν συνέχεια από τις ειδικές επιτροπές για να πιστοποιείται αναπηρία η οποία δεν υπάρχει περίπτωση ποτέ να βελτιωθεί. Προς την κυρία Χριστοφιλοπούλου, αλλά και προς άλλους συναδέλφους που έθεσαν το θέμα θα ήθελα να πω ότι δεν χρειάζεται να μπει στο νόμο. Θα υπάρξει σύντομα δική μου απόφαση και εγκύκλιος προς όλες τις επιτροπές του Ι.Κ.Α. σ’ ολόκληρη την Ελλάδα. Πραγματικά αυτό που για κανέναν από μας δεν είναι ευτυχές σύντομα θα εκλείψει. 
      Τελειώνω με μία μόνο κουβέντα για την αγρότισσα.
      ΠΡΟΕΔΡΕΥΟΥΣΑ (Έλσα Παπαδημητρίου): Κυρία Υπουργέ, με συγχωρείτε.
      ΦΑΝΗ ΠΕΤΡΑΛΙΑ -ΠΑΛΛΗ (Υπουργός Απασχόλησης και Κοινωνικής Προστασίας): Να πω ότι θα έλθει καινούργιος νόμος για τον ΟΓΑ και για την αγρότισσα. Το είπα και χθες, το επαναλαμβάνω και σήμερα. Δεν έχει αποκλειστεί η αγρότισσα από τις διατάξεις. Λόγω ευθύνης απέναντι στον αγροτικό κόσμο κι επειδή εμείς δεν θέλουμε να νομοθετούμε αποσπασματικά, γι’ αυτό θα έλθει νόμος που θα αφορά τους αγρότες και ιδιαίτερα την αγρότισσα.
      Τελειώνω καταθέτοντας τις νομοτεχνικές βελτιώσεις.
      (Χειροκροτήματα από την πτέρυγα της Νέας Δημοκρατίας)
      (Στο σημείο αυτό η Υπουργός Απασχόλησης και Κοινωνικής Προστασίας κ.  Φάνη Πάλλη-Πετραλιά καταθέτει για τα Πρακτικά το προαναφερθέν έγγραφο το οποίο έχει ως εξής:
      «Νομοτεχνικές βελτιώσεις στο σχέδιο νόμου «Διοικητική και οργανωτική μεταρρύθμιση του συστήματος κοινωνικής ασφάλισης και λοιπές ασφαλιστικές διατάξεις»
      Άρθρο 143
      1. Η παρ. 8 διαγράφεται και η παρ. 9 αναριθμείται σε 8.
      2. Στο τέλος της παρ. 9 η ημερομηνία «1.1.2010» αντικαθίσταται από την «31.12.2010».
      Άρθρο 144
      Στο τέλος της παρ. 1 προστίθεται εδάφιο ως εξής: «Οι ανωτέρω διατάξεις εφαρμόζονται και στους χήρους πατέρες ανηλίκων παιδιών».  »).
      ΠΡΟΕΔΡΕΥΟΥΣΑ (Έλσα Παπαδημητρίου): Ο κ. Δραγασάκης έχει το λόγο.
      Κύριοι συνάδελφοι, προηγουμένως θα ήθελα να εισηγηθώ κάτι στους Κοινοβουλευτικούς Εκπροσώπους, ότι πάμε σύντομα για ψηφοφορία. 
      ΙΩΑΝΝΗΣ ΔΡΑΓΑΣΑΚΗΣ: Κυρία Πρόεδρε, είχα ενημερώσει νωρίς το Προεδρείο ότι θα ήθελα το λόγο. Δεν έχω μιλήσει!
      ΠΡΟΕΔΡΕΥΟΥΣΑ (Έλσα Παπαδημητρίου): Ελάτε, κύριε Δραγασάκη, έχετε το λόγο.
      ΙΩΑΝΝΗΣ ΔΡΑΓΑΣΑΚΗΣ: Κυρία Πρόεδρε, θα αναφερθώ σε ορισμένα ειδικά θέματα κατά κάποιον τρόπο λέγοντας όμως σε εισαγωγικά το εξής. Ένα από τα προβλήματα του ασφαλιστικού μας συστήματος από παλιά είναι η μεγάλη του αποσπασματικότητα. Το σύστημά μας αναπτύχθηκε διαχρονικά πολλές φορές με κριτήρια αποσπασματικά, μερικές φορές με κριτήρια πελατειακά ακόμα και κομματικά, με αποτέλεσμα να έχουν διαμορφωθεί πάρα πολλές ειδικές καταστάσεις. Εάν, λοιπόν, κάποιος δεν γνωρίζει αυτά τα ιδιαίτερα χαρακτηριστικά του κάθε κλάδου, επιτρέψτε μου την έκφραση, μπορεί να λέει «ανοησίες». Εάν κάποιος αγνοήσει αυτά τα ιδιαίτερα χαρακτηριστικά και προσπαθήσει να κάνει παρεμβάσεις, υπάρχει κίνδυνος να κάνει ζημιά, να κάνει βλάβη. Είναι όπως ένας γιατρός που προσπαθεί να θεραπεύσει έναν άρρωστο, χωρίς να ξέρει το ιστορικό του αρρώστου. Μπορεί να τον σκοτώσει. 
      Παραδείγματος χάριν, για να είμαι συγκεκριμένος, ακούει ο κόσμος για τη Δ.Ε.Η.. Δεν ξέρει ο πολύς ο κόσμος την ιδιαιτερότητα που έχει ο χώρος αυτός, ότι δηλαδή στη Δ.Ε.Η. δεν υπήρχε ταμείο ασφαλιστικό, ότι οι εισφορές των εργαζομένων στη Δ.Ε.Η. χρηματοδοτούσαν τις επενδύσεις, την ανάπτυξη της επιχείρησης της Δ.Ε.Η. και ακριβώς γι’ αυτόν το λόγο κι εμείς στηρίξαμε κάποια ρύθμιση, εάν και δεν συμφωνούσαμε πλήρως, για να υπάρξει ένα ταμείο στο χώρο της Δ.Ε.Η.. 
      Αντί, λοιπόν, τώρα να έλθει η Κυβέρνηση και να διευρύνει αυτό το ταμείο, ενδεχομένως να το κάνει ένα ταμείο για τον κλάδο ενέργειας συνολικά, έρχεται αγνοώντας τις ιδιαιτερότητες να το εντάξει ισοπεδωτικά δημιουργώντας τεράστια ερωτήματα και  προβλήματα. 
      Άλλο παράδειγμα. Έχουμε εδώ όλοι μας πάρα πολλά υπομνήματα, αλλά περιορίζομαι σε ένα πρόσφατο από την Ένωση Ελλήνων Χημικών. Κύριε Υπουργέ, προφανώς το πήρατε κι εσείς ή οι σύμβουλοί σας. Γράφει το υπόμνημα, λένε οι Έλληνες Χημικοί: «Με βάση το σχέδιο νόμου πληροφορούμεθα ότι εντάσσεται το ταμείο μας στο τάδε ταμείο. Ερώτημα: Έχετε λάβει υπ’όψιν σας ότι εμείς έχουμε ασφαλισμένους επικουρικής ασφάλισης ιδιωτικού τομέα αλλά έχουμε και ελεύθερους επαγγελματίες και έχουμε και δημόσιους υπαλλήλους; Τι πρόβλημα θα υπάρξει και τι προβλήματα θα δημιουργηθούν εάν κανείς δεν  πάρει υπ’όψιν του αυτήν την ιδιαιτερότητα;» 
      Τρίτο παράδειγμα όσον αφορά τους εργαζόμενους της Τοπικής Αυτοδιοίκησης. Εκεί υπάρχουν δύο ταμεία, υπάρχει μία εισφορά 4% και λέτε, παίρνω αυτά τα δύο ταμεία και τα βάζω στο Τ.Ε.Α.Δ.Υ., όπου υπάρχουν δύο εισφορές, μία εισφορά 3% και μία εισφορά 4%. Δηλαδή, στην πρώτη περίπτωση η εισφορά είναι 4% και στη δεύτερη περίπτωση αθροιστικά είναι 7% για επικουρικό και εφάπαξ. 
      Ρωτούν οι άνθρωποι, τι σημαίνει αυτό; Θα πάει και του δικού μας ταμείου η εισφορά στο 7%; Εάν δεν πάει στο 7%, δεν θα δημιουργηθούν ελλείμματα; Μήπως επομένως η πρόθεση είναι να μειωθούν οι παροχές; Ποιος από εσάς, ποιος από εμάς μπορεί να πει  ότι δεν είναι εύλογα αυτά τα ερωτήματα και δεν θα έπρεπε να απαντηθούν τεκμηριωμένα και όχι με ευχές πριν από την όποια προσπάθεια ενοποίησης; 
      Άλλο παράδειγμα είναι οι συνεταιριστικοί οργανισμοί. Εδώ, παρακαλώ την προσοχή σας για να δείτε τι, ακριβώς, συμβαίνει. 
      Οι εργαζόμενοι στις συνεταιριστικές οργανώσεις είναι σε πολύ άσχημη οικονομική κατάσταση. Πολλοί δεν παίρνουν ούτε τους μισθούς ούτε τα δεδουλευμένα. Πολλοί κινδυνεύουν να απολυθούν και αν απολυθούν δεν δικαιούνται σύνταξη. Περί αυτού πρόκειται. Έκανε μία νύξη και η κυρία Υπουργός πριν. 
      Ακριβώς, γι’ αυτό υπάρχει μία ειδική αντιμετώπιση. Στην αρχική ρύθμιση του άρθρου 243, παράγραφος 9 αναφέρεται το όριο του 2010 και όχι του 2013, όπως θα έπρεπε να ισχύει. Με τις διευκρινίσεις που μας έδωσε η κυρία Υπουργός την πρώτη μέρα, σε αυτή τη ρύθμιση βάζει και το Ταμείο των εργαζομένων στην «Εθνική Ασφαλιστική». Δεύτερη φάση.
      Τρίτη φάση. Με την ομιλία της η κυρία Υπουργός λέει για τους εργαζόμενους στους συνεταιριστικούς οργανισμούς ότι αντί για την 31 Δεκεμβρίου 2009 το κάνει 31 Δεκεμβρίου 2010. Κάνει μία παραχώρηση για τους εργαζόμενους στους συνεταιριστικούς οργανισμούς, όχι για την «Εθνική Ασφαλιστική». Σε κάθε περίπτωση δεν υλοποιεί το αίτημα για το 2013. Θέλω να πω εδώ ότι η αποσπασματικότητα αυξάνεται και με τρόπο παράλογο.
      Και τελειώνω με το θέμα της Τράπεζας της Ελλάδος. Ακούσαμε τον κ. Αλογοσκούφη, το μεσημέρι. Μας είπε κάποια πράγματα. Διαβουλευτήκαμε με έγκριτους νομικούς. Η δική μας διαπίστωση είναι ότι το πρόβλημα παραμένει και το πρόβλημα θα εμφανιστεί στο μέλλον. 
      Τα ενδεχόμενα που διαγράφονται, είναι τα εξής: Πρώτον, υπάρχει το ενδεχόμενο να επιμείνει η Κυβέρνηση να γίνει η ενοποίηση, αλλά η Τράπεζα της Ελλάδος να μην μπορεί να δίνει -και θα έπρεπε να δίνει- στο Ταμείο των εργαζομένων. Το αποτέλεσμα θα είναι να επιβαρυνθεί το Ι.Κ.Α. με τεράστια ποσά. Το δεύτερο ενδεχόμενο είναι να περάσει το νομοσχέδιο, εάν δεν το αποσύρει τελικώς και να μας φέρει μία τροπολογία με την οποία να κάνει την εξαίρεση στο μέλλον. Το τρίτο ενδεχόμενο είναι να μην κάνει τίποτε από όλα αυτά και να έχουμε τον κ. Τρισέ και την Ευρωπαϊκή Κεντρική Τράπεζα να εγκαλούν την Ελλάδα και να οδηγούμαστε σε ακόμη μεγαλύτερα προβλήματα.
      Καταθέτω στα Πρακτικά το δελτίο Τύπου που έβγαλαν οι υπάλληλοι της Τράπεζας της Ελλάδος, ώστε, έστω και τώρα, η κυρία Υπουργός να αντιληφθεί περί τίνος πρόκειται, διότι από αυτά που μας είπε εδώ, εμείς πειστήκαμε ότι τουλάχιστον η Υπουργός δεν γνωρίζει το πρόβλημα. Έστω και αυτήν τη στιγμή πρέπει να αντιμετωπιστεί, για να μην παραμένει πρόβλημα και στο μέλλον.
      (Στο σημείο αυτό ο Βουλευτής κ. Ιωάννης Δραγασάκης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Βεβαίως, αυτά τα λέμε έχοντας κατά νου και τη δική μας προσπάθεια η οποία θα συνεχιστεί -θα επανέλθουμε και αργότερα- γιατί αυτό το νομοσχέδιο πρέπει να αποσυρθεί και εάν δεν αποσυρθεί εμείς θα ζητήσουμε να γίνει αυτό με δημοψήφισμα.
      Ευχαριστώ.
      ΠΡΟΕΔΡΕΥΟΥΣΑ (Έλσα Παπαδημητρίου): Και εγώ ευχαριστώ.
      Ο κ. Παπαχρήστος έχει το λόγο για έξι λεπτά.
      ΕΥΑΓΓΕΛΟΣ ΠΑΠΑΧΡΗΣΤΟΣ: Κυρίες και κύριοι συνάδελφοι, για μία ακόμη μέρα συζητούμε απουσία του άφαντου κ. Αλογοσκούφη, ο οποίος θα έπρεπε να είναι εδώ, γιατί είναι φαρδιά η υπογραφή στο νομοσχέδιο που συζητούμε.
      ΣΤΑΥΡΟΣ ΚΕΛΕΤΣΗΣ: Ήταν εδώ το πρωί.
      ΕΥΑΓΓΕΛΟΣ ΠΑΠΑΧΡΗΣΤΟΣ: Και «κρύβεται» πίσω από τα φουστάνια ή τα παντελόνια μάλλον δύο κυριών! Δεν απάντησε σε αυτά που του ζητήσαμε. Και απευθυνθήκαμε στον ίδιο. 
      (Θόρυβος από την πτέρυγα της Νέας Δημοκρατίας)
      Στον ίδιο είπαμε ότι κινδυνολόγησε. Ήρθε εδώ να κινδυνολογήσει. Και μάλιστα τα στοιχεία του κ. Αλογοσκούφη τα πήρε και η κ. Πατριανάκου και μας τα επανέλαβε εδώ. Είπε ότι το 2050 θα έχουμε το 68% των συνταξιούχων εξαρτημένων και ότι οι δαπάνες θα φτάσουν στο 25% του Α.Ε.Π.. 
      Δείξαμε και ζητήσαμε από τον κ. Αλογοσκούφη να μας πει αυτές τις εκτιμήσεις.
      Γιατί σε όσους ασχολούνται με τα οικονομικά είναι γνωστό ότι το μοντέλο στο οποίο στηρίχτηκε είναι με βάση τα στοιχεία της Παγκόσμιας Τράπεζας, που έχουν αναιρεθεί μέχρι σήμερα.
      Και ήθελα να πω ότι αυτό το νομοσχέδιο όχι μόνο δεν βρίσκεται στη σωστή κατεύθυνση, που είπε η κυρία Υπουργός, αλλά πρόκειται για ένα νομοσχέδιο που στρέφεται ενάντια στις γυναίκες. Είναι ένα μισογύνικο νομοσχέδιο!
      Κυρίες και κύριοι συνάδελφοι, το ασφαλιστικό μας έχει προβλήματα. Αλλά εκεί που αναζητεί η Κυβέρνηση τις λύσεις, είναι στην αντίθετη, ακριβώς, κατεύθυνση. Είναι γνωστό σε όλους μας ότι η χώρα μας είναι η χώρα που έχει τη μικρότερη συμμετοχή γυναικών στο εργατικό δυναμικό. Το βασικό της πρόβλημα είναι ακριβώς αυτό, πώς θα αυξήσουμε τη συμμετοχή των γυναικών στην απασχόληση και στο εργατικό δυναμικό.
      Είναι γνωστό ότι η ανεργία στις γυναίκες είναι διπλάσια από την ανεργία στους άντρες. Αυτό είναι το πρόβλημα. Και εμείς με αυτό το ασφαλιστικό νομοσχέδιο τι λέμε; Λέμε στις γυναίκες «καθίστε σπίτι, σας τιμωρούμε». Θέλουμε να εξισώσουμε τα στοιχεία, την ηλικία εξόδου για την ασφάλιση στις μητέρες, μη αναγνωρίζοντας αυτό το οποίο συζητείται σήμερα σε όλη την Ευρώπη. Το πώς θα βοηθήσουμε τη μητέρα γυναίκα να αντιμετωπίσει την αγορά εργασίας με ένα νέο τρόπο.
      Είναι το πρόβλημα του ασφαλιστικού μας το ζήτημα των γυναικών; Μα, αυτά που εξοικονομείτε περιορίζοντας τα δικαιώματα των εργαζόμενων γυναικών και μητέρων είναι πολύ λιγότερα από την αύξηση της εισφοροδιαφυγής τα τρία τελευταία χρόνια. Θα μπορούσε ό,τι ποσό θα εξοικονομήσετε με αυτό το νομοσχέδιο, να το εξοικονομούσατε περιορίζοντας κατά 7% την εισφοροδιαφυγή.
      Και γι’ αυτό ζήτησα από τον κ. Αλογοσκούφη, ο οποίος ήρθε και δεν απάντησε, ζήτησα και από τις παρευρισκόμενες Υπουργούς να μας πουν με απλά λόγια πόση παράταση δίνει στο ασφαλιστικό σύστημα αυτό το νομοσχέδιο. Ο νόμος Ρέππα είπε ότι εξασφαλίζει, εάν εφαρμοστούν αυτά, τη βιωσιμότητα του ασφαλιστικού συστήματος μέχρι το 2030.
      Μέχρι πότε εξασφαλίζετε μ’ αυτό το νομοσχέδιο και κατά πόσο παρατείνετε τη βιωσιμότητα του ασφαλιστικού συστήματος; Είναι παραπάνω από δυο-τρεις μήνες;
      Γι’ αυτό σας το λένε οι εργαζόμενοι, σας το είπε η έκθεση της Ο.Κ.Ε. και γι’ αυτό δεν θέλατε να τη δείτε. Πρόκειται για ένα αντιλαϊκό νομοσχέδιο, ένα μισογύνικο νομοσχέδιο, ένα νομοσχέδιο που όλη του η φιλοσοφία είναι ότι αντιμετωπίζει την ασφάλιση των συνταξιούχων ως βάρος και στρέφεται στο να επιχειρήσει να μειώσει τα δικαιώματά τους προς τα κάτω.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Έλσα Παπαδημητρίου): Το λόγο έχει ο κ. Δρίτσας.
      Κύριε συνάδελφε, γιατί δεν μιλάμε από τις θέσεις μας; Κάτω των οκτώ λεπτών, πρέπει να μιλάμε από τις θέσεις μας.
      ΘΕΟΔΩΡΟΣ ΔΡΙΤΣΑΣ: Αφηρημένος ανέβηκα, κυρία Πρόεδρε.
      Κυρίες και κύριοι συνάδελφοι, και η κυρία Υπουργός και σειρά Βουλευτών της Πλειοψηφίας, προηγουμένως, θέλησαν να μας πείσουν ότι αυτό το νομοσχέδιο δεν έχει καμμία σχέση με δημοσιονομικούς στόχους. Και όμως, από την αρχή μέχρι το τέλος το μοναδικό κριτήριο που διαπερνά όλες τις ρυθμίσεις είναι οι δημοσιονομικοί στόχοι. Αυτό είναι, όπως το όρισε και η κ. Πατριανάκου, η μείωση του κόστους λειτουργίας του συστήματος χωρίς καμμία άλλη παράμετρο. Είναι ένα δημοσιονομικό νομοσχέδιο, ενώ το ασφαλιστικό είναι κατ’ εξοχήν  κοινωνικό πρόβλημα και σύστημα. 
      Από αυτή την άποψη, η παρουσίαση της κυρίας Υπουργού, που έφθασε μέχρι το σημείο να θεωρεί ότι μπορεί να «ελέγξει» εικονικά διαζύγια τα οποία κανείς δεν ξέρει πώς μπορεί και να τα έχει διαπιστώσει, αποδεικνύει και αναδεικνύει ότι αυτό δεν είναι μεταρρύθμιση. Αυτό είναι μία σειρά ρυθμίσεων για το δημοσιονομικό έλεγχο, με δημοσιονομικούς στόχους, αλλά και πάλι όχι προς όφελος της κοινωνίας ή του κρατικού προϋπολογισμού, αλλά με στόχο σαφή σε πάρα πολλά σημεία του το εργοδοτικό ασφαλιστικό κόστος. Αυτές είναι οι κρυφές έμμεσες ρυθμίσεις που διαπερνούν σε πάρα πολλά σημεία αυτό το νομοσχέδιο και αυτά που ρυθμίζουν. 
      Έτσι, λοιπόν, δεν μπορεί να λύσει το ζήτημα της ασφάλισης των μητέρων γυναικών, όπως δεν μπορεί να λύσει τα ζητήματα της υγειονομικής περίθαλψης και φθάνει στα τερατώδη σημεία, στην τερατώδη ρύθμιση, να αυξάνει τα ένσημα από τα πενήντα στα εκατό χάριν, λέει, του ελέγχου της εισφοροδιαφυγής. Το είπα και το μεσημέρι, ο νεοφιλελεύθερος τεχνοκρατικός εγκέφαλος που συνέλαβε τέτοιο σχέδιο, ότι έτσι μ' αυτό τον τρόπο θα αντιμετωπιστεί η εισφοροδιαφυγή, δεν ξέρω πώς πρέπει να αντιμετωπιστεί! Θα πρέπει να γνωρίσουμε και το όνομά του, εν πάση περιπτώσει, για να τον παρουσιάσουμε ως υπόδειγμα επιστήμονα προς αποφυγή. Και απορώ πώς δέχθηκε από εκεί και πέρα η Κυβέρνηση κάτι τέτοιο.
      Ο απωθητικός κρατισμός, που αναφέρεται σε πολλές τοποθετήσεις και επιχειρηματολογίες της Κυβέρνησης και των Βουλευτών της Πλειοψηφίας, θα πρέπει να συμπληρωθεί με την περίφημη νεοφιλελεύθερη στόχευση που υπηρετεί η Κυβέρνηση του λιγότερου κράτους. 
      Κυρίες και κύριοι συνάδελφοι, και αυτό το νομοσχέδιο έχει λιγότερο κράτος. Λιγότερο κράτος για τα επιχειρηματικά συμφέροντα, λιγότερο κράτος για τις ρυθμίσεις εκείνες που χρειάζονται τη δημόσια παρέμβαση και διαδικασία, για να εξασφαλιστούν κοινωνικά δικαιώματα. Με τίποτα, λοιπόν, δεν μπορεί να είναι δημόσιος, υποχρεωτικός, αναδιανεμητικός ο χαρακτήρας του ασφαλιστικού συστήματος όσο αυτός βρίσκεται στα χέρια επιλογών τέτοιου τύπου, όπως είναι αυτές οι επιλογές της Κυβέρνησης της Νέας Δημοκρατίας. Αλλάζει χαρακτήρα, διολισθαίνει με γρήγορους ρυθμούς μάλιστα προς τον κεφαλαιουχικό και τον κερδοσκοπικό χαρακτήρα, με ένα ελάχιστο πλαφόν της δημόσιας κοινωνικής ασφάλισης. 
      Αυτές είναι, λοιπόν, οι συντεταγμένες άμεσα και έμμεσα αυτού του ασφαλιστικού νομοσχεδίου και των αλλαγών που συντελεί. 
      Κυρία  Υπουργέ, για τις γυναίκες, έτσι ή αλλιώς, αυτού του είδους οι ρυθμίσεις -ακόμη και αν δικαιώσει κάποιος την επιχειρηματολογία που δεν ισχύει στην πραγματικότητα, αλλά για την οικονομία της συζήτησης ας δεχθούμε ότι είναι ευεργετικές διατάξεις για τις γυναίκες- είναι κενές περιεχομένου. Θέτουν τις γυναίκες εκτός αγοράς εργασίας, όταν το ασφαλιστικό δικαίωμα των γυναικών είναι μία διαδικασία ζωής που συνδέεται με το πώς μπορεί να συνδυάσει τους υπόλοιπους ρόλους με το ρόλο της εργαζόμενης γυναίκας. 
      Ακόμη και το ευεργέτημα που εμφανίζεται σε αυτό το νομοσχέδιο, η χρονική επέκταση της άδειας λοχείας ή της άδειας εγκυμοσύνης, είναι δώρο άδωρο και πολύ συχνά στην κρατούσα πραγματικότητα μπορεί να αποδειχθεί και μπούμερανγκ για τις γυναίκες, όταν η ασύδοτη ελεύθερη αγορά θεωρεί ότι δεν θα προσλάβει γυναίκες που πρόκειται να γεννήσουν και πάρα πολλές γυναίκες καθυστερούν την ηλικία τους, όσο μπορούν για να τεκνοποιήσουν, για να μη χάσουν τη δουλειά τους, γιατί η ελεύθερη οικονομία που υπηρετείτε προς κάθε κατεύθυνση και την αφήνετε ελεύθερη και ασύδοτη, τέτοια καθεστώτα διαμορφώνει και επομένως, ακόμη και αυτή η υποτιθέμενη ευνοϊκή ρύθμιση μείον θα γεννήσει στη συνέχεια στη ζωή των γυναικών και δεν θα μπορέσουν αυτές οι γυναίκες να εξασφαλίσουν συντάξιμο χρόνο. 
      Γι’ αυτό η απάντηση της κοινωνίας ήταν μεγαλειώδης και αρνητική και δεν υπήρξε κανένα κοινωνικό τμήμα της κοινωνίας που να υποστηρίξει αυτό το νομοσχέδιο. Γι’ αυτό και είναι αναγκαίο να αποδεχθείτε την πρότασή μας και την πρόταση απ’ ό,τι φαίνεται όλης της Αντιπολίτευσης, για τη διενέργεια δημοψηφίσματος. Αν έχετε δημοκρατική ευαισθησία, αποδεχθείτε το, αυτός είναι ο κανόνας για τη Δημοκρατία.
      Ευχαριστώ πολύ.
      (Χειροκροτήματα από την πτέρυγα του ΣΥ.ΡΙΖ.Α.)
      ΠΡΟΕΔΡΕΥΟΥΣΑ (Έλσα Παπαδημητρίου): Ο κ. Κοσμίδης έχει το λόγο.
      ΙΩΑΝΝΗΣ ΚΟΣΜΙΔΗΣ: Κυρία Πρόεδρε, κυρίες και κύριοι συνάδελφοι, σε όλες τις συνεδριάσεις που προηγήθηκαν και στην Ολομέλεια και στην επιτροπή, αναπτύχθηκε έντονη συζήτηση για τους σκοπούς τους οποίους υπηρετεί το υπό συζήτηση σχέδιο νόμου. Κατά τη γνώμη μου, ένας εκ των βασικών σκοπών του σχεδίου νόμου είναι να κατοχυρώσει την κοινωνική αλληλεγγύη, μεταξύ των γενεών. Για να γίνει, όμως, αυτό είναι απαραίτητο να αποκατασταθεί ο αναδιανεμητικός και δημόσιος χαρακτήρας του συστήματος που σε μεγάλο βαθμό έχει αλλοιωθεί. Και έχει αλλοιωθεί, διότι παρά τις εισφορές που καταβάλλουν εργαζόμενοι και εργοδότες, δεν υπάρχει εγγυημένη ασφάλεια για το μέλλον και ούτε προσφέρονται οι απαραίτητες σε ποιότητα και ποσότητα παροχές.
      Η επιδείνωση της σχέσεως, μεταξύ ασφαλισμένων και συνταξιούχων, που σήμερα είναι 1,75 προς 1, έναντι της υγιούς σχέσης 4 προς 1, έχει ως συνέπεια τη συσσώρευση οργανικών ελλειμμάτων του συστήματος κοινωνικής ασφάλισης. Τα ελλείμματα αυτά καλύπτονται από κρατικές επιχορηγήσεις. Το ύψος των επιχορηγήσεων ανήλθε στα 18.000.000.000 ευρώ το 2008, ή σε ποσοστό 12,5% του Ακαθάριστου Εθνικού Προϊόντος για το 2008. Σύμφωνα με μελέτες τα επόμενα χρόνια θα φθάσει το 25% του Ακαθάριστου Εθνικού Προϊόντος, με ό,τι αυτό συνεπάγεται για τα δημόσια οικονομικά και για τον κρατικό προϋπολογισμό. Εξαιτίας, λοιπόν, της ακόμη μεγαλύτερης επιβάρυνσης στο μέλλον επιβάλλεται να αγωνιζόμαστε για την αύξηση του ποσοστού απασχόλησης και την αύξηση του επιπέδου της παραγωγικότητας των ενεργών γενεών.
      Κυρία Πρόεδρε, βασικός σκοπός του παρόντος σχεδίου νόμου είναι η δημιουργία ενός συστήματος κοινωνικής ασφάλισης σύγχρονου, ορθολογικού, κοινωνικά δίκαιου, βιώσιμου με μακροχρόνια προοπτική. Σκοπεύει στη δημιουργία ενός συστήματος που θα διέπεται από τις αρχές του δημόσιου, του καθολικού, του υποχρεωτικού και αναδιανεμητικού χαρακτήρα της κοινωνικής ασφάλισης, με έμφαση στην ομοιόμορφη μεταχείριση των ασφαλισμένων και στην όσο το δυνατόν ευμενέστερη μεταχείριση εκείνων που εμφανίζονται οικονομικά ασθενέστεροι.
      Η ανάγκη στήριξης των ευπαθών κοινωνικών ομάδων, που αποδεδειγμένα αντιμετωπίζουν μεγάλες δυσχέρειες στο να ανταποκρίνονται στις βασικές καθημερινές βιοτικές τους ανάγκες και η υποχρέωση της πολιτείας να συμβάλει στη στήριξη των ομάδων αυτών, ενισχύοντας παράλληλα και την κοινωνική συνοχή, θα ολοκληρωθεί με την καθιέρωση της Εθνικής Σύνταξης.
      Στα υπό συζήτηση άρθρα, τα οποία συζητάμε τώρα, στα άρθρα 140 έως 142, για την προστασία της οικογένειας και της μητρότητας, έχουμε να παρατηρήσουμε τα εξής:
      Στόχος των προτεινόμενων ρυθμίσεων είναι η ενίσχυση της κοινωνικής συνοχής, με τη διεύρυνση της προστασίας των ομάδων του πληθυσμού που χρήζουν ιδιαίτερης προστασίας, όπως οι πατέρες και οι οικογένειες αναπήρων τέκνων, οι γονείς ασφαλισμένοι όλων των ασφαλιστικών φορέων, οι ασφαλιζόμενες μητέρες που ωφελούνται, τόσο από τη μείωση των εισφορών, κατά 50%, κατά τη διάρκεια του δωδεκάμηνου μετά το μήνα του τοκετού ή της λήξης της επιδότησης λόγω λοχείας, όσο και από την πρόβλεψη της ειδικής εξάμηνης άδειας προστασίας της μητρότητας.
      Για τα άρθρα 143 έως 145 που αναφέρονται στα όρια ηλικίας συνταξιοδότησης, στη συνταξιοδότηση των μητέρων και στα κίνητρα παραμονής στην εργασία, μπορούμε να πούμε ότι οι προτεινόμενες ρυθμίσεις προωθούν τη σταδιακή εφαρμογή ενός μοντέλου ενεργούς γήρανσης που στο μέλλον όμως, πρέπει να ολοκληρωθεί με ένα ολοκληρωμένο πλέγμα πολιτικών ενεργούς γήρανσης και δράσεων που θα προάγουν την απασχόληση στις μεγαλύτερες ηλικίες, όπως την ενίσχυση των επιχειρήσεων για την εξάλειψη δυσμενών διακρίσεων, λόγω ηλικίας, πρώτον στην πρόσληψη, στην απόλυση και στην εξέλιξη.
      Δεύτερον, την αναδιάρθρωση των συνθηκών εργασίας των μεγαλύτερων εργαζομένων και τρίτον, την υλοποίηση δράσεων κατάρτισης για τη βελτίωση της εργασιακής ικανότητας των μεγαλύτερων εργαζομένων.
      Για το άρθρο 143 παράγραφος 8, με την δήλωση της κυρίας Υπουργού ότι η παράγραφος αυτή διαγράφεται, δεν έχουμε να παρατηρήσουμε τίποτε.
      Για την παράγραφο 9 του ιδίου άρθρου με την ρύθμιση που προτείνει η κυρία Υπουργός, ικανοποιείται αρκετά το αίτημα των εργαζομένων στις συνεταιριστικές οργανώσεις και των ιδίων των εργαζομένων.
      Τελειώνοντας, κυρία Πρόεδρε, θέλω να επαναλάβω και τη θέση μας που εκφράσαμε και στην Επιτροπή για τη μείωση του χρόνου ασφάλισης για την αγρότισσα και τον αγρότη. Θεωρώ ότι η δέσμευση της κυρίας Υπουργού για την κατάθεση ειδικού νομοσχεδίου για τον Ο.Γ.Α., θα δοθεί η δυνατότητα να ικανοποιηθούν τα δίκαια αυτά αιτήματα.
       Ακόμη, επιθυμούμε να θέσουμε και πάλι το ζήτημα του χρόνου ασφάλισης των ιατρών ώστε να μειωθεί ο χρόνος ασφάλισης από τα τριάντα εννιά έτη στα τριάντα πέντε και να αλλάξει ο τρόπος ασφάλισης των ιατρών. Να ασφαλίζεται δηλαδή η ιδιότητα του γιατρού και όχι η εργασία. Και ο λόγος για την αλλαγή αυτή είναι ότι σήμερα υπάρχει μεγάλη ανεργία στον ιατρικό κλάδο και μάλλον είναι εξαιρετικά δύσκολο στους νέους γιατρούς να φτάσουν τα απαραίτητα χρονικά όρια ασφάλισης.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Έλσα Παπαδημητρίου): Το λόγο έχει ο συνάδελφος κ. Λεβέντης.
      ΑΘΑΝΑΣΙΟΣ ΛΕΒΕΝΤΗΣ: Κυρίες και κύριοι συνάδελφοι, τα κεφάλαια που συζητούμε και περιλαμβάνουν τα άρθρα 140 έως 145 δίνουν όλο το πνεύμα, την πεμπτουσία θα λέγαμε του νομοσχεδίου. Μετά την αναγκαστική ενοποίηση των ταμείων που θεσμοθετείται με τα προηγούμενα άρθρα, έχουμε τώρα σε αυτά τα άρθρα την θεσμοθέτηση της καταστρατήγησης των ορίων συνταξιοδότησης παρά τις επίσημες πρωθυπουργικές διαβεβαιώσεις, ότι τα όρια ηλικίας δεν θα θιγούν.
      Συγκεκριμένα, στο άρθρο 141 δίνεται η δυνατότητα αναγνώρισης πλασματικού χρόνου στις μητέρες και μέχρι πέντε χρόνια για τρία παιδιά. Όμως, αυτή η ρύθμιση γίνεται προκειμένου να χρυσωθεί το χάπι, για τα επιπλέον χρόνια που επιβάλλει στις μητέρες το άρθρο 144. Παράλληλα υπάρχουν δύο ζητήματα. Το πρώτο είναι ότι εξαιρούνται από τη ρύθμιση αυτή οι ασφαλισμένες στον Ο.Γ.Α.. Γιατί κυρία Υπουργέ, αυτή η διάκριση;
      Η δεύτερη έχει να κάνει με το ότι το κόστος αυτής της παροχής δεν καλύπτεται από τον κρατικό προϋπολογισμό, αλλά από τα ίδια τα ταμεία. Δηλαδή, και αυτή την παροχή τη χρηματοδοτούν οι ίδιοι οι ασφαλισμένοι. Στην ίδια λογική κινείται και η ρύθμιση για μειωμένες εισφορές των μητέρων για ένα χρόνο, οι οποίες επίσης δεν καλύπτονται από πουθενά και κατά συνέπεια τις χρεώνονται τα ταμεία.
      Άρθρο 142. Όπως και το προηγούμενο, προσπαθεί να «χρυσώσει το χάπι» των επιπλέων ετών που επιβάλει στις μητέρες το άρθρο 144. Στο άρθρο αυτό ρυθμίζεται η χορήγηση στις μητέρες ασφαλισμένες στο Ι.Κ.Α. μετά την λήξη της άδειας λοχείας, άδειας έξι μηνών με αποδοχές ίσες με τον κατώτατο μισθό της εκάστοτε Εθνικής Συλλογικής Σύμβασης Εργασίας. Στις περιπτώσεις μειωμένης απασχόλησης στο προηγούμενο του τοκετού διάστημα, με το μισό του ανωτέρου ποσού. Αυτή η παροχή όμως, όπως και οι εργοδοτικές ασφαλιστικές εισφορές, δεν βαρύνουν τον κρατικό προϋπολογισμό αλλά τον Ο.Α.Ε..
      Στο επόμενο κεφάλαιο και στα άρθρα 143-145 εδώ καταρρίπτονται τα δύο από τα τρία «δεν» της Κυβέρνησης, αυτό της αύξησης των ορίων ηλικίας.
      Το άρθρο 143 προσθέτει δύο έως πέντε ηλικιακά χρόνια στις κατηγορίες των ασφαλισμένων που αναφέρεται. 
      Το άρθρο 144 προσθέτει μέχρι πέντε χρόνια στις περισσότερες μητέρες.
      Και το άρθρο 145 έρχεται να καταργήσει ακόμη και το όριο των εξήντα πέντε ετών.
      Η παράγραφος 9 του άρθρου 143 είναι μία από τις πιο επικίνδυνες ρυθμίσεις του νομοσχεδίου, γιατί καταργεί όλες τις ρυθμίσεις των καταστατικών των εντασσομένων ταμείων στο Ι.Κ.Α. που εξασφάλιζαν συνταξιοδότηση σε όσους απολύονταν χωρίς δική τους υπαιτιότητα.
      Μας είπε η κυρία Υπουργός, όταν υπάρχει κατάργηση θέσεως τι θα πρέπει να γίνει; Μα, να προβλεφθεί. Δεν φταίει ο εργαζόμενος όταν καταργείται η θέση και έτσι να βρεθεί στον δρόμο.
      Επίσης, το άρθρο 143 εκτός από το ότι αυξάνει το ηλικιακό όριο των εργαζομένων σταθερά κατά δύο χρόνια, μειώνει τη σύνταξη όσων από αυτούς θα βγουν σε πρόωρη συνταξιοδότηση.
      Εδώ λοιπόν υπάρχουν μια σειρά από κατηγορίες που δεν επιτρέπει ο χρόνος να τις αναλύσουμε. 
      Αλλά για τους ασφαλισμένους θα ήθελα να τονίσω μετά την 1 Ιανουαρίου 1983 προβλεπόταν δικαίωμα συνταξιοδότησης με τριάντα επτά έτη υπηρεσίας χωρίς όριο ηλικίας. Με τη ρύθμιση της παραγράφου 8 εδώ, μπαίνει και εδώ ηλικιακό όριο. Αναφέρθηκε και από τους Βουλευτές στη Συμπολίτευσης ότι είναι μία παράγραφος απαράδεκτη. 
      Η διάταξη της παραγράφου 9 αναφέρθηκε επίσης ότι είναι μια από τις πιο επικίνδυνες. Και εδώ, βέβαια, υπάγονται ανάμεσα στους άλλους και πάρα πολλοί από τους υπαλλήλους των γεωργικών συνεταιρισμών, οι οποίοι βρίσκονται στο δρόμο και υπάρχει σοβαρό κοινωνικό πρόβλημα στις αγροτικές περιοχές. Θα θέλαμε, κυρία Υπουργέ, τουλάχιστον να το δείτε με τη δέουσα κατανόηση. 
      Το άρθρο 144 για τη συνταξιοδότηση των μητέρων έρχεται επίσης να κυρώσει δυο από τα τρία «δεν» της Κυβέρνησης με την αύξηση του ορίου ηλικίας συνταξιοδότησης που ισχύει για τις μητέρες ανήλικων παιδιών και να μειώσει τη σύνταξη ορισμένων κατηγοριών. 
      Στο άρθρο 145 για τα κίνητρα παραμονής στην εργασία, έτσι ονομάζει η Κυβέρνηση το «σπάσιμο» ακόμη και του ηλικιακού ορίου των εξήντα αλλά και των εξήντα πέντε χρόνων με τριάντα πέντε χρόνια ασφάλισης. Με το άρθρο αυτό ουσιαστικά καταργείται και το τριάντα πέντε και εξήντα και το τριάντα πέντε και εξήντα πέντε με τη δυνατότητα και την προσαύξηση που προβλέπεται για την παραμονή στην εργασία για άλλα τρία χρόνια. Και βέβαια είναι εθελοντική υποτίθεται, το ζητάει ο ίδιος ο εργαζόμενος να παραμείνει στην εργασία, αλλά, όταν του δίνεται μια σύνταξη 500 ευρώ το μήνα, όπως είναι το 70% των συνταξιούχων του Ι.Κ.Α., πώς θα ζήσει; Υποχρεώνεται να παραμείνει. Αυτό, βέβαια, έρχεται σε συνέχεια της μείωσης που έχουν ήδη μειωθεί οι συντάξεις όλων των κατηγοριών ασφαλισμένων. Έτσι, σήμερα για να έχει κάποιος τον ίδιο συντάξιμο μισθό με προηγούμενες περιόδους θα πρέπει να εργαστεί επιπλέον για τρία χρόνια μετά το εξηκοστό πέμπτο έτος της ηλικίας του ή τρία και πλέον χρόνια μετά τη συμπλήρωση των τριάντα πέντε χρόνων ασφάλισης.
      Επίσης, θεσπίζονται κίνητρα για παραμονή στην εργασία, όπως ονομάζει η Κυβέρνηση τη μείωση όλων των θεσμοθετημένων πρόωρων συνταξιοδοτήσεων από 4,5% σε 6% για κάθε χρόνο που υπολείπεται. Αυτά, λοιπόν, όλα είναι απαράδεκτα, θίγουν πάρα πολλές κατηγορίες εργαζομένων, πρέπει οπωσδήποτε αυτά να αποσυρθούν, πρέπει το νομοσχέδιο να αποσυρθεί και θέλουμε να ελπίζουμε ότι η φωνή του λαού που είναι ξεσηκωμένος τόσες μέρες και που δεν θα παύσει εδώ, να είστε σίγουροι γι’ αυτό, τουλάχιστον θα σας κάνει να ακούσετε. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΟΥΣΑ (Έλσα Παπαδημητρίου): Παρακαλώ, κύριε Λεβέντη.
      ΑΘΑΝΑΣΙΟΣ ΛΕΒΕΝΤΗΣ: Τελειώνοντας, κυρία Πρόεδρε, θα ήθελα να πω κάτι για τους παραπληγικούς και τετραπληγικούς που ζητούν και αυτοί να περιληφθούν σε μια διάταξη  που τους δίνει τη δυνατότητα να έχουν και δεύτερο άτομο βοηθητικό προσωπικό, γιατί οι άνθρωποι αυτοί είκοσι τέσσερις ώρες το εικοσιτετράωρο είναι τετραπληγικοί και έχουν ανάγκη. 
      (Χειροκροτήματα από την πτέρυγα του ΣΥ.ΡΙΖ.Α.)
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Λεβέντη.
      Το λόγο έχει η κ. Φιλίνη. 
      ΜΙΛΤΙΑΔΗΣ ΕΒΕΡΤ: Τι ώρα θα γίνει η ψηφοφορία, κυρία Πρόεδρε; 
      ΠΡΟΕΔΡΕΥΟΥΣΑ (Έλσα Παπαδημητρίου): Σε πολύ λίγο, κύριε Πρόεδρε, ένα-δυο ομιλητές ακόμα. 
      Ορίστε, κυρία Φιλίνη.
      ΑΝΝΑ ΦΙΛΙΝΗ: Κυρίες και κύριοι συνάδελφοι, τελειώνει σε λίγα λεπτά η συζήτηση πάνω στη δεύτερη ενότητα των άρθρων αυτού του αντιασφαλιστικού ουσιαστικά νομοσχεδίου και ήθελα και εγώ να κάνω ορισμένες παρατηρήσεις πάνω σ’ αυτά τα άρθρα τα οποία έχουν να κάνουν κυρίως με θέματα μητρότητας και με τη συνταξιοδότηση των γυναικών. Δυστυχώς, μετά από τη συζήτηση των πρώτων άρθρων, όπου εκεί πάρα πολλοί συνάδελφοι κυρίως της Αντιπολίτευσης αποδείξαμε ότι πρόκειται για άρθρα τα οποία μείωναν ουσιαστικά τις συντάξεις των εργαζόμενων, σε αυτήν την ενότητα, δυστυχώς, αποδεικνύεται ότι έχουμε αύξηση των ορίων ηλικίας, ιδιαίτερα για τις γυναίκες. 
      Θέλω να σημειώσω ορισμένα βασικά θέματα, πρώτα από όλα, ότι μια γυναίκα η οποία είχε ανήλικα παιδιά ή παιδιά με ειδικές ανάγκες μπορούσε προηγουμένως να συνταξιοδοτηθεί στα πενήντα. Τώρα αυξάνει το όριο στα πενήντα πέντε. 
      Αυτό που πρέπει, ιδιαιτέρως, να δούμε είναι ότι αν αυτήν τη στιγμή είναι πενήντα και στα πενήντα πέντε θα μπορούσε να συνταξιοδοτηθεί, ενδεχομένως το παιδί να μην είναι πια ανήλικο σε εκείνη την ηλικία της γυναίκας. Οπότε θα έχουμε νέες ρυθμίσεις που θα είναι αναγκαίες και καινούργια χρόνια που θα αυξηθούν προκειμένου να συνταξιοδοτηθεί. 
      Ένα άλλο θέμα που πρέπει να τονίσουμε είναι ότι το νομοσχέδιο αναγνωρίζει μεν πλασματικό χρόνο για τη συνταξιοδότηση μητέρας με ένα, δυο ή τρία παιδιά, όμως, δε προκειμένου να αναγνωριστεί αυτός ο χρόνος, πρέπει ήδη να έχει κλείσει η τριακονταπενταετία αυτής της εργαζόμενης μητέρας. Ένα επιπλέον σημείο είναι ότι μέσα σ’ αυτό το νομοσχέδιο για γυναίκες που γέννησαν πριν το 2000, καταργείται ουσιαστικά η πρόωρη συνταξιοδότηση. Όλα αυτά δείχνουν ότι μειώνονται τα δικαιώματα που προηγουμένως με κάποιον τρόπο ενίσχυαν τη μητρότητα. Αυτό συμβαίνει σε μια στιγμή που στην Ελλάδα το κοινωνικό κράτος δεν έχει δώσει ορισμένα βασικά στοιχεία για να ενισχύσει η μητρότητα. Συγκεκριμένα, δεν έχουν εξασφαλίσει όλους τους απαραίτητους βρεφονηπιακούς σταθμούς, τα απαραίτητα νηπιαγωγεία, τα απαραίτητα ολοήμερα σχολεία.
      Επιπλέον, αυτό που θέλω να τονίσω για το οποίο μίλησαν και άλλοι συνάδελφοι, είναι ότι η μητρότητα σήμερα με κανέναν τρόπο δεν ενισχύεται από τη στιγμή που αντιθέτως μία νέα γυναίκα αποτελεί έναν κίνδυνο για έναν εργοδότη ότι μπορεί σύντομα να είναι έγκυος και γι’ αυτό δεν την προσλαμβάνει. Ή είναι ένα αντικίνητρο προκειμένου σε ένα σύντομο χρονικό διάστημα να την αναγκάσει να παραιτηθεί από την εργασία της.
      Όλα αυτά τα ζητήματα πρέπει να τα λάβουμε υπ’ όψιν μας και να μην επαναλάβει η κυρία Υπουργός και κανένας άλλος από τους συναδέλφους της Πλειοψηφίας, ότι αυτό το νομοσχέδιο δεν είναι ένα νομοσχέδιο το οποίο αυξάνει τα όρια ηλικίας για να συνταξιοδοτηθούν οι εργαζόμενες μητέρες, οι εργαζόμενες γυναίκες.
      (Χειροκροτήματα από την πτέρυγα του ΣΥ.ΡΙΖ.Α.)
      ΠΡΟΕΔΡΕΥΟΥΣΑ (Έλσα Παπαδημητρίου): Ο κ. Ψαριανός έχει το λόγο.
      ΓΡΗΓΟΡΙΟΣ ΨΑΡΙΑΝΟΣ: Κυρίες και κύριοι συνάδελφοι, ακούσαμε πάρα πολλούς χαρακτηρισμούς από την  πλευρά κυρίως της Αντιπολίτευσης γι’ αυτό το νομοσχέδιο, χαρακτηρισμούς που ήταν και πάρα πολύ σκληροί. Εγώ θέλω να διαφωνήσω μ’ αυτούς που λένε ότι το νομοσχέδιο είναι κατάπτυστο, ότι είναι άθυρμα, ότι είναι απαράδεκτο, ότι πρέπει να αποσυρθεί. Εγώ πιστεύω ότι είναι πολύ εξαιρετικό κείμενο από άποψη γραμματικής και συντακτικού. Είναι πάρα πολύ προσεγμένο. Χαίρομαι γι’ αυτούς που το επεξεργάστηκαν στον τομέα της γλώσσας. 
      Επί της ουσίας θέλω να πω ότι το περιεχόμενου του νομοσχέδιου γιατί δεν το εξαγγείλατε πριν τις εκλογές; Οι εκλογές έγιναν πριν από πέντε μήνες. Γιατί δεν μας είπατε πριν από τις εκλογές ότι θα καταθέσετε αυτό το υπέροχο κείμενο και να πείτε ότι με αυτό θα πάτε να ζητήσετε τη λαϊκή βούληση του 42% που θέλετε να το κάνετε 38%; Μόλις πριν από πέντε μήνες ήταν οι εκλογές. Γιατί δεν μας είπατε ότι θέλετε να αυξήσετε τα όρια ηλικίας, ότι θέλετε να στείλετε τις γυναίκες στα σπίτια τους, ότι δεν σας ενδιαφέρουν οι νέοι, ότι οι ημιαπασχολούμενοι και αυτοί που ήδη τώρα δουλεύουν ανασφάλιστοι με την ίδια την ευθύνη αυτού του κράτους, δεν θα ασφαλίζονται; 
      Γιατί δεν μας τα είπατε; Γιατί δεν μας τα δώσατε όλα αυτά σαφώς και κατηγορηματικώς και τόσο ωραία διατυπωμένα πριν τις εκλογές και να το σηκώσετε ως σημαία και μ' αυτό να πάμε να ζητήσουμε τη λαϊκή ψήφο; 
      Εδώ η Υπουργός μας λέει αυτά τα ωραία, ότι είναι ένα νομοσχέδιο που φέρνει ισονομία. Γιατί δεν βγαίνετε, κυρία Πετραλιά, στο Περιστύλιο να το πείτε αυτό στον κόσμο; Το απόγευμα, το βράδυ, αύριο το μεσημέρι, μεθαύριο, την άλλη εβδομάδα, το Δεκέμβριο, βγείτε έξω, να σας ετοιμάσουμε μία ωραία εξέδρα και να πείτε σε αυτούς τους στημένους, που είναι στημένοι συνδικαλιστές της Αριστεράς  -στα όρια του τρομοκράτη δηλαδή, θέλετε να μας πείσετε- και να τους πείτε ότι «αυτό θα φέρει ισονομία, ότι είναι ένα δίκαιο νομοσχέδιο και πρέπει να μας αποθεώσετε και να μας δώσετε 51%» για να βγείτε και με απλή αναλογική.
      Γιατί δεν το κάνετε αυτό και κάθεστε εδώ και μας λέτε ότι αυτό το νομοσχέδιο θα φέρει ισονομία; Τι ισονομία θα φέρει; Την ισονομία που σας έχουν ζητήσει δεκαπέντε οικογένειες, δεκαπέντε συγκροτήματα και εκατό ολιγοπώλια, consortium, εταιρείες, τραπεζίτες και διάφοροι άλλοι προϊστάμενοι; 
      Ποια είναι η ισονομία που θα φέρει αυτό το νομοσχέδιο επί της ουσίας; Πώς θα δουλέψουν αυτοί οι άνθρωποι που είναι ήδη άνεργοι και πώς θα μπορέσουν να ζήσουν άνθρωποι που ως τώρα προσπαθούν να επιβιώσουν με 400, 500 και 600 ευρώ; Το έχετε δοκιμάσει ποτέ αυτό; Το ξέρετε και θέλετε να κατεβάσετε αυτά τα  όρια και να στείλετε τους ανθρώπους να δουλεύουν ως τα 70 και τα 75 τους χρόνια; Γιατί για εκεί το πάτε. Και ζητάτε από πενήντα να πηγαίνουν εκατό τα ένσημα για έναν άνθρωπο που μπορεί να τραυματιστεί ή να πάθει οτιδήποτε και να πρέπει ο τραυματίας ή ο άρρωστος να ψάξει να βρει εκατό ένσημα για να μπορέσει να πάει να θεραπευθεί; 
      Με ποια λογική προσπαθείτε να μας πείσετε και πώς μπορείτε να πείσετε και αυτόν τον κόσμο που μαζεύεται κάθε λίγο και λιγάκι στους δρόμους -και που είναι και δικοί σας ψηφοφόροι και είναι όλοι εξοργισμένοι- ότι αυτό είναι δίκαιο και είναι προς την κατεύθυνση της ισονομίας; Είναι προς την κατεύθυνση -όπως ξαναείπα και νωρίτερα σήμερα- ενός συγκεκριμένου σχεδίου, μιας διατεταγμένης υπηρεσίας και το ξέρετε εσείς πολύ καλύτερα από εμάς και από όλους τους άλλους. 
      Δεν μπορείτε να πείσετε κανέναν. Δεν έχετε άλλο δρόμο από το να το αποσύρετε. Αν πιστεύετε ότι έχετε το δίκιο με το μέρος σας, θα έπρεπε πρώτοι να δεχθείτε τη διεξαγωγή δημοψηφίσματος. Γιατί είναι για ένα πάρα πολύ σοβαρό ζήτημα που αφορά όλους τους εργαζόμενους, τους νέους, τις γυναίκες, τους συνταξιούχους, όλους. 
      Γιατί αρνείστε το δημοψήφισμα, αφού θα σαρώσετε, αφού έχετε τη λαϊκή βούληση με το μέρος σας και όλος ο κόσμος απ’ έξω κάθε μέρα σας αποθεώνει και σας επευφημεί. Γιατί συζητάτε με τη Βουλή ζωσμένη στα Μ.Α.Τ. και μέρα πάρα μέρα κλείνετε και την Ηρώδου του Αττικού, που είναι το Μέγαρο Μαξίμου για να μην πηγαίνει ο λαός εκεί να αποθεώσει τον Πρωθυπουργό; Αφήστε το λαό να πάει να αποθεώσει τον Πρωθυπουργό και βγείτε έξω να τους μιλήσετε. Τι μας λέτε εδώ για καθεστώς ισονομίας; Πόσο θα προχωρήσει αυτό το παραμύθι; 
      Γιατί δεν μας τα είπατε αυτά πριν τις εκλογές, κυρία Πετραλιά; Γιατί δεν σηκώσατε αυτή τη σημαία του ασφαλιστικού και της ρύθμισης με τον καλύτερο τρόπο, όπως εσείς λέτε, των συνθηκών με τις οποίες ζει ο μέσος Έλληνας και προσπαθεί να επιβιώσει μ’ έναν τρόπο που εσείς δεν τον έχετε δοκιμάσει ποτέ; Δεν έχετε μιλήσει ποτέ με τον κόσμο. Έχετε μιλήσει μόνο με συγκεκριμένους ανθρώπους, των οποίων τα συγκεκριμένα συμφέροντα εξυπηρετείτε και το ξέρετε καλύτερα από όλους. 
      Ευχαριστώ πάρα πολύ που με ακούσατε. 
      (Χειροκροτήματα από την πτέρυγα του ΣΥ.ΡΙΖ.Α.)
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε, κύριε συνάδελφε. 
      Το λόγο έχει ο κύριος Κουτμερίδης. Απών. Διαγράφεται. 
      Ο κ. Χρήστος Σταϊκούρας έχει το λόγο. 
      ΧΡΗΣΤΟΣ ΣΤΑΪΚΟΥΡΑΣ: Κυρίες και κύριοι συνάδελφοι, πριν την τοποθέτησή μου, θα ήθελα να κάνω δύο σύντομα σχόλια. 
      Άκουσα πολλές φορές από πολλούς συναδέλφους και σήμερα λέξεις, όπως: «παλαιοδεξιά, νεοδεξιά, κοινωνική αναλγησία, νομοσχέδιο σκουπίδι, άθλιο, κατάπτυστο». 
      Και πάλι θα απαντήσω από το εξώφυλλο του βιβλίου του κ. Γιαννίτση: «Ο προοδευτικός χώρος αρνείται να αντιμετωπίσει τα δύσκολα προβλήματα της σύγχρονης πραγματικότητας. Εγκαταλείπει όλες τις κρίσιμες αποφάσεις στο συντηρητικό χώρο. Αυτό αφορά όλα τα μεγάλα ζητήματα που απαιτούν θυσίες σήμερα προκειμένου να εξασφαλιστεί ένα καλύτερο μέλλον».
      Παρατήρηση δεύτερη. Αρκετός λόγος γίνεται για τη γνώμη της Ευρωπαϊκής Κεντρικής Τράπεζας και ακούγονται ακραίες εκφράσεις όπως, η Κυβέρνηση εγκαλείται, η Κυβέρνηση αναγκάζεται να εγκαταλείψει. Θα μου επιτρέψετε να καταθέσω στα Πρακτικά το άρθρο 34 από το πρωτόκολλο της Συνθήκης της Ευρωπαϊκής Κοινότητας για το καταστατικό του Ευρωπαϊκού Συστήματος Κεντρικών Τραπεζών σύμφωνα με το οποίο η Ευρωπαϊκή Κεντρική Τράπεζα διατυπώνει συστάσεις και γνώμες, οι συστάσεις και γνώμες όμως δεν δεσμεύουν. 
      (Στο σημείο αυτό ο Βουλευτής κ. Χρήστος Σταϊκούρας                         καταθέτει για τα Πρακτικά το προαναφερθέν έγγραφο , το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής).
      Κυρίες και κύριοι συνάδελφοι, κοινή συνισταμένη των περισσοτέρων τοποθετήσεων των συναδέλφων, κατά τη διάρκεια της τετραήμερης συζήτησης που ολοκληρώνεται σήμερα στην Ολομέλεια, είναι η διαπίστωση ότι το πρόβλημα του ασφαλιστικού συστήματος είναι βαθύτατα δομικό, είναι οξύτατα διαρθρωτικό εγκολπώνονται στο ασφαλιστικό σύστημα παράγοντες ενδογενείς και εξωγενείς που διαχρονικά τροφοδοτούν, αναπαράγουν, διογκώνουν και διαιωνίζουν το πρόβλημα. Οι αντοχές όμως του συστήματος περιορίζονται σοβαρά και από φαινόμενα των οποίων τα αποτελέσματα δεν έχουν γίνει ακόμη σε πλήρη έκταση ορατά, όπως είναι οι μακροχρόνιες δημογραφικές εξελίξεις, η ανεργία, η αδήλωτη εργασία, η επιμήκυνση του χρόνου εκπαίδευσης.
      (Στο σημείο αυτό την Προεδρική Εδρα  καταλαμβάνει ο Πρόεδρος  της Βουλής κ.  ΔΗΜΗΤΡΙΟΣ ΣΙΟΥΦΑΣ).
      Αυτά τα στοιχεία επιδεινώνουν συνεχώς τη σχέση ισορροπίας εργαζομένων και συνταξιούχων. Αποτέλεσμα αυτών είναι το σύστημα να συντηρεί μεγάλες ανισότητες στις συντάξεις, να περιλαμβάνει στρεβλώσεις στο χρόνο συνταξιοδότησης, να παρέχει ελλιπή και άκαιρη στήριξη στην εργαζόμενη μητέρα, να περιέχει πλήθος ρυθμίσεων που ευνοούν και ενθαρρύνουν την πρόωρη συνταξιοδότηση. 
      Αγαπητοί συνάδελφοι, βασικός άξονας της ασφαλιστικής μεταρρύθμισης, ο οποίος και περιλαμβάνεται και στα υπό συζήτηση άρθρα 140 έως 145, είναι η προώθηση στοχευμένων παρεμβάσεων για τη διόρθωση συγκεκριμένων ασφαλιστικών στρεβλώσεων. 
      ‘Ετσι, πρώτον στα άρθρα 141 και 142 θεσμοθετούνται νέες συγκεκριμένες ρυθμίσεις για την προστασία της μητρότητας και τη στήριξη της οικογένειας. Προς αυτήν την κατεύθυνση αυξάνεται ο συνολικός χρόνος της άδειας μητρότητας, δίνεται ειδική παροχή προστασίας της μητρότητας, επεκτείνεται η δυνατότητα αναγνώρισης του πλασματικού χρόνου.
      Δεύτερον, στο άρθρο 145 θεσπίζονται κίνητρα για την παραμονή στην εργασία. Μέσω της αναπροσαρμογής του ποσοστού προσαύξησης βελτιώνεται περαιτέρω το υφιστάμενο οικονομικό κίνητρο για επιμήκυνση του εργασιακού βίου. Η βελτίωση του ποσοστού από 1 προς 200 σε 1 προς 267, σε προηγούμενο νόμο δεν αποτέλεσε αντικίνητρο πρόωρης συνταξιοδότησης. Πολλοί μάλιστα ασφαλισμένοι ενθαρρύνονται στην πρόωρη συνταξιοδότηση, δεδομένου ότι η επιλογή τους αυτή δεν έχει ουσιαστικώς επιπτώσεις στο ποσό της χορηγούμενης σύνταξης. Πρόωρη συνταξιοδότηση με άμεσες επιπτώσεις στις δαπάνες για συντάξεις, και έμμεσες μέσω της μεταγενέστερης αδήλωτης και συνεπώς ανασφάλιστης εργασίας των ιδίων, στην εισφοροδιαφυγή, τη φοροδιαφυγή, τον ανταγωνισμό των επιχειρήσεων, την ανεργία των νέων.
      ΠΡΟΕΔΡΟΣ (Δημήτριος Σιούφας): Να ολοκληρώσετε σ’ ένα λεπτό, κύριε Σταϊκούρα.
      ΧΡΗΣΤΟΣ ΣΤΑΙΚΟΥΡΑΣ: Κυρίες και κύριοι συνάδελφοι, η εναρμόνιση του ασφαλιστικού συστήματος είναι εγχείρημα σύνθετο και απαιτητικό. Είναι κοινωνικά ευαίσθητο, αλλά αναγκαίο. Η διεθνής εμπειρία από τις μεταρρυθμίσεις σε άλλες χώρες είναι ιδιαίτερα διδακτική. Σ’ αυτό το μεταρρυθμιστικό πλαίσιο κινείται και η Κυβέρνηση της Νέας Δημοκρατίας. Με τόλμη, υπευθυνότητα, αποφασιστικότητα, ρεαλισμό. Με την απαιτούμενη πολιτική βούληση, με την επιβαλλόμενη κοινωνική ευθύνη και ευαισθησία. Γιατί, όπως καταλήγει και η τελευταία έκθεση του Ιδρύματος Οικονομικών και Βιομηχανικών Ερευνών, «τα περιθώρια βελτίωσης της βιωσιμότητας και επάρκειας του συνταξιοδοτικού συστήματος υπάρχουν. Το σχετικό κόστος για την προσπάθεια κίνησης προς αυτήν την κατεύθυνση είναι μεν σημαντικό, αλλά ταυτόχρονα εφικτό και μικρότερο του συνολικού και μακροχρόνιου οφέλους που θα προκύψει από την αναδιάρθρωσή του. Τα οφέλη αυτά μοιράζονται σε ολόκληρη την κοινωνία, τόσο στο άμεσο μέλλον και ανάμεσα στις υπάρχουσες γενεές, όσο και στο μακροχρόνιο ορίζοντα ανάμεσα στις μελλοντικές γενεές!».
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, κηρύσσεται περαιωμένη η συζήτηση επί της ενότητας των άρθρων 140 έως και 145 του νομοσχεδίου. Οι τέσσερις συνάδελφοι οι οποίοι δεν έχουν μιλήσει θα μιλήσουν πρώτοι στην επόμενη ενότητα. 
      (Θόρυβος στην Αίθουσα)
      ΕΜΜΑΝΟΥΗΛ ΣΚΟΥΛΑΚΗΣ: Κύριε Πρόεδρε, μπορώ να μιλήσω κι εγώ πριν από την ψηφοφορία;
      ΠΡΟΕΔΡΟΣ (Δημήτριος Σιούφας): Κύριοι συνάδελφοι, συμφωνήσαμε η ψηφοφορία να γίνει στις 19.30΄. Έχουν μιλήσει μέχρι στιγμής περισσότεροι από διακόσιοι δέκα συνάδελφοι Βουλευτές, με άνεση χρόνου, ώστε να ενημερωθεί πλήρως ο ελληνικός λαός και να κατατεθούν οι απόψεις απ’ όλες τις πλευρές. Όμως θα παρακαλέσω πάρα πολύ αυτά τα οποία συμφωνούμε να τηρούνται.
      Έχει κατατεθεί αίτηση ονομαστικής ψηφοφορίας, την οποία υπογράφουν Βουλευτές από το Πανελλήνιο Σοσιαλιστικό Κίνημα, για τα άρθρα 143 και 144. 
      Πριν προχωρήσουμε, όμως, στην ονομαστική ψηφοφορία, ερωτάται το Σώμα: Γίνεται δεκτό το άρθρο 140 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
      ΠΡΟΕΔΡΟΣ (Δημήτριος Σιούφας): Συνεπώς το άρθρο 140 έγινε δεκτό ως έχει, από τους Βουλευτές της Νέας Δημοκρατίας και του ΠΑ.ΣΟ.Κ. εκτός από τους Βουλευτές του ΣΥ.ΡΙΖ.Α., κατά πλειοψηφία. 
      Ερωτάται το Σώμα: Γίνεται δεκτό το άρθρο 141 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
      ΠΡΟΕΔΡΟΣ (Δημήτριος Σιούφας): Συνεπώς το άρθρο 141 έγινε δεκτό ως έχει, από τους Βουλευτές της Νέας Δημοκρατίας και του ΠΑ.ΣΟ.Κ., εκτός από τους Βουλευτές του ΣΥ.ΡΙΖ.Α., κατά πλειοψηφία. 
      Ερωτάται το Σώμα: Γίνεται δεκτό το άρθρο 142 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
      ΠΡΟΕΔΡΟΣ (Δημήτριος Σιούφας): Συνεπώς το άρθρο 142 έγινε δεκτό ως έχει, από τους Βουλευτές της Νέας Δημοκρατίας και του ΠΑ.ΣΟ.Κ., εκτός από τους Βουλευτές του ΣΥ.ΡΙΖ.Α., κατά πλειοψηφία.
      Θα αναγνώσω τώρα τον κατάλογο των υπογραφόντων την αίτηση της ονομαστικής ψηφοφορίας Βουλευτών του ΠΑ.ΣΟ.Κ. επί των άρθρων 143-144 στου σχεδίου νόμου του Υπουργείου Απασχόλησης και Κοινωνικής Προστασίας:: «Διοικητική και Οργανωτική Μεταρρύθμιση του Συστήματος Κοινωνικής Ασφάλισης και λοιπές ασφαλιστικές διατάξεις», της οποίας το κείμενο έχει ως εξής:
      «							Αθήνα 20 Μαρτίου 2008
      Προς: Τον Πρόεδρο
      	της Βουλής των Ελλήνων
      
      ΑΙΤΗΣΗ
      ΟΝΟΜΑΣΤΙΚΗΣ ΨΗΦΟΦΟΡΙΑΣ
      Οι υπογράφοντες Βουλευτές ζητούμε να γίνει ονομαστική ψηφοφορία επί των άρθρων 143 και 144 του σχεδίου νόμου, του Υπουργείου Απασχόλησης και Κοινωνικής Προστασίας: «Διοικητική και Οργανωτική Μεταρρύθμιση του Συστήματος Κοινωνικής Ασφάλισης και λοιπές ασφαλιστικές διατάξεις»
      Οι Βουλευτές
      Χρήστος Παπουτσής
      Μαριλίζα Ξενογιαννακοπούλου
      Ιωάννης Σκουλάς
      Θεόδωρος Πάγκαλος
      Παρασκευή Χριστοφιλοπούλου
      Χρήστος Αηδόνης
      Συλβάνα Ράπτη
      Γεώργιος Παπαδημητρίου
      Δημήτριος Κουσελάς
      Ηλίας Λαμπίρης
      Ευάγγελος Παπαχρήστος
      Αθανάσιος Μωραΐτης
      Βασίλειος Κεγκέρογλου
      Αλέξανδρος Αθανασιάδης
      Σοφία Σακοράφα
      Δημήτριος Τσιρώνης
      Μάρκος Μπόλαρης
      Εμμανουήλ Σκουλάκης
      Μαρία Σκραφνάκη
      Μιχάλης Τιμοσίδης.
      Βαγγέλης Αργύρης
      Δημήτριος Λιντζέρης
      Μιχάλης Κατρίνης
      Γιώργος Νικητιάδης
      Θεοδώρα Τζάκρη.
      Παναγιώτης Μπεγλίτης.
      Νικόλαος Ζωίδης
      Λούκα Κατσέλη
      Βασίλης Έξαρχος
      Άντζελα Γκερέκου
      Χρήστος Χάϊδος
      Μαρία Δαμανάκη
      Χρίστος Βερελής
      Σπύρος Κουβέλης
      Χρυσή Αράπογλου.».
      Θα αναγνώσω και τώρα τον κατάλογο των υπογραφόντων την αίτηση της ονομαστικής ψηφοφορίας Βουλευτών, για να διαπιστωθεί αν υπάρχει ο απαιτούμενος από τον Κανονισμό αριθμός για την υποβολή της. 
      Ο κ. Χρήστος Παπουτσής. Παρών.
      Η κ. Μαριλίζα Ξενογιαννακοπούλου. Παρούσα.
      Ο κ. Ιωάννης Σκουλάς. Παρών.
      Ο κ. Θεόδωρος Πάγκαλος. Παρών.
      Η κ. Παρασκευή Χριστοφιλοπούλου. Παρούσα.
      Ο κ. Χρήστος Αηδόνης.  Παρών.
      Η κ. Συλβάνα Ράπτη. Παρούσα.
      Ο κ. Γεώργιος Παπαδημητρίου. Παρών.
      Ο κ. Δημήτριος Κουσελάς. Παρών.
      Ο κ. Ηλίας Λαμπίρης. Παρών.
      Ο κ. Ευάγγελος Παπαχρήστος. Παρών.
      Ο κ. Αθανάσιος Μωραΐτης. Παρών.
       Ο κ. Βασίλειος Κεγκέρογλου. Παρών. 
      Ο κ. Αλέξανδρος Αθανασιάδης. Παρών. 
      Η κ. Σοφία Σακοράφα. Παρούσα. 
      Ο κ. Δημήτριος Τσιρώνης. Παρών.
      Ο κ. Μάρκος Μπόλαρης. Παρών. 
      Ο κ. Εμμανουήλ Σκουλάκης. Παρών. 
      Κύριοι συνάδελφοι, υπάρχει ο απαιτούμενος από τον Κανονισμό αριθμός υπογραφόντων την αίτηση ονομαστικής ψηφοφορίας Βουλευτών. 
      Συνεπώς, διακόπτουμε τη συνεδρίαση για δέκα (10) λεπτά, σύμφωνα με τον Κανονισμό.
      (ΔΙΑΚΟΠΗ)
      
      (ΜΕΤΑ ΤΗ ΔΙΑΚΟΠΗ)
      ΠΡΟΕΔΡΟΣ (Δημήτριος Σιούφας): Κυρίες και κύριοι, συνάδελφοι, επαναλαμβάνεται η διακοπείσα συνεδρίαση.
      Θα συμπτύξουμε τις δυο ονομαστικές ψηφοφορίες για τα άρθρα 143 και 144 του σχεδίου νόμου, για τα οποία έχει ζητηθεί ονομαστική ψηφοφορία, σε μία. Συμφωνεί το Σώμα; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΟΣ (Δημήτριος Σιούφας): Το Σώμα συνεφώνησε. 
      Οι αποδεχόμενοι τα άρθρα λέγουν «ΝΑΙ».
      Οι μη αποδεχόμενοι τα άρθρα λέγουν «ΟΧΙ».
      Οι αρνούμενοι ψήφο λέγουν «ΠΑΡΩΝ». 
      Κυρίες και κύριοι συνάδελφοι, πριν αρχίσει η ανάγνωση του καταλόγου, θέλω να σας ενημερώσω ότι για την τρίτη ενότητα η ονομαστική ψηφοφορία θα γίνει 23.30΄ ακριβώς –όσοι ομιλητές θα έχουν εγγραφεί μέχρι εκείνη την ώρα.
      Κύριοι συνάδελφοι, θα φθάσουμε τον αριθμό των διακοσίων πενήντα Βουλευτών και νομίζω ότι η συνεδρίαση διεξήχθη και για τους Βουλευτές και όχι μόνο για τους αξιωματούχους από τα κόμματα. Δεν έχω κάτι με τους αξιωματούχους, αλλά πρέπει να μιλούν και οι Βουλευτές. Και ως προς τους Βουλευτές, σ’ αυτήν τη συνεδρίαση έχουν μιλήσει σχεδόν όλοι όσοι ζήτησαν το λόγο. 
      Σας ενημερώνω ότι έχουν έρθει στο Προεδρείο τηλεομοιοτυπίες (φαξ) συναδέλφων, σύμφωνα με το άρθρο 70Α του Κανονισμού της Βουλής, οι οποίοι γνωστοποιούν την ψήφο τους επί των άρθρων 143 και 144 του νομοσχεδίου. Αυτές οι ψήφοι θα ανακοινωθούν και θα συνυπολογιστούν στην καταμέτρηση, η οποία θα ακολουθήσει.
      (Θόρυβος στην Αίθουσα)
      Παρακαλώ, κύριοι συνάδελφοι στο βάθος της Αίθουσας, να καθίσετε στις θέσεις σας. 
      Καλούνται επί του καταλόγου ο κ. Γκιουλέκας από τη Νέα Δημοκρατία και ο κ. Λιντζέρης από το ΠΑ.ΣΟ.Κ..
      Παρακαλώ να αρχίσει η ανάγνωση του καταλόγου.
      (ΨΗΦΟΦΟΡΙΑ)
      (Κατά τη διάρκεια της ψηφοφορίας εισέρχεται στην Αίθουσα της Εθνικής Αντιπροσωπείας ο Πρωθυπουργός και Πρόεδρος της Νέας Δημοκρατίας κ. Κωνσταντίνος Καραμανλής. 
      Όρθιοι οι Βουλευτές της Νέας Δημοκρατίας χειροκροτούν ζωηρά και παρατεταμένα)
      (Κατά τη διάρκεια της ψηφοφορίας ο Κοινοβουλευτικός Εκπρόσωπος του ΠΑ.ΣΟ.Κ. κ. Παπουτσής ζητάει το λόγο: 
       ΧΡΗΣΤΟΣ ΠΑΠΟΥΤΣΗΣ: Κύριε Πρόεδρε, θα ήθελα το λόγο.  
      ΠΡΟΕΔΡΟΣ (Δημήτριος Σιούφας): Με συγχωρείτε. 
      Παρακαλώ τον Κοινοβουλευτικό Εκπρόσωπο του ΠΑ.ΣΟ.Κ. να λάβει το λόγο.
      Ορίστε, κύριε Παπουτσή, διακόπτω την ψηφοφορία, για να θέσετε το θέμα που είπατε. 
      ΧΡΗΣΤΟΣ ΠΑΠΟΥΤΣΗΣ: Ευχαριστώ πολύ, κύριε Πρόεδρε. 
      Ακούσαμε με πολύ μεγάλη προσοχή, προηγουμένως, τον τρόπο, με τον οποίο θεωρείτε ότι πρέπει να ολοκληρωθούν οι συζητήσεις και κυρίως οι ψηφοφορίες.
      Πρώτα απ’ όλα, θέλω να διαμαρτυρηθώ διότι διακόψατε, προηγουμένως, τον κατάλογο των ομιλητών, ενώ έχουν μείνει μόνο τρεις-τέσσερις συνάδελφοι του ΠΑ.ΣΟ.Κ. και του ΣΥ.ΡΙΖ.Α. για να μιλήσουν και προχωρήσατε στην ψηφοφορία. 
      Έχει καλώς, μπορούμε να προχωρήσουμε...
      ΠΡΟΕΔΡΟΣ (Δημήτριος Σιούφας): Είχαμε συμφωνήσει, κύριε Παπουτσή, ότι η ψηφοφορία θα γίνει στις 19.30΄.
      ΧΡΗΣΤΟΣ ΠΑΠΟΥΤΣΗΣ: Ναι, με τη διαφορά ότι υπάρχει κατάλογος ομιλητών, κύριε Πρόεδρε.
      ΠΡΟΕΔΡΟΣ (Δημήτριος Σιούφας): Μάλιστα. 
      ΧΡΗΣΤΟΣ ΠΑΠΟΥΤΣΗΣ: Και ως εκ τούτου εγώ σας ζητώ, αμφισβητώντας την απόφαση την οποία πήρατε προηγουμένως και ανακοινώσατε στο Σώμα, να προχωρήσει κανονικά ο κατάλογος των ομιλητών, όσον αφορά την τρίτη ενότητα μέχρις ότου ολοκληρωθεί ο κατάλογος των ομιλητών. 
      ΠΡΟΕΔΡΟΣ (Δημήτριος Σιούφας): Μάλιστα. 
      ΧΡΗΣΤΟΣ ΠΑΠΟΥΤΣΗΣ: Όσοι συνάδελφοι θέλουν να μιλήσουν, να μιλήσουν. 
      ΠΡΟΕΔΡΟΣ (Δημήτριος Σιούφας): Ακούω με προσοχή...
      ΧΡΗΣΤΟΣ ΠΑΠΟΥΤΣΗΣ: Και αμέσως μετά, κύριε Πρόεδρε, εμείς προτιθέμεθα –και το ανακοινώνουμε από τώρα- να καταθέσουμε ξανά πρόταση ονομαστικής ψηφοφορίας για τα δύο τελευταία άρθρα.
      ΠΡΟΕΔΡΟΣ (Δημήτριος Σιούφας): Βεβαίως και επί της άλλης ενότητας. 
      Παρακαλώ πολύ να εγερθούν εκείνοι που συμφωνούν να γίνει η ονομαστική ψηφοφορία στις 23.30΄.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ:  Αφού δεν έχει κατατεθεί!
      ΠΡΟΕΔΡΟΣ (Δημήτριος Σιούφας): Ποιοι συμφωνούν να γίνει στις 23.30΄ η ονομαστική ψηφοφορία που θα ζητήσει το ΠΑ.ΣΟ.Κ.;
      Οι αποδεχόμενοι παρακαλώ να εγερθούν.
      (Εγείρονται οι αποδεχόμενοι την πρόταση)
      Προφανώς ηγέρθησαν οι περισσότεροι.
      Συνεπώς η ονομαστική ψηφοφορία θα γίνει στις 23.30΄.
      Συνεχίστε, κύριε Γκιουλέκα, την ανάγνωση του καταλόγου. 
      ΧΡΗΣΤΟΣ ΠΑΠΟΥΤΣΗΣ: Κύριε Πρόεδρε, δεν καταλαβαίνω! Τι διαδικασία είναι αυτή; Για άλλο θέμα λέμε, κύριε Πρόεδρε!
      ΠΡΟΕΔΡΟΣ (Δημήτριος Σιούφας): Παρακαλώ να συνεχιστεί η ανάγνωση του καταλόγου.
      (ΜΕΤΑ ΤΗ ΔΕΥΤΕΡΗ ΑΝΑΓΝΩΣΗ ΤΟΥ ΚΑΤΑΛΟΓΟΥ)
      ΠΡΟΕΔΡΟΣ (Δημήτριος Σιούφας): Υπάρχει συνάδελφος που δεν άκουσε το όνομά του; Κανείς. Κηρύσσεται περαιωμένη η ψηφοφορία και παρακαλώ τους κυρίους ψηφολέκτες να προβούν στην καταμέτρηση των ψήφων και την εξαγωγή του αποτελέσματος.
      Οι επιστολές κατατίθενται και καταχωρίζονται στα Πρακτικά.
      (Στο σημείο αυτό κατατίθενται για τα Πρακτικά οι προαναφερθείσες επιστολές οι οποίες έχουν ως εξής:
      (Να μπουν οι σελίδες 466, 467, 468, 469, 470)
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, μου επιτρέπετε;
      ΠΡΟΕΔΡΟΣ (Δημήτριος Σιούφας): Παρακαλώ, κύριε Πρόεδρε.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, επιτρέψτε μου να πω ότι τα γενόμενα ουκ απογίγνονται. Όμως, δεν μπορεί να θεωρηθεί ως προηγούμενο για το μέλλον η απόφαση η οποία ελήφθη πιο πριν, ενώ ήταν ειλημμένη.
      ΠΡΟΕΔΡΟΣ (Δημήτριος Σιούφας): Κύριε Πρόεδρε, με συγχωρείτε.
      ΑΠΟΣΤΟΛΟΣ ΚΑΚΛΑΜΑΝΗΣ: Το λόγο τον ξέρετε πολύ καλά.
      ΠΡΟΕΔΡΟΣ (Δημήτριος Σιούφας): Κύριε Πρόεδρε, με συγχωρείτε. Το Σώμα αποφασίζει επί παντός θέματος. Μου ετέθη θέμα από τον Κοινοβουλευτικό Εκπρόσωπο το ΠΑ.ΣΟ.Κ. και ζήτησα τη γνώμη του Σώματος για το τι ώρα θα γίνει η ψηφοφορία. Διότι όλοι οι συνάδελφοι, παρά το γεγονός ότι είχαμε συμφωνήσει και χθες και σήμερα συγκεκριμένες ώρες, δεν τις τηρήσαμε. Υπήρξε μεγάλος αριθμός ομιλητών και η Βουλή αποφάσισε η ονομαστική ψηφοφορία να γίνει στις 23.30’.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, δεν είναι…
      ΠΡΟΕΔΡΟΣ (Δημήτριος Σιούφας): Και δεν γίνεται πρώτη φορά αυτό, κύριε Πρόεδρε και ούτε είναι εναντίον του Κανονισμού της Βουλής.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, μου επιτρέπετε;
      ΠΡΟΕΔΡΟΣ (Δημήτριος Σιούφας): Παρακαλώ.
      ΑΠΟΣΤΟΛΟΣ ΚΑΚΛΑΜΑΝΗΣ: Επαναλαμβάνω, τα γενόμενα ουκ απογίγνονται. Πήρατε μία απόφαση. Αυτό δεν μπορεί να αποτελέσει…
      ΠΡΟΕΔΡΟΣ (Δημήτριος Σιούφας): Όχι εγώ, κύριε Πρόεδρε. Το Σώμα πήρε απόφαση.
      ΑΠΟΣΤΟΛΟΣ ΚΑΚΛΑΜΑΝΗΣ: Επιτρέψτε μου να τελειώσω.
      ΠΡΟΕΔΡΟΣ (Δημήτριος Σιούφας): Βεβαίως.
      ΑΠΟΣΤΟΛΟΣ ΚΑΚΛΑΜΑΝΗΣ: Αυτό δεν μπορεί να αποτελέσει προηγούμενο, διότι ποτέ η Πλειοψηφία δεν μπορεί να αποφασίσει να στερήσει δικαιώματα της Μειοψηφίας.
      Κατά συνέπεια, πριν…
      (Χειροκροτήματα από την πτέρυγα του ΠΑ.ΣΟ.Κ.)
      Παρακαλώ. Πρέπει να εξηγηθούμε.
      Κύριε Πρόεδρε, πριν γίνει η συζήτηση και εξαντληθεί ο κατάλογος των ομιλητών, εκτός εάν προχωρήσετε, επίσης, σε κάτι ακραίο, να ζητήσετε να αποφασίσει η Βουλή ότι εξαντλήθηκε το θέμα. Αλλιώτικα, πρέπει να μπούμε κανονικά στην όποια ενότητα, που κακώς επίσης καθορίστηκε.
      Μόνο αυτό μπορεί να αποφασίσει η Βουλή, δηλαδή ότι έχει ολοκληρωθεί η συζήτηση. Τότε μόνο μπορούμε να παρακάμψουμε τη διάταξη του Κανονισμού που λέει ότι πριν μιλήσουν όλοι οι εγγραφέντες δεν κλείνει η συζήτηση. 
      Επαναλαμβάνω, τα γενόμενα ουκ απογίγνονται. Όμως, δεν θα πρέπει να δημιουργούμε κακά προηγούμενα. 
      ΠΡΟΕΔΡΟΣ (Δημήτριος Σιούφας): Κύριε Πρόεδρε, ούτε ήταν ούτε είναι στην πρόθεσή μου να δημιουργηθεί κανένα προηγούμενο. Έχουν μιλήσει περισσότεροι από διακόσιοι είκοσι Βουλευτές. 
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, καταλαβαίνετε τι λέω!
      ΠΡΟΕΔΡΟΣ (Δημήτριος Σιούφας): Η προσπάθειά μου είναι να εξαντλείται ο κατάλογος, όπως και εξαντλήθηκε και οι συνάδελφοι οι οποίοι απέμειναν, θα μιλήσουν πρώτοι πριν τους Εισηγητές. Το αντελήφθην, κύριε Πρόεδρε. Καλώς. Όμως, το Σώμα αποφάσισε. 
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, με συγχωρείτε πάρα πολύ. 
      (Θόρυβος στην Αίθουσα)
      Κατ’ αρχάς, κύριε Πρόεδρε, να επιβάλλετε την τάξη. 
      Εγώ, λοιπόν, δεν μιλώ για το αν μίλησαν πολλοί ή λίγοι. Είναι άλλο θέμα αυτό. Επίσης, δεν μίλησα για τις ώρες, αλλά ούτε και για το ό,τι συμφωνούμε θα πρέπει και να το τηρούμε. Εγώ δεν έχω αντίρρηση σ’ αυτό. Ακόμα και όταν τηρούμε μία ώρα και συμφωνούμε όλοι, θα πρέπει να παραιτούμεθα και του λόγου. Στην περίπτωση, βέβαια, που έχουμε συμφωνήσει. 
      Από εκεί και πέρα, όμως, σας λέω ότι είναι επικίνδυνο να καθιερώσουμε ως προηγούμενο ότι μπορεί μία δεδομένη πλειοψηφία να αποφασίσει ότι δεν θα τηρηθεί ο Κανονισμός που λέει ότι αν δεν μιλήσουν όλοι οι εγγραφέντες, δεν κλείνει η συζήτηση. Αλίμονο, λοιπόν, αν καθιερώσουμε τέτοιο προηγούμενο, δηλαδή ότι θα αποφασίζουμε πως δεν θα μιλήσουμε. 
       (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΟΣ (Δημήτριος Σιούφας): Καλώς, κύριε Πρόεδρε. Το θέμα κλείνει εδώ. 
      ΙΩΑΝΝΗΣ ΤΡΑΓΑΚΗΣ: Πρώτη φορά γίνεται αυτό. Αυτό έχει γίνει κανόνας. 
      ΠΑΝΑΓΙΩΤΗΣ ΛΑΦΑΖΑΝΗΣ: Κύριε Πρόεδρε, κοιτάξτε και εδώ για μερικά δευτερόλεπτα! 
      ΠΡΟΕΔΡΟΣ (Δημήτριος Σιούφας): Κύριε Λαφαζάνη, δεν έχετε το λόγο. 
       (ΚΑΤΑΜΕΤΡΗΣΗ)
      
(Διαρκούσης της καταμέτρησης εισέρχεται στην Αίθουσα του Κοινοβουλίου ο Βουλευτής κ. Απόστολος Κατσιφάρας και ψηφίζει)
      ΠΡΟΕΔΡΟΣ (Δημήτριος Σιούφας): Η δυνατότητα να ψηφίσει ο συνάδελφος κ. Κατσιφάρας δίνεται, γιατί δεν έχει εκδοθεί ακόμα το αποτέλεσμα. Δεν μπορώ να του στερήσω τη δυνατότητα να ψηφίσει, λαμβανομένων υπ’ όψιν και των συνθηκών προσέλευσης όλων σας. 
      ΜΙΛΤΙΑΔΗΣ ΒΕΡΡΑΣ: Δεν θεωρείται εξαίρεση.
      ΠΡΟΕΔΡΟΣ (Δημήτριος Σιούφας): Καταλαβαίνω την αλληλεγγύη, κύριε Βέρρα. Αχαιοί είστε και επομένως δεν θα μπορούσε να είναι και αλλιώς! 
      (ΜΕΤΑ ΤΗΝ ΚΑΤΑΜΕΤΡΗΣΗ)
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, έχω την τιμή να ανακοινώσω στο Σώμα το αποτέλεσμα της διεξαχθείσης ονομαστικής ψηφοφορίας. 
      Εψήφισαν συνολικά 266 Βουλευτές. 
      Τα άρθρα 143 και 144 όπως τροποποιήθηκαν από την κυρία Υπουργό ψηφίστηκαν με «ΝΑΙ» από 152 Βουλευτές. 
      (Χειροκροτήματα από την πτέρυγα της Νέας Δημοκρατίας)
      Για τα ίδια άρθρα 143 και 144 όπως τροποποιήθηκαν από την κυρία Υπουργό ψήφισαν «ΟΧΙ» 114 Βουλευτές, σύμφωνα με το παρακάτω πρωτόκολλο ονομαστικής ψηφοφορίας:
      «Ονομαστική ψηφοφορία επί των άρθρων 143, 144»                        EΠIKPATEIAΣ      NAI      OXI      Έβερτ Μιλτιάδης	      +            Σουφλιάς Γεώργιος	      +            Ρουσόπουλος Θεόδωρος	      +            Χηνοφώτης Παναγιώτης	      +            Πατριανάκου Φεβρωνία	      +            Κατσέλη Λούκα	            +      Παπαδημητρίου Γεώργιος	            +      Ραγκούσης Ιωάννης	            +      Δραγώνα Θάλεια	            +      Κουβέλης Σπυρίδων	            +      Καζάκος Κωνσταντίνος	            -      Μπανιάς Ιωάννης	            +                        Α΄ ΑΘΗΝΩΝ                  Μπακογιάννη Θεοδώρα (Ντόρα)	      +            Αβραμόπουλος Δημήτριος	      +            Αλογοσκούφης Γεώργιος	      +            Παυλόπουλος Προκόπιος	      +            Βουλγαράκης Γεώργιος	      +            Πιπιλή Φωτεινή	      +            Μπενάκη-Ψαρούδα Άννα	      +            Σκανδαλίδης Κωνσταντίνος	            +      Διαμαντοπούλου Άννα	            +      Παπουτσής Χρήστος	            +      Ράπτη Αναστασία - Συλβάνα	            +      Αλευράς Αθανάσιος (Νάσος)	            +      Κανέλλη Γαρυφαλλιά (Λιάνα)	      -            Καφαντάρη Ευθαλία (Λίλα)	      -            Φιλίνη Άννα	            +      Κοροβέσης Περικλής - Ηλίας	            +      Πλεύρης Αθανάσιος	      -                              Β΄ ΑΘΗΝΩΝ                  Μητσοτάκης Κυριάκος	      +            Μεϊμαράκης Ευάγγελος -Βασίλειος	      +            Γιακουμάτος Γεράσιμος	      +            Ζαγορίτης Ελευθέριος (Λευτέρης)	      +            Λιάπης Μιχάλης -Γιώργος	      +            Σπηλιωτόπουλος Αριστόβουλος (Άρης)      +            Χατζηδάκης Κωνσταντίνος	      +            Παπακώστα-Σιδηροπούλου Κατερίνα      +            Πετραλιά-Πάλλη Φάνη 	      +            Καμμένος Παναγιώτης (Πάνος)	      +            Ντινόπουλος Αργύριος	      +            Βαρβιτσιώτης Μιλτιάδης	      +            Πολύδωρας Βύρων	      +            Παναγιωτόπουλος Παναγιώτης (Πάνος)      +            Σταθάκης Αριστοτέλης (Άρης)	      +            Κασίμης Θεόδωρος 	      +            Παπαθανασίου Γιάννης	      +            Λοβέρδος Ανδρέας	            +      Ανδρουλάκης Δημήτριος (Μίμης)	            +      Χρυσοχοΐδης Μιχαήλ	            +      Αποστολάκη Ελένη-Μαρία (Μιλένα)	            +      Δημαράς Ιωάννης	            +      Δαμανάκη Μαρία	            +      Κακλαμάνης Απόστολος	            +      Ευθυμίου Πέτρος	            +      Παπανδρέου Βασιλική (Βάσω)	            +      Παπαδόπουλος Αλέξανδρος (Αλέκος)            +      Γείτονας Κωνσταντίνος	            +      Ξενογιαννακοπούλου Μαρία-Ελίζα (Μαριλίζα)            +      Σακοράφα Σοφία	            +      Χυτήρης Τηλέμαχος	            +      Παπαρήγα Αλεξάνδρα	            -      Χαλβατζής Σπυρίδων	            -      Μαυρίκος Γεώργιος	            -      Πρωτούλης Ιωάννης	            -      Μελά Εύα	            -      Κουβέλης Φώτιος-Φανούριος	            +      Δραγασάκης Ιωάννης 	            +      Παπαγιαννάκης Μιχαήλ	            +      Ψαριανός Γρηγόριος	            +      Γεωργιάδης Σπυρίδων - Άδωνις	            -      Αϊβαλιώτης Κωνσταντίνος 	            -                        ΝΟΜΟΣ ΑΙΤΩΛΙΑΣ ΚΑΙ ΑΚΑΡΝΑΝΙΑΣ                  Μαγγίνας Βασίλειος	      +            Σαλμάς Μάριος	      +            Λιβανός Σπυρίδωνας - Παναγιώτης (Σπήλιος)      +            Σταμάτης Δημήτριος	      +            Μωραΐτης Αθανάσιος (Θάνος)	            +      Βερελής Χρήστος	            +      Γιαννακά Σοφία	            +      Μωραΐτης Νικόλαος	            -      	                  ΝΟΜΟΣ ΑΡΓΟΛΙΔΟΣ                  Μανώλης  Ιωάννης	      +            Παπαδημητρίου Ελισάβετ (Έλσα)	      +            Μανιάτης Ιωάννης	            +                        ΝΟΜΟΣ ΑΡΚΑΔΙΑΣ                  Τατούλης Πέτρος	      +            Λυκουρέντζος Ανδρέας	      +            Ρέππας Δημήτριος	            +                        ΝΟΜΟΣ ΑΡΤΗΣ                  Παπασιώζος Κωνσταντίνος	      +            Παπαγεωργίου Γεώργιος	      +            Τσιρώνης Δημήτριος	            +                        ΝΟΜΟΣ ΑΤΤΙΚΗΣ                  Βλάχος Γεώργιος	      +            Δούκας Πέτρος	      +            Καντερές Νικόλαος	      +            Σταύρου Απόστολος	      +            Μπούρας Αθανάσιος	      +            Πάγκαλος Θεόδωρος	            +      Χριστοφιλοπούλου Παρασκευή (Εύη)	            +      Οικονόμου Βασίλειος	            +      Βρεττός Κωνσταντίνος (Ντίνος)	            +      Κουμπούρης Δήμος	            -      Λεβέντης Αθανάσιος	            +      Βορίδης Μαυρουδής (Μάκης)	            -                        ΝΟΜΟΣ ΑΧΑΪΑΣ                   Μπεκίρης Μιχαήλ	      +            Παπαδημάτος Νικόλαος	      +            Ράγιου-Μεντζελοπούλου Αναστασία (Νατάσα)      +            Παπανδρέου Γεώργιος	            +      Κατσιφάρας Απόστολος	            +      Βέρρας Μιλτιάδης	            +      Σπηλιόπουλος Κωνσταντίνος	            +      Καραθανασόπουλος Νικόλαος 	            -      Τσούκαλης Νικόλαος	            +                        ΝΟΜΟΣ ΒΟΙΩΤΙΑΣ                   Μπασιάκος Ευάγγελος	      +            Γιαννάκης Μιχαήλ	      +            Κουτσούμπας Ανδρέας	      +            Τόγιας Βασίλειος	            +                        ΝΟΜΟΣ ΓΡΕΒΕΝΩΝ                   Φώλιας Χρήστος	      +                              ΝΟΜΟΣ ΔΡΑΜΑΣ                   Δαϊλάκης Σταύρος	      +            Τζίμας Μαργαρίτης	      +            Αηδόνης Χρήστος	            +                        ΝΟΜΟΣ ΔΩΔΕΚΑΝΗΣΟΥ                   Παυλίδης Αριστοτέλης	      +            Βαληνάκης Ιωάννης	      +            Καραμάριος Αναστάσιος	      +            Νικητιάδης Γεώργιος	            +      Ζωΐδης Νικόλαος	            +                        ΝΟΜΟΣ ΕΒΡΟΥ                  Δερμεντζόπουλος Αλέξανδρος	      +            Γεροντόπουλος Κυριάκος	      +            Κελέτσης Σταύρος	      +            Ντόλιος Γεώργιος	            +                        ΝΟΜΟΣ ΕΥΒΟΙΑΣ                   Κεδίκογλου Συμεών (Σίμος)	      +            Μαρκόπουλος Κωνσταντίνος	      +            Λιάσκος Αναστάσιος	      +            Περλεπέ-Σηφουνάκη Αικατερίνη	            +      Παπαγεωργίου Γεώργιος	            +      Μαρίνος Γεώργιος	            -                        ΝΟΜΟΣ ΕΥΡΥΤΑΝΙΑΣ                   Καρανίκας Ηλίας	            +                        ΝΟΜΟΣ ΖΑΚΥΝΘΟΥ                   Βαρβαρίγος Δημήτριος	            +                        ΝΟΜΟΣ ΗΛΕΙΑΣ                   Κοντογιάννης Γεώργιος	      +            Κανελλοπούλου Κρινιώ	      +            Αδρακτάς Παναγιώτης	      +            Τζαβάρας Κωνσταντίνος	      +            Κουτσούκος  Γιάννης	            +      Κατρίνης Μιχάλης	            +                        ΝΟΜΟΣ ΗΜΑΘΙΑΣ                   Χαλκίδης Μιχαήλ	      +            Φωτιάδης Ηλίας	      +            Τσαβδαρίδης Λάζαρος	      +            Σιδηρόπουλος Αναστάσιος	            +                        ΝΟΜΟΣ ΗΡΑΚΛΕΙΟΥ                   Κεφαλογιάννης Εμμανουήλ	      +            Αυγενάκης Ελευθέριος	      +            Μπαντουβάς Κωνσταντίνος	      +            Κεγκέρογλου Βασίλειος	            +      Στρατάκης Εμμανουήλ	            +      Σκουλάς Ιωάννης	            +      Σκραφνάκη Μαρία	            +      Αλαβάνος Αλέξανδρος	            +      ΝΟΜΟΣ ΘΕΣΠΡΩΤΙΑΣ                  Μπέζας Αντώνιος	      +                              Α΄ ΘΕΣΣΑΛΟΝΙΚΗΣ                  Καραμανλής Κωνσταντίνος	      +            Γκιουλέκας Κωνσταντίνος	      +            Ιωαννίδης Ιωάννης	      +            Ορφανός Γεώργιος	      +            Ράπτη Ελένη	      +            Καλαφάτης Σταύρος	      +            Τζιτζικώστας Απόστολος - Ιωάννης	      +            Βενιζέλος Ευάγγελος	            +      Καστανίδης Χαράλαμπος	            +      Αράπογλου Χρυσή	            +      Καϊλή Ευδοξία - Εύα	            +      Μαγκριώτης Ιωάννης	            +      Ζιώγας Ιωάννης	            -      Καλαντίδου Σοφία	            -      Κουράκης Αναστάσιος	            +      Καρατζαφέρης Γεώργιος	            -                        Β΄ ΘΕΣΣΑΛΟΝΙΚΗΣ                  Καράογλου Θεόδωρος	      +            Σαλαγκούδης Γεώργιος	      +            Ρεγκούζας Αδάμ	      +            Γερανίδης Βασίλειος	            +      Τσιόκας Θεοχάρης	            +      Αμμανατίδου - Πασχαλίδου Ευαγγελία (Λίτσα)            +      Βελόπουλος Κυριάκος	            -                        NOMOΣ ΙΩΑΝΝΙΝΩΝ                  Καλογιάννης Σταύρος	      +            Τασούλας Κωνσταντίνος	      +            Παντούλας Μιχαήλ	            +      Αργύρης Ευάγγελος	            +      Αλυσανδράκης Κωνσταντίνος	            -                        ΝΟΜΟΣ ΚΑΒΑΛΑΣ                   Καλαντζής Γεώργιος	      +            Παναγιωτόπουλος Νικόλαος	      +            Χριστοφιλογιάννης Δημήτριος	      +            Τιμοσίδης Μιχαήλ	            +                        ΝΟΜΟΣ ΚΑΡΔΙΤΣΗΣ                  Σιούφας Δημήτριος	      +            Τσιάρας Κωνσταντίνος	      +            Ταλιαδούρος Σπυρίδων	      +            Αναγνωστόπουλος Γεώργιος	      +            Ρόβλιας Κωνσταντίνος	            +                        ΝΟΜΟΣ ΚΑΣΤΟΡΙΑΣ                  Μπουζάλη Παρασκευή	      +            Πετσάλνικος Φίλιππος	            +      ΝΟΜΟΣ ΚΕΡΚΥΡΑΣ                  Δένδιας Νικόλαος-Γεώργιος	      +            Γκερέκου Αγγελική (Άντζελα)	            +      Χαραλάμπους Χαράλαμπος	            -                        ΝΟΜΟΣ ΚΕΦΑΛΛΗΝΙΑΣ                  Παρίσης Αλέξανδρος	      +                              ΝΟΜΟΣ ΚΙΛΚΙΣ                  Κιλτίδης Κωνσταντίνος	      +            Τσιτουρίδης Σάββας	      +            Φλωρίδης Γεώργιος	            +                        ΝΟΜΟΣ ΚΟΖΑΝΗΣ                  Κασαπίδης Γεώργιος	      +            Τσιαρτσιώνης Νικόλαος	      +            Παπαδόπουλος Μιχάλης	      +            Παπακωνσταντίνου Γεώργιος	            +      Αθανασιάδης Αλέξανδρος	            +      ΝΟΜΟΣ ΚΟΡΙΝΘΙΑΣ                  Παπαληγούρας Αναστάσιος-Πέτρος	      +            Κόρκα-Κώνστα Αθηνά	      +            Κόλλιας Κωνσταντίνος	      +            Μπεγλίτης Παναγιώτης	            +                        ΝΟΜΟΣ ΚΥΚΛΑΔΩΝ                  Βρούτσης Ιωάννης	      +            Μανούσου - Μπινοπούλου Αριάδνη	      +            Ρήγας Παναγιώτης 	            +                        ΝΟΜΟΣ ΛΑΚΩΝΙΑΣ                  Σκανδαλάκης Παναγιώτης	      +            Αποστολάκος Γρηγόριος	      +            Γρηγοράκος Λεωνίδας	            +                        ΝΟΜΟΣ ΛΑΡΙΣΗΣ                  Χαρακόπουλος Μάξιμος	      +            Ζώης Χρήστος	      +            Αγοραστός Κωνσταντίνος	      +            Έξαρχος Βασίλειος 	            +      Νασιώκας Έκτορας	            +      Σαχινίδης Φίλιππος	            +      Τσιόγκας Δημήτριος	            -      Ροντούλης Αστέριος	            -                        ΝΟΜΟΣ ΛΑΣΙΘΙΟΥ                  Πλακιωτάκης Ιωάννης	      +            Καρχιμάκης Μιχαήλ	            +                        ΝΟΜΟΣ ΛΕΣΒΟΥ                  Γιαννέλλης-Θεοδοσιάδης Ιωάννης	      +            Σηφουνάκης Νικόλαος	            +      Σκοπελίτης Σταύρος	            -                        ΝΟΜΟΣ ΛΕΥΚΑΔΟΣ                  Σολδάτος Θεόδωρος	      +            ΝΟΜΟΣ ΜΑΓΝΗΣΙΑΣ                  Νάκος Αθανάσιος	      +            Σούρλας Γεώργιος	      +            Καρτάλης Κωνσταντίνος	            +      Ζήση Ροδούλα	            +      Γκατζής Νικόλαος 	            -                        ΝΟΜΟΣ ΜΕΣΣΗΝΙΑΣ                   Λαμπρόπουλος Ιωάννης	      +            Σαμαράς Αντώνιος	      +            Σαμπαζιώτης Δημήτριος	      +            Καλαντζάκου Σοφία	      +            Κουσελάς Δημήτριος	            +                        ΝΟΜΟΣ ΞΑΝΘΗΣ                   Κοντός Αλέξανδρος	      +            Μάντατζη Τσετίν	            +      Σγουρίδης Παναγιώτης	            +                        Α΄ ΠΕΙΡΑΙΩΣ                   Μιχαλολιάκος Βασίλειος	      +            Μελάς Παναγιώτης	      +            Σημίτης Κωνσταντίνος	            +      Παντελάκη Ελπίδα	            -      Δρίτσας Θεόδωρος	            +      Αποστολάτος Βαΐτσης (Βάης)	            -                        Β΄ ΠΕΙΡΑΙΩΣ                  Τραγάκης Ιωάννης	      +            Νεράντζης Αναστάσιος	      +            Νιώτης Γρηγόρης	            +      Λιντζέρης Δημήτριος	            +      Διαμαντίδης Ιωάννης	            +      Νικολαΐδου Βαρβάρα (Βέρα)	            -      Λαφαζάνης Παναγιώτης	            +      Αράπογλου Δήμητρα	            -                        ΝΟΜΟΣ ΠΕΛΛΗΣ                  Καρασμάνης Γεώργιος	      +            Τζαμτζής Ιορδάνης (Δάνης)	      +            Φουντουκίδου - Θεοδωρίδου Παρθένα	      +            Τζάκρη Θεοδώρα	            +                        ΝΟΜΟΣ ΠΙΕΡΙΑΣ                  Κωνσταντόπουλος Γεώργιος	      +            Κουκοδήμος Κωνσταντίνος	      +            Καρπούζας Αντώνιος	      +            Αμοιρίδης Ιωάννης	            +                        ΝΟΜΟΣ ΠΡΕΒΕΖΗΣ                  Τρυφωνίδης Γεώργιος	      +            Παπαχρήστος Ευάγγελος	            +                        ΝΟΜΟΣ ΡΕΘΥΜΝΗΣ                  Κεφαλογιάννη Όλγα	      +            Λαμπίρης Ηλίας	            +                        ΝΟΜΟΣ ΡΟΔΟΠΗΣ                  Στυλιανίδης Ευριπίδης	      +            Χατζή Οσμάν Αχμέτ 	            -      Πεταλωτής Γεώργιος	            +                        ΝΟΜΟΣ ΣΑΜΟΥ                  Θαλασσινός Θαλασσινός	      +                              ΝΟΜΟΣ ΣΕΡΡΩΝ                  Καραμανλής Αχιλλέας	      +            Κόλλια-Τσαρουχά Μαρία 	      +            Λεονταρίδης Θεόφιλος	      +            Καριπίδης Αναστάσιος	      +            Κουτμερίδης Ευστάθιος	            +      Μπόλαρης Μάρκος	            +      Πολατίδης Ηλίας 	            -      				                  ΝΟΜΟΣ ΤΡΙΚΑΛΩΝ                  Χατζηγάκης Σωτήριος	      +            Λέγκας Νικόλαος	      +            Χάϊδος  Χρήστος	            +      Μερεντίτη  Αθανασία (Σούλα)	            +      Κανταρτζής Αχιλλέας	            -                        ΝΟΜΟΣ ΦΘΙΩΤΙΔΟΣ                  Γιαννόπουλος Αθανάσιος	      +            Σταϊκούρας Χρήστος	      +            Σταυρογιάννης Νικόλαος	      +            Καλλιώρας Ηλίας	      +            Αντωνίου Αντωνία (Τόνια)	            +                        ΝΟΜΟΣ ΦΛΩΡΙΝΗΣ                  Κωνσταντινίδης Ευστάθιος	      +            Λιάνης Γεώργιος	            +                        ΝΟΜΟΣ ΦΩΚΙΔΟΣ                  Μπούγας Ιωάννης	      +                              ΝΟΜΟΣ ΧΑΛΚΙΔΙΚΗΣ                  Βαγιωνάς Γεώργιος	      +            Φλωρίνης Αθηναίος	      +            Δριβελέγκας Ιωάννης	            +                        ΝΟΜΟΣ ΧΑΝΙΩΝ                  Μαρκογιαννάκης Χρήστος	      +            Βολουδάκης Μανούσος - Κωνσταντίνος	      +            Νικηφοράκης Στυλιανός	      +            Σκουλάκης Εμμανουήλ	            +                        ΝΟΜΟΣ ΧΙΟΥ                  Κοσμίδης Ιωάννης	      +            Τσουρή Ελπίδα	            +      
      ΓΕΝΙΚΟ ΣΥΝΟΛΟ: «ΝΑΙ»		152
      ……”…….”………: «ΟΧΙ»		114
      ΣΥΝΟΛΟ ΨΗΦΙΣΑΝΤΩΝ		266
      
      
      Ο ΠΡΟΕΔΡΟΣ						ΟΙ ΓΡΑΜΜΑΤΕΙΣ»
      ΠΡΟΕΔΡΟΣ (Δημήτριος Σιούφας): Συνεπώς κυρίες και κύριοι συνάδελφοι, το άρθρο 143 έγινε δεκτό όπως τροποποιήθηκε από την κυρία Υπουργό κατά πλειοψηφία. 
      Συνεπώς το άρθρο 144 έγινε δεκτό όπως τροποποιήθηκε από την κυρία Υπουργό κατά πλειοψηφία.
      Ερωτάται το Σώμα αν το άρθρο 145 γίνεται δεκτό ως έχει; 
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 
      ΧΡΗΣΤΟΣ ΠΑΠΟΥΤΣΗΣ: Κατά πλειοψηφία. 
      ΠΡΟΕΔΡΟΣ (Δημήτριος Σιούφας): Συνεπώς, το άρθρο 145 γίνεται δεκτό ως έχει κατά πλειοψηφία. 
      Κυρίες και κύριοι συνάδελφοι, εισερχόμαστε στη συζήτηση της τρίτης ενότητας των άρθρων 146 – 154. 
      Θα μιλήσουν πρώτοι για έξι λεπτά οι συνάδελφοι Βουλευτές που δεν μίλησαν στην προηγούμενη ενότητα. Οι συνάδελφοι αυτοί είναι ο κ. Σκουλάκης, ο κ. Τσούκαλης, η κ. Αμανατίδου και ο κ. Νικητιάδης.
      Στη συνέχεια θα μιλήσουν οι εισηγητές. 
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελλήνιου Σοσιαλιστικού Κινήματος): Κύριε Πρόεδρε, μου επιτρέπετε; 
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, ο Αρχηγός της Αξιωματικής Αντιπολιτεύσεως και Πρόεδρος του ΠΑ.ΣΟ.Κ. κ. Γεώργιος Παπανδρέου ζήτησε το λόγο. 
      (Χειροκροτήματα από την πτέρυγα του ΠΑ.ΣΟ.Κ.)
      Παρακαλώ, κύριε Πρόεδρε, έχετε το λόγο. Πόσο χρόνο θέλετε; 
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελλήνιου Σοσιαλιστικού Κινήματος): Μόνο λίγα λεπτά, κύριε Πρόεδρε. 
      Κυρίες και κύριοι συνάδελφοι, η εικόνα που όλοι μας έχουμε δει έξω απ’ αυτήν την Αίθουσα, έξω από το Κοινοβούλιο, είναι μια εικόνα αυταρχισμού και διολίσθησης της εκτελεστικής εξουσίας σε αντιδημοκρατικά μέσα, απέναντι στο λαό, στον εργαζόμενο, στον ασφαλισμένο, στον απεργό, στη γυναίκα, στη νέα γενιά, που διεκδικούν το αυτονόητο. Τη σιγουριά για το αύριο, για τα κεκτημένα τους, που με κόπο, ιδρώτα, εργασία και αγώνες έχουν κατακτήσει και τα οποία σήμερα αφαιρεί η Νέα Δημοκρατία με τον πιο απολυταρχικό τρόπο. Κλέβει τα λεφτά του εργαζόμενου, τόσο απλά. Κοροϊδεύει την ελληνική κοινωνία για τη δήθεν μεταρρύθμιση και δημιουργεί κοινωνική αδικία, που είναι νάρκη στα θεμέλια της κοινωνίας μας, της κοινωνικής συνοχής. 
      Αυτή τη στιγμή και αυτή την εποχή, χρειάζεται μέσα σε μια παγκόσμια οικονομία σκληρού ανταγωνισμού, να δώσουμε μεγαλύτερη αξία στον άνθρωπο, μεγαλύτερη αξιοπρέπεια στον Έλληνα και στην Ελληνίδα και όχι να τον απαξιώνουμε, όπως εσείς τους απαξιώνετε.
      (Χειροκροτήματα από την πτέρυγα του ΠΑ.ΣΟ.Κ.)
      Και θα περιμέναμε, εάν έξω υπάρχουν τα δακρυγόνα, τουλάχιστον εδώ μέσα να υπάρχει ο σεβασμός, στο οχυρό της Δημοκρατίας, να υπάρχει η δυνατότητα όλων να μιλήσουν, σε μία τόσο κρίσιμη και τόσο σημαντική για τον ελληνικό λαό απόφαση. 
      Δικαιωνόμαστε και εμείς και όλοι όσοι, με τις μαζικές κινητοποιήσεις των εργαζομένων, βρίσκονται σε αντίδραση. Σύσσωμη και η Αντιπολίτευση, απέναντι στη Νέα Δημοκρατία και στις πολιτικές σας. Διότι η επιλογή σας, κύριοι συνάδελφοι, είναι της αποδιάρθρωσης –τίποτε άλλο- του κοινωνικού συστήματος. Ούτε μεταρρύθμιση, ούτε εκσυγχρονισμός, ούτε βιωσιμότητα. Όλα αυτά είναι ταμπέλες χωρίς ουσία, όπως και τόσα άλλα, τα οποία, δυστυχώς, έχετε κάνει σ’ αυτήν τη χώρα. 
      Μα, βεβαίως, γι’ αυτό χρειάζεται αδιαλλαξία, γι’ αυτό χρειάζεται αυταρχισμός, γι’ αυτό χρειάζεται απολυταρχισμός. Γιατί δεν πείθετε κανέναν έξω, παρά μόνο με το σκληρό τρόπο της εκτελεστικής εξουσίας, των Μ.Α.Τ. και την τεχνητή, ουσιαστικά, Πλειοψηφία σας, εδώ μέσα στην Αίθουσα. Τεχνητή Πλειοψηφία, διότι δεν έχετε την εμπιστοσύνη του ελληνικού λαού, σε αυτά τα οποία κάνετε. 
      (Χειροκροτήματα από την πτέρυγα του ΠΑ.ΣΟ.Κ.)
       Οδηγήσατε σε παραλυσία τη χώρα. Νομίζετε θα τελειώσει άρον-άρον και δεν θα υπάρχουν παρενέργειες, δεν θα υπάρξουν προβλήματα, δεν θα υπάρξουν απογοητεύσεις, δεν θα υπάρξουν αντιδράσεις, δεν θα υπάρχει μέσα στον κόσμο η συνείδηση της αδικίας, η οποία θα ξεχειλίσει και θα μεταφερθεί σε πολλούς άλλους χώρους της κοινωνίας μας, της οικονομίας μας. 
      Νομίζετε ότι έτσι θα δημιουργήσετε συναινέσεις για τα μεγάλα και δύσκολα, που έχει μία χώρα όπως η Ελλάδα να αντιμετωπίσει; Νομίζετε ότι έτσι θα εμπνεύσετε τον ελληνικό λαό για τα καλύτερα, τα δυσκολότερα, τα μεγαλύτερα, τα οποία πρέπει όλοι μαζί, ενωμένοι, να κάνουμε, να φτιάξουμε, για να έχουμε καλύτερη παιδεία, καλύτερη υγεία, καλύτερη οικονομία, περιφερειακή ανάπτυξη, καλύτερο περιβάλλον; Όχι. 
      Όλα αυτά λειτουργούν ως νάρκη, όχι μόνο στην κοινωνική συνοχή, αλλά και στο φρόνημα του Έλληνα και της Ελληνίδας. Στο φρόνημα για μια καλύτερη κοινωνία. Όμως, εσείς δεν μπορείτε πια αυτό το φρόνημα να το εμπνεύσετε και έρχεται η ώρα να εμπνεύσουμε εμείς το πατριωτικό, εθνικό και κοινωνικό φρόνημα του Έλληνα πολίτη, εμείς, η Αντιπολίτευση, με τις δικές μας προτάσεις, με τους δικούς μας στόχους, με το δικό μας πρόγραμμα. 
      (Χειροκροτήματα από την πτέρυγα του ΠΑ.ΣΟ.Κ.)
      	Εσείς δείξατε ότι δεν έχετε καμμία σχέση με την έννοια της κοινωνικής αλληλεγγύης, κανένα ενδιαφέρον για τη νεότερη γενιά, που επιφορτίζεται το τεράστιο βάρος των δικών σας ρυθμίσεων και μέτρων. Χαμηλόμισθοι, χαμηλοσυνταξιούχοι: Αυτούς τους βοηθάτε; Βοηθάτε τους άνεργους, τους μετανάστες; Προφανώς όχι, όταν αφήνετε με τις δικές σας ρυθμίσεις τετρακόσιους χιλιάδες ανθρώπους χωρίς ιατροφαρμακευτική περίθαλψη, με την αύξηση του αριθμού των απαιτούμενων ενσήμων. Κοινωνική αναλγησία, πολιτική αποκλεισμού των ανθρώπων από την υγεία, την ασφάλιση, τη ζωή. Καμμία αξία στον ίδιο τον άνθρωπο. Γιατί τα κάνετε αυτά τότε; Δεν έχετε καταλάβει ότι απλώς «μπαλώνετε τρύπες» του ελλείμματος της οικονομίας μας, ενός ελλείμματος για το οποίο, όμως, εδώ και τέσσερα χρόνια εσείς έχετε ευθύνη; Ο κ. Αλογοσκούφης, κανένας άλλος δεν έχει ευθύνη τα τέσσερα αυτά χρόνια, κύριοι της Νέας Δημοκρατίας.
      (Χειροκροτήματα από την πτέρυγα του ΠΑ.ΣΟ.Κ.)
      	Το έλλειμμα αυτό, από πού προέκυψε; Προέκυψε από τα αρνητικά του ΠΑ.ΣΟ.Κ. ή προέκυψε διότι αυτά τα ελλείμματα, είναι χρήματα του ελληνικού λαού, τα οποία κάπου πήγαν; Πήγαν στην υγεία, πήγαν στη χρηματοδότηση της παιδείας, πήγαν στην περιφερειακή ανάπτυξη; Είδατε έργα στην περιφέρειά σας, εσείς που είστε από την επαρχία; Πού είναι τα έργα; Ποια είναι τα έργα;
      (Θόρυβος από την πτέρυγα της Νέας Δημοκρατίας)
      	Ρουσφέτια. Κατόπιν ενεργειών και κατόπιν εορτής, βεβαίως, μιλάτε. Πού πήγαν τα λεφτά του ελληνικού λαού; Τα λεφτά του ελληνικού λαού, πήγαν σε χαριστικές ρυθμίσεις για μεγάλες επιχειρήσεις των ισχυρών, των τραπεζών, για φοροαπαλλαγές.
      (Χειροκροτήματα από την πτέρυγα του ΠΑ.ΣΟ.Κ.)
      	Και βεβαίως, επιπλέον, ο Φ.Π.Α. «για τον κοσμάκη», όπως και αύριο, πάλι Φ.Π.Α. «για τον κοσμάκη». Αυτά είναι, δηλαδή είναι ξεκάθαρη πια η ταξική σας πολιτική υπέρ κάποιων λίγων και μάλιστα, συνήθως μη παραγωγικών, παρασιτικών επιχειρηματιών. 
      Δεν είμαστε εναντίον, γενικώς και αορίστως, της επιχειρηματικότητας. Θέλουμε την επιχειρηματικότητα που δημιουργεί δουλειές, την επιχειρηματικότητα που είναι παραγωγική και δεν είναι παρασιτική με τις δικές σας ρουσφετολογικές διαθέσεις στους «ημέτερους» και στους διάφορους που σας κάνουν τα χατίρια από δω και από κει.
      (Χειροκροτήματα από την πτέρυγα του ΠΑ.ΣΟ.Κ.)
      	Οδηγείτε τον Έλληνα πολίτη και ασφαλισμένο στην ιδιωτική ασφάλιση, δηλαδή, ουσιαστικά, σε μία ανασφάλεια σε ό,τι αφορά την ασφάλισή του. Καταργείτε, ουσιαστικά, δικαιώματα εργαζομένων, επαγγελματιών και αυτοαπασχολούμενων. 
      	Το ασφαλιστικό είναι πεδίο όπου κρίνονται η κοινωνική ευαισθησία και οι επιλογές των κυβερνήσεων, των πολιτικών κομμάτων και βεβαίως του κάθε πολιτικού ξεχωριστά. Γι’ αυτό, από την πρώτη στιγμή προτείναμε να αποτελέσει το ασφαλιστικό ένα πεδίο συνεργασίας και συντονισμού, πεδίο αντίδρασης αλλά και θετικών προτάσεων, όλων των δυνάμεων που ενδιαφέρονται για την προοδευτική μεταρρύθμιση και την εγγύηση για την αλληλεγγύη των γενεών. Γι’ αυτό, εκλαμβάνουμε ως ιδιαίτερα θετική την ανταπόκριση σ’ αυτό το κάλεσμα και του κ. Αλαβάνου, για να κάνουμε από κοινού με όλα τα κόμματα, τη συζήτηση στη Βουλή για τη διεξαγωγή δημοψηφίσματος, σχετικά με την ασφαλιστική μεταρρύθμιση.
      (Χειροκροτήματα από την πτέρυγα του ΠΑ.ΣΟ.Κ.)
      	Μετά από τέσσερις μέρες πολύωρες συζητήσεις και εξαντλητικές συνεδριάσεις της Βουλής, με τη συμβολή της Κοινοβουλευτικής Ομάδας του ΠΑ.ΣΟ.Κ. παρά τις προσπάθειες έστω και της «εξπρές» ψήφισης του νομοσχεδίου, αποκαλύφθηκαν οι πραγματικές προθέσεις, παρά το ότι σίγησαν αυτές τις μέρες τα μέσα ενημέρωσης. Ζητήσαμε σε όλους τους τόνους να αποσύρετε το νομοσχέδιο, να ξανασυζητηθούν τα ζητήματα σε μία μελετημένη και κοινωνικά ευαίσθητη και δίκαιη βάση. Επιμείνατε για τους λόγους που σας είπα. Αδιαφορήσατε για την αγωνία που εκφράζουν οι πολίτες, οι εργαζόμενοι και βεβαίως, ο Πρωθυπουργός απών.
      Κυρία Πετραλιά, έχετε ένα δύσκολο έργο, αλλά ο Πρωθυπουργός είναι αυτός που θα έπρεπε να είναι εδώ, όχι εσείς, για να μας πει γιατί τα τρία «δεν» τα οποία έλεγε προεκλογικά, σήμερα τα έχει αθετήσει. 
      (Χειροκροτήματα από την πτέρυγα του ΠΑ.ΣΟ.Κ.)
       Θα μας βρείτε απέναντί σας. Θα είμαστε συνέχεια κοντά στους αγώνες των εργαζομένων και των ασφαλισμένων, κοντά στο λαό. Και είστε μόνοι σας, με την επίπλαστη πια πλειοψηφία σας. Και αν νομίζετε, ότι επειδή σας στηρίζουν κάποια μεγάλα συμφέροντα, μπορείτε ξανά να ξεγελάσετε τον ελληνικό λαό, είστε γελασμένοι. Ο ελληνικός λαός, την επόμενη φορά δεν θα έχει ξεγελαστεί από τις δικές σας μεγάλες και κούφιες λέξεις. Θα ζητήσει πραγματικές αλλαγές, με κοινωνική δικαιοσύνη, με αξία στον άνθρωπο. 
      Έχουμε πει για την απόσυρση του νομοσχεδίου. Είναι δέσμευσή μας, για την επόμενη κυβέρνησή μας, μετά τις εκλογές, όποτε και αν γίνουν. 
      (Όρθιοι οι Βουλευτές του ΠΑ.ΣΟ.Κ. χειροκροτούν ζωηρά και παρατεταμένα)
      ΠΡΟΕΔΡΟΣ (Δημήτριος Σιούφας): Έχει ζητήσει το λόγο για τρία λεπτά ο Υπουργός επί των Εσωτερικών κ. Παυλόπουλος και στη συνέχεια ο Κοινοβουλευτικός Εκπρόσωπος της Νέας Δημοκρατίας κ. Παναγιωτόπουλος. 
      Ορίστε, κύριε Παυλόπουλε, έχετε το λόγο. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών):  Κύριε Πρόεδρε, κυρίες και κύριοι συνάδελφοι, διερωτήθηκε ο Αρχηγός της Αξιωματικής Αντιπολίτευσης γιατί δεν είναι εδώ ο Πρωθυπουργός. Ο Πρωθυπουργός είναι εδώ κάθε φορά που ζητά ονομαστική ψηφοφορία η Αξιωματική Αντιπολίτευση. 
      (Θόρυβος από την πτέρυγα του ΠΑ.ΣΟ.Κ.)
      Και ψηφίζει ένα νομοσχέδιο, το οποίο κάνει πράξη αυτό που είπε. Τα τρία «δεν» του Πρωθυπουργού ισχύουν και το «Δ» είναι κεφαλαίο! 
      (Χειροκροτήματα από την πτέρυγα της Νέας Δημοκρατίας)
       Τι να έρθει εδώ να πει; Για ένα νομοσχέδιο το οποίο πραγματώνει τις δεσμεύσεις τις οποίες αναλάβαμε και που μέσα από τη διαστρέβλωση που επιχειρεί το ΠΑ.ΣΟ.Κ., επιχειρείται το νομοσχέδιο αυτό να εμφανιστεί προς άλλη κατεύθυνση; 
      Κυρίες και κύριοι συνάδελφοι, θυμηθείτε τον εαυτό σας. Το 1992, όταν ψηφιζόταν ο νόμος Σιούφα, ο ν. 2084, εδώ ήσασταν, ονομαστικές ψηφοφορίες κάνατε, τα ίδια λέγατε ότι θα τον καταργήσετε ως κυβέρνηση. Δεν καταργήσατε τίποτα. Και ξέρετε γιατί δεν καταργήσατε τίποτα; Για τον απλό λόγο ότι τότε πήραμε την ευθύνη μιας σωτήριας επίλυσης του ασφαλιστικού. Έτσι και τώρα την παίρνουμε. Είμαστε η παράταξη των μεγάλων αποφάσεων. Είστε η παράταξη της φυγής και της άρνησης. Κατά συνέπεια ακούω τα ίδια που λέγατε, ονομαστικές ψηφοφορίες και ότι θα καταργήσετε τον ψηφιζόμενο νόμο. 
      Γίνετε πρώτα κυβέρνηση και μετά συζητάμε. Αλλά τα ίδια λέγατε τότε και ύστερα όχι μόνο στηριχτήκατε στους νόμους Σουφλιά και Σιούφα, αλλά παρατείνατε το Λ.Α.Φ.Κ.Α. και πέρα από εκεί που εμείς είχαμε προγραμματίσει. Με αποτέλεσμα εμείς να καταργήσουμε την άδικη ρύθμιση και εμείς να γυρίσουμε πίσω τα λεφτά, με τα οποία εσείς είχατε καταχρεώσει τους εργαζόμενους. 
      Αυτή είναι η στάση σας για το ασφαλιστικό, στάση ανευθυνότητας. Μια φορά πήγατε να το λύσετε -στραβά βέβαια- στην υπόθεση Γιαννίτση και τα πήρατε όλα πίσω προτροπάδην. Ψηφίσατε το ν. 3029, το νόμο Ρέππα, ο οποίος ουδέποτε εφαρμόστηκε, γιατί τον φτιάξατε για να μην εφαρμοστεί. Ο ελληνικός λαός ξέρει ότι οι μύθοι που κυκλοφορούν γύρω από αυτό το νομοσχέδιο, πρέπει να πάψουν. Γιατί ακόμα και αυτά που προέβλεπε ο νόμος Ρέππα, η Κυβέρνηση Καραμανλή τα κάνει πράξη. 
      ΑΠΟΣΤΟΛΟΣ ΚΑΚΛΑΜΑΝΗΣ: Αφού ήταν ανεφάρμοστος, πώς τα κάνατε πράξη; 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Το 1% του Ακαθάριστου Εγχώριου Προϊόντος το είχατε φτιάξει με τη μορφή τιτλοποίησης των χρεών του δημοσίου. Τίποτα παραπάνω. Αυτή η Κυβέρνηση έδωσε 3.000.000.000 ευρώ στο Ι.Κ.Α., 400.000.000 ευρώ στον Ο.Γ.Α., 400.000.000 ευρώ στον Ο.Α.Ε.Ε. για να μπορέσουμε να καλύψουμε αυτά που εσείς αφήσατε πίσω. 
      Μη μιλάτε, λοιπόν, εσείς για ασφαλιστικό. Υποθηκεύσατε όλα αυτά τα χρόνια τις επόμενες γενιές και ερχόμαστε τώρα να σώσουμε το ασφαλιστικό για τις επόμενες γενιές, όταν εσείς οραματιζόσαστε ανασφάλιστη εργασία νέων στο Λαύριο. 
      Και δύο άλλες απαντήσεις σχετικά με τα όσα θέσατε προηγουμένως. 
      (Θόρυβος από την πτέρυγα του ΠΑ.ΣΟ.Κ.)
      ΣΟΦΙΑ ΣΑΚΟΡΑΦΑ: (Δεν ακούστηκε).
      ΠΡΟΕΔΡΟΣ (Δημήτριος Σιούφας): Σας παρακαλώ πολύ, κυρία Σακοράφα. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Μη μιλάτε εσείς, παρακαλώ πολύ -γιατί άκουσα τον Αρχηγό σας κάτι να λέει- για τα Μ.Α.Τ.. Τα Μ.Α.Τ. όλο αυτό το χρονικό διάστημα είναι εκεί για να φυλάξουν την έννομη τάξη και τους πολίτες. Καμμία σύγκρουση δεν υπήρξε. Άλλοι ήταν εκείνοι που έδερναν έξω από το Μέγαρο Μαξίμου τους συνταξιούχους και άλλοι αυτοί που έδερναν αστυνομικούς μέσα στην πλατεία Συντάγματος για να θωρακίσουν τον κ. Χριστοδουλάκη. 
      (Χειροκροτήματα από την πτέρυγα της Νέας Δημοκρατίας)
       Όσον αφορά τα συμφέροντα στα οποία αναφέρθηκε ο κ. Παπανδρέου, ένα σας λέω. Αυτά τα συμφέροντα για τα οποία μιλάτε και τα αντίστοιχα Μέσα Μαζικής Ενημέρωσης, μέχρι τις εκλογές ποιου τη νίκη στήριζαν και ποιου τη νίκη προέβλεπαν; Του κ. Παπανδρέου. 
      ΑΠΟΣΤΟΛΟΣ ΚΑΚΛΑΜΑΝΗΣ: Για κάτι νταβατζήδες λέει ο κ. Παπανδρέου. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Τι συνέβη μετά; Δικό σας θέμα. Για σας αγωνιούν, όχι για μας.
      Ευχαριστώ πολύ, κύριε Πρόεδρε.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Δημήτριος Σιούφας): Κύριε Πρόεδρε του ΣΥ.ΡΙΖ.Α., θέλετε να μιλήσετε;
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Ναι, κύριε Πρόεδρε.
      ΠΡΟΕΔΡΟΣ (Δημήτριος Σιούφας): Θα προηγηθείτε; Γιατί έχει ζητήσει το λόγο ο Κοινοβουλευτικός Εκπρόσωπος της Νέας Δημοκρατίας, για να απαντήσει.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Ας προηγηθεί, κύριε Πρόεδρε.
      ΠΡΟΕΔΡΟΣ (Δημήτριος Σιούφας): Παρακαλώ, κύριε Παναγιωτόπουλε.
      (Θόρυβος από την πτέρυγα του Πανελλήνιου Σοσιαλιστικού Κινήματος)
      ΕΜΜΑΝΟΥΗΛ ΣΚΟΥΛΑΚΗΣ: Κύριε Πρόεδρε, διαμαρτύρομαι.
      ΠΡΟΕΔΡΟΣ (Δημήτριος Σιούφας): Κύριοι συνάδελφοι…
      ΠΑΝΟΣ ΠΑΝΑΓΙΩΤΟΠΟΥΛΟΣ: Μου επιτρέπετε, κύριε Πρόεδρε;
      ΕΜΜΑΝΟΥΗΛ ΣΚΟΥΛΑΚΗΣ: Έχω σηκωθεί δέκα φορές για να μιλήσω, κύριε Πρόεδρε.
      ΠΡΟΕΔΡΟΣ (Δημήτριος Σιούφας): Έχετε απόλυτο δίκιο.
      ΕΜΜΑΝΟΥΗΛ ΣΚΟΥΛΑΚΗΣ: Πού να το βρω;
      ΠΡΟΕΔΡΟΣ (Δημήτριος Σιούφας): Έχετε απόλυτο δίκιο, θέλω την κατανόηση όμως. Η προσπάθειά μου να μιλήσετε στο τέλος γίνεται και…
      ΕΜΜΑΝΟΥΗΛ ΣΚΟΥΛΑΚΗΣ: Μετά τον Υπουργό πρέπει να ξεκινήσει ο κατάλογος.
      ΠΡΟΕΔΡΟΣ (Δημήτριος Σιούφας): Παρακαλώ, κύριε Σκουλάκη.
      Για πέντε λεπτά, κύριε Παναγιωτόπουλε.
      ΠΑΝΟΣ ΠΑΝΑΓΙΩΤΟΠΟΥΛΟΣ: Ευχαριστώ, κύριε Πρόεδρε.
      Επιτρέψτε μου κατ’ αρχάς να εκφράσω τη λύπη μου για το γεγονός ότι ενώ στις εξαντλητικές και πολύ ενδιαφέρουσες συνεδριάσεις όλοι οι Βουλευτές όλων των πτερύγων και βεβαίως οι συνάδελφοι της Αξιωματικής Αντιπολίτευσης συνεισέφεραν ο καθένας από τη δική του την πλευρά –δεν έχει σημασία συμφωνώντας ή διαφωνώντας, αυτό σημαίνει δημοκρατία- τώρα που φτάνουμε στο τέλος αυτής της τόσο σημαντικής και κρίσιμης κοινοβουλευτικής διαδικασίας ο Πρόεδρος του ΠΑ.ΣΟ.Κ. επέλεξε με προπέτασμα οξύτητας και έντασης να καλύψει την ένδεια, την πολιτική φτώχεια που χαρακτηρίζει την ηγεσία του ΠΑ.ΣΟ.Κ..
      (Θόρυβος και διαμαρτυρίες από την πτέρυγα του ΠΑ.ΣΟ.Κ.)
      Κύριε Πρόεδρε, όπως ακούγονται όλοι, παρακαλώ να ακουστώ κι εγώ.
      (Κωδωνοκρουσίες)
      Για μια ακόμη φορά ακούστηκαν από την πλευρά του σε αυτή την Αίθουσα απαράδεκτες λεκτικές ακρότητες και υπερβολές. Ακούσαμε ότι η Νέα Δημοκρατία κλέβει τα λεφτά του εργαζόμενου.
      (Θόρυβος και διαμαρτυρίες από την πτέρυγα του ΠΑ.ΣΟ.Κ.)
      Δεν είναι, κύριε Πρόεδρε, κυρίες και κύριοι συνάδελφοι, η Νέα Δημοκρατία που καθήλωσε τις συντάξεις στο ποσοστό…
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Τον «αρχιερέα της διαπλοκής» το θυμόσαστε;
      ΠΑΝΟΣ ΠΑΝΑΓΙΩΤΟΠΟΥΛΟΣ: … στο ποσοστό και στο επίπεδο…
      (Θόρυβος και διαμαρτυρίες από την πτέρυγα του ΠΑ.ΣΟ.Κ.)
      ΧΡΥΣΗ ΑΡΑΠΟΓΛΟΥ: Κύριε Παναγιωτόπουλε …
      ΠΑΝΟΣ ΠΑΝΑΓΙΩΤΟΠΟΥΛΟΣ: Δεν πτοούμαι από τις κραυγές και τους θορύβους.
      (Κωδωνοκρουσίες)
      Σας παρακαλώ! Μα, δε σέβεστε τίποτα, κυρία Αράπογλου;
      ΧΡΥΣΗ ΑΡΑΠΟΓΛΟΥ: Εσείς δεν σέβεστε….
      ΠΡΟΕΔΡΟΣ (Δημήτριος Σιούφας): Κυρία Αράπογλου…
      ΙΩΑΝΝΗΣ ΤΡΑΓΑΚΗΣ: Μα, είναι θέαμα αυτό;
      ΠΡΟΕΔΡΟΣ (Δημήτριος Σιούφας): Κυρία Αράπογλου!
      ΠΑΝΟΣ ΠΑΝΑΓΙΩΤΟΠΟΥΛΟΣ: Να ακουστούμε, όπως σας ακούμε κι εσάς.
      Λέω, λοιπόν, ότι δεν είναι η Νέα Δημοκρατία η οποία καθήλωσε το επίπεδο των συντάξεων στις συντάξεις ντροπής που παραλάβαμε το Μάρτη του 2004. Ο Καραμανλής υποσχέθηκε ότι χρόνο με το χρόνο, παρά τα ελλείμματα, τα δημοσιονομικά προβλήματα και τα άδεια ταμεία, θα βελτιώνουμε τη θέση των συνταξιούχων και ιδιαίτερα των χαμηλοσυνταξιούχων. Υποσχεθήκαμε αύξηση στο Ε.Κ.Α.Σ., τη δώσαμε. Υποσχεθήκαμε αύξηση στην κατώτατη σύνταξη του Ο.Γ.Α., τη δώσαμε. Υποσχεθήκαμε αύξηση στο επίδομα ανεργίας, τη δώσαμε.
      Άλλοι ήταν που νομοθετούσαν το Φλεβάρη του 2004, λίγο πριν εγκαταλείψουν την εξουσία, για την παράταση του Λ.Α.Φ.Κ.Α., εκεί που η Νέα Δημοκρατία είχε προβλέψει την κατάργησή του.
      Σε ό,τι αφορά το ασφαλιστικό πρόβλημα, ας ξεκαθαρίσουμε: είναι κάτι υπαρκτό ή δεν είναι; Υπάρχει πρόβλημα με το ασφαλιστικό στην Ελλάδα ή δεν υπάρχει; Διότι αν οι συνάδελφοι του ΠΑ.ΣΟ.Κ. και ο Αρχηγός του κινήματος ζητάει να αποσυρθεί το ασφαλιστικό νομοσχέδιο, σημαίνει ότι δεν χρειάζεται καμμία παρέμβαση.
      Τότε επί των ημερών τους γιατί προχώρησαν στο νόμο Ρέππα, μια αρχή, την οποία οι ίδιοι δεν εφήρμοσαν; Γιατί έφεραν δύο νόμους για τα ασφαλιστικά και για τα εργασιακά, το ν. 3232 και το ν. 3227, στας δυσμάς του κοινοβουλευτικού τους βίου, το Φλεβάρη του 2004, λίγο πριν εγκαταλείψουν την εξουσία; Γιατί αποπειράθηκαν με την επιτροπή Σπράου και με το νομοσχέδιο Γιαννίτση να παρέμβουν στο ασφαλιστικό;
      Ας μας πουν: υπάρχει ή δεν υπάρχει πρόβλημα; Ο ελληνικός λαός λέει ότι υπάρχει πρόβλημα και ο Καραμανλής αναλαμβάνει την ιστορική ευθύνη που του αναλογεί: να το λύσει το πρόβλημα. Θα μπορούσε ο Καραμανλής να το βγάλει από την πλάτη του, να πει «ας έρθουν οι κυβερνήσεις μετά από μία δεκαετία να βγάλουν τα κάστανα από τη φωτιά», να ακολουθήσει το παράδειγμα της ανευθυνότητος της πολιτικής των κυβερνήσεων του ΠΑ.ΣΟ.Κ.. Γιατί οι κυβερνήσεις αυτές έτσι έπραξαν, έτσι συνηθίζουν να πράττουν.
      Το συνολικό δημόσιο χρέος που κατέλειπαν στις κυβερνήσεις Καραμανλή ήταν 210.000.000.000 ευρώ και έρχονται σήμερα και μιλάνε για ελλείμματα αυτοί που ναρκοθέτησαν από δημοσιονομικής πλευράς την ομαλή λειτουργία του ασφαλιστικού συστήματος της χώρας!
      Άκουσα και ορισμένα πράγματα για ταξική πολιτική. Αυτά, κύριε Πρόεδρε, με θίγουν, και εμένα και τη Νέα Δημοκρατία. Είμαστε κόμμα, που από την εποχή που το ίδρυσε ο αείμνηστος Κωνσταντίνος Καραμανλής έχουμε ως προμετωπίδα την ανάγκη για την εμπέδωση της κοινωνικής δικαιοσύνης. Πολιτική ιδεολογία και φιλοσοφία της Νέας Δημοκρατίας είναι ο κοινωνικός φιλελευθερισμός. Παλεύουμε και εφαρμόζουμε πολιτικές άμβλυνσης των ταξικών ανισοτήτων. Άλλοι ήταν εκείνοι που σε πάρα πολύ ευαίσθητα πεδία μέτρησης των κοινωνικών ανισοτήτων, όπως είναι η υγεία και η παιδεία, πολλαπλασίασαν τις ταξικές επιλογές στην ελληνική κοινωνία. Είναι ψέμα σήμερα ότι εξαιτίας των χρεών του ΠΑ.ΣΟ.Κ., των πρασίνων χρεών, ακόμη και τα νεογέννητα στην Ελλάδα έχουν κατά κεφαλήν αναλογία στο δημόσιο χρέος 18.000…
      (Θόρυβος από την πτέρυγα του ΠΑ.ΣΟ.Κ.)
      Θα ακουστεί, όσο και να φωνάζετε. Έχουν 18.000 ευρώ κατά κεφαλήν πράσινο δημόσιο χρέος ακόμη και τα νεογέννητα!
      (Θόρυβος και διαμαρτυρίες από την πτέρυγα του ΠΑ.ΣΟ.Κ.)
      ΠΡΟΕΔΡΟΣ (Δημήτριος Σιούφας): Κύριοι συνάδελφοι του ΠΑ.ΣΟ.Κ., όπως ακούγεσθε εσείς…
      ΜΑΡΚΟΣ ΜΠΟΛΑΡΗΣ: …(Δεν ακούστηκε)
      ΧΡΥΣΗ ΑΡΑΠΟΓΛΟΥ: …(Δεν ακούστηκε)
      ΠΡΟΕΔΡΟΣ (Δημήτριος Σιούφας): Παρακαλώ, κύριε Μπόλαρη, κυρία Αράπογλου!
      Ολοκληρώστε, κύριε Παναγιωτόπουλε.
      ΠΑΝΟΣ ΠΑΝΑΓΙΩΤΟΠΟΥΛΟΣ: Θα κλείσω, κύριε Πρόεδρε.
      Ο ελληνικός λαός δεν έχει βραχεία μνήμη, ο ελληνικός λαός έχει ζώσα μνήμη, πολιτική και ιστορική και γνωρίζει -επειδή ειπώθηκε κάτι περί συμφερόντων και σωστά απάντησε ο Υπουργός Εσωτερικών- ότι αν υπήρξε μια ηγετική ομάδα η οποία συμμάχησε πολιτικά με το πιο αντιδραστικό, το πιο κομπραδόρικο, με το πιο μεταπρατικό κομμάτι του ελληνικού κεφαλαίου ήταν η ηγετική ομάδα των εκσυγχρονιστών υπό τον κ. Κωνσταντίνο Σημίτη. 
      (Χειροκροτήματα από την πτέρυγα της Νέας Δημοκρατίας)
       (Θόρυβος και διαμαρτυρίες από την πτέρυγα του ΠΑ.ΣΟ.Κ.)
      Ο ελληνικός λαός έχει μνήμη, θυμάται και να μη μας προκαλούν σε αυτήν την Αίθουσα.
      (Θόρυβος και διαμαρτυρίες από την πτέρυγα του ΠΑ.ΣΟ.Κ.)
      ΚΩΝΣΤΑΝΤΙΝΟΣ ΓΕΙΤΟΝΑΣ: Να, ποιος είναι ο υβριστής, κύριε Πρόεδρε. 
      ΠΡΟΕΔΡΟΣ (Δημήτριος Σιούφας): Κύριε Γείτονα, παρακαλώ!
      ΚΩΝΣΤΑΝΤΙΝΟΣ ΓΕΙΤΟΝΑΣ: Συνεχίζεται η θεωρία του «αρχιερέα της διαπλοκής». Αυτή είναι η Δεξιά!
      ΡΟΔΟΥΛΑ ΖΗΣΗ: Για την ταμπακιέρα δεν μας είπατε.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Είστε απαράδεκτοι! Αυταρχική Δεξιά! 
      ΠΡΟΕΔΡΟΣ (Δημήτριος Σιούφας): Σας παρακαλώ, κύριοι συνάδελφοι! 
      ΠΑΝΟΣ ΠΑΝΑΓΙΩΤΟΠΟΥΛΟΣ: Κυρίες και κύριοι συνάδελφοι, ηρεμήστε. Όπως σας ακούμε, θα μας ακούτε.
      ΠΡΟΕΔΡΟΣ (Δημήτριος Σιούφας): Κύριε Παναγιωτόπουλε, ολοκληρώστε. Μία φράση ακόμα.
      ΠΑΝΟΣ ΠΑΝΑΓΙΩΤΟΠΟΥΛΟΣ: Μία κουβέντα ακόμα, κύριε Πρόεδρε.
      Κλείνοντας, άκουσα με έκπληξη τον Πρόεδρο του ΠΑ.ΣΟ.Κ. να ομιλεί περί νέων εκλογών. Είπε για τις επόμενες εκλογές και φοβούμαι ότι αποδεικνύει για μια ακόμη φορά ότι ο χρόνος ΠΑ.ΣΟ.Κ., τον οποίο παρακολουθεί ο ίδιος, δεν έχει καμμία σχέση με τον πραγματικό, αλλά και τον πολιτικό ιστορικό χρόνο. Φαίνεται ότι αγνοεί πως πριν από έξι μήνες πήγαμε όλοι στις κάλπες και ότι το ΠΑ.ΣΟ.Κ. εισέπραξε μια μεγαλοπρεπή ήττα, ενώ η Κυβέρνηση της Νέας Δημοκρατίας εξασφάλισε μια νέα νωπή εντολή.
      (Χειροκροτήματα από την πτέρυγα της Νέας Δημοκρατίας)
      ΑΙΚΑΤΕΡΙΝΗ ΠΕΡΛΕΠΕ-ΣΗΦΟΥΝΑΚΗ: Εξαπατήσατε το λαό. 
      ΠΑΝΟΣ ΠΑΝΑΓΙΩΤΟΠΟΥΛΟΣ: Εμείς, λοιπόν, τη στιγμή που οι άλλοι κωλυσιεργούν, δημαγωγούν και επιδίδονται σε θόρυβο και σε κούφια ρητορική, ο Καραμανλής προχωρεί, στοιχιζόμαστε όλοι δίπλα του, αλλάζουμε την Ελλάδα, παλεύουμε ιδιαιτέρως για το μη προνομιούχο Έλληνα, κατοχυρώνουμε το δημόσιο χαρακτήρα αναδιανομής του ασφαλιστικού συστήματος και διασφαλίζουμε τις συντάξεις και των επομένων και των μεθεπομένων γενεών.
      (Χειροκροτήματα από την πτέρυγα της Νέας Δημοκρατίας)
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Ψέματα, ψέματα, ψέματα!
      ΠΡΟΕΔΡΟΣ (Δημήτριος Σιούφας): Σας παρακαλώ, κύριοι συνάδελφοι!
      Το λόγο έχει ζητήσει ο Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς κ. Αλαβάνος.
      Κύριε Πρόεδρε, πόσο χρόνο θέλετε;
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Περίπου δέκα λεπτά.
      ΠΡΟΕΔΡΟΣ (Δημήτριος Σιούφας): Κύριε Πρόεδρε, εάν είναι δυνατόν, να μιλήσετε λιγότερο, διότι βλέπετε ότι προσπαθώ να μιλήσουν όσο το δυνατόν περισσότεροι συνάδελφοι Βουλευτές. Τελικά, αυτή η διαδικασία ήταν απόλυτα σωστή -και θέλω να το ακούσει ο Πρόεδρος, ο κ. Κακλαμάνης- όπως και η απόφαση να γίνει στις 23.30΄ η ψηφοφορία.
      Ορίστε, κύριε Πρόεδρε, έχετε το λόγο.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Κύριε Υπουργέ Εσωτερικών, κύριε Παυλόπουλε, γιατί υποτιμάτε τόσο τον Πρωθυπουργό; Γιατί γελοιοποιείτε τον Πρωθυπουργό; Σας ακούσαμε…
      (Θόρυβος από την πτέρυγα της Νέας Δημοκρατίας)
      ΙΩΑΝΝΗΣ ΤΡΑΓΑΚΗΣ: Μα, είναι φράσεις αυτές, κύριε Πρόεδρε!
      (Θόρυβος και διαμαρτυρίες από την πτέρυγα της Νέας Δημοκρατίας)
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Ακούστε, συνάδελφοι.   
      ΠΡΟΕΔΡΟΣ (Δημήτριος Σιούφας): Παρακαλώ, κύριοι συνάδελφοι, παρακαλώ! 
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Ακούστε συνάδελφοι. 
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Δεν ντρέπεται λιγάκι;
      ΠΡΟΕΔΡΟΣ (Δημήτριος Σιούφας): Παρακαλώ! Κύριε Μπαντουβά, θα σας ανακαλέσω στην τάξη. 
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ : …(Δεν ακούστηκε).
      ΠΡΟΕΔΡΟΣ (Δημήτριος Σιούφας):  Παρακαλώ! Θα λάβει την απάντηση ο κύριος Πρόεδρος στα όσα λέει. Εδώ είναι χώρος ελεύθερης έκφρασης, βεβαίως όμως και σεβασμού στους θεσμούς. 
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Συνάδελφοι, μπορεί να πειστείτε, περιμένετε να ακούσετε το επιχείρημα. Και μπορεί ακόμη και ο κ. Μπαντουβάς να πειστεί.
      Η ιδιότητα του Βουλευτή που έχουμε είναι κάτι για το οποίο αισθανόμαστε τιμή και ευθύνη πιστεύω όλοι ανεξαιρέτως. Είναι άλλο, όμως, ο Βουλευτής, άλλο ο Υφυπουργός, άλλο ο Υπουργός και άλλο ο Πρωθυπουργός. Εσείς με την τοποθέτησή σας λέτε, έρχεται και ψηφίζει.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Άλλο είπα.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Αυτό είπατε και αυτό έγινε. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών):  Όχι, θα σας πω. 
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Αυτό έγινε και αυτό είπατε.
      Με το να λέτε ότι «ένας Πρωθυπουργός εμφανίζεται αυτήν τη βδομάδα», όπου όλη η Ελλάδα συγκλονίζεται, όπου η κάθε οικογένεια το βράδυ συζητάει και λέει  να φύγω, να πάρω σύνταξη ή να μην πάρω, τι θα γίνει με το παιδί κ.λπ., όπου εδώ πέρα γίνονται μάχες -με μάχη ξεκίνησε και η δική μου σύντομη αυτή η παρέμβαση- με το να λέτε ότι «ο Πρωθυπουργός είναι ένας καλός Βουλευτής», εγώ νομίζω ότι τον υποτιμάτε. Και εγώ στη θέση σας, θα ζητούσα να σβηστούν από τα Πρακτικά αυτά που είπα. Και μπαίνει ένα ερώτημα: Γιατί ο Πρωθυπουργός δεν έρχεται εδώ πέρα; Μας λέτε ότι είναι η μεγάλη μεταρρύθμιση. Μας λέγατε την προηγούμενη περίοδο, ότι η μεγάλη μεταρρύθμιση ήταν η Συνταγματική Αναθεώρηση και το άρθρο 16. Είδαμε την τύχη της. Τώρα μας λέτε η μεγάλη μεταρρύθμιση είναι η ασφαλιστική μεταρρύθμιση. Πού είναι ο Πρωθυπουργός να μας την εξηγήσει; Ξέρετε, εγώ αναρωτιέμαι: Ο Πρωθυπουργός έχει διαβάσει το νόμο; 
      (Θόρυβος στην Αίθουσα)
      Ξέρει τι θα πει Ι.Κ.Α. – Ε.Τ.Α.Μ., ξέρει τι θα πει Ι.Κ.Α. – Ε.Τ.Ε.Α.Μ., ξέρει τι θα πει Τ.Ε.Α.Δ.Υ., ξέρετε τι θα πει Τ.Α.Ν.Π.Υ.;
      (Θόρυβος – διαμαρτυρίες)
      Αναρωτιέμαι. Είναι η τρίτη ή η τέταρτη παρέμβαση που κάνω εγώ σ’ αυτό το θέμα, κύριε συνάδελφε, όποιος το ρώτησε αυτό. Με αυτήν την έννοια είστε έκθετοι. Προχωρείτε σε ένα νομοσχέδιο που έχει την αντίθεση της συντριπτικής πλειοψηφίας της κοινωνίας και η Βουλή σήμερα συνεδριάζει περικυκλωμένη από αστυνομικές δυνάμεις, με μία ειρηνική συγκέντρωση της Γ.Σ.Ε.Ε. και της Α.Δ.Ε.Δ.Υ. έξω, με τα γνωστά κόλπα να δημιουργηθεί η στρατηγική της έντασης και πρώτη φορά είδαμε η Αστυνομία να προστατεύει το κτήριο της Βουλής, από το να μπούνε κάποιοι οι οποίοι δεν ξέρω πού το πάνε, αλλά την ίδια στιγμή να μην επιτρέπει στους Βουλευτές να βγουν έξω. Για τέτοιες συνθήκες μιλάμε.  Συνεδριάζουμε, έως τις 4.00΄ και τις 4.30΄ το πρωί, για ένα βασικό θέμα που θα έπρεπε να πούμε, θα συνεδριάσουμε με τέτοιον τρόπο, ώστε οι πολίτες άνδρες, γυναίκες, νέοι και μεγάλοι να ακούσουν τη συζήτηση, αν μπορούν να καταλάβουν.
       Μέσα σ’ αυτό το πλαίσιο φέρατε αυτόν το νόμο, ο οποίος συνολικά κατεβάζει τα κεκτημένα, τα οποία υπάρχουν στο συνταξιοδοτικό τομέα, στον τομέα της περίθαλψης και βέβαια είναι άγριος με τις πιο ευπαθείς κατηγορίες που είναι οι γυναίκες με τα ανήλικα, οι εργαζόμενες, που είναι οι νέοι, που είναι τα βαρέα και ανθυγιεινά, που είναι αυτοί που βγήκαν στην ανεργία σε μεγάλη ηλικία και θα πληρώσουν ακριβό τίμημα για την πρόωρη συνταξιοδότηση.
      Με αυτήν την έννοια πρέπει να καταλάβετε ότι όχι απλώς είστε μία κυβέρνηση μειοψηφίας, αλλά αυτήν τη στιγμή προχωρείτε μία πολιτική, η οποία έχει τη συντριπτική πλειονότητα του ελληνικού λαού και τους οπαδούς της Νέας Δημοκρατίας αντίθετους. Δείτε μόνο τους επιστημονικούς συλλόγους, οι οποίοι κάνουν μακρόχρονη και μαζική κινητοποίηση. Αν εξαιρέσετε το Τεχνικό Επιμελητήριο, όπου ο πρόεδρος έχει βγει με μία παράταξη που έχει στηριχθεί κυρίως από το Συνασπισμό Ριζοσπαστικής Αριστεράς, σχεδόν σε όλους τους μεγάλους επιστημονικούς συλλόγους, οι οποίοι κινητοποιούνται, βρίσκονται πρόεδροι που έχουν στηριχθεί ουσιαστικά από τη Νέα Δημοκρατία και είναι προς τιμή τους στο κάτω, κάτω.
       Με αυτήν την έννοια δεν τελειώνει η υπόθεση εδώ. Δεν τελειώνει με αυτές τις αγρυπνίες που κάναμε, που δεν τις κάνεις, ούτε την παραμονή της Παναγίας και δεν τελειώνει και με την αυριανή ψηφοφορία που θα κάνουμε επί του συνόλου.
      Δημοψήφισμα. Δεν κάνουμε τίποτε άλλο παρά να αξιοποιήσουμε αυτό που προβλέπει το Σύνταγμα, που λέει ότι σε ψηφισμένο νόμο, που έχει κοινωνικό περιεχόμενο, μπορούν τα 2/5 να ζητήσουν δημοψήφισμα και θα αποφασίσουν τα 3/5. Ελάτε. Πιστεύετε στην πολιτική σας; 
      Ακούσαμε -όχι από τον Πρωθυπουργό, διότι δεν μίλησε- από σας, κύριε  Παυλόπουλε, από τον κ. Αλογοσκούφη, από την κ. Πετραλιά, τι όμορφες μέρες ανοίγουν για τους νέους, για τους συνταξιούχους κ.λπ.. Ελάτε να έχετε μια μεγάλη νίκη. Να έχετε όλη την Αντιπολίτευση απέναντί σας, να είσθε μόνοι και να έχετε μια μεγάλη νίκη. Κάντε δημοψήφισμα. Σας καλούμε. Και εμείς θεωρούμε θετικό ότι στην πρόταση αυτή την οποία παρουσίασε σήμερα ο ΣΥ.ΡΙΖ.Α., είχαμε τη στήριξη και των άλλων κομμάτων της Αντιπολίτευσης. 
      Πρέπει να κάνετε δημοψήφισμα και για έναν άλλο λόγο. Πρέπει να κάνετε, αν έχετε τη στοιχειώδη γενναιότητα, γιατί δεν πρέπει να ρίξετε το μπαλάκι στον Πρόεδρο της Δημοκρατίας, διότι είναι τόσο άγριες οι προβλέψεις αυτού του νόμου, στρέφονται τόσο πολύ ενάντια στο κοινωνικό κράτος με διατάξεις,  όπως είναι τα εκατό και το πενήντα ένσημα, όπου θα βλέπεις νεαρούς ανθρώπους κυρίως να μην έχουν συμπληρώσει τα εκατό ένσημα και να σπάνε το πόδι ή νεαρές κοπέλες να χρειάζεται να γεννήσουν και να πρέπει να πάνε στο προνοιακό καθεστώς της φτώχειας. Είναι μεγάλα ζητήματα αυτά. Το ίδιο συμβαίνει με τα επικουρικά ταμεία, με την επιβάρυνση του Ι.Κ.Α.. Επομένως δεν είναι θέματα τα οποία μπορεί κανείς να τα αγνοήσει.
      Δεν πρέπει να θέσετε εσείς τον Πρόεδρο της Δημοκρατίας σε ένα τέτοιο δίλημμα και σε μια τέτοια επιλογή που του τη δίνει το ίδιο το Σύνταγμα χωρίς να βάζει όρους ή περιορισμούς. Δηλαδή, εάν πιστεύει ότι ένα νομοσχέδιο είναι σε βάρος των συμφερόντων της κοινωνίας, του λαού, της χώρας να προχωρήσει σε αναπομπή. Μην το κάνετε αυτό. Μην περιπλέξετε ακόμη τα πράγματα. Έχετε τη στοιχειώδη, αν θέλετε, εντιμότητα και τη στοιχειώδη δυνατότητα να στηρίξετε αυτό που πιστεύετε προς τα έξω.
      Εμείς θα δώσουμε τη μάχη. Ξέρετε, είμαστε απέναντί σας πια ο Συνασπισμός Ριζοσπαστικής Αριστεράς. Και νομίζω πως αυτή η εμπιστοσύνη που βλέπουμε στην κοινωνία ότι ανεβαίνει είναι γι’ αυτό, διότι έχουμε σταθεί αποφασιστικά και με προτάσεις και με πρωτοβουλίες και με εναλλακτικές λύσεις όπως αυτή που επεξεργαστήκαμε με την Κοινοβουλευτική Ομάδα στο ασφαλιστικό απέναντι στην πολιτική σας. Αποσύρετέ το, κύριε  Παυλόπουλε, το νομοσχέδιο. Προχωρήστε σε δημοψήφισμα. Μη βάλετε σε δυσκολία τον Πρόεδρο της Δημοκρατίας.
      Εμείς πάντως σε περίπτωση επιμονής σας, θα καλέσουμε τους εργαζόμενους, όλη την κοινωνία, να δώσουν τη μεγάλη πολιτική μάχη, τη μεγάλη προσπάθεια, ώστε τελικά να αποσυρθεί η Κυβέρνηση της Νέας Δημοκρατίας.
      Ευχαριστώ πολύ. 
      (Χειροκροτήματα από την πτέρυγα του ΣΥ.ΡΙΖ.Α.)
      ΠΡΟΕΔΡΟΣ (Δημήτριος Σιούφας): Κύριε  Παυλόπουλε, έχετε το λόγο για δύο λεπτά.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Κύριε  Πρόεδρε, οφείλω να εξηγήσω τρία ζητήματα κοινοβουλευτικής τάξης. 
      Πρώτον, σε ό,τι αφορά αυτά που ελέχθησαν για τον Πρωθυπουργό. Τόνισα κάτι που είναι αυτονόητο. Έχουμε ένα νομοσχέδιο που, στην πραγματικότητα, δεν κάνει τίποτε άλλο -πέρα από τις κραυγές και την παραποίηση της πραγματικότητας από την πλευρά της Αντιπολίτευσης- από το να κάνει πράξη αυτό που ο Πρωθυπουργός είχε πει προεκλογικά και λέει και τώρα.
      Πότε ακούστηκε σε αυτήν τη Βουλή ότι, κάθε φορά που έρχεται ένα νομοσχέδιο μέσα στην πολιτική μιας Κυβέρνησης, πρέπει ο Πρωθυπουργός να έρχεται εδώ για να στηρίζει αυτό το νομοσχέδιο; Δεν έχει Υπουργό και Υπουργούς; Αυτή είναι η αλήθεια.
      (Θόρυβος-διαμαρτυρίες από την Αντιπολίτευση)
      ΓΡΗΓΟΡΙΟΣ ΨΑΡΙΑΝΟΣ: Αυτό δεν είναι «κάθε νομοσχέδιο». 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Αν κάποιοι αγνοούν την κοινοβουλευτική πραγματικότητα, είναι δικό τους θέμα. Αν κάποιοι θέλουν να παίζουν με τις λέξεις και τις εντυπώσεις, αν κάποιοι σαν νάρκισσοι βλέπουν την εικόνα τους στην τηλεόραση και ικανοποιούνται επειδή, ενδεχομένως, έχουν επιρροή πλέον και αλλού, ας κάνουν ό,τι νομίζουν. Αλλά ο Πρωθυπουργός τηρεί την κοινοβουλευτική τάξη. Επειδή υπάρχει ονομαστική ψηφοφορία, ψηφίζει ένα νομοσχέδιο μέσα στην πολιτική του και της Κυβέρνησής, με την Υπουργό του και τους Υπουργούς του εδώ να το στηρίξουν όπως απαιτεί ο Κανονισμός της Βουλής. Αν κάποιοι αγνοούν τι σημαίνει κοινοβουλευτική τάξη και παίζουν με τις εντυπώσεις, είναι δικό τους θέμα.
      Δημοψήφισμα. Κυρίες και κύριοι συνάδελφοι, βεβαίως το ασφαλιστικό είναι μια μεγάλη τομή. Είχαμε και άλλες μεγάλες τομές και πριν και τώρα. Ψηφίσαμε έναν εκλογικό νόμο πριν από λίγο καιρό και άλλα. Δηλαδή, αν κάθε φορά που κάνουμε μια μεγάλη τομή θέλουμε δημοψήφισμα, καταργούμε την κοινοβουλευτική μας τάξη. Και ας το καταλάβουν κάποιοι και ας μη νομίσουν ότι, επειδή παίζουν με τις λέξεις, θα εντυπωσιάσουν κανέναν. 
      (Θόρυβος στην Αίθουσα)
      Και κάτι άλλο, έτσι, για να τα θυμόμαστε. Αν ακολουθήσαμε την τακτική που αυτή τη στιγμή η Αντιπολίτευση ακολουθεί, θα ήθελα να πω το εξής. Αν στηριχθούμε στις εντυπώσεις των δημοσκοπήσεων -γιατί με τις δημοσκοπήσεις παίζουν κάποιοι- η ετυμηγορία του ελληνικού λαού είναι νωπή. Εάν παίζαμε παιχνίδια τότε, από εκεί και πέρα στην Ε.Ο.Κ. έτσι δεν θα είχαμε μπει. Το «Ε.Ο.Κ. και ΝΑΤΟ το ίδιο συνδικάτο» έδινε σχεδόν 80% την εποχή εκείνη -εάν θυμάστε- σ’ αυτούς οι οποίοι έπαιζαν με την αγωνία, τον αγώνα και την προοπτική του ελληνικού λαού. 
      (Χειροκροτήματα από την πτέρυγα της Νέας Δημοκρατίας)
      Αν κάποιοι νομίζουν ότι θα επιβιώνουν πολιτικά και στην Αντιπολίτευση με το να δημιουργούν εντυπώσεις, κάνουν λάθος. Αυτή είναι η μοίρα αυτής της παράταξης, κυρίες και κύριοι συνάδελφοι: Τις κρίσιμες ώρες παίρνει τις μεγάλες αποφάσεις. Σύνταγμα του 1975: απούσα η Αντιπολίτευση, μόνη η Συμπολίτευση τότε το ψήφισε. 
      ΠΡΟΕΔΡΟΣ (Δημήτριος Σιούφας): Ολοκληρώστε, κύριε Υπουργέ. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Ναι ή όχι, η προοπτική μας στην Ε.Ο.Κ. προάσπισε τη χώρα;
      ΠΡΟΕΔΡΟΣ (Δημήτριος Σιούφας): Ολοκληρώστε, κύριε Υπουργέ.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Ένα τελευταίο, κύριε Πρόεδρε, γιατί δεν μπορώ να μην το πω. Άκουσα ότι η Βουλή είναι ζωσμένη από τα Μ.Α.Τ.. Θα πω στον Αρχηγό του ΣΥ.ΡΙΖ.Α. τον οποίο σέβομαι και ξέρει πολύ καλά και την ευαισθησία μου και τις κοινές μας αγωνίες σε πολλά πράγματα, ξέρει πολύ καλά ότι η Ελληνική Αστυνομία δεν είναι αυτήν τη στιγμή για να περιορίζει την ελευθερία κανενός. Και πείτε μου ένα επεισόδιο το οποίο συνέβη όλο αυτό το χρονικό διάστημα που να δημιούργησε πρόβλημα. 
      (Θόρυβος στην Αίθουσα)
      Ένα όμως θα πω. Με την ίδια, αν θέλετε, συνέπεια που κάποτε εκφράστηκε εναντίον της Ελληνικής Αστυνομίας η Αριστερά θα περίμενα μια λέξη γι’ αυτά τα παιδιά, τα οποία απλώς και μόνο προστατεύουν την έννομη τάξη και τα δικαιώματα του ανθρώπου και τίποτα παραπάνω. Θα περίμενα μια λέξη. Να τα βλέπει κανείς να στέκονται εκεί με την ασπίδα, να τρώνε σκουπίδια έξω από το Υπουργείο Απασχόλησης από συνδικαλιστές, οι οποίοι υποτιμούν το ρόλο τους. 
      (Χειροκροτήματα από την πτέρυγα της Νέας Δημοκρατίας)
      Και θα την περίμενα, επίσης, όταν έξω από το Δημαρχείο του Δήμου Αθηναίων, το οποίο κατελήφθη παράνομα, την ώρα που έβγαιναν έξω επετίθεντο με καδρόνια πάνω στους ανθρώπους της Ελληνικής Αστυνομίας. Απέναντι σ’ αυτά τα παιδιά που υπερασπίζονται με δημοκρατία, τα δικαιώματα του ανθρώπου εγώ θα περίμενα μια λέξη. Όπως κάποτε κριτικαρίστηκαν -και ορθώς- για κάποιες υπερβολές -αν υπήρξαν και όσο υπήρξαν- έτσι και τώρα θα περίμενα, τώρα που είναι δίπλα στην κοινωνία και στον Έλληνα. Έτσι θα περίμενα να στιγματιστούν ενέργειες ανθρώπων που, εν ονόματι δήθεν συνδικαλιστικών δικαιωμάτων, στην πραγματικότητα εκμεταλλεύονται το ρόλο τους για να κάνουν πράξεις που δεν έχουν καμμία σχέση με την υπεράσπιση των συμφερόντων των εργαζομένων. 
      Ευχαριστώ, κύριε Πρόεδρε. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Δημήτριος Σιούφας): Το λόγο έχει ο κ. Παπουτσής για τρία λεπτά. 
      ΧΡΗΣΤΟΣ ΠΑΠΟΥΤΣΗΣ: Ευχαριστώ, κύριε Πρόεδρε. 
      Αλίμονο για τη δημοκρατία μας, κύριε Πρόεδρε, αν περιμέναμε όλοι να μας υπερασπισθεί από τις ασπίδες και τα ρόπαλα της Αστυνομίας αυτή η Κυβέρνηση. Αλίμονο, κύριε Πρόεδρε, αν περιμέναμε να προστατευθεί ο κοινοβουλευτικός βίος από μία Κυβέρνηση η οποία κρύπτεται, από έναν Πρωθυπουργό ο οποίος επιχειρεί να δοξαστεί κρυπτόμενος και σιωπώντας, από έναν Πρωθυπουργό ο οποίος επιλέγει το ρόλο του ψηφοφόρου, από έναν Πρωθυπουργό ο οποίος εγκατέλειψε τις μεγάλες διακηρύξεις από του Μπαϊρακτάρη για να αποδειχθεί ότι είναι ο ίδιος εκείνος ο οποίος ανέχεται τη διοργάνωση της μεγαλύτερης διαπλοκής που γνώρισε ποτέ ο τόπος. Και επιπλέον, αλίμονο αν περίμενε το Κοινοβούλιο να προστατευθεί από μία πλειοψηφούσα παράταξη, η οποία σιωπώντας ψηφίζει νομοσχέδια τα οποία αφορούν το σύνολο της ελληνικής κοινωνίας, ψηφίζει νομοσχέδια χωρίς καμμία συζήτηση, χωρίς καμμία αντίδραση. Ενώ βεβαίως προηγουμένως ορισμένοι συνάδελφοι είχαν περιέλθει σε όλα τα Μέσα Μαζικής Ενημέρωσης για να διατυπώσουν και να καταγράψουν την προσωπική τους κοινωνική ευαισθησία, εδώ ψηφίζουν νομοσχέδια τα οποία εμφανίζουν την κοινωνική αναλγησία του συνόλου της κυβερνητικής πολιτικής και επιπλέον νομοσχέδια τα οποία έχουν ξεσηκώσει την κοινωνία και έχουν βγάλει στο δρόμο όλους τους εργαζόμενους. Αλίμονο αν περιμένουμε να προστατευθεί η δημοκρατία και ο θεσμός του Κοινοβουλίου από μία πλειοψηφούσα παράταξη, η οποία κάνει πως δεν καταλαβαίνει, όταν εμφανώς παραπλανάται το Σώμα από τους Υπουργούς και την Κυβέρνηση, όταν εμφανώς ζητείται και υποκλέπτεται η ψήφος των συναδέλφων της Νέας Δημοκρατίας από Υπουργούς οι οποίοι λένε ψέματα. 
      (Φωνές, θόρυβος στην Αίθουσα)
      ΙΩΑΝΝΗΣ ΤΡΑΓΑΚΗΣ: Τι πράγματα είναι αυτά; Να ανακαλέσει! Το παράκανε! 
      ΧΡΗΣΤΟΣ ΠΑΠΟΥΤΣΗΣ: Όταν εμφανώς, κύριε Πρόεδρε, και επανειλημμένως…
      ΠΡΟΕΔΡΟΣ (Δημήτριος Σιούφας): Η φράση «υποκλοπή ψήφου», κύριε Παπουτσή, είναι... 
      ΧΡΗΣΤΟΣ ΠΑΠΟΥΤΣΗΣ: Θέλετε «παραπλάνηση», κύριε Πρόεδρε; 
      ΠΡΟΕΔΡΟΣ (Δημήτριος Σιούφας): Να γίνει η σχετική διόρθωση. 
      ΙΩΑΝΝΗΣ ΤΡΑΓΑΚΗΣ: Να ανακαλέσει! 
      ΠΡΟΕΔΡΟΣ (Δημήτριος Σιούφας): Διόρθωσε. 
      (Φωνές, θόρυβος στην Αίθουσα)
      ΧΡΗΣΤΟΣ ΠΑΠΟΥΤΣΗΣ: Σας παρακαλώ, κύριοι συνάδελφοι.
      ΠΡΟΕΔΡΟΣ (Δημήτριος Σιούφας): Παρακαλώ, κύριοι συνάδελφοι. 
      Παρακαλώ, κύριε Παπουτσή, να διορθωθεί η έκφραση. 
      ΧΡΗΣΤΟΣ ΠΑΠΟΥΤΣΗΣ: Κύριε Πρόεδρε, να τη γράψουμε με κεφαλαία; Να τη γράψουμε στα Πρακτικά με κεφαλαία; Όσο και αν φωνάζει ο κ. Τραγάκης!
      ΙΩΑΝΝΗΣ ΤΡΑΓΑΚΗΣ: Να ανακαλέσει!
      ΧΡΗΣΤΟΣ ΠΑΠΟΥΤΣΗΣ: Όχι, κύριε Τραγάκη, δεν πρόκειται να ανακαλέσω, γιατί ήσασταν παρών το μεσημέρι όταν ο κ. Αλογοσκούφης Υπουργός Οικονομίας, για δεύτερη φορά παραπλάνησε το Σώμα. Του ζητούσα να επανέλθει και δεν επέστρεψε. Ήταν παρών ο Κοινοβουλευτικός Εκπρόσωπος. 
      ΙΩΑΝΝΗΣ ΤΡΑΓΑΚΗΣ: Να ανακαλέσει, αλλιώς είναι υβριστής.
      ΧΡΗΣΤΟΣ ΠΑΠΟΥΤΣΗΣ: Να γράψετε ό,τι θέλετε. Να γράψετε ότι οι υβριστές υβρίζουν και βρίσκονται από την άλλη πλευρά.
      (Χειροκροτήματα από την πτέρυγα του ΠΑ.ΣΟ.Κ.)
      Σας παρακαλώ, κύριε Τραγάκη, επιτέλους. Ήσασταν παρών όταν ο Υπουργός σας το μεσημέρι αρνήθηκε να δημοσιεύσει την αλήθεια.
      ΠΡΟΕΔΡΟΣ (Δημήτριος Σιούφας): Σας παρακαλώ, κύριοι συνάδελφοι.
      ΧΡΗΣΤΟΣ ΠΑΠΟΥΤΣΗΣ: Παραπλανήσατε το Σώμα. Υποκλέψατε την ψήφο των Βουλευτών της Νέας Δημοκρατίας.
      (Διαμαρτυρίες από την πτέρυγα της Νέας Δημοκρατίας)
      ΙΩΑΝΝΗΣ ΤΡΑΓΑΚΗΣ: Το 152 σας ενοχλεί.
      ΧΡΗΣΤΟΣ ΠΑΠΟΥΤΣΗΣ: Δημιουργήσατε μια πλειοψηφία, η οποία δεν έχει καμμία σχέση με την νομιμότητα κατά παράβαση των συνθηκών της Ευρωπαϊκής Ένωσης, κατά παράβαση της Οικονομικής και Νομισματικής Ένωσης. Όσο θέλει και όσο και εάν ομιλεί, κύριε Πρόεδρε, ο κ. Τραγάκης, δεν πρόκειται να με αναγκάσει να διακόψω τον ειρμό των σκέψεών μου. Τελεία και παύλα. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΟΣ (Δημήτριος Σιούφας): Κύριε Παπουτσή, με τη φραστική ένταση δημιουργείται πρόβλημα. 
      Τώρα ζητάει το λόγο ο κ. Παναγιωτόπουλος. Κύριε Παναγιωτόπουλε, θα έχετε το λόγο μόνο για δύο λεπτά.
      ΙΩΑΝΝΗΣ ΤΡΑΓΑΚΗΣ: Αυτά που λέει είναι ντροπή.
      ΠΡΟΕΔΡΟΣ (Δημήτριος Σιούφας): Σας παρακαλώ, κύριε Τραγάκη.
      ΧΡΗΣΤΟΣ ΠΑΠΟΥΤΣΗΣ: Κύριε Πρόεδρε, θα συνεχίσει για πολύ ο κύριος συνάδελφος να φωνασκεί και να με διακόπτει; Θα με προστατεύσετε, κύριε Πρόεδρε;
      ΠΡΟΕΔΡΟΣ (Δημήτριος Σιούφας): Αυτό κάνω, κύριε Παπουτσή. Να λείψουν όμως και οι λεκτικές ακρότητες.
      ΧΡΗΣΤΟΣ ΠΑΠΟΥΤΣΗΣ: Κύριε Πρόεδρε, να μου επιτρέψετε να ολοκληρώσω το σχόλιό μου.
       Η Νέα Δημοκρατία έχει εμφανή αμηχανία και αδυναμία. 
      (Διαμαρτυρίες από την πτέρυγα της Νέας Δημοκρατίας)
      Είναι προφανές ότι σήμερα τέταρτη ημέρα της συζήτησης, επιστρατεύτηκε η ρητορική δεινότητα του Υπουργού Εσωτερικών κ. Παυλόπουλου και του Κοινοβουλευτικού Εκπροσώπου κ. Παναγιωτόπουλου.
      (ΕΝΑΣ ΒΟΥΛΕΥΤΗΣ ΑΠΟ ΤΗΝ ΠΤΕΡΥΓΑ ΤΗΣ ΝΕΑΣ ΔΗΜΟΚΡΑΤΙΑΣ): Σας ενοχλεί;
      ΧΡΗΣΤΟΣ ΠΑΠΟΥΤΣΗΣ: Όχι βέβαια. 
      Τους οποίους βεβαίως κάναμε τέσσερις ημέρες να τους δούμε στην Αίθουσα όπως και τους άλλους συναδέλφους της Νέας Δημοκρατίας…
      (Χειροκροτήματα από την πτέρυγα του ΠΑ.ΣΟ.Κ.)
      …οι οποίοι ήρθαν σήμερα εκμεταλλευόμενοι τη ρητορική τους δεινότητα, για να αποπροσανατολίσουν με ψεύδη, υπενθυμίζοντας μια κριτική την οποία είχαμε να ακούσουμε μια δεκαετία και βάλε. Και, βεβαίως, δεν είπαν κουβέντα για την ταμπακιέρα.
      ΠΡΟΕΔΡΟΣ (Δημήτριος Σιούφας): Έχετε ολοκληρώσει, κύριε Παπουτσή.
      ΧΡΗΣΤΟΣ ΠΑΠΟΥΤΣΗΣ: Η ταμπακιέρα, όσον αφορά τον Υπουργό Εσωτερικών είναι, γιατί, κύριε Παυλόπουλε, επί δέκα ημέρες περιφρουρείτε όλη την περιοχή γύρω από του Μαξίμου όταν γνωρίζετε ότι υπάρχουν απεργιακές κινητοποιήσεις με κλούβες και Αστυνομία;
      (Διαμαρτυρίες από την πτέρυγα της Νέας Δημοκρατίας)
      Γιατί, κύριε Κοινοβουλευτικέ Εκπρόσωπε, έχετε κλείσει όλη την κυκλοφορία επί τόσες ημέρες και δεν μιλάει κανείς;
      ΠΡΟΕΔΡΟΣ (Δημήτριος Σιούφας): Σας παρακαλώ, κύριε Παπουτσή!
      ΧΡΗΣΤΟΣ ΠΑΠΟΥΤΣΗΣ: Δεν νοιαζόσαστε για τίποτε.
      (Θόρυβος διαμαρτυρίας από την πτέρυγα της Νέας Δημοκρατίας)
      Γιατί, κύριε Κοινοβουλευτικέ Εκπρόσωπε της Νέας Δημοκρατίας, δεν αντιδράτε όταν η πλειοψηφία ….
      ΠΡΟΕΔΡΟΣ (Δημήτριος Σιούφας): Κύριε Παπουτσή, μη δίνετε συνέχεια στην ένταση.
      ΧΡΗΣΤΟΣ ΠΑΠΟΥΤΣΗΣ: …οδηγείται σε νομοσχέδια τα οποία δεν έχουν σχέση με την Ευρωπαϊκή Ένωση και θίγουν και εκθέτουν τη χώρα μας;
       ΠΡΟΕΔΡΟΣ (Δημήτριος Σιούφας): Κύριε Παπουτσή, σας παρακαλώ!
      (Θόρυβος – κωδωνοκρουσίες)
      ΧΡΗΣΤΟΣ ΠΑΠΟΥΤΣΗΣ: Σε αυτούς τους λόγους απαντήστε.
      ΠΡΟΕΔΡΟΣ (Δημήτριος Σιούφας): Ολοκληρώστε κύριε Παπουτσή.
      ΧΡΗΣΤΟΣ ΠΑΠΟΥΤΣΗΣ: Ολοκληρώνω. Επιπλέον, υπάρχει και ένα θέμα το οποίο πλανάται στην Αίθουσα. Ο νόμος Ρέππα. Υπενθυμίζω, όταν ψηφιζόταν ο νόμος στην Αίθουσα, η Νέα Δημοκρατία μάς έλεγε ότι είχαμε καμφθεί από τις αντιδράσεις των εργαζομένων και των συνδικάτων. Σήμερα, η Νέα Δημοκρατία έρχεται να διορθώσει το νόμο Ρέππα, τον οποίο κατήγγειλε εκείνη την εποχή. Και όλα τα συνδικάτα είναι έξω και το ΠΑ.ΣΟ.Κ. στους δρόμους, ο Γιώργος Παπανδρέου στους δρόμους, οι Βουλευτές μας στους δρόμους, τα στελέχη μας στους δρόμους…
      (Χειροκροτήματα από την πτέρυγα του ΠΑ.ΣΟ.Κ.)
      (Γέλωτες από την πτέρυγα της Νέας Δημοκρατίας)
      …όλη η κοινωνία στις επάλξεις. Θα αντισταθούμε, κύριε Πρόεδρε. 
      (Χειροκροτήματα από την πτέρυγα του ΠΑ.ΣΟ.Κ.)
      Αυτό το νομοσχέδιο δεν θα περάσει. 
      ΠΡΟΕΔΡΟΣ (Δημήτριος Σιούφας): Ο κ. Παναγιωτόπουλος έχει το λόγο.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Δεν θα μιλήσουμε έτσι, κύριε Πρόεδρε.
      ΠΡΟΕΔΡΟΣ (Δημήτριος Σιούφας): Μην το λέτε σε εμένα, κυρία Χριστοφιλοπούλου. Με συγχωρείτε πάρα πολύ. Και κατόπιν διαμαρτύρεστε γιατί θέλω να μιλούν οι Βουλευτές αλλά χρειάζεται και ο ζωντανός πολιτικός διάλογος. Σας παρακαλώ.
      ΠΑΝΟΣ ΠΑΝΑΓΙΩΤΟΠΟΥΛΟΣ: Κύριε Πρόεδρε, κυρίες και κύριοι συνάδελφοι, εγώ δεν πήρα το λόγο για να ρίξω άλλο λάδι στη φωτιά, γιατί πιστεύω…
      (Θόρυβος από την πτέρυγα του ΠΑ.ΣΟ.Κ.)
      Ακούστε με λίγο. Εγώ σας άκουσα όλους και δεν διέκοψα κανέναν.
      ΠΡΟΕΔΡΟΣ (Δημήτριος Σιούφας): Κύριε Παναγιωτόπουλε, σταματήστε.
      Κύριοι συνάδελφοι και της πλευράς της Νέας Δημοκρατίας και της πλευράς του ΠΑ.ΣΟ.Κ., όταν μιλά η δική σας πλευρά, αξιώνετε το σεβασμό του λόγου των αγορητών σας. Όταν μιλάει η άλλη πλευρά, έχει την ίδια αξίωση και από εσάς. Σας παρακαλώ πάρα πολύ, θα σεβαστείτε και το λόγο και τον αντίλογο.
      Σας παρακαλώ, κυρία Χριστοφιλοπούλου.
      ΠΑΝΟΣ ΠΑΝΑΓΙΩΤΟΠΟΥΛΟΣ: Λέω λοιπόν, κύριε Πρόεδρε, ότι εγώ δεν πήρα το λόγο για να ρίξω λάδι στη φωτιά. Και δεν το κάνω γιατί, όταν φαίνεται καθαρά ότι η επιλογή της ηγεσίας του ΠΑ.ΣΟ.Κ. είναι –τώρα στο παραπέντε, που τελειώνει η διαδικασία με δημοκρατικό και άψογο τρόπο- με την οξύτητα και την ένταση να δημιουργήσουν εντυπώσεις, εμείς θα ρίξουμε τον τόνο. Με νηφάλιο και ήπιο τρόπο θα πούμε αυτά τα οποία πρέπει να πούμε. 
      Ένας επιπλέον λόγος που αποκλείουμε την ένταση και την οξύτητα είναι γιατί θεωρούμε, κύριε Πρόεδρε, ότι αλλοιώνει και το χαρακτήρα των πολιτικών ανδρών και τη συμπεριφορά τους και προσβάλλει την κοινοβουλευτική τους ιστορία. 
      Αυτά τα λέω για τον αξιότιμο συνάδελφο Κοινοβουλευτικό Εκπρόσωπο του ΠΑ.ΣΟ.Κ. κ. Παπουτσή, που γνωρίζει ότι τον τιμώ και τον σέβομαι στις πολλές δεκαετίες του πολιτικού του βίου. Θεωρώ ότι αυτά που είπε, με τον τρόπο που τα είπε, προσβάλλουν την πραγματικότητα, αδικούν τον ίδιο και την κοινοβουλευτική του ιστορία σ’ αυτήν την Αίθουσα. 
      Να ξεκαθαρίσουμε ορισμένα πράγματα. Ο Πρωθυπουργός όχι μόνο δεν κρύβεται, αλλά ο Κώστας Καραμανλής είναι στην πρώτη γραμμή των αγώνων, πολιτικών και κοινωνικών, για τις μεγάλες μεταρρυθμίσεις που αλλάζουν προς το καλύτερο τη ζωή του Έλληνα και της Ελληνίδας. Ο Κώστας Καραμανλής είναι το μεγαλύτερο πολιτικό κεφάλαιο στον τόπο αυτήν την ώρα. 
      (Χειροκροτήματα από την πτέρυγα της Νέας Δημοκρατίας)
       Και επειδή το γνωρίζουν πολύ καλά τα μέλη της ηγετικής ομάδας του ΠΑ.ΣΟ.Κ. και επειδή κάθε φορά που δημοσιεύεται μια δημοσκόπηση, βλέπουν το άνοιγμα της ψαλίδας να διευρύνεται μεταξύ του Αρχηγού της Αξιωματικής Αντιπολίτευσης  και του Αρχηγού της Νέας Δημοκρατίας, προσπαθούν, με αυτήν την κούφια ρητορική χωρίς περιεχόμενο, να υπονομεύσουν και να πριονίσουν τον Καραμανλή.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
       Ο Καραμανλής ήταν, είναι και θα είναι πολύ ψηλά στη συνείδηση του μέσου Έλληνα και της μέσης Ελληνίδας. Δεν τον αγγίζει τίποτα από αυτά που ακούστηκαν. 
      Δυο λόγια ακόμη… 
      ΠΡΟΕΔΡΟΣ (Δημήτριος Σιούφας): Ολοκληρώστε, κύριε Παναγιωτόπουλε. 
      ΠΑΝΟΣ ΠΑΝΑΓΙΩΤΟΠΟΥΛΟΣ: Κλείνω, κύριε Πρόεδρε. 
      ΠΡΟΕΔΡΟΣ (Δημήτριος Σιούφας): Δύο λόγια μόνο. 
      (Θόρυβος από την πτέρυγα του ΠΑ.ΣΟ.Κ.)
      ΠΑΝΟΣ ΠΑΝΑΓΙΩΤΟΠΟΥΛΟΣ: Κλείνω, κύριε Πρόεδρε. 
      Αποτελεί προσβολή προς την κοινοβουλευτική τάξη και τα κοινοβουλευτικά ήθη -μετά από μια πενθήμερη εξαντλητική συνεδρίαση, στην οποία μαζί με συναδέλφους του ΠΑ.ΣΟ.Κ. και της Ελάσσονος Αντιπολίτευσης, πλήθος συναδέλφων της Νέας Δημοκρατίας έλαβαν το λόγο και στήριξαν με επιχειρήματα λογικής και ουσίας το υπό συζήτηση ασφαλιστικό νομοσχέδιο- κάποιος συνάδελφος από το ΠΑ.ΣΟ.Κ. να λέει ότι οι Βουλευτές μας δεν στηρίζουν το νομοσχέδιο. 
      Η Κοινοβουλευτική Ομάδα της Νέας Δημοκρατίας, είτε το θέλουν ορισμένοι είτε δεν το θέλουν, είναι απολύτως αρραγής, συμπαγής, στοιχίζεται δίπλα στον Κώστα Καραμανλή και στηρίζει το μεγάλο μεταρρυθμιστικό του έργο.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΟΣ (Δημήτριος Σιούφας): Σας παρακαλώ, κύριε Παναγιωτόπουλε.
      ΠΑΝΟΣ ΠΑΝΑΓΙΩΤΟΠΟΥΛΟΣ: Κλείνω, κύριε Πρόεδρε. 
      Αν θέλουν κάποιοι να αναζητήσουν ρωγμές, εσωτερικές διασπάσεις και προβλήματα, ιδού το ΠΑ.ΣΟ.Κ., ας τα αναζητήσουν εκεί!
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΟΣ (Δημήτριος Σιούφας): Το λόγο έχει ο συνάδελφος κ. Σκουλάκης. 
      ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, ζητώ το λόγο. 
      ΠΡΟΕΔΡΟΣ (Δημήτριος Σιούφας): Έστω και αν με καταγγείλετε ότι παραβιάζω τον Κανονισμό, δεν θα συνεχιστεί αυτή η συζήτηση. Να καταγγείλετε τον Πρόεδρο, κύριε Δραγασάκη. 
      ΙΩΑΝΝΗΣ ΔΡΑΓΑΣΑΚΗΣ: Επανειλημμένα συμβαίνει αυτό.
      ΠΡΟΕΔΡΟΣ (Δημήτριος Σιούφας): Δεν θα μιλήσουν οι Βουλευτές, κύριε Δραγασάκη. 
      ΙΩΑΝΝΗΣ ΔΡΑΓΑΣΑΚΗΣ: Είναι η τρίτη φορά.  
      ΠΡΟΕΔΡΟΣ (Δημήτριος Σιούφας): Όχι, κύριε Δραγασάκη. 
      ΙΩΑΝΝΗΣ ΔΡΑΓΑΣΑΚΗΣ: Σκόπιμα το κάνετε.  
      ΠΡΟΕΔΡΟΣ (Δημήτριος Σιούφας): Με συγχωρείτε πάρα πολύ. Πριν λίγο κατέβηκε από το Βήμα ο Αρχηγός σας. Μιλήσατε πριν. 
      ΙΩΑΝΝΗΣ ΔΡΑΓΑΣΑΚΗΣ: Θέλετε δικομματισμό. 
      ΠΡΟΕΔΡΟΣ (Δημήτριος Σιούφας): Σας παρακαλώ, θα έρθει η σειρά σας.
      Κύριε Σκουλάκη, έχετε το λόγο.  
      ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, ζητώ το λόγο.  
      ΠΡΟΕΔΡΟΣ (Δημήτριος Σιούφας): Όχι, κύριε Δραγασάκη. 
      ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, ζητώ το λόγο έστω μετά τον κ. Σκουλάκη. Δεν δικαιούμαι εγώ το λόγο; 
      ΠΡΟΕΔΡΟΣ (Δημήτριος Σιούφας): Όχι, κύριε Δραγασάκη. 
      Κύριε Σκουλάκη, έχετε το λόγο.  
      ΕΜΜΑΝΟΥΗΛ ΣΚΟΥΛΑΚΗΣ: Κύριε Πρόεδρε, επιτρέψτε μου να απευθυνθώ μόνο σε εσάς. 
      Μετά από είκοσι επτά χρόνια εδώ μέσα, απευθύνομαι σε εσάς προσωπικά και σας καλώ να καλέσετε εσείς τον Κοινοβουλευτικό Εκπρόσωπο της Νέας Δημοκρατίας να ζητήσει συγγνώμη από το Κοινοβούλιο για τα όσα απαξιωτικά είπε για τον πρώην Πρωθυπουργό της χώρας, τον Κώστα Σημίτη. Είναι απαράδεκτοι χαρακτηρισμοί.  
      (Ζωηρά και παρατεταμένα χειροκροτήματα από την πτέρυγα του ΠΑ.ΣΟ.Κ.)
      Κύριε Πρόεδρε, δι’ υμών τον καλώ να ανακαλέσει. Αν δεν ανακαλέσει, να τον καλέσετε εσείς και να διαγραφούν από τα Πρακτικά της Βουλής αυτά τα οποία είπε. 
      Δεύτερον: Κύριε Πρόεδρε –πάλι δι’ υμών- μπορείτε να ρωτήσετε τον κ. Παναγιωτόπουλο πού φτάνει ο αριθμός των λαμογιών της Νέας Δημοκρατίας …
      (Ζωηρά και παρατεταμένα χειροκροτήματα από την πτέρυγα του ΠΑ.ΣΟ.Κ.)
      (Θόρυβος-διαμαρτυρίες από την πτέρυγα της Νέας Δημοκρατίας)
      ΠΡΟΕΔΡΟΣ (Δημήτριος Σιούφας): Σας παρακαλώ! 
      ΕΜΜΑΝΟΥΗΛ ΣΚΟΥΛΑΚΗΣ: … που συνελήφθησαν με έκνομες ενέργειες και αποπέμφθηκαν από τον ίδιο τον Πρωθυπουργό; 
      Έπρεπε, κύριε Πρόεδρε, η Νέα Δημοκρατία …
      ΠΡΟΕΔΡΟΣ (Δημήτριος Σιούφας): Κύριε Σκουλάκη, να ομιλείτε χωρίς να κτυπάτε το χέρι!
      Σας παρακαλώ! 
      ΕΜΜΑΝΟΥΗΛ ΣΚΟΥΛΑΚΗΣ: …να γίνει Κυβέρνηση για να κάνει την αυτοκάθαρσή της μετά όμως από καταγγελίες -είδατε να αποκαλυφθεί κάτι πριν το βγάλουν τα Μέσα Μαζικής Ενημέρωσης- όταν δεν μπορούσαν να συγκαλύψουν τις έκνομες ενέργειες των κουμπάρων, των συντέκνων που τους πιάσανε επ’ αυτοφόρω να κλέβουν! 
      ΠΡΟΕΔΡΟΣ (Δημήτριος Σιούφας): Μη κτυπάτε το χέρι σας. Σας παρακαλώ!
      ΕΜΜΑΝΟΥΗΛ ΣΚΟΥΛΑΚΗΣ: Αντέχω τόσες ώρες εδώ μέσα, κύριε Πρόεδρε. Τι είναι αυτά που ακούστηκαν; 
      Και να απαντήσω και στον μόλις αποχωρήσαντα Υπουργό Εσωτερικών. Έπρεπε να είναι εδώ ο Πρωθυπουργός. Ήθελα να τον ρωτήσω εγώ κάποια πράγματα και να μου απαντήσει αυτός ο ίδιος.
      ΑΠΟΣΤΟΛΟΣ ΣΤΑΥΡΟΥ: Δεν είναι «αυτός», είναι ο κύριος Πρωθυπουργός!
      ΕΜΜΑΝΟΥΗΛ ΣΚΟΥΛΑΚΗΣ: … για να του αποδείξω ότι τα συγκοινωνούντα δοχεία του κοινωνικοασφαλιστικοϋγιεινομικού συστήματος στερεύουν από υγρά, γιατί το μεγάλο έγκλημα έγινε στους κλάδους της υγείας. Έγινε με αποφάσεις δικές σας, με συνειδητές πολιτικές επιλογές. 
      Πρώτον, δεν χρηματοδοτήσατε το Ι.Κ.Α., τον κλάδο υγείας με το 3,8% όπως προβλέπει ο νόμος Ρέππα, ο οποίος εάν είχε εφαρμοστεί δεν θα φτάναμε εκεί που φτάνουμε. Ποιο είναι το υστέρημα αυτού του 3,8%; Είναι 4.000.000.000 ευρώ. 
      (Στο σημείο αυτό την Προεδρική Έδρα καταλαμβάνει ο  Α΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Αποστερήσατε, λοιπόν, από το Ι.Κ.Α. 4.000.000.000 ευρώ από θεσμοθετημένους πόρους. 
      Δεύτερον, δομημένα ομόλογα. Τα κλεφτρόνια σε ποια παράταξη ανήκαν; Τα αρπακτικά, τα σαΐνια …
       (Ζωηρά και παρατεταμένα χειροκροτήματα από την πτέρυγα του ΠΑ.ΣΟ.Κ.)
      … οι ανίδεες διοικήσεις ήταν της παράταξής μας; Γιατί δεν ξεκαθαρίστηκε αυτό το θέμα; 
      Τρίτον, εισφοροδιαφυγή. Τα 3.000.000.000 ευρώ έφτασαν στα 6.000.000.000 ευρώ.
      ΠΑΝΑΓΙΩΤΗΣ ΑΔΡΑΚΤΑΣ: Τα πιράνχας πού ανήκουν; 
      ΕΜΜΑΝΟΥΗΛ ΣΚΟΥΛΑΚΗΣ: Αφήστε, κύριε συνάδελφε! 
      Κατέρρευσαν οι κλάδοι υγείας των ασφαλιστικών ταμείων. Δεν είναι ότι θα καταρρεύσουν, κατέρρευσαν γιατί καταργήσατε τη λίστα φαρμάκων και τα δώσατε στους φαρμακοβιομηχάνους. Ναι, είμαστε η μόνη χώρα που δεν έχει αρνητική και θετική λίστα. 
      Δεύτερον, ανατιμολογήσατε όλα τα φάρμακα και αυξήθηκαν κατά 15% οι τιμές όλων των φαρμάκων. 
      Τρίτον, ψηφίσατε διάταξη να επιστρέφει το 4% του ετήσιου τζίρου η φαρμακοβιομηχανία στα ταμεία. Και προέβλεπε να εκδοθεί υπουργική απόφαση. Δεν την βγάλατε ακόμη. Ντροπή! Να το ακούσει ο Πρωθυπουργός αυτό! 
      Πόσο είναι η απώλεια απ’ αυτήν την ιστορία; Μόνο από το 4% είναι 180.000.000 ευρώ. Να, πού θα βρείτε τα λεφτά, κυρία Υφυπουργέ. Και χαίρομαι που είστε εδώ και με ακούτε για πολλοστή φορά. Γιατί δεν αρνηθήκατε αυτά τα στοιχεία και αυτά τα νούμερα όταν προχθές με επίκαιρη ερώτησή μου σας ερωτούσα για το θέμα; 
      Θέλετε να σας πω παρακάτω; Θέλετε να σας πω γι’ αυτά που γίνονται στα νοσοκομεία; Χρωστάνε τα νοσοκομεία 3,5 δισεκατομμύρια ευρώ –θυμάστε τι μας λέγατε;- εκ των οποίων το 1.000.000.000 ευρώ είναι εξωσυμβατικές προμήθειες με απευθείας αναθέσεις. Είναι, όλα τα νοσοκομεία, θερμοκήπια πελατειακών σχέσεων, κομματικών εξυπηρετήσεων και διαφθοράς. Αυτή είναι η απάντηση. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Και πάμε παρακάτω. Αυτά τα παιχνίδια που παίζει το Υπουργείο Υγείας με τους επικουρικούς γιατρούς την πληρώνουν τα ταμεία. 
      ΠΡΟΕΔΡΕΥΩΝ (Γεώργιος Σούρλας): Κύριε Σκουλάκη, ολοκληρώστε. 
      ΕΜΜΑΝΟΥΗΛ ΣΚΟΥΛΑΚΗΣ: Έξι λεπτά δικαιούμαι, κύριε Πρόεδρε.
      Μιλάμε για χίλιους πεντακόσιους επικουρικούς το χρόνο. Δεν την πληρώνει ο προϋπολογισμός. 
      ΠΡΟΕΔΡΕΥΩΝ (Γεώργιος Σούρλας): Τελειώστε, κύριε Σκουλάκη.
      ΕΜΜΑΝΟΥΗΛ ΣΚΟΥΛΑΚΗΣ: Τελειώνω, κύριε Πρόεδρε.
      Κλινικές άνω των εκατόν πενήντα κλινών έπρεπε να έχουν φαρμακεία. Δεν κάνουν φαρμακεία για να παίρνουν το 30% με συνεργαζόμενα φαρμακεία εις βάρος των ταμείων. 
      Ογδόντα εκατομμύρια ευρώ είναι αυτή η ιστορία.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 
      ΠΡΟΕΔΡΕΥΩΝ (Γεώργιος Σούρλας): Κύριε Σκουλάκη, ολοκληρώστε. 
      ΕΜΜΑΝΟΥΗΛ ΣΚΟΥΛΑΚΗΣ: Τελειώνω.
      Ένα μέτρο καλό φέρατε και δεν το εφαρμόσατε: Να καλύπτουν τα ταμεία την ιατρικώς υποβοηθούμενη αναπαραγωγή. Όμως δεν το εφαρμόσατε.
      (Χειροκροτήματα από την πτέρυγα του ΠΑ.ΣΟ.Κ.)
      Σας καλώ απόψε: Δεσμευθείτε να πάρετε πίσω το 4%. Να εφαρμόσετε αυτήν τη διάταξη, να την ψηφίσουμε, και αφαιρέστε τη διάταξη για τις τρίτεκνες μητέρες.
      (Στο σημείο αυτό κτυπάει παρατεταμένα το κουδούνι λήξεως του χρόνου ομιλίας του κυρίου Βουλευτή) 
      ΠΡΟΕΔΡΕΥΩΝ (Γεώργιος Σούρλας): Κύριε Σκουλάκη, παρακαλώ τελειώστε.
      ΕΜΜΑΝΟΥΗΛ ΣΚΟΥΛΑΚΗΣ: Βγάλτε αυτό που λέει εδώ μέσα. Η Βουλή των Ελλήνων να στείλει το μήνυμα ότι μετά από έντονο διάλογο, αν θέλετε, απαλείψατε αυτήν τη διάταξη.
      ΠΡΟΕΔΡΕΥΩΝ (Γεώργιος Σούρλας): Κύριε Σκουλάκη, σας παρακαλώ.
      ΕΜΜΑΝΟΥΗΛ ΣΚΟΥΛΑΚΗΣ: Ένα εκατομμύριο ευρώ είναι…
      ΠΡΟΕΔΡΕΥΩΝ (Γεώργιος Σούρλας): Κύριε Σκουλάκη, ούτε το Προεδρείο ακούτε ούτε τον εαυτό σας ακούτε.
      ΕΜΜΑΝΟΥΗΛ ΣΚΟΥΛΑΚΗΣ: Και 3.000.000 ευρώ αργότερα...
      Ευχαριστώ, κύριε Πρόεδρε, και συγγνώμη γιατί ύψωσα το τόνο της φωνής. Νομίζω ότι χρειάζεται καμμιά φορά. 
      Ευχαριστώ πολύ και συγγνώμη.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ο τόνος δεν είναι κακό, αλλά, αγαπητέ συνάδελφε γιατρέ, σας θυμίζω ότι υπάρχουν και στεφανιαία αγγεία. Δεν υπάρχει μόνο ο πολιτικός λόγος. 
      ΠΑΝΟΣ ΠΑΝΑΓΙΩΤΟΠΟΥΛΟΣ: Κύριε Πρόεδρε, παρακαλώ το λόγο επί προσωπικού. 
      ΠΡΟΕΔΡΕΥΩΝ (Γεώργιος Σούρλας): Ο κ. Παναγιωτόπουλος ζητάει το λόγο επί προσωπικού.
      (Θόρυβος- διαμαρτυρίες από την πτέρυγα του ΠΑ.ΣΟ.Κ. )
      Επιτέλους! Σας παρακαλώ πάρα πολύ. Έχετε το λόγο, κύριε Παναγιωτόπουλε.
      (Θόρυβος-διαμαρτυρίες από την πτέρυγα του Συνασπισμού Ριζοσπαστικής Αριστεράς)
      ΘΕΟΔΩΡΟΣ ΔΡΙΤΣΑΣ: Τρεις φορές δεν έχει πάρει το λόγο ο Κοινοβουλευτικός μας Εκπρόσωπος.
      ΠΡΟΕΔΡΕΥΩΝ (Γεώργιος Σούρλας): Έχετε το λόγο, κύριε Παναγιωτόπουλε. Τελείωσε.
      ΙΩΑΝΝΗΣ ΔΡΑΓΑΣΑΚΗΣ: Θέλω το λόγο, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Αναφέρθηκε ο κ. Σκουλάκης στον κ. Παναγιωτόπουλο. Δεν το ακούσατε αυτό; Σας παρακαλώ πάρα πολύ!
      ΙΩΑΝΝΗΣ ΔΡΑΓΑΣΑΚΗΣ: Μου δίνει το δικαίωμα ο Κανονισμός να μιλήσω. 
      ΠΡΟΕΔΡΕΥΩΝ (Γεώργιος Σούρλας): Κύριε Παναγιωτόπουλε, έχετε το λόγο. 
      ΙΩΑΝΝΗΣ ΔΡΑΓΑΣΑΚΗΣ: Δεν με ακούτε; 
      ΠΡΟΕΔΡΕΥΩΝ (Γεώργιος Σούρλας): Σας παρακαλώ πάρα πολύ. Προχωρήστε, κύριε Παναγιωτόπουλε. 
      ΙΩΑΝΝΗΣ ΔΡΑΓΑΣΑΚΗΣ: Θα με ακούσετε;
      (Θόρυβος – διαμαρτυρίες από τις πτέρυγες του ΠΑ.ΣΟ.Κ. και του ΣΥ.ΡΙΖ.Α.)
      ΠΡΟΕΔΡΕΥΩΝ (Γεώργιος Σούρλας): Να μη γράφεται τίποτε απ’ ό,τι λένε οι συνάδελφοι που διακόπτουν.
      ΠΑΝΟΣ ΠΑΝΑΓΙΩΤΟΠΟΥΛΟΣ: Το λόγο επί προσωπικού, παρακαλώ. Μου δίνει το δικαίωμα ο Κανονισμός.
      ΠΡΟΕΔΡΕΥΩΝ (Γεώργιος Σούρλας): Σας παρακαλώ πάρα πολύ, κύριοι συνάδελφοι. Το θέμα του προσωπικού είναι πάρα πολύ σοβαρή υπόθεση. Θέλετε να το καταργήσουμε; Σε όλους σας όμως να το καταργήσουμε. Αναφέρθηκε ο κ. Σκουλάκης, δεν  αναφέρθηκε;
      ΕΛΠΙΔΑ ΤΣΟΥΡΗ: Έχει πάρει το λόγο τρεις φορές ο κύριος Κοινοβουλευτικός Εκπρόσωπος.
      ΠΑΝΟΣ ΠΑΝΑΓΙΩΤΟΠΟΥΛΟΣ: Έχω ζητήσει το λόγο επί προσωπικού με βάση το οικείο άρθρο του Κανονισμού.
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Παναγιωτόπουλε, έχετε το λόγο.
      ΠΑΝΟΣ ΠΑΝΑΓΙΩΤΟΠΟΥΛΟΣ: Ευχαριστώ, κύριε Πρόεδρε.
      Γνωρίζετε, κύριοι συνάδελφοι,...
      ΙΩΑΝΝΗΣ ΔΡΑΓΑΣΑΚΗΣ: Θα με ακούσετε επιτέλους, κύριε Πρόεδρε;
      ΠΡΟΕΔΡΕΥΩΝ (Γεώργιος Σούρλας): Αν έχετε σκοπό να διαταράσσετε την ηρεμία της Αιθούσης κάνετε πολύ μεγάλο λάθος. Κύριε Δραγασάκη, σας παρακαλώ πάρα πολύ! 
      (Θόρυβος-διαμαρτυρίες από την πτέρυγα του ΣΥ.ΡΙΖ.Α.)
      ΛΙΤΣΑ ΑΜΜΑΝΑΤΙΔΟΥ-ΠΑΣΧΑΛΙΔΟΥ: Γιατί ενοχλείστε, κύριε Πρόεδρε;
      ΠΡΟΕΔΡΕΥΩΝ (Γεώργιος Σούρλας): Σας παρακαλώ πάρα πολύ. Καθίστε κάτω! Δεν έχετε το λόγο. Επιτέλους! Τι συμπεριφορά είναι αυτή από Κοινοβουλευτικό Εκπρόσωπο! Ειναι συμπεριφορά αυτή; Ζητάει το λόγο επί προσωπικού. Υπάρχει πιο σημαντικότερο απ’ αυτό; Να μη δώσω το λόγο;
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Να ζητήσει πρώτα συγγνώμη γι’ αυτά που είπε.
      ΙΩΑΝΝΗΣ ΔΡΑΓΑΣΑΚΗΣ: Έχω το δικαίωμα να μιλήσω, κύριε Πρόεδρε…
      ΠΡΟΕΔΡΕΥΩΝ (Γεώργιος Σούρλας): Κύριε Παναγιωτόπουλε, μιλήστε σας παρακαλώ πάρα πολύ. Να μη γράφεται τίποτα απ’ αυτά που λέει ο κ. Δραγασάκης, καμμία παρέμβαση.
      (Θόρυβος- διαμαρτυρίες από την πτέρυγα του ΣΥ.ΡΙΖ.Α.)
      ΠΑΝΟΣ ΠΑΝΑΓΙΩΤΟΠΟΟΥΛΟΣ: Κύριε Πρόεδρε, έχετε διαπιστώσει ότι ουδέποτε διανοήθηκα να διακόψω συνάδελφο μέσα στο Κοινοβούλιο. Κάθομαι, είτε βρίσκομαι εντός είτε εκτός της Αιθούσης, και τους ακούω με ευλάβεια και με υπομονή. Έλαβα το λόγο γιατί νομίζω ότι αδίκως συγχύστηκε ο καλός και έγκριτος συνάδελφος κ. Σκουλάκης. Εγώ έκανα μια πολιτική κρίση που δεν διστάζω να την επαναλάβω και η κρίση μου αυτή ακολούθησε την εκτόξευση απαράδεκτων κατηγοριών σε βάρος του Πρωθυπουργού Κώστα Καραμανλή περί συμμαχίας με συμφέροντα. 
      (Θόρυβος στην Αίθουσα)
      Είπα, και επαναλαμβάνω και δεν ανακαλώ, ότι η ηγεσία των εκσυγχρονιστών με επικεφαλής τον Κώστα Σημίτη συνήψε συμμαχία με το πιο αντιδραστικό κομμάτι του ελληνικού κεφαλαίου.
      (Έντονες διαμαρτυρίες από την πτέρυγα του ΠΑ.ΣΟ.Κ.)
      Αλλά για να το λήξουμε το θέμα, σε όσους έχουν την οποιαδήποτε αμφιβολία, σας παραπέμπω στην κριτική που κάνετε στο εσωτερικό του ΠΑ.ΣΟ.Κ. για την περίοδο της διακυβέρνησης του Κώστα Σημίτη.
      (Θόρυβος, έντονες διαμαρτυρίες από την πτέρυγα του ΠΑ.ΣΟ.Κ. )
      ΑΘΑΝΑΣΙΑ ΜΕΡΕΝΤΙΤΗ: Τι είπατε; Ντροπή! 
      ΦΙΛΙΠΠΟΣ ΠΕΤΣΑΛΝΙΚΟΣ (Δ΄ Αντιπρόεδρος της Βουλής): Τι είναι αυτά που λέει, κύριε Πρόεδρε;
      ΠΑΝΟΣ ΠΑΝΑΓΙΩΤΟΠΟΥΛΟΣ: Εσείς τα λέτε για την περίοδο Σημίτη. Και τώρα ερχόσαστε να μας ελέγξετε; Εσείς τα λέτε για την περίοδο Σημίτη. 
      (Θόρυβος από την πτέρυγα του ΠΑ.ΣΟ.Κ. )
      ΑΠΟΣΤΟΛΟΣ ΚΑΚΛΑΜΑΝΗΣ: Να διακόψετε τη συνεδρίαση, κύριε Πρόεδρε!
      	ΠΡΟΕΔΡΕΥΩΝ (Γεώργιος Σούρλας): Κύριε Πρόεδρε, πρέπει να καλέσω τις αστυνομικές δυνάμεις; Σας παρακαλώ!
      (Διαμαρτυρίες από την πτέρυγα του ΠΑ.ΣΟ.Κ.. Κωδωνοκρουσίες)
      ΧΡΗΣΤΟΣ ΑΗΔΟΝΗΣ: Το Κοινοβούλιο δεν έχει ανάγκη από προβοκάτορες!
      ΠΡΟΕΔΡΕΥΩΝ (Γεώργιος Σούρλας): Καθίστε επιτέλους κάτω! Μα, είναι συμπεριφορά αυτή; Σας τιμά αυτό που κάνετε όλοι σας;
      ΕΛΠΙΔΑ ΤΣΟΥΡΗ: Κύριε Πρόεδρε, τι είναι αυτά;
      ΠΡΟΕΔΡΕΥΩΝ (Γεώργιος Σούρλας): Ακούστε με λίγο. Καλά, οργανωμένη επίθεση κάνετε εναντίον του Κοινοβουλευτισμού; Κάνετε οργανωμένη επίθεση εναντίον του Κοινοβουλίου; Σας παρακαλώ πάρα πολύ!
      ΕΛΠΙΔΑ ΤΣΟΥΡΗ: Το προσωπικό θέμα ποιο ήταν;
      ΠΡΟΕΔΡΕΥΩΝ (Γεώργιος Σούρλας): Θα σας εξηγήσω, περιμένετε ένα λεπτό.
      Όταν ζητά ένας Βουλευτής το λόγο επί προσωπικού, ξέρετε πολύ καλά ότι είναι το σπουδαιότερο και το ιερότερο. Αλίμονο αν το Προεδρείο στερήσει τη δυνατότητα να πάρει ο Βουλευτής το λόγο επί προσωπικού. 
      Και από εσάς, κύριε Δραγασάκη, ως παλιό και έμπειρο κοινοβουλευτικό δεν περίμενα να εμποδίσετε το συνάδελφο. Τώρα, λοιπόν, έχετε το λόγο να μιλήσετε. 
      ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, πρώτον, το αν ήταν προσωπικό ή όχι το θέμα, ας το κρίνουν οι Βουλευτές που είναι εδώ και όσοι βλέπουν τι γίνεται στην Αίθουσα.
      Δεύτερον, έχουν μιλήσει ο κ. Παναγιωτόπουλος και ο κ. Παπουτσής επανειλημμένα και δικαίωμά τους. Το πρόβλημα είναι γιατί να μη μιλήσουμε κι εμείς! Ο κ. Σιούφας πριν μου είπε: «Θα μιλήσεις μετά». Έρχεστε εσείς και σαν να άλλαξε η κυβέρνηση! Δεν ξέρατε τίποτα!
      ΠΡΟΕΔΡΕΥΩΝ (Γεώργιος Σούρλας): Προέκυψε προσωπικό, κύριε Δραγασάκη! 
      ΙΩΑΝΝΗΣ ΔΡΑΓΑΣΑΚΗΣ: Τρίτον, δεν ακούγατε τι λέγατε. 
      ΠΡΟΕΔΡΕΥΩΝ (Γεώργιος Σούρλας):  Προέκυψε προσωπικό. Τι να κάνω!
      ΙΩΑΝΝΗΣ ΔΡΑΓΑΣΑΚΗΣ: Και δεν είχατε την ψυχραιμία –ούτε εσείς ούτε ο κ. Παναγιωτόπουλος- να ακούσετε τι έχω να πω. 
      ΠΡΟΕΔΡΕΥΩΝ (Γεώργιος Σούρλας): Μιλήστε ελεύθερα.
      ΙΩΑΝΝΗΣ ΔΡΑΓΑΣΑΚΗΣ:  Επειδή η συζήτηση πάει να εκφυλιστεί, είναι προφανές ότι διαφωνούμε. Τουλάχιστον σ’ αυτό μπορούμε να συμφωνήσουμε σ’ αυτήν την Αίθουσα, ότι διαφωνούμε, ότι έχουμε ένα νομοσχέδιο που εμείς ζητούμε να αποσυρθεί και η Κυβέρνηση το θεωρεί ένα πολύ καλό νομοσχέδιο.
      Το ερώτημα είναι τι κάνουμε από εδώ και πέρα. Έχουμε κάποια διέξοδο να δώσουμε σε ένα πρόβλημα που απασχολεί την κοινωνία; Εμάς ο κόσμος αυτό το ερώτημα μάς θέτει και λέει ότι σωστά ζητάμε να αποσυρθεί και τι θα γίνει αν η Κυβέρνηση δεν δεχθεί να το αποσύρει; 
      Το ερώτημα, κύριε Πρόεδρε, είναι το εξής: Μας δίνει διεξόδους το Σύνταγμα και ο Κανονισμός της Βουλής; Η δημοκρατία είναι σε αδιέξοδο σ’ αυτήν την περίπτωση ή έχουμε κάποιες διεξόδους που μπορούμε να αξιοποιήσουμε; 
      Ο Πρόεδρος της Κοινοβουλευτικής Ομάδας του ΣΥ.ΡΙΖ.Α. έδωσε δύο διεξόδους. Η μία διέξοδος είναι αυτή που δίνει το άρθρο 44 του Συντάγματος, το οποίο λέει ότι μπορεί...
      ΑΝΑΣΤΑΣΙΟΣ ΚΑΡΙΠΙΔΗΣ: Τι είναι αυτά; 
      ΠΡΟΕΔΡΕΥΩΝ (Γεώργιος Σούρλας): Σας παρακαλώ πάρα πολύ! Σας παρακαλώ επιτέλους!
      ΑΝΑΣΤΑΣΙΟΣ ΚΑΡΙΠΙΔΗΣ: Λαοκρατία έχουμε;
      ΠΡΟΕΔΡΕΥΩΝ (Γεώργιος Σούρλας): Κύριε συνάδελφε της Νέας Δημοκρατίας, ήρθε ένας Βουλευτής και μιλά επί της ουσίας. 
      ΙΩΑΝΝΗΣ ΔΡΑΓΑΣΑΚΗΣ:  Κύριε λαοκράτη, το Σύνταγμα...
      ΠΡΟΕΔΡΕΥΩΝ (Γεώργιος Σούρλας): Θα τον διακόψουμε κι αυτόν;
      ΙΩΑΝΝΗΣ ΔΡΑΓΑΣΑΚΗΣ: Το Σύνταγμα, λοιπόν –που ο κύριος συνάδελφος δεν γνωρίζει- προβλέπει στο άρθρο 44 ότι μία κυβέρνηση –και σας καλώ, κύριε συνάδελφε, να μελετήσετε το Σύνταγμα, στο οποίο έχετε ορκιστεί- μπορεί να ψηφίσει ένα νομοσχέδιο. Αν όμως το νομοσχέδιο αυτό αφορά τέτοιο θέμα και η κοινωνία αντιδρά τόσο πολύ, μπορούν εκατόν είκοσι Βουλευτές να ζητήσουν να γίνει δημοψήφισμα γι’ αυτό το νομοσχέδιο. 
      Αν δεν το γνωρίζουν οι συνάδελφοι της Νέας Δημοκρατίας, ας το μάθουν. Αυτή είναι μια δημοκρατική δυνατότητα, θεσμική δυνατότητα.
      Η δεύτερη δυνατότητα που μας δίνει το Σύνταγμα, όχι σε εμάς, τη δίνει στον Πρόεδρο της Δημοκρατίας, είναι το δικαίωμα της αναπομπής. 
      Η Κυβέρνηση και πάλι έχει τη δυνατότητα να ψηφίσει ένα νομοσχέδιο. Ο Πρόεδρος της Δημοκρατίας όμως, αφουγκραζόμενος την κοινωνία, μπορεί να εκτιμήσει ότι το νομοσχέδιο αυτό προκαλεί μεγάλη αναστάτωση, μεγάλες αντιδράσεις και γι’ αυτόν το λόγο μπορεί να ζητήσει, κύριοι συνάδελφοι της Νέας Δημοκρατίας, που δεν γνωρίζετε το Σύνταγμα, την αναπομπή του νομοσχεδίου.
      Ο κ. Αλαβάνος, λοιπόν, πριν –για όσους δεν κατάλαβαν- έθεσε ένα δίλημμα προς την Κυβέρνηση: Θέλετε δημοψήφισμα ή θέλετε να υποχρεώσετε τον Πρόεδρο της Δημοκρατίας να κάνει αναπομπή του νομοσχεδίου; Το καταλάβατε το πολιτικό δίλημμα; Σας απασχολεί αυτό το δίλημμα; 
      (Θόρυβος – Διαμαρτυρίες από την πτέρυγα της Νέας Δημοκρατίας)
      ΔΗΜΗΤΡΙΟΣ ΧΡΙΣΤΟΦΙΛΟΓΙΑΝΝΗΣ: Τι εξυπνάδες είναι αυτές; 
      ΠΡΟΕΔΡΕΥΩΝ (Γεώργιος Σούρλας): Παρακαλώ πολύ, κύριοι συνάδελφοι της Νέας Δημοκρατίας!
      ΔΗΜΗΤΡΙΟΣ ΧΡΙΣΤΟΦΙΛΟΓΙΑΝΝΗΣ: Ο κ. Αλαβάνος μιλά για λογαριασμό του Προέδρου της Δημοκρατίας;
      ΠΡΟΕΔΡΕΥΩΝ (Γεώργιος Σούρλας): Γιατί αυτές οι διακοπές; Σας παρακαλώ πάρα πολύ. Δεν κατάλαβα γιατί σας ενοχλούν οι προτάσεις ενός άλλου κόμματος που στηρίζονται σε συλλογισμούς, στον Κανονισμό της Βουλής και στο Σύνταγμα! Δεν κατάλαβα γιατί αντιδράτε!
      Ο κ. Τσούκαλης έχει το λόγο.
      ΝΙΚΟΛΑΟΣ ΤΣΟΥΚΑΛΗΣ: Αν κρίνω, κυρίες και κύριοι συνάδελφοι, από τις αντιδράσεις των συναδέλφων της Νέας Δημοκρατίας, προφανώς σ’ αυτήν την Αίθουσα τίθεται σοβαρό συνταγματικό πρόβλημα. 
      Και θέλω να γίνω σαφής. Όταν υπάρχει ομαδική αντίδραση σε πρόταση συνταγματικού περιεχομένου που κατατίθεται νομότυπα μέσα σ’ αυτήν την Αίθουσα για εφαρμογή ενός θεσμού που εκθειάστηκε κατά τη διάρκεια της ψήφισής του, τότε είναι προφανές, κυρίες και κύριοι συνάδελφοι της Νέας Δημοκρατίας, ότι υπάρχει πολύ σοβαρό πρόβλημα.
      Εχθές σας προειδοποιήσαμε και σας είπαμε ότι εάν πιστεύετε ότι με την ολοκλήρωση της ψηφοφορίας θα φύγετε ανακουφισμένοι απ’ αυτήν την Αίθουσα, είστε γελασμένοι. 
       (Θόρυβος-διαμαρτυρίες από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Γιατί αυτή η αντίδραση, κύριοι συνάδελφοι;
      ΝΙΚΟΛΑΟΣ ΤΣΟΥΚΑΛΗΣ: Άρθρο 44. Κυρίες και κύριοι συνάδελφοι της Νέας Δημοκρατίας, ο μακαρίτης, ο αείμνηστος Ηλίας Ηλιού σε περιόδους μαύρες αυτής εδώ της χώρας, είχε πει απ’ αυτό εδώ το Βήμα «θα σας τρελάνουμε στη νομιμότητα».
      Αυτό το οποίο, λοιπόν, θα υποστείτε είναι η νομιμότητα.
      (Θόρυβος-διαμαρτυρίες από την πτέρυγα της Νέας Δημοκρατίας)
       ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Υπάρχει και άλλη επιλογή.
      ΝΙΚΟΛΑΟΣ ΤΣΟΥΚΑΛΗΣ: Θα τοποθετηθείτε στην εφαρμογή του άρθρου 44, παράγραφος 2. Και μάλιστα δεν θα την αρνηθείτε αναιτιολόγητα. Θα την αρνηθείτε αιτιολογημένα. 
      Και τη διαβάζω –επίτηδες πήρα το κείμενο του Συντάγματος- για να την εμπεδώσετε, κυρίες και κύριοι συνάδελφοι. Λέει λοιπόν ότι δημοψήφισμα προκηρύσσεται από τον Πρόεδρο της Δημοκρατίας με διάταγμα και για ψηφισμένα νομοσχέδια που ρυθμίζουν σοβαρό κοινωνικό ζήτημα.
      Σταματάω εδώ.
      ΓΕΩΡΓΙΟΣ ΣΑΛΑΓΚΟΥΔΗΣ: Τον Πρόεδρο τον έχετε στο τσεπάκι σας;
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριοι συνάδελφοι.
      ΝΙΚΟΛΑΟΣ ΤΣΟΥΚΑΛΗΣ: Ας μας πει ο κύριος καθηγητής, ο κ. Παυλόπουλος –και απευθύνομαι στην ιδιότητά του ως καθηγητή, είναι απών- όταν διδάσκει το συγκεκριμένο άρθρο, ποιο είναι αυτό –αναφέρεται και με περιοριστικό μάλιστα περιεχόμενο και όρους- το σοβαρό κοινωνικό πρόβλημα, αν δεν είναι αυτό που συζητάμε; 
      Σας πληροφορώ ότι το πρώτο το οποίο αναφέρεται και από όλους τους συνταγματολόγους είναι μία μεγάλη ασφαλιστική μεταρρύθμιση και άλλα θέματα τέτοιου περιεχομένου. Η κοινωνική μεταρρύθμιση, η ασφαλιστική μεταρρύθμιση, είναι κορυφαίο κοινωνικό ζήτημα.
      Εδώ, έχει ένα κόμμα και λέει «εκτός από τα δημοσιονομικά, εφόσον αυτό αποφασιστεί…» κ.λπ..
       Εάν τολμήσετε να αναφερθείτε στο «εκτός από τα δημοσιονομικά»…
      ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Να ανακαλέσετε το ρήμα «τολμήσετε». Υπάρχει επιλογή.
      ΠΡΟΕΔΡΕΥΩΝ (Γεώργιος Σούρλας): Κυρία Παπακώστα, σας παρακαλώ πάρα πολύ. Δεν έχει δικαίωμα να μιλάει ελεύθερα;
      ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Κύριε Πρόεδρε, πρέπει να ανακαλέσει το ρήμα που χρησιμοποίησε.
      ΠΡΟΕΔΡΕΥΩΝ (Γεώργιος Σούρλας): Θα πρέπει να τον λογοκρίνουμε;
      ΝΙΚΟΛΑΟΣ ΤΣΟΥΚΑΛΗΣ: Εάν τολμήσετε πολιτικά και αναφερθείτε στο ότι δεν μπορούμε να το εφαρμόσουμε, επειδή αναφέρεται στα δημοσιονομικά, τότε, κυρία Υπουργέ, θα μου επιτρέψετε να σας πω ότι καταρρέει ως χάρτινος πύργος όλη η επιχειρηματολογία σας ότι το συγκεκριμένο νομοσχέδιο δεν είναι δημοσιονομικού χαρακτήρα, αλλά κοινωνικού.
      Είστε υποχρεωμένοι, λοιπόν, επί του συγκεκριμένου να τοποθετηθείτε. Και σας πληροφορώ ότι ήδη επιστημονικοί φορείς, δεκάδες φορείς σε όλη την Ελλάδα έχουν κινήσει διαδικασίες στήριξης της συγκεκριμένης πρότασης –και μάλιστα, σύλλογοι επιστημονικοί, συνταγματολόγοι- θεωρώντας ότι κάποια στιγμή, αυτός ο κορυφαίος θεσμός που είναι το δημοψήφισμα, πρέπει να εφαρμοστεί και στη χώρα. 
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      Η εφαρμογή του συγκεκριμένου θεσμού, κυρία Υπουργέ, κυρίες και κύριοι συνάδελφοι, να σας πω ότι είναι η κορυφαία δημοκρατική διαδικασία σε μία κοινωνία δημοσιοποίησης και άμεσης συμμετοχής των πολιτών.
      Εάν δεν το δεχθείτε, θα υποστείτε τις συνέπειες.
      (Θόρυβος-διαμαρτυρίες από την πτέρυγα της Νέας Δημοκρατίας)
       ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Δεν δεχόμαστε απειλές, κύριε συνάδελφε.
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, σας παρακαλώ. Δεν  μπορείτε να φωνάζετε και να διακόπτετε.
      ΝΙΚΟΛΑΟΣ ΤΣΟΥΚΑΛΗΣ: Οι απειλές επί της νομιμότητας, κύριε συνάδελφε…
      ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Εκτοξεύετε απειλές κατά της Πλειοψηφίας.
      ΦΩΤΗΣ ΚΟΥΒΕΛΗΣ: Εσείς είστε μειοψηφία.
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριε Υπουργέ, μη διακόπτετε. Να μπορεί να μιλήσει ελεύθερα ο Βουλευτής.
      ΝΙΚΟΛΑΟΣ ΤΣΟΥΚΑΛΗΣ: Αφήστε την πλειοψηφία. 
      Το 42%, κύριε συνάδελφε, το τωρινό, με αυτόν τον εκλογικό νόμο και το 38,5% πιθανόν με τον επόμενο εκλογικό νόμο, δεν είναι πλειοψηφία.
      ΙΩΑΝΝΗΣ ΤΡΑΓΑΚΗΣ: Εδώ που μιλάει το 152 είναι πλειοψηφία.
      ΝΙΚΟΛΑΟΣ ΤΣΟΥΚΑΛΗΣ: Η νομιμοποίηση δεν απονέμεται με τέτοια ποσοστά.
      Θα μας βρείτε μπροστά σας στους δρόμους.
      Ευχαριστώ πολύ.
      (Χειροκροτήματα από την πτέρυγα του ΣΥ.ΡΙΖ.Α.)
       ΠΡΟΕΔΡΕΥΩΝ (Γεώργιος Σούρλας): Έχω την τιμή να ανακοινώσω στο Σώμα ότι οι Υπουργοί Μεταφορών και Επικοινωνιών, Εσωτερικών, Οικονομίας και Οικονομικών, Εξωτερικών, Ανάπτυξης, Περιβάλλοντος, Χωροταξίας και Δημοσίων Έργων, Απασχόλησης και Κοινωνικής Προστασίας, Δικαιοσύνης και Εμπορικής Ναυτιλίας, Αιγαίου και Νησιωτικής Πολιτικής κατέθεσαν σχέδιο νόμου: «Κύρωση της Συμφωνίας Αεροπορικών Μεταφορών των Ηνωμένων Πολιτειών της Αμερικής αφενός και της Δημοκρατίας της Αυστρίας, του Βασιλείου του Βελγίου, της Δημοκρατίας της Βουλγαρίας, της Κυπριακής Δημοκρατίας, της Τσέχικης Δημοκρατίας, του Βασιλείου της Δανίας, της Δημοκρατίας της Εσθονίας, της Δημοκρατίας της Φινλανδίας, της Γαλλικής Δημοκρατίας, της Ομοσπονδιακής Δημοκρατίας της Γερμανίας, της Ελληνικής Δημοκρατίας, της Δημοκρατίας της Ουγγαρίας, της Ιρλανδίας, της Ιταλικής Δημοκρατίας, της Δημοκρατίας της Λετονίας, της Δημοκρατίας της Λιθουανίας, του Μεγάρου Δουκάτου του Λουξεμβούργου, της Μάλτας, του Βασιλείου των Κάτω Χωρών, της Δημοκρατίας της Πολωνίας, της Πορτογαλικής Δημοκρατίας, της Ρουμανίας, της Σλοβακικής Δημοκρατίας, της Δημοκρατίας της Σλοβενίας, του Βασιλείου της Ισπανίας, του Βασιλείου της Σουηδίας, του Ηνωμένου Βασιλείου της Μεγάλης Βρετανίας και Βορείου Ιρλανδίας και της Ευρωπαϊκής Κοινότητας, αφετέρου».
      Οι Υπουργοί Οικονομίας και Οικονομικών και Εξωτερικών κατέθεσαν σχέδιο νόμου: «Κύρωση της δι’ ανταλλαγής ρηματικών διακοινώσεων Συμφωνίας για την τροποποίηση της Σύμβασης μεταξύ της Κυβέρνησης της Ελληνικής Δημοκρατίας και της Κυβέρνησης της Ρωσικής Ομοσπονδίας για την αποφυγή της διπλής φορολογίας και την αποτροπή της φοροδιαφυγής αναφορικά με τους φόρους εισοδήματος και κεφαλαίου που υπογράφηκε στη Μόσχα, στις 26 Ιουνίου 2000».
      Παραπέμπονται στις αρμόδιες Διαρκείς Επιτροπές. 
      Το λόγο έχει η κ. Αμμανατίδου. 
      Κυρία Αμμανατίδου, μπορείτε να μιλήσετε και από τη θέση σας. 
      ΙΩΑΝΝΗΣ ΤΡΑΓΑΚΗΣ: Επιβάλλεται να μιλήσει από το έδρανο. Ο Κανονισμός το επιβάλλει αυτό. 
      ΠΡΟΕΔΡΕΥΩΝ (Γεώργιος Σούρλας): Κυρία Αμμανατίδου, ελάτε. Έχετε το λόγο. 
      ΛΙΤΣΑ ΑΜΜΑΝΑΤΙΔΟΥ-ΠΑΣΧΑΛΙΔΟΥ: Μόνο που έχω έξι λεπτά, κύριε συνάδελφε. 
      Κυρίες και κύριοι συνάδελφοι, κυρίες και κύριοι Υπουργοί, όπως και στην πρωτολογία μου το πρωί, δεν θα σχολιάσω κατ’ άρθρον, διότι για ακόμα μια φορά θα πω ότι το συγκεκριμένο σχέδιο νόμου είναι νομοσχέδιο-ντροπή και το καταγγέλλουμε για άλλη μια φορά. 
      Και, βέβαια ο Πρόεδρος της Κοινοβουλευτικής Ομάδας του ΣΥ.ΡΙΖ.Α. κ. Αλέκος Αλαβάνος ζήτησε σήμερα τη διεξαγωγή δημοψηφίσματος στο οποίο συμφώνησε και η Αντιπολίτευση. 
      Κυρία Υπουργέ, είπατε ότι δεν σεβόμαστε τους θεσμούς και καταγγείλατε τον Πρόεδρό μας, για τους χαρακτηρισμούς...
      (Θόρυβος στην Αίθουσα)
      ΠΡΟΕΔΡΕΥΩΝ (Γεώργιος Σούρλας): Κυρία Αμμανατίδου, σταματήστε για λίγο για να ηρεμήσει η Αίθουσα. Δεν μπορούμε να συνεχίσουμε έτσι. 
      Σας παρακαλώ, κύριοι συνάδελφοι, να καθίσετε στα έδρανά σας ή να βγείτε από την Αίθουσα. Σας παρακαλώ να διευκολύνετε την κ. Αμμανατίδου να μιλήσει, όπως άλλωστε έχει δικαίωμα. 
      Συνεχίστε, κυρία Αμμανατίδου. 
      ΛΙΤΣΑ ΑΜΜΑΝΑΤΙΔΟΥ-ΠΑΣΧΑΛΙΔΟΥ: Κυρία Υπουργέ, είπατε ότι δεν σεβόμαστε τους θεσμούς και καταγγείλατε τον Πρόεδρό μας για τους χαρακτηρισμούς του όσον αφορά το σχέδιο νόμου, την Κυβέρνηση και τον Πρωθυπουργό. Εσείς δεν πρέπει να μιλάτε, διότι σαν θεσμός που είστε, χρησιμοποιείτε την εξουσία με κεφαλαίο «Ε» και μάλιστα, για πολιτική χειρίστης ποιότητας απέναντι σε εκείνα τα κοινωνικά στρώματα που αποτελούν την πλειοψηφία αυτής της χώρας, προκειμένου να επικυρώσετε το προαποφασισμένο νομοσχέδιο-ντροπή! Και είναι ντροπή να το στηρίζει τόσο ένθερμα μια γυναίκα Υπουργός! 
      Κυρία Υπουργέ, τι θα πείτε στον ελληνικό λαό; Τι θα απαντήσετε στους εργαζόμενους που βλέπουν τον αγώνα τόσων χρόνων να μην έχει το ποθητό αποτέλεσμα; Τι θα απαντήσετε στους αγρότες που έχουν συντάξεις πείνας; Τι θα απαντήσετε στους νέους ασφαλισμένους που με το νόμο Ρέππα θα πρέπει να δουλέψουν τουλάχιστον μέχρι τα εξήντα οκτώ χρόνια, για να μπορέσουν να πάρουν ως σύνταξη σχεδόν το 80% των αποδοχών τους; Τι θα απαντήσετε για τις επικουρικές συντάξεις, όταν πρέπει να εισηγηθεί ο Υπουργός για να γίνει αναλογιστική μελέτη και κατόπιν να δικαιωθεί ο συνταξιούχος για το 20% της επικουρικής σύνταξης; Δηλαδή, οι εργαζόμενοι για να πάρουν τα κεκτημένα τους, θα είναι έρμαια δικά σας; Τι θα απαντήσετε στις γυναίκες-μητέρες που αποκλείονται από την πρόωρη σύνταξη; Τι θα απαντήσετε στα νέα ζευγάρια που δεν αποφασίζουν να κάνουν παιδιά, λόγω οικονομικής ανασφάλειας, ελλείψεων παιδικών σταθμών και γενικότερα κοινωνικής πρόνοιας; 
      Ξέρετε, κυρία Υπουργέ; Η γιαγιά μου είχε κάνει έξι παιδιά και εγώ τρία. Δεν ξέρω εάν τα δικά μου τα παιδιά θα κάνουν έστω και ένα παιδί και σε ποια ηλικία! Καταλαβαίνετε ότι αυτό δεν βοηθάει καθόλου το δημογραφικό πρόβλημα που έχουμε στη χώρα μας. 
      Χθες, στο συλλαλητήριο που είχε παλλαϊκό χαρακτήρα, μισό εκατομμύριο άνθρωποι ξεχύθηκαν στους δρόμους της Αθήνας και φώναζαν «δεν θα περάσει, πάρτε το πίσω». Και ενώθηκε η φωνή τους από άκρη σε άκρη της Ελλάδος, με τους διαδηλωτές σε όλες τις μικρές και μεγάλες πόλεις της χώρας. 
      Εσείς αρμενίζετε! Μας μιλάτε για ένα μεγαλειώδες επίτευγμα, σαν να έχει την πλήρη αποδοχή της κοινωνίας μας. Πού ζείτε; Σε άλλη χώρα; Βγείτε έξω τώρα από το κτήριο της Βουλής, όπου γίνεται άλλη μία συγκέντρωση για το «αντιασφαλιστικό» σας νομοσχέδιο, μήπως και συγκινηθείτε την ύστατη στιγμή και το αποσύρετε.
      Και η άλλη κίνηση, βέβαια, είναι να καλέσετε και άλλες κλούβες και άλλα Μ.Α.Τ. και να έχετε τους εργαζόμενους αστυνομικούς έτοιμους να επιτεθούν στους άλλους εργαζόμενους, που μπορεί να είναι ανάμεσά τους η μητέρα τους, ο πατέρας τους, η αδελφή τους ή ακόμη και το άνεργο παιδί τους.
      Και, φυσικά, καταγγέλλω την προβοκάτσια που έγινε έξω από τη Βουλή, στο συλλαλητήριο, πριν ακριβώς από μία ώρα. Όμως, να ξέρετε ότι οι εργαζόμενοι, με ή χωρίς ασφάλιση, οι συνταξιούχοι, οι άνεργοι, οι νέοι και οι νέες, οι γυναίκες και όσοι συγκεντρώθηκαν, είναι ακόμα έξω. Δεν καταφέρατε να τους λυγίσετε, αλλά τους κάνετε να θυμώνουν με τα τεχνάσματά σας. Πάρτε το πίσω το νομοσχέδιό σας! Δεν το εγκρίνει ο λαός!
      Σήμερα το πρωί, ο συνάδελφος της Νέας Δημοκρατίας κ. Τζαμτζής -νομίζω ότι έχει φύγει τώρα- έκανε επίθεση στο Συνασπισμό Ριζοσπαστικής Αριστεράς για τις ενοποιήσεις των ταμείων.
      Βεβαίως, κύριε συνάδελφε, και είναι στο πρόγραμμά μας οι ενοποιήσεις.
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Ένα λεπτό, κύριε Πρόεδρε.
      Και, βέβαια, μιλάμε μόνο για τρία ταμεία. Όμως, δεν γίνονται όλα αυτά στο γόνατο. Δεν ενοποιούνται δυσανάλογα ταμεία σε σχέση με τα αποθεματικά τους. Πρώτα γίνονται υγιή δίνοντας στο ελληνικό δημόσιο οι μεγάλοι εργοδότες και όσοι οφείλουν αυτά που τους αναλογούν, γίνονται αναλογιστικές μελέτες, γίνονται διαβουλεύσεις με τα συνδικάτα, με τα επιμελητήρια και ό,τι άλλο χρειαστεί και, τέλος, γίνονται οι ενοποιήσεις των ταμείων.
      Αν θέλετε να μιλάμε για κοινωνία της δημοκρατίας, υιοθετείστε το δημοψήφισμα, για να δούμε τη δυναμική του δικού σας εγχειρήματός σας.
      Τολμήστε το, κυρίες και κύριοι συνάδελφοι της Κυβέρνησης, και μην οδηγείτε τους εργαζόμενους στην ιδιωτική ασφάλιση, γιατί η δύναμη είναι στη μοναδική, δημόσια κοινωνική ασφάλιση.
      Ευχαριστώ.
      (Χειροκροτήματα από την πτέρυγα του Συνασπισμού Ριζοσπαστικής Αριστεράς)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Αμμανατίδου.
      Ο κ. Νικητιάδης έχει το λόγο.
      ΓΕΩΡΓΙΟΣ ΝΙΚΗΤΙΑΔΗΣ: Κυρίες και κύριοι συνάδελφοι της Νέας Δημοκρατίας, επανειλημμένως αναφερθήκατε στην κοινοβουλευτική πλειοψηφία, την οποία, βεβαίως, κανείς δεν μπορεί να αμφισβητήσει. Όμως, θα πρέπει να σας υπομνήσω και τη λαϊκή πλειοψηφία, όχι τη λαοκρατία, όπως κάποιοι θέλησαν να φωνάξουν από κάτω, αλλά τη λαϊκή πλειοψηφία, που αυτήν τη στιγμή, αν πάτε έξω, εκφράζεται με ένα σύνθημα σε ένα πανό, που λέει: «Μέσα είσαστε εκατόν πενήντα ένας. Έξω είμαστε εκατομμύρια!».
      Αυτή είναι η πλειοψηφία που θα πρέπει να λάβετε υπ΄όψιν σας.
      Είναι προφανές ότι, μετά την τοποθέτηση του Προέδρου του ΠΑ.ΣΟ.Κ., του κ. Παπανδρέου, τα πράγματα κάπως δημιούργησαν μία αναστάτωση και σας έτσουξε η τοποθέτησή του. Διαφορετικά, δεν μπορεί να εξηγηθεί ούτε η επιθετικότητα του κ. Παναγιωτόπουλου στην τοποθέτησή του ούτε η επιθετικότητα του κ. Παυλόπουλου.
      Αναρωτιέμαι, όμως -και λείπει τώρα ο Κοινοβουλευτικός Εκπρόσωπος της Νέας Δημοκρατίας- που αναφέρθηκε σε μεγάλο ιστορικό ηγέτη, σε μεγάλο πολιτικό κεφάλαιο της χώρας, σε μεγάλη ιστορική στιγμή του κ. Καραμανλή, που προχωράει στην ψήφιση αυτού του νομοσχεδίου.
      Ποια μελέτη, ποια αναλογιστική μελέτη έχει υπ΄όψιν του ο κ. Παναγιωτόπουλος -να μας πει έστω μία και τον καλώ να έρθει να την καταθέσει εδώ, στη Βουλή- με βάση την οποία αποφαίνεται ότι πρόκειται περί μεγάλης στιγμής και έτσι καταλήγει και στο μεγάλο ηγέτη.
      Επίσης αναρωτιέμαι, όπως αναρωτήθηκε και ο Πρόεδρος του Συνασπισμού, γιατί ο κ. Παυλόπουλος, τοποθετούμενος και απαντώντας στο ερώτημα του Προέδρου του ΠΑ.ΣΟ.Κ. «πού είναι ο Πρωθυπουργός της χώρας;», είπε ότι είναι εδώ, παρών κατά τη διάρκεια των ονομαστικών ψηφοφοριών.
      Είπε, βέβαια, ο κ. Αλαβάνος ότι το ζητούμενο δεν είναι να είναι καλός Βουλευτής ο Πρωθυπουργός. Εγώ λέω: Μα, δεν είναι ούτε καν καλός Βουλευτής! Έρχεται, ψηφίζει και φεύγει. Ο καλός Βουλευτής κάθεται και λίγο στην Αίθουσα. 
      Και πραγματικά, επειδή ο κ. Παυλόπουλος αναφέρθηκε στην κοινοβουλευτική τάξη, έτσι είναι. Η κοινοβουλευτική τάξη προβλέπει θεωρητικώς ότι ο Πρωθυπουργός είναι υποχρεωμένος να έρθει και αν είναι –ούτε αυτό είναι υποχρέωσή του- μπορεί και να μην έρθει να ψηφίσει. 
      Η πολιτική τάξη, όμως, είναι διαφορετική, όταν ψηφίζεται ένα τόσο σοβαρό νομοθέτημα, ένα νομοθέτημα, όπως το περιέγραψε ο Κοινοβουλευτικός Εκπρόσωπος της Νέας Δημοκρατίας και όταν ο κ. Παναγιωτόπουλος αναφέρθηκε σε ιστορικές στιγμές. Ο Πρωθυπουργός σε αυτές τις ιστορικές στιγμές οφείλει να είναι εδώ όχι μόνο την ώρα που ψηφίζει -λες και είναι ένα απλό κουκί που ρίχνει την ψήφο του- αλλά οφείλει να είναι εδώ να τοποθετηθεί απέναντι στα εκατομμύρια των Ελλήνων. 
      Κύριε Παπουτσή, γιατί επιμένετε ότι υπεκλάπη η ψήφος, όταν οι συνάδελφοι της Νέας Δημοκρατίας δηλώνουν εδώ ότι δεν υπεκλάπη και ότι συνειδητά ψηφίζουν. Εν πλήρει συνειδήσει ψηφίζουν το νομοσχέδιο. Εν πλήρει συνειδήσει να απολογηθείτε στον κόσμο, όταν θα πάτε στις περιοχές σας. 
      Η κ. Πετραλιά το πρωί, κυρίες και κύριοι συνάδελφοι, όταν τοποθετήθηκε στο ζήτημα που προέκυψε με το Ταμείο της Τράπεζας της Ελλάδος, απευθυνόμενη σε όλους τους άλλους Βουλευτές έθεσε το εξής ερώτημα: Τελικώς είστε με το μεγάλο ευρωπαϊκό τραπεζικό κεφάλαιο; Προσέξτε ερώτημα! Την ώρα που καταποντίζουν όλα τα εργατικά δικαιώματα, την ώρα που εξαφανίζουμε την εργατιά, την ώρα που εκατομμύρια Έλληνες διαδηλώνουν, η κ. Πετραλιά ερωτά εμάς αν είμαστε με το ευρωπαϊκό κεφάλαιο. Νομίζω ότι το ερώτημα δεν μπορεί να σταθεί. Αναρωτιέμαι γιατί ετέθη και αναρωτιέμαι πραγματικά αν το εννοούσε η κυρία Πετραλιά. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, θα μου δώσετε ένα λεπτό, γιατί δεν τοποθετήθηκα καθόλου και γιατί τα οκτώ έγιναν έξι λεπτά και τώρα πέντε λεπτά και γιατί μας βγάλατε από την ώρα που θα μιλούσαμε και μιλάμε σε άλλη ώρα. Ζητώ, λοιπόν, την ανοχή σας ένα λεπτό για ένα μόνο θέμα, για να καταδείξω το μέγεθος της αδικίας. 
      Στην Ελλάδα υπάρχουν περίπου εκατό χιλιάδες ξενοδοχοϋπάλληλοι. Αυτοί οι υπάλληλοι είχαν ένα υγιές ταμείο με ένα κλάδο υγείας και με ένα κλάδο πρόνοιας. Εκείνο που κάνετε είναι να διαλύετε τον κλάδο υγείας και να τους πηγαίνετε στο Ι.Κ.Α.. Να διαλύετε τον κλάδο πρόνοιας και να τους πηγαίνετε σε ένα άγνωστο καινούργιο ταμείο μαζί με άλλους οκτώ φορείς που δεν τους ξέρουν. Αυτοί οι άνθρωποι, οι ξενοδοχοϋπάλληλοι, όταν έβγαιναν στη σύνταξη πήγαιναν στο Ι.Κ.Α. και διεκδικούσαν να σταματήσουν να πηγαίνουν στο Ι.Κ.Α. και να μένουν στο δικό τους ταμείο. Ε, τώρα εσείς όχι μόνο δεν τους βοηθήσατε στο αίτημά τους, αλλά τους παίρνετε και αυτά που είχαν και τους οδηγείτε όλους στο Ι.Κ.Α., χωρίς να ξέρουν ποια θα είναι η τύχη τους. 
      Εγώ, όμως, αναρωτιέμαι: Υπήρξε κάποιος από εσάς ποτέ ξενοδοχοϋπάλληλος; Αν υπήρξε, δούλεψε δεκατέσσερις και δεκαπέντε ώρες, για να αντιληφθεί τον πόνο και την ταλαιπωρία αυτών των ανθρώπων, που είχαν ένα όνειρο που σήμερα εσείς τους το αφαιρείτε; Αν τολμάτε –το είπαν και οι συνάδελφοι του Συνασπισμού- προχωρήστε σε ένα δημοψήφισμα. Εκεί θα δείτε πόσο νωπή είναι η εντολή του ελληνικού λαού. Θα δείτε πόσο φρέσκια είναι, γιατί εκεί θα καταψηφίσει τις θέσεις σας ο ελληνικός λαός με ποσοστό 80%-90%. 
      Ευχαριστώ πολύ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Νικητιάδη. 
      Το λόγο έχει ο εισηγητής της Νέας Δημοκρατίας κ. Μαρκόπουλος, αρχίζοντας τη συζήτηση επί των άρθρων 146 – 154. Ταυτόχρονα αρχίζουν και οι εγγραφές όσων συναδέλφων ενδιαφέρονται να πάρουν το λόγο. 
      (Θόρυβος στην Αίθουσα)
      Κύριοι συνάδελφοι, παρακαλώ ησυχία!
      Ορίστε, κύριε Μαρκόπουλε. Έχετε το λόγο για οκτώ λεπτά. 
      ΚΩΝΣΤΑΝΤΙΝΟΣ ΜΑΡΚΟΠΟΥΛΟΣ: Κυρίες και κύριοι συνάδελφοι, μπαίνοντας στο τελευταίο κεφάλαιο, στην κατ’ άρθρον συζήτηση του νομοσχεδίου, μετά από πέντε ολόκληρες ημέρες και έξι συνεδριάσεις που έχουμε επί πάρα πολλές ώρες, δεν μπορώ να μην επηρεαστώ από τη δίωρη διαρκή συζήτηση που έγινε σε αυτήν την Αίθουσα. 
      Θα ήθελα, λοιπόν, να πω ότι πρώτα απ’ όλα δικαιώσαμε ότι όλοι εδώ είμαστε –ή μάλλον δεν είμαστε- οπαδοί της τηλεοπτικής δημοκρατίας, διότι σήμερα αντιπαρατεθήκαμε χωρίς Μέσα Μαζικής Ενημέρωσης. Άρα το κάναμε και εκτονωθήκαμε, γιατί το πιστεύαμε. 
      Οπαδοί, λοιπόν, ενός νέου διπολισμού, ο οποίος διαμορφώνεται στο πολιτικό σκηνικό της Ελλάδος, θεωρώ ότι κυρίως το κόμμα της Αξιωματικής Αντιπολίτευσης αισθανόμενο ένα πάρα πολύ σοβαρό αριστερό έλλειμμα και στην προσπάθειά του να διαμορφώσει συμμαχίες στο αντιπολιτευτικό μπλοκ, δημοκρατία γαρ,  επιθυμεί με τον τρόπο του να μετακυλιστεί και να μετακινηθεί -για το ΠΑ.ΣΟ.Κ. μιλάω, κυρίες και κύριοι συνάδελφοι- από την κατεύθυνση του κόμματος εξουσίας στην κατεύθυνση του κόμματος της διαμαρτυρίας. 
      Βλέπω οι προσπάθειες για το εξαναγκαστικό αρραβώνιασμα το οποίο επιθυμείτε, διαισθανόμενοι την αδυναμία σας να διεμβολήσετε την κυβερνητική παράταξη, σας οδηγεί σε μια διαδικασία πολιτικού ακτιβισμού, με τη μόνη διαφορά ότι ο πολιτικός ακτιβισμός, κυρίες και κύριοι συνάδελφοι, θέλει και νυχτέρια στη Βουλή. Εδώ δεν είναι εσπερινός να συζητάμε μόνο τα απογεύματα, δεν μπορεί οι ακτιβιστές να είναι έξω, που δεν είναι, γιατί έφυγαν οι διαδηλωτές και παρακαλώ πολύ να δείτε τους δρόμους, αλλά οι πολιτικοί ακτιβιστές κάθονται και μιλάνε και τη νύχτα και κοντράρονται. 
      Εδώ δεν είναι, λοιπόν, εκκλησία να κάνουμε πολιτικό εσπερινό τα απογεύματα. Και σας το λέω αυτό για τις διαμαρτυρίες για τις πολλές ώρες συζήτησης, γιατί οι διακόσιοι πενήντα συνάδελφοι μίλησαν για ένα τόσο σημαντικό νομοσχέδιο, πολύ μεγάλο νούμερο, το μεγαλύτερο στα τέσσερα χρόνια που βρίσκομαι σ’ αυτήν την Αίθουσα. Και δεν μπορούμε να κατηγορήσουμε τη Βουλή ή την Κυβέρνηση ότι δεν έδειξε τεράστια ανοχή, ως όφειλε βεβαίως, στη συζήτηση μεταξύ των Βουλευτών.
      ΄Αρα, λοιπόν, έγινε συζήτηση και έγινε και αντιπαράθεση. Και την ίδια στιγμή που γινόταν η αντιπαράθεση, ομόφωνα το διοικητικό συμβούλιο της Γ.Ε.Ν.Ο.Π.-Δ.Ε.Η. ανέστειλε τις εικοσιτετράωρες απεργίες. Σας το λέω αυτό για να μην παρασυρόμαστε σ’ αυτήν την Αίθουσα και χάνουμε την επαφή με την πραγματικότητα, διότι μετά τις δημοκρατικές διορθώσεις στα συγκεκριμένα άρθρα που αφορούν το ασφαλιστικό της Δ.Ε.Η. δεν υπάρχει πια απεργία. Δεν ξέρω αν κάποιοι μέσα στην Αίθουσα αισθάνονται άβολα γι’ αυτό, γιατί η Κυβέρνηση διαλέγεται και διαλέγεται ακόμα και λίγα λεπτά πριν τελειώσει η ψήφιση ενός νομοσχεδίου, δείχνοντας αυτό που οφείλει στη δημοκρατία: Τη δημοκρατική μεγαλοψυχία και τη σωστή ακρόαση των κοινωνικών εταίρων. 
      Μπαίνω τώρα στο τελευταίο κεφάλαιο των ασφαλιστικών θεμάτων. 
      Κυρίες και κύριοι συνάδελφοι, από τα ογδόντα οκτώ επικουρικά ταμεία τα οποία υπάρχουν –υπερβολικός αριθμός- τα πενήντα πέντε είναι «μέσα» όπως λέει ο ελληνικός λαός. Και τα επικουρικά ταμεία είναι ταμεία τα οποία αφορούν μόνον τους εργαζόμενους και τους εργοδότες. Δεν συμμετέχει το κράτος.  Και βεβαίως θα πρέπει να αναλογιστούμε όλοι, αναλογικά με το πόσα χρόνια κυβερνούσαμε τον τόπο αυτόν, τι κάναμε γι’ αυτά τα ταμεία για την επικουρική σύνταξη, πώς ποδηγετήσαμε ή πώς νουθετήσαμε ή πώς βοηθήσαμε ένα ασφαλιστικό σύστημα, γιατί δεν κάναμε τίποτα. Και βεβαίως ο καθένας ας αναλάβει τις ευθύνες του κάνοντας τη δική του αυτοκριτική. 
      ‘Ετσι, λοιπόν, ένα πλαφόν του 20% αλλά και η δυνατότητα για τα επικουρικά ταμεία που έχουν χρήματα με αναλογιστικές δαπάνες να δώσουν παραπάνω 20% όχι επί της σύνταξης, αλλά επί των συντάξιμων αποδοχών, νομίζω ότι είναι μια λογική θέσπιση, μια θέσπιση προστασίας του δημοσίου χρήματος στην κατεύθυνση των ενοποιημένων επικουρικών ταμείων με τη σωστή ομπρέλα της πολιτείας. Και δεν νομίζω ότι πρόγραμμα της Αξιωματικής Αντιπολίτευσης λέει κάτι διαφορετικό στις επικεφαλίδες, γιατί τα από κάτω δεν τα ξέρουμε. Φοβάμαι ότι δεν τα ξέρετε και εσείς.
      Την ίδια στιγμή, στο ίδιο άρθρο για ιδιαίτερες ομάδες εργαζομένων, όπως είναι οι εργαζόμενοι στη ναυπηγοεπισκευαστική ζώνη και σε ό,τι αφορά κυρίως τις αλλαγές των ενσήμων από πενήντα σε εκατό, που είναι ένα δίκαιο μέτρο, διότι με πενήντα ένσημα το χρόνο δεν μπορεί κανείς να αποκτά το δικαίωμα, ουσιαστικά συνεισφέροντας στη φοροδιαφυγή και την εισφοροδιαφυγή, διότι αυτή είναι η πραγματικότητα, ούτε δίκαιο είναι για τις άλλες κοινωνικές ομάδες ούτε δίκαιο είναι για τις επόμενες γενεές. 
      Κυρίες και κύριοι συνάδελφοι, αυτοί οι οποίοι δεν ζουν με πενήντα μεροκάματα το χρόνο, διότι είναι πλασματικός ο αριθμός, είναι αυτοί οι οποίοι κάνουν τη μεγάλη -εκόντες ή άκοντες, με τη θέλησή τους ή χωρίς- σπατάλη στη φαρμακευτική πολιτική χωρίς να έχουν προσφέρει. 
      Σέβομαι απόλυτα τις ευαισθησίες των συναδέλφων για ανθρώπους οι οποίοι ενδεχομένως θα βρεθούν σε δύσκολη θέση. Ξέρετε πάρα πολύ καλά ότι όχι μόνο ως Βουλευτής αλλά και ως γιατρός δεν θέλω να ακούω σ’ αυτήν την Αίθουσα ότι έστω και ένας άνθρωπος, είτε Έλληνας είτε μετανάστης είτε άγνωστος στο κοινωνικό σύνολο, έμεινε χωρίς υγειονομική κάλυψη. Την ίδια στιγμή εργαζόμενοι ιδιαίτερων ομάδων όπως είναι οι εργαζόμενοι στη ναυπηγοεπισκευαστική ζώνη ή οι ριτινοσυλλέκτες έχουν πολύ πιο ευνοϊκές διεργασίες, ακριβώς γιατί περνάνε οι εποχές. Θέλω να ευχαριστήσω την πολιτική ηγεσία του Υπουργείου γιατί ο Νομός της Εύβοιας είναι πρώτος σε αριθμό ριτινοσυλλεκτών, αλλά και με τη μεγαλύτερη παραγωγή απ’ όλη την Ελλάδα. Η πολιτική ηγεσία διαισθάνεται και αντελήφθη το πρόβλημα που υπάρχει μετά τις πυρκαγιές και το κάλυψε όπως και καλύπτει και θα καλύψει η οποιαδήποτε πολιτική ηγεσία οποιαδήποτε κοινωνική ομάδα υποφέρει. 
      Αυτό το καινούργιο που εισάγει στο παρόν νομοσχέδιο για την κάλυψη των πιλοτικών αλλαγών του ασφαλιστικού συστήματος, το χρόνιο αίτημα των τριτοβάθμιων συνδικαλιστικών οργανώσεων του τόπου, η δημιουργία δηλαδή ενός «κουμπαρά» για το ασφαλιστικό σύστημα, είναι η σύσταση του ασφαλιστικού ταμείου, του Κεφαλαίου Αλληλεγγύης Γενεών. Είναι κάτι στο οποίο κι εσείς συμφωνείτε, κυρίες και κύριοι συνάδελφοι του ΠΑ.ΣΟ.Κ.. Επαίρεστε ότι εσείς το εφεύρατε. Δεν έχω καμμία αντίρρηση ακόμα και να το δεχθώ για την οικονομία της συζήτησής μας, αλλά το καταψηφίζετε γιατί διαφωνείτε, λες και τα χρήματα που θα μπουν μέσα είτε από τη μία πλευρά είτε από την άλλη πλευρά δεν είναι χρήματα του ελληνικού προϋπολογισμού ή του δικού μας Ακαθάριστου Εθνικού Προϊόντος από οποιαδήποτε πηγή, αλλά είναι χρήματα κάποιου άλλου προϋπολογισμού κάποιου άλλου κράτους, κάποιας άλλης τσέπης. Κακά τα ψέματα. Ό,τι κάνατε στο νόμο Ρέππα, δηλαδή το 1% για το Ι.Κ.Α. όπου μετονομάσατε το χρέος του Ι.Κ.Α. σε 1% του προϋπολογισμού, τα βγάλατε από τη μία τσέπη και τα βάλατε στην άλλη νομίζοντας ότι ονομάζοντας το ψάρι κρέας κουκουλώσατε το ζήτημα και το ίδιο ακριβώς επιχείρημα προσπαθείτε να φέρετε και τώρα. 
      Εμείς, λοιπόν, εισηγούμαστε ότι το 10% των αποκρατικοποιήσεων, το 10% των κοινωνικών πόρων που όλοι πληρώνουμε σε ταμεία που δεν έχουν σχέση με μας και το 4% του Φ.Π.Α. είναι απόλυτα προσδιορισμένο, αριθμητικά μάλιστα οι δύο από τους τρεις παράγοντες, γύρω στα 750.000.000 το χρόνο μαζί με το 10% της αποκρατικοποίησης που θα ανοίξει το 2018. Αυτό το οποίο οι τριτοβάθμιες οργανώσεις ζητάνε πολλές δεκαετίες το καταψηφίζετε. Θα κριθείτε όπως θα κριθούμε κι εμείς.
      Τελειώνω με τον αριθμό μητρώου κοινωνικής ασφάλισης που έχει θεσμοθετηθεί πολλές φορές αλλά υλοποιείται τώρα, όπως πολλά πράγματα, για να δικαιωθούμε ότι ανήκετε στην κατηγορία των κομμάτων που λέτε πολλά, εννοείτε περισσότερα και κάνετε πολύ λιγότερα. Αυτό μαζί με τα μεικτά κλιμάκια διαφορετικών διευθύνσεων θα είναι το μεγαλύτερο όπλο και ιδιαίτερα ο αριθμός μητρώου κοινωνικής ασφάλισης για την εισφοροδιαφυγή, για τη διασταύρωση των στοιχείων, που δεν έγιναν ποτέ, για την κάλυψη, αν θέλετε, των εσόδων του ασφαλιστικού συστήματος και κυρίως για το σταμάτημα μιας βαθιάς διαφθοράς για την οποία το πολιτικό σύστημα είναι υπεύθυνο γιατί την κάλυψε για πολλά χρόνια. 
      Τελειώνοντας, κυρίες και κύριοι συνάδελφοι, θα πω ότι αισθάνομαι ιδιαίτερα ευτυχής γιατί είχα την τιμή να εισηγηθώ κατ΄αρχήν και στα άρθρα ένα εμπεριστατωμένο νομοσχέδιο, μεγάλο, βαρύ, με σοβαρές αλλαγές, με ουσιαστική μεταρρύθμιση, μία σοβαρή αλλαγή που θα κριθεί στο βάθος του χρόνου και που ξέρουμε πάρα πολύ καλά ότι η μεγαλύτερη πρόκληση είναι η εφαρμογή του γιατί εκεί θα κριθεί και η αποτελεσματικότητά του. 
      Θλίβομαι για το γεγονός ότι οι απειλές για τα εμπόδια στην εφαρμογή είναι για μερικούς εκ της Αιθούσης ο μεγαλύτερος αντιπολιτευτικός τόνος, ωσάν δηλαδή η ευχή ορισμένων να μην πετύχει κάτι το οποίο σχεδιάζεται για τον τόπο να είναι και η κορυφαία πολιτική επιδίωξη. 
      Λυπάμαι γι’ αυτό που είπα, αλλά είναι μια πραγματικότητα, γιατί επενδύετε στην ανασφάλεια των πολιτών, ενώ εμείς επενδύουμε στα θετικά ενός τέλειου νομοσχεδίου, χωρίς προεδρικά διατάγματα και χωρίς παραπομπές. 
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας):  Ευχαριστούμε τον κ. Μαρκόπουλο.
      Η εισηγήτρια του ΠΑ.ΣΟ.Κ. κ. Χριστοφιλοπούλου έχει το λόγο.
       ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κύριοι συνάδελφοι της Συμπολίτευσης, κυρία Υπουργέ, έχω την τιμή να σας πληροφορήσω ότι η μάχη δεν τελειώνει εδώ ο αγώνας, τώρα αρχίζει. Αρχίζει ένας αγώνας από όλη την Αντιπολίτευση, με πρώτη την Αξιωματική Αντιπολίτευση του ΠΑ.ΣΟ.Κ. για να ανατραπεί αυτός ο κοινωνικά ανάλγητος, απαράδεκτος νόμος για το ασφαλιστικό που επιχειρείτε να ψηφίσετε απόψε. 
      Θα συνεχιστεί ο αγώνας με τις προτάσεις για το δημοψήφισμα και τη δική μας –ανταποκριθήκαμε και στο κάλεσμα του ΣΥ.ΡΙΖ.Α.. Θα συνεχιστεί ο αγώνας με κάθε νόμιμο τρόπο, μέσα εδώ με τον κοινοβουλευτικό έλεγχο, έξω από εδώ μαζί με τον κόσμο, γιατί, κυρίες και κύριοι συνάδελφοι, αυτός ο νόμος, αυτό το  νομοσχέδιο -δυστυχώς προλέγω, αλλά είναι φτιαχτή η πλειοψηφία- φαίνεται ότι θα ψηφιστεί.
      ΚΩΝΣΤΑΝΤΙΝΟΣ ΜΑΡΚΟΠΟΥΛΟΣ: Δημοκρατική είναι, όχι φτιαχτή.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Αφήστε, κύριε συνάδελφε. Δεν σας διέκοψα. 
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριε Μαρκόπουλε.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Θα μου κάνετε την τιμή να με ακούσετε, όπως σας άκουσα πάρα πολύ προσεκτικά. 
      Σε αυτό το νομοσχέδιο για το οποίο ολοκληρώνεται η συζήτηση, είναι καλό να κάνουμε έναν απολογισμό. Προκάλεσε κατ’ αρχάς μια τεράστια κοινωνική έκρηξη, τη σύσσωμη αντίδραση του ελληνικού λαού. Διάφορες επαγγελματικές και εισοδηματικές τάξεις, διάφορες ηλικίες, εργαζόμενοι από όλους τους χώρους, απεργίες, αντιδράσεις, τραγούδια στο Σύνταγμα. 
      Και ω τι νηφαλιότης, αλήθεια, κύριε Κοινοβουλευτικέ Εκπρόσωπε της Νέας Δημοκρατίας! Περί νηφαλιότητος ομιλήσατε. Ποια είναι η νηφαλιότης; Αυτή των Μ.Α.Τ. και των δακρυγόνων που επιτέθηκαν πριν λίγο στους ανθρώπους που με κεριά και με μπουζούκια ήρεμα διαδήλωναν; 
      Προκάλεσε αυτός ο νόμος και με πολλούς τρόπους και την κοινοβουλευτική αντίδραση. Και αυτό το λοιδορήσατε. Και γι’ αυτό είπατε ψέματα και τώρα και πριν. Οι Κοινοβουλευτικοί σας Εκπρόσωποι, οι Υπουργοί σας, όλοι επιχείρησαν στον πανικό τους να κατασκευάσουν και κοινοβουλευτικές ομάδες που μίλαγαν. Ποιος μίλαγε; 
      Όσο για τις νυχτερινές συνεδριάσεις, ό,τι και να μας κάνατε, καθόλου να μη σταματούσε η Βουλή, θα ήμασταν εδώ από το  πρωί ως το βράδυ και δεν θα κοιμόμασταν, αλλά θα ήμασταν εδώ και θα αγωνιζόμασταν. 
      ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Τι να σας κάναμε;
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ:  Κυρία Παπακώστα, μας μίλησε κοροϊδευτικά ο κ. Μαρκόπουλος για τα νυχτέρια. Ε, και συνεχώς να τη βάζατε τη Βουλή, εμείς θα ήμασταν εδώ. 
      Προκάλεσε αυτός ο νόμος επίσης και άλλες αποκαλύψεις. Είδαμε αίφνης γενικούς γραμματείς να μας απαντούν από τα έδρανα, όταν η αρμόδια Υπουργός μάς είχε διαβεβαιώσει για άλλα πράγματα περί της Τραπέζης της Ελλάδος και της Ευρωπαϊκής Κεντρικής Τραπέζης, που δήθεν είχε ενημερωθεί. Μάθαμε από το γενικό γραμματέα ότι γνώριζε για τις αντιρρήσεις της Ευρωπαϊκής Κεντρικής Τράπεζας σχετικά με το νομοσχέδιο και την Τράπεζα της Ελλάδος η κυρία Υπουργός.
      Και, βεβαίως, αποκαλύφθηκε περίτρανα ότι έχουμε παραβίαση της Ευρωπαϊκής Συνθήκης με τη μονομερή τροποποίηση του καταστατικού της Τράπεζας της Ελλάδος. Έχει μεγάλες επιπτώσεις αυτή η ιστορία, κυρίες και κύριοι συνάδελφοι. 
      Και βεβαίως μπροστά σ’ όλες αυτές τις εξελίξεις φάνηκε ο πανικός σας και επιστρατεύσατε την γκεμπελική σας προπαγάνδα με ύβρεις, με ψέματα για μια παράταξη και για έναν Πρωθυπουργό, που έχουν δώσει αγώνες, που έχουν κάνει έργο. Αλλά ας δούμε τα δικά σας έργα και ημέρες. 
      Μας είπατε, λοιπόν, και σήμερα –τι κοροϊδία στ’ αλήθεια- δεν ισχύουν τα τρία «δεν». Ισχύουν και παραϊσχύουν και στα άρθρα που σήμερα συζητάμε για να κλείσουμε αυτό το έκτρωμα, αυτό το αντιασφαλιστικό νομοσχέδιο. Ισχύει η μείωση των συντάξεων, θέλετε δεν θέλετε. Υπάρχει μείωση, γιατί βάζετε υπερβολική ποινή 6% για τις πρόωρες συνταξιοδοτήσεις, την κύρια σύνταξη. 
      
      Και εδώ είναι επιστροφή στο καθεστώς 1990-1993, παρ’ όσα μας είπατε κι εσείς και ο Κοινοβουλευτικός Εκπρόσωπος και οι κύριοι Υπουργοί πριν λίγο και με μεγάλους τόνους. Ο νόμος σας τα λέει. Δεν το λέμε εμείς. Άρα, επιστρέψατε στο καθεστώς Σιούφα, που είχε βελτιώσει ο Νόμος Ρέππα. Ποιος λέει ψέματα στον ελληνικό λαό; Απαντήστε μου!
      Έχουμε, λοιπόν, αυτήν την πραγματικά αντεργατική ρύθμιση, η οποία τι κάνει; Προσέξτε, ξέρετε πολύ καλά πόσο σκληρή είναι η αγορά εργασίας, αλλά τι σας νοιάζει; «Σκοτώνουν τα άλογα όταν γεράσουν». Τι σας νοιάζει; Ένας μεγάλος, ένας ηλικιωμένος εργαζόμενος, ένας εξηντάρης απολύεται πολλές φορές. Και τι του λέτε; Ε, θα έχεις 20% μείωση στη σύνταξη επειδή απολύθηκες. Γιατί θα έχει θεμελιώσει δικαίωμα πρόωρης συνταξιοδότησης.
      Αυτοί είστε και μου έρχεστε εδώ και μας μιλάτε για κοινωνικά πρόσωπα και κοινωνικές ευαισθησίες. Μιλούν οι διατάξεις του νομοσχεδίου, κύριοι συνάδελφοι της Νέας Δημοκρατίας, ομιλεί το νομοσχέδιό σας για σας. Ό,τι και να πείτε ο κόσμος ξέρει. Και αύριο που θα το εφαρμόσετε, κυρία Υπουργέ, και που θα σας φέρνουμε εδώ στη Βουλή με επερωτήσεις και ερωτήσεις συνεχώς, θα δει στο πετσί του τι σημαίνουν αυτές οι διατάξεις που σήμερα προωθείτε.
      Επικουρικές συντάξεις: πλαφόν 20%. Εκεί, λέτε, άλλο ψέμα, μεγάλο ψέμα. Διότι τι είπατε, πριν λίγο και πάλι; Ότι δεν μειώνονται οι συντάξεις και ότι εμείς το ΠΑ.ΣΟ.Κ., δεν καταργήσαμε το καθεστώς Σιούφα. Δεν το καταργήσαμε; Τότε γιατί επαναφέρετε το πλαφόν 20% στις επικουρικές συντάξεις και υπάρχουν κατηγορίες εργαζομένων στις οποίες η μείωση της επικουρικής σύνταξης φτάνει και το 70%; Και σας ερωτώ, κυρία Υπουργέ. Λέτε, μα, με μελέτες θα μπορούν να αυξηθούν τα όρια και θα μου απαντήσετε πάλι τα ίδια και τα ίδια και τα ίδια.
      Κι εγώ θα σας πω: πόσες εισφορές πληρώνουν εργαζόμενοι και εργοδότες σε πολλά απ’ αυτά τα ταμεία; Δεν είναι κοινωνικά άδικο, αλλά και αντιασφαλιστικό ξαφνικά να τους λέτε ότι «δεν με νοιάζει τι πλήρωσες εσύ μια ζωή, δεν με νοιάζει αν πλήρωνες αυξημένες εισφορές, για να είχες καλύτερη υγειονομική περίθαλψη, για να είχες καλύτερη επικουρική σύνταξη; Έρχομαι, χραπ, με μια μαχαιριά και στο κόβω».
      Πάμε σε εξομοίωση; Εμείς τι λέμε; Να πάμε σταδιακά, να πάμε με αναλογιστικές μελέτες…
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας της κυρίας Βουλευτού)
      Κύριε Πρόεδρε, θέλω κι εγώ τρία-τέσσερα λεπτά, όπως και ο προηγούμενος συνάδελφος, τη ανοχή σας.
      ΠΡΟΕΔΡΕΥΩΝ (Γεώργιος Σούρλας): Βεβαίως, βεβαίως.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Να πάμε με αναλογιστικές μελέτες, να πάμε με εθνική αναλογιστική αρχή, που μπορεί, ναι, κύριοι συνάδελφοι, να καθοδηγήσει τα επικουρικά ταμεία, ούτως ώστε να υπάρξει, να υπάρξει πράγματι μια προσαρμογή στο έτος, όμως με κοινωνική ευαισθησία και με ευαισθησία σε αυτούς τους εργαζόμενους που συνεισέφεραν στα επικουρικά ταμεία.
      Και, τέλος, για να συνεχίσω την περικοπή των κοινωνικών δικαιωμάτων τα περίφημα πενήντα ένσημα με τα οποία δικαιούται υγειονομική περίθαλψη ένας εργαζόμενος, τα κάνετε εκατό. Και μας λέτε, μας το είπε τώρα ένας συνάδελφος, ότι έτσι πατάσσεται η εισφοροδιαφυγή. Δηλαδή, πώς; Στερώντας την περίθαλψη από τους πλέον ευάλωτους εργαζόμενους. Έτσι εσείς θέλετε να καταπολεμήσετε την εισφοροδιαφυγή.
      Αυτό όμως πραγματικά, κύριοι συνάδελφοι, είναι ο πυρήνας της λογικής της Νέας Δημοκρατίας και της δεξιάς παράταξης, που λέει τι; Λέει ότι για να κάνω δημοσιονομική εξυγίανση, θα φάνε το βάρος οι ασφαλισμένοι. Για να πατάξω την εισφοροδιαφυγή –δήθεν, δεν ξέρω αν θα παταχθεί- θα επιβαρύνω τους εργαζόμενους. Για να μπορέσω να φέρουν οποιαδήποτε εκλογίκευση, θα επιβαρύνω τους αδύνατους, τους οποίους βεβαίως επιβαρύνω και με μια άδικη φορολογική πολιτική. Αυτό κάνετε.
      Εγώ αμφισβητώ κι εμείς αμφισβητούμε στο ΠΑ.ΣΟ.Κ. ότι αυτές οι διατάξεις θα επιφέρουν καν τη βελτίωση της εισφοροδιαφυγής. Είναι όμως κοινωνικά άδικες και πάρτε τις πίσω.
      Και εγώ θέτω προ των ευθυνών τους τους Βουλευτές της Νέας Δημοκρατίας που θα ψηφίσουν σε λίγη ώρα. Θα ψηφίσουν γι’ αυτό: για να μην έχει ένας άνθρωπος εποχικά εργαζόμενος το γιατρό του. Ελάτε και ψηφίστε το, κύριοι συνάδελφοι της Νέας Δημοκρατίας. Ψηφίστε το. Δείξτε στον ελληνικό λαό ποιοι είστε. Και μετά ελάτε να πείτε ξανά τα παχιά λόγια εδώ στη Βουλή. Ελάτε να τα πείτε.
      Τέλος, το ΠΑ.ΣΟ.Κ., κυρίες και κύριοι συνάδελφοι, έχει καταθέσει πλήρες πρόγραμμα στη Βουλή, όταν εσείς κάνατε διάλογο χωρίς να έχετε καταθέσει μια κόλλα χαρτί.
      Αφήστε τα αυτά για τους τίτλους που δήθεν καταθέσαμε. Πάρτε το από τα Πρακτικά της Βουλής το πρόγραμμα. Θα σας το στείλω, εάν δεν το έχετε.
      Το ΠΑ.ΣΟ.Κ., κυρίες και κύριοι συνάδελφοι, ξέροντας ότι ακόμα και αν εφαρμοζόταν ο «νόμος Ρέππα», οι άλλοι νόμοι και η μελέτη του ILO, δηλαδή του Διεθνούς Γραφείου Εργασίας, που εσείς παραγγείλατε και λέει ότι «τότε το ασφαλιστικό σύστημα θα άντεχε μέχρι το 2030», το ασφαλιστικό μετά θα έχει πρόβλημα λόγω δημογραφικού επειδή βλέπει μπροστά και μακριά, είχε όντως επεξεργαστεί πρόταση για Ταμείο Αλληλεγγύης των Γενεών. Το είχε κάνει ο Μίμης Ανδρουλάκης που κάθεται εδώ, είναι δική του ιδέα. Το Ταμείο Αλληλεγγύης των Γενεών εμείς το θέλουμε να χρηματοδοτείται για τις επόμενες γενιές, όταν εμείς οι μεταπολεμικές γενιές, οι λεγόμενες γενιές baby boomers, που είμαστε πολλοί θα βγαίνουμε στη σύνταξη και θα πρέπει τα παιδιά μας –γιατί γεννάμε λιγότερο- τότε να μας στηρίξουν. 
      Τότε, λοιπόν, που χρειάζεται να μπουν επιπλέον πόροι στο σύστημα, το ΠΑ.ΣΟ.Κ. τι λέει; Το ΠΑ.ΣΟ.Κ. λέει ότι «δημιουργώ ένα Ταμείο Αλληλεγγύης των Γενεών με κοινωνικά δίκαιο τρόπο και ελάτε συνδικάτα να συζητήσουμε, ελάτε εργοδότες να συζητήσουμε, με κοινωνική ευαισθησία σας θέτουμε προ των ευθυνών σας, για να συζητήσουμε για το ποιους πόρους, με ποια δίκαιη αναδιανομή του πλούτου θα πάμε σε αυτό το ταμείο» και μας εγκαλείτε που δεν ψηφίζουμε την καρικατούρα σας; Γιατί περί καρικατούρας πρόκειται. Τι βάζετε εκεί το Φ.Π.Α., κυρία Υπουργέ, εσείς, ο Υπουργός Οικονομίας και ο Πρωθυπουργός; 
      (Θόρυβος από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Γεώργιος Σούρλας): Ολοκληρώστε, κυρία Χριστοφιλοπούλου.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Δεσμευτείτε, κυρία Υπουργέ, ότι δεν θα αυξήσετε το Φ.Π.Α., με πρόσχημα το Ταμείο Αλληλεγγύης των Γενεών. 
      Επίσης, δεσμευτείτε ότι ο κοινωνικός πόρος του 10% δεν θα γίνει πλιάτσικο, όπως πλιάτσικο έγιναν τα αποθεματικά των ταμείων με τα σάπια ομόλογα και το πόρισμα του Ζορμά για το Τ.Σ.Π.Ε.Α.Θ.. 
      ΚΩΝΣΤΑΝΤΙΝΟΣ ΜΑΡΚΟΠΟΥΛΟΣ: Να μας πείτε για το Χρηματιστήριο. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κυρία Χριστοφιλοπούλου.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κύριε Πρόεδρε, να ολοκληρώσω τη σκέψη μου.
      ΠΡΟΕΔΡΕΥΩΝ (Γεώργιος Σούρλας): Μα, πότε θα ολοκληρώσετε τη σκέψη σας;
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Για το Τ.Σ.Π.Ε.Α.Θ., αλλά και για το Τ.Ε.Α.Δ.Υ. ακόμα αναζητείται το πόρισμα του κ. Ζορμπά. Δεσμευτείτε, κυρία Υπουργέ, ότι θα τα φέρετε στο φως, για να δει ο ελληνικός λαός τι κάνατε με τα σάπια ομόλογα, τι κάνατε με τους κουμπάρους, με όλο αυτό το αίσχος.
      Τέλος, κύριε Πρόεδρε, δεν μπορείτε να μας μιλάτε για πρόωρη συνταξιοδότηση και να βάζετε ποινές, ενώ την ίδια ώρα νομοθετείτε εθελούσιες εξόδους στον Ο.Τ.Ε., στα λιμάνια, πανάκριβες, για να φεύγει ο κόσμος. Ποιος θα τα πληρώσει; Πάλι το Ι.Κ.Α., πάλι ο ελληνικός λαός. Αποσύρετε το νομοσχέδιο, γιατί αλλιώς θα σας αποσύρει ο ελληνικός λαός και εμείς θα είμαστε εδώ, για να αγωνιζόμαστε.
      ΠΡΟΕΔΡΕΥΩΝ (Γεώργιος Σούρλας): Κυρία Χριστοφιλοπούλου, σας απευθύνω παράκληση να ολοκληρώσετε.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κύριε Πρόεδρε, ολοκληρώνω. 
      ΠΡΟΕΔΡΕΥΩΝ (Γεώργιος Σούρλας): Μα, δεν ολοκληρώνετε. Εδώ και τρία λεπτά λέτε ότι ολοκληρώνετε. Τι σόι ολοκλήρωση είναι αυτή;
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Εμείς θα είμαστε εδώ να αγωνιζόμαστε για ένα κοινωνικά δίκαιο και βιώσιμο ασφαλιστικό σύστημα. Γιατί εμείς είμαστε η δύναμη που μπορεί να εγγυηθεί και τα δύο, και ένα κοινωνικά δίκαιο ασφαλιστικό σύστημα και ένα βιώσιμο ασφαλιστικό σύστημα. Γι’ αυτό, όπως σας είπα στην αρχή, ο αγώνας τώρα ξεκινάει, τώρα που θα ψηφιστεί από εσάς αυτό το επαίσχυντο νομοσχέδιο. Σας θέτουμε προ των ευθυνών σας. Πάρτε το πίσω.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Πάντως, εγώ θα ήθελα να υποβάλω μια θερμή συναδελφική παράκληση. Είναι καλό να αποφεύγονται χαρακτηρισμοί και για Βουλευτές και για Αρχηγούς κομμάτων και για Πρωθυπουργούς. Έτσι ή αλλιώς είναι ο Πρωθυπουργός της Ελλάδος, έτσι ή αλλιώς είναι ο Αρχηγός της Αξιωματικής Αντιπολίτευσης.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Διαμαρτύρομαι, κύριε Πρόεδρε! Ο κ. Σημίτης δεν ήταν ο Πρωθυπουργός της χώρας;
      ΠΡΟΕΔΡΕΥΩΝ (Γεώργιος Σούρλας): Καθίστε κάτω και αφήστε τις διαμαρτυρίες. Θα σας κάνει καλό να ακούσετε. Είπα γενικά ότι πρέπει να αποφεύγουμε χαρακτηρισμούς. 
      (Θόρυβος από την πτέρυγα της Νέας Δημοκρατίας)
       ΑΘΗΝΑΙΟΣ ΦΛΩΡΙΝΗΣ: Κάθισε κάτω. Ποια είσαι εσύ; Σεβασμός στο Προεδρείο!
      ΠΡΟΕΔΡΕΥΩΝ (Γεώργιος Σούρλας): Κύριε Φλωρίνη, σας παρακαλώ. 
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Το Προεδρείο…
      ΠΡΟΕΔΡΕΥΩΝ (Γεώργιος Σούρλας): Κυρία Χριστοφιλοπούλου, θα το πει ο Πρόεδρος αυτό, μην το λέτε εσείς. Σας παρακαλώ να καθίσετε κάτω. Δεν με ακούτε καθόλου. Γιατί είσθε τόσο εκνευρισμένη; 
      Κύριε συνάδελφε, το Προεδρείο θα απευθυνθεί στη συνάδελφο.
      Εγώ, με αίσθημα ευθύνης, κυρία συνάδελφε, απευθύνω μία παράκληση. Εάν δεν θέλετε, μην την δέχεστε. Είναι καλό να αποφεύγουμε χαρακτηρισμούς για συναδέλφους, για τους Αρχηγούς των πολιτικών κομμάτων, για τον Πρωθυπουργό της χώρας. Αυτό δεν συμβάλλει στην αναβάθμιση που επιδιώκουμε σε δύσκολους καιρούς του Κοινοβουλίου. Καλό είναι να τα αποφεύγουμε αυτά. Έχουμε μία τόσο πλούσια γλώσσα, που μπορούμε να εκφράσουμε αυτό το αντίθετο, το αρνητικό, όχι όμως να δίνουμε χαρακτηρισμούς που δεν προσιδιάζουν σε πρόσωπα που έχουν κορυφαίους θεσμούς, όπως είναι ο Πρωθυπουργός της Ελλάδος. Δεν νομίζω ότι αυτή η παρατήρηση δεν έχει βάση. Τελειώσαμε εδώ.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Συγγνώμη, κύριε Πρόεδρε, θα ήθελα να διευκρινίσω. 
      ΠΡΟΕΔΡΕΥΩΝ (Γεώργιος Σούρλας): Εντάξει, παράκληση θερμή είναι αυτή. Θερμή παράκληση είναι από έναν παλαιό κοινοβουλευτικό. 
      Το λόγο έχει τώρα ο ειδικός αγορητής του Συνασπισμού Ριζοσπαστικής Αριστεράς κ. Λαφαζάνης.
      ΠΑΝΑΓΙΩΤΗΣ ΛΑΦΑΖΑΝΗΣ: Ευχαριστώ, κύριε Πρόεδρε. 
      Συνήθως οι μεγάλες μεταρρυθμίσεις ψηφίζονται με τυμπανοκρουσίες και με τη λαϊκή επιδοκιμασία. Εδώ οδεύουμε σε ένα νομοσχέδιο, το οποίο ψηφίζεται έξω από τη Βουλή με δακρυγόνα και με Μ.Α.Τ., σε βάρος των διαδηλωτών. Συγκέντρωση είχαμε της Γ.Σ.Ε.Ε. και της Α.Δ.Ε.Δ.Υ., η οποία κτυπήθηκε για άλλη μία φορά ανηλεώς σε μία πολιορκημένη Βουλή από τα δακρυγόνα και τα Μ.Α.Τ.. 
      (Θόρυβος στην Αίθουσα)
      Αυτή είναι η τύχη τέτοιων νομοσχεδίων, τα οποία στην ουσία συνιστούν αντιλαϊκά, αντεργατικά, αντικοινωνικά κατασκευάσματα. Όλη αυτήν την περίοδο ζήσαμε τον αυταρχισμό, τις εισαγγελικές παρεμβάσεις, τις δικαστικές διώξεις, την ποινικοποίηση των αγώνων και των απεργιακών κινητοποιήσεων. Ακόμη και Σαββατοκύριακο βάλατε τα δικαστήρια να λειτουργούν, προκειμένου να βγάλουν παράνομη και καταχρηστική την απεργία της Δ.Ε.Η.. Να χαίρεστε τον τρόπο που ψηφίζετε τα νομοσχέδια!
      Εμείς σας λέμε, αντί να καταφεύγετε σε δακρυγόνα και σε Μ.Α.Τ., αντί να καταφεύγετε στις ποινικοποιήσεις, εμείς σας διεκδικούμε και σας προτείνουμε να πάμε σε δημοψήφισμα. Αρκετά μίλησαν οι δικαστές, οι εισαγγελείς, αρκετά μίλησαν τα Μ.Α.Τ. και τα δακρυγόνα. Δώστε την ευκαιρία να μιλήσει ο ελληνικός λαός. 
      Είπε ο Κοινοβουλευτικός Εκπρόσωπος προηγουμένως που τον άκουσα «έχουμε κάνει τόσες τομές σ’ αυτήν τη χώρα τέσσερα, πέντε χρόνια που είμαστε». Εν πάση περιπτώσει, εάν σε κάθε τομή κάναμε και δημοψήφισμα, πού θα πηγαίναμε; Εμείς δεν σας είπαμε να κάνετε σε κάθε μεγάλη τομή που κάνετε δημοψήφισμα. Κάντε σ’ αυτήν, που είναι και ένα θέμα, το οποίο αφορά την κοινωνία. 
      Προσιδιάζει ακριβώς με το άρθρο 44 του Συντάγματος. Θίγει  ένα ύψιστο κοινωνικό θέμα. Και ξέρετε, το δημοψήφισμα θα δώσει και μία άλλη ευκαιρία. Θα φύγει η συζήτηση από τα πλαίσια της Βουλής, η οποία γίνεται με διαδικασίες, όπως τις βλέπουμε –νυχτερινές, μεταμεσονύχτιες, εξπρές δύο εβδομάδες- και θα περάσει η συζήτηση μέσα στο λαό. Θα γίνει, δηλαδή και λαϊκή υπόθεση, μέσω του δημοψηφίσματος αυτό το νομοσχέδιό σας. Αν εσείς αισθάνεστε ισχυροί με επιχειρήματα ότι ανοίγετε δρόμους για το μέλλον αλληλεγγύης των γενεών, ιδού η Ρόδος, ιδού και το πήδημα. Προσφυγή στο λαό, στη νεολαία, στις γυναίκες, σε όλους αυτούς που θίγετε βάναυσα με το νομοσχέδιό σας.  
      Κυρία Υπουργέ, κόβετε τις επικουρικές συντάξεις. Με το άρθρο 146 που συζητάμε οι επικουρικές συντάξεις πηγαίνουν στη λαιμητόμο. Και ξέρετε ότι η επικουρική σύνταξη, κύριοι συνάδελφοι της Συμπολίτευσης, είναι συντάξιμες αποδοχές, είναι οιονεί σύνταξη. Όταν δεσμευόσαστε προεκλογικά, αλλά και μετεκλογικά ότι δεν θα περικόψετε τις συντάξεις, δεν εννοούσατε την επικουρική σύνταξη, η οποία είναι στη συντάξιμη αποδοχή; Γιατί την περικόπτετε τώρα και μάλιστα με έναν άγριο τρόπο; Γιατί βάζετε το πλαφόν του 20% και μας δίνετε λίστες εδώ που βγάζετε προβληματικά όλα σχεδόν τα επικουρικά ταμεία; Πού είναι αυτές οι περίφημες μελέτες, να τις δούμε και εμείς; Πού είναι αυτές οι αναλύσεις οι επιστημονικές που δείχνουν την προοπτική του συστήματος; Αλλά αυτό το οποίο επιχειρείτε είναι να εισάγετε μία μεθοδολογία πιλότο. Αυτό το οποίο κάνετε σήμερα στις επικουρικές με τις κίβδηλες αυταρχικές, αναγκαστικές ενοποιήσεις των ταμείων που κάνετε, θα το επιχειρήσετε στις κύριες συντάξεις. Το πλαφόν για τις επικουρικές είναι ο πιλότος που θα οδηγήσει αύριο στο πλαφόν στην κύρια σύνταξη, στο όνομα της προβληματικότητας των ταμείων, την οποία βεβαίως, ούτε θα την αποδεικνύετε ούτε θα την τεκμηριώνετε με στοιχεία. 
      Έχετε ένα άρθρο, κύριοι της Κυβέρνησης, και εφιστώ την προσοχή και στους Βουλευτές της Συμπολίτευσης, το οποίο σκοτώνει, το οποίο μπορεί να σκοτώσει και κυριολεκτώ. 
      Αναφέρομαι στο άρθρο εκείνο που λέει ότι αυξάνονται από πενήντα σε εκατό τα ημερομίσθια που πρέπει να έχει κανείς προκειμένου να εξασφαλίσει υγειονομική περίθαλψη.
      Κυρία Υπουργέ, δεν είναι ντροπή, ένα νόμο ο οποίος ίσχυε από το 1951 στα σκληρά χρόνια της μετεμφυλιακής Ελλάδας, που σκέφτηκαν τότε να καθιερώσουν τα πενήντα ένσημα προκειμένου να δίνουν στοιχειώδη υγειονομική περίθαλψη, να έρχεστε το 2008 και να τον καταργείτε, αντί να έχετε ως σημαία το 2008 ότι δηλαδή κύριοι δεν θέλουμε ένσημα προκειμένου να έχει όποιος ζει στην Ελλάδα, πλήρη ιατροφαρμακευτική και υγειονομική περίθαλψη; Διότι το αγαθό της υγείας δεν μπορεί να συνδέεται καν με ένσημα. Δεν είναι δυνατόν, κάποιος να έχει ανάγκη από φάρμακα, να έχει ανάγκη από νοσοκομειακή περίθαλψη και το ελληνικό κράτος να μην του την παρέχει. Και εσείς, όχι μόνο αυτό δεν κάνετε, αλλά αυξάνετε σε εκατό τα ένσημα, προκειμένου να έχει περίθαλψη και εκατόν είκοσι ένσημα για να έχει παροχές σε χρήμα.
      Έλεος κύριοι! Αυτό είναι μέτρο εγκληματικού χαρακτήρα, έχει εγκληματικές διαστάσεις και δείχνει μια νοοτροπία, δείχνει μια αντίληψη, δείχνει έναν επικίνδυνο τρόπο να σκεφτόσαστε για το μέλλον, διότι ανοίγει πάρα πολύ σκληρούς, άγριους δρόμους για το μέλλον αυτής της χώρας και της ελληνικής κοινωνίας, αυτό το άρθρο. 
      Αναφέρομαι στο ταμείο που το αποκαλείτε Ταμείο Αλληλεγγύης των Γενεών. Δεν τη ξέρω αυτή την εφεύρεση. Μου φαίνεται περίεργη εφεύρεση, διότι αγαπητοί κύριοι, τα ίδια τα ασφαλιστικά ταμεία που έχουμε, το ίδιο το ασφαλιστικό σύστημα, πρέπει να είναι το Ταμείο Αλληλεγγύης των Γενεών. Αυτό πρέπει να είναι το Ταμείο Αλληλεγγύης των Γενεών, δηλαδή το κοινωνικοασφαλιστικό σύστημα που λειτουργεί με αναδιανεμητικό και αλληλέγγυο τρόπο για τις επόμενες γενεές. Γιατί χρειαζόσαστε ένα ειδικό ταμείο; Θα έπρεπε το ίδιο το κράτος, εφόσον έχει πόρους, να χρηματοδοτεί αυτό το σύστημα επαρκώς, ώστε να παίζει αυτόν τον ρόλο και να έχει αυτόν τον χαρακτήρα. Όμως, με το Ταμείο Αλληλεγγύης των Γενεών που κάνετε, το κεφάλαιο αυτό, υπηρετείτε άλλες σκοπιμότητες. 
      Πρώτη σκοπιμότητα. Λέτε, ότι το 10% των πόρων από τις ιδιωτικοποιήσεις που κάνουμε –πουλάμε την Ελλάδα- θα το δίνουμε στα ασφαλιστικά ταμεία. Αναζητείτε άλλοθι δηλαδή μέσω αυτού του ταμείου, στο όνομα των συντάξεων των ασφαλισμένων για να προχωρήσετε στις ιδιωτικοποιήσεις και λέτε αφήστε μας να κάνουμε ιδιωτικοποιήσεις, να ξεπουλήσουμε αυτή τη χώρα, διότι το 10% θα πάει στις συντάξεις σας. Με αυτό είναι σαν να λέτε στους εργαζόμενους, στους ασφαλισμένους, να αποδεχθούν προϊόντα εγκλήματος. Διότι εγκληματικές πράξεις είναι οι ιδιωτικοποιήσεις. 
      Ντρέπομαι δε, διότι ο κ. Αλογοσκούφης ήλθε σε αυτό το Βήμα για να μιλήσει υποτίθεται για το ασφαλιστικό νομοσχέδιο και βρήκε την ευκαιρία, λόγω του ότι τα Μ.Μ.Ε. έχουν απεργία, για να μας εξαγγείλει τι; Να μας εξαγγείλει την πώληση του Ο.Τ.Ε.. Ότι κάνει διαπραγματεύσεις για να πουλήσει τη συμμετοχή του δημοσίου στην «DEUTSCHE TELECOM» αφού έγινε συμπαιγνία και η «DEUTSCHE TELECOM» αγόρασε το 20% του μετοχικού κεφαλαίου της «MARFIN» και έδωσε την ευκαιρία το δημόσιο, μέσω αυτής της συμπαιγνίας, στη «MARFIN» να κερδοσκοπήσει και σε εννέα μήνες να βγάλει 1.000.000.000 ευρώ. Και ήλθε να το ανακοινώσει εδώ, όταν υπάρχει νέκρα, όταν υπάρχει άκρα του τάφου σιωπή στα Μ.Μ.Ε.. Και ενώ πουλάει στην «DEUTSCHE TELECOM» το δημόσιο και παραδίδει αυτόν τον πολυεθνικό γίγαντα στρατηγικής σημασίας επιχείρηση, που έχει σημασία και για την εθνική ασφάλεια, δεν αποδίδει ο Ο.Τ.Ε. την οφειλή που έχει του 4% των μετοχών στο Τ.Α.Π.-Ο.Τ.Ε. για την επαίσχυντη εθελούσια έξοδο που έκανε. Χρωστάει ο Ο.Τ.Ε. το 4% στον Τ.Α.Π.-Ο.Τ.Ε. που το οδηγείτε στο Ι.Κ.Α.. Δεν το αποδίδει. Το δίδετε, το πουλάτε στην «DEUTSCHE TELECOM» και το Τ.Α.Π.-Ο.Τ.Ε. πάει στο Ι.Κ.Α. για να βουλιάξει και το Ι.Κ.Α..
      Πώς τα χαρακτηρίζετε όλα αυτά κύριοι συνάδελφοι; Τα δικαιολογείτε; Τα θεωρείτε θεμιτά,  τα θεωρείτε λογικά; 
      Αυτή είναι η πολιτική σας; Πωλείται η χώρα; Πωλούμε τα λιμάνια 60.000.000 ευρώ για να διώξουμε τον κόσμο. Πωλούμε τον Ο.Τ.Ε. αμύθητα ποσά για εθελούσια έξοδο σε βάρος των ασφαλιστικών ταμείων. Αυτή είναι η λογική σας; «Μπανανία» θέλετε να κάνετε αυτήν τη χώρα; «Μπανανία» θέλετε να την καταστήσετε εν μέσω διεθνούς καπιταλιστικής κρίσης; Αυτό είναι το όραμά σας; Αυτές είναι οι μεταρρυθμίσεις τις οποίες επιχειρείτε; 
      Αυτά το μόνο που πετυχαίνουν είναι ένα ζοφερό μέλλον γι’ αυτή τη χώρα και σε λίγο η πολιτική θα έχει υποβιβαστεί σε θεραπαινίδα των μεγάλων επιχειρηματικών και δη μάλιστα πολυεθνικών συμφερόντων. Γι’ αυτό κιόλας χρειάζεται η κατεδάφιση του ασφαλιστικού μας συστήματος, διότι όλοι αυτοί οι κύριοι στους οποίους πουλάτε την Ελλάδα δεν θέλουν ασφαλιστικά δικαιώματα, θέλουν μείωση, όχι μόνο των μισθών, αλλά και του μη μισθολογικού κόστους, το οποίο επιτυγχάνεται με την ένταξη των ειδικών ταμείων στο Ι.Κ.Α., διότι με την ένταξη αυτών των ειδικών ταμείων διασφαλίζεται ότι θα μειωθούν και οι εργοδοτικές εισφορές το επόμενο διάστημα και θα συγκλίνουν με του Ι.Κ.Α.. Αυτό σημαίνει ότι η Εθνική Τράπεζα, που πληρώνει 24% και 26% εργοδοτική εισφορά, με το νομοσχέδιό σας αύριο θα πληρώνει 13%, θα προσεγγίσει του Ι.Κ.Α.. Χαράς ευαγγέλια για τις τράπεζες, χαράς ευαγγέλια για τις ασφαλιστικές εταιρείες, χαράς ευαγγέλια για το Σ.Ε.Β., για την «COSCO», τη «DUBAI» και την «DEUTSCHE TELEKOM», αλλά μου λέτε ποιο μέλλον διασφαλίζεται με αυτόν τον τρόπο για τον ελληνικό λαό;
      Το νομοσχέδιό σας δεν θα περάσει. Μπορεί περιστασιακά να το ψηφίσετε σήμερα το βράδυ με τις ονομαστικές ψηφοφορίες, αλλά θα καταργηθεί, όπως καταργήθηκε και το άρθρο 16. Και το άρθρο 16 το ψηφίσατε στη Βουλή, αλλά ακυρώθηκε στους δρόμους. Το ψηφίσατε, κατ’ αρχάς, στη συνταγματική μεταρρύθμιση με την προοπτική στην επόμενη φάση να επικυρωθεί. Έτσι ψηφίζεται το Σύνταγμα. Ξεκινήσατε, λοιπόν, την ψήφισή του, ακυρώθηκε όμως από τους δρόμους. Θα ακυρωθεί αυτό το νομοσχέδιο στην πράξη, διότι κανένας δεν το δέχεται. Δεν το δέχονται τα ασφαλιστικά ταμεία, δεν το δέχονται οι εργαζόμενοι. 
      Σας καλούμε σε δημοψήφισμα. Εμείς αγωνιζόμαστε κατά της μείωσης των συντάξεων, κατά της συρρίκνωσης των ασφαλιστικών και συνταξιοδοτικών δικαιωμάτων και αγωνιζόμαστε και σήμερα, αγωνιζόμαστε και χθες. Όπως αγωνιζόμαστε για να μην περάσει αυτό το νομοσχέδιο, θα αγωνιστούμε για να ακυρωθούν και οι ρυθμίσεις του νόμου Ρέππα που επιβάλλουν μειώσεις των συντάξεων από 1 Ιανουαρίου 2008. Θα αγωνιστούμε να ακυρωθεί και ο νόμος Σουφλιά. Θέλουμε ένα καινούργιο κοινωνικοασφαλιστικό σύστημα, το οποίο να είναι αναδιανεμητικό, να είναι σταθερό, σίγουρο, να αφορά το μέλλον, να εγγυάται την προοπτική μιας ανθρώπινης σύνταξης, με την οποία θα μπορεί να επιβιώσει ο συνταξιούχος, που είναι το ύψιστο αγαθό για κάθε κοινωνία. 
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε Λαφαζάνη.
      ΠΑΝΑΓΙΩΤΗΣ ΛΑΦΑΖΑΝΗΣ: Σας καλούμε άλλη μια φορά να το αποσύρετε. Αν δεν θέλετε να το αποσύρετε, προσφύγετε στο λαό να τον ρωτήσετε τη γνώμη του και να ανοίξει μια συζήτηση μέσα στους πολίτες για την τύχη αυτού του νομοσχεδίου και τότε θα δείτε τα μηνύματα. 
      (Χειροκροτήματα από την πτέρυγα του ΣΥ.ΡΙΖ.Α.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε πάρα πολύ.
      Κυρία Υπουργέ, παράκληση να περιοριστείτε σε νομοτεχνικές βελτιώσεις-αναδιατυπώσεις και να λάβετε το λόγο, αφού μιλήσουν και οι συνάδελφοι. 
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Απασχόλησης και Κοινωνικής Προστασίας): Στην τρίτη ενότητα που αφορά στα θεσμικά έχω κάποιες νομοτεχνικές βελτιώσεις, στο άρθρο 146, στο άρθρο 147 και στο άρθρο 150. Να τα καταθέσω ή να τα διαβάσω; 
      ΠΡΟΕΔΡΕΥΩΝ (Γεώργιος Σούρλας): Διαβάστε τα και να τα καταθέσετε για να είναι στη διάθεση των συναδέλφων.
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Απασχόλησης και Κοινωνικής Προστασίας): Στο άρθρο 146 στο τελευταίο εδάφιο μετά τη λέξη «διατάξεις» η φράση «του άρθρου 60» αντικαθίσταται από τη φράση «των άρθρων 60 έως 69». 
      Στο άρθρο 147 προστίθεται παράγραφος 5 που αφορά το διαχωρισμό των πόρων του Ταμείου Πρόνοιας Δικηγόρων Αθηνών και βάσει της αναλογιστικής μελέτης και στο άρθρο 150 στην παράγραφο 1 στο υπ’ αριθμόν 14 Ταμείο και μετά τις λέξεις «Κλάδος Πρόνοιας» προστίθενται οι λέξεις «και Σύνταξης ισομερώς». 
      Το καταθέτω για τα Πρακτικά.
      ΠΡΟΕΔΡΕΥΩΝ (Γεώργιος Σούρλας): Να κατατεθούν για τα Πρακτικά και να διανεμηθούν αμέσως τώρα για τους συναδέλφους.
       (Στο σημείο αυτό η Υπουργός Απασχόλησης και Κοινωνικής Προστασίας κα Φάνη Πετραλιά-Πάλλη καταθέτει για τα Πρακτικά τις προαναφερθείσες νομοτεχνικές βελτιώσεις, οι οποίες έχουν ως εξής:
      (Να φωτογραφηθεί η σελίδα 587)
      ΠΑΝΑΓΙΩΤΗΣ ΛΑΦΑΖΑΝΗΣ: Κυρία Υπουργέ, για το Ε.Τ.Α.Τ. θα κάνετε προσθήκη; Θα προσθέσετε ότι καλύπτονται πλήρως αυτοί που παίρνουν επικουρικές συντάξεις από το ΕΤΑΤ; Θα το κάνετε; 
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Απασχόλησης και Κοινωνικής Προστασίας): Ναι. Είναι τα άρθρα αυτά που σας είπα, κύριε συνάδελφε, 60 έως 69. Μετά από τις παρατηρήσεις που κάνατε εσείς και η κ. Χριστοφιλοπούλου, το προσθέσαμε.
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, επειδή είναι πολλοί εγγεγραμμένοι και αποφασίσαμε να γίνει η ψηφοφορία, αφού υπάρχει σχετικό αίτημα στις 23.30΄ προτείνω να μιλήσουν οι συνάδελφοι επί πέντε λεπτά για να δοθεί η δυνατότητα να μιλήσουν σε όσους περισσότερους γίνεται. 
      Συμφωνεί το Σώμα; 
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Γεώργιος Σούρλας): Το Σώμα συνεφώνησε. 
      Θα δοθεί τώρα ο λόγος στον κ. Σπηλιόπουλο. 
      ΓΕΩΡΓΙΟΣ ΠΑΠΑΔΗΜHΤΡΙΟΥ: Γιατί να συμφωνήσει το Σώμα, κύριε Πρόεδρε;
      ΠΡΟΕΔΡΕΥΩΝ (Γεώργιος Σούρλας): Συμφώνησε, πάρθηκε απόφαση, κύριε καθηγητά μου. Τι να κάνουμε; Προεδρεύοντος του κ. Σιούφα πάρθηκε απόφαση ότι 23.30΄ θα διεξαχθεί η ψηφοφορία. 
      Μην επιμένετε, κύριε συνάδελφε. 
      ΓΕΩΡΓΙΟΣ ΠΑΠΑΔΗΜΗΤΡΙΟΥ: Θέλω να πω, κύριε Πρόεδρε, ότι υπάρχει μια σιωπηλή πλειοψηφία στην Αίθουσα από την οποία στερείτε συνέχεια το λόγο. 
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριε καθηγητά μου. Γιατί το λέτε αυτό; Μην επιμένετε. Αφαιρούμε χρόνο από τους εγγεγραμμένους. 
      Ο κ. Σπηλιόπουλος έχει το λόγο. 
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Κυρίες και κύριοι συνάδελφοι, κλείνει αυτή η επεισοδιακή συνεδρίαση με σημαντικά άρθρα στην τελευταία ομάδα. Το άρθρο 146 διαπραγματεύεται τις επικουρικές συντάξεις. Εδώ μιλάμε για τον τρόπο με τον οποίο γίνονται οι πιο σημαντικές περικοπές στις αποδοχές των συνταξιούχων. Όλες οι επικουρικές συντάξεις όσων εξέλθουν από το 2013 και μετά πέφτουν στο 20%. Με την ίδια διάταξη οι ήδη καταβαλλόμενες συντάξεις που ξεπερνούν αυτό το ποσοστό θα παγώσουν στα επίπεδα του 2012, ώστε όλες οι επικουρικές παλιές και νέες να πέσουν στο επίπεδο του 20%. 
      Εδώ υπάρχει ένα ερώτημα. Ο κ. Καραμανλής είχε πει προεκλογικά ότι δεν θα μειωθούν οι συντάξεις. Όταν, λοιπόν, μειώνονται αυτές οι συντάξεις μέσω αυτού του άρθρου, μέσω της επικουρικής σύνταξης, οι συντάξεις όλων των συνταξιούχων δεν είναι αυτό ακύρωση αυτής της δέσμευσης, αυτής της υπόσχεσης που είχε δώσει ο κ. Καραμανλής; 
      Επίσης, θέλω να κάνω μία αναφορά στο Ταμείο Αλληλεγγύης των Γενεών. Είναι ένα ταμείο για τη δημιουργία αποθεματικών για τη χρηματοδότηση των προβλημάτων που, ενδεχομένως, θα υπάρξουν και θα υπάρξουν πολλά προβλήματα στο ασφαλιστικό μας σύστημα. Αυτή η πρόταση έγινε από το ΠΑ.ΣΟ.Κ.. Είναι θετικό που τη δέχτηκε η Κυβέρνηση της Νέας Δημοκρατίας και την υιοθέτησε και την ενσωματώνει μέσα στο νομοσχέδιο. Όμως, έχουμε διαφωνία όσον αφορά στη χρηματοδότηση αυτού του ταμείου. Εμείς είπαμε συγκεκριμένους τρόπους με τους οποίους θα χρηματοδοτηθεί αυτό το ταμείο. Εσείς εδώ έρχεστε και εμμέσως φορολογείτε ξανά τον πολίτη. Και αυτό είναι το τρίτο «δεν» το οποίο ακυρώνετε. Είχατε πει ότι δεν θα αυξηθούν οι εισφορές. Εμμέσως φορολογείτε όλους τους πολίτες με την αύξηση του Φ.Π.Α. κατά 4% εκτός και αν δεν αυξηθεί ο Φ.Π.Α.. Αυτό πρέπει να το ξεκαθαρίσετε. Προβλέπετε πόρους 4% από το Φ.Π.Α.. Άρα, τι θα γίνει, θα αυξήσετε το Φ.Π.Α. ή μέσω αυτού που πληρώνουμε τώρα, του 19%, θα υπάρξει περικοπή και θα πάνε αυτά τα χρήματα σ’ αυτό το ταμείο; Πρέπει να το ξεκαθαρίσετε για να το ξέρει ο ελληνικός λαός. Ή θα φορολογήσετε επιπλέον, με μια έμμεση άδικη φορολογία το ασφαλιστικό σύστημα; 
      Εμείς έχουμε προτείνει άλλους πολύ συγκεκριμένους τρόπους χρηματοδότησης και κυρίως τρόπους μέσω των εχόντων και κατεχόντων. Μία δίκαιη φορολογία για την ενίσχυση του ασφαλιστικού συστήματος.
      Κυρίες και κύριοι συνάδελφοι, κλείνει απόψε αυτή η συζήτηση. Το κλίμα, η ατμόσφαιρα που υπάρχει έξω από τη Βουλή είναι ένα κλίμα φόβου. 
      ΧΡΗΣΤΟΣ ΜΑΡΚΟΓΙΑΝΝΑΚΗΣ: Ποια ατμόσφαιρα; 
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Φόβου από τους πολίτες. Απογοήτευσης, κύριε συνάδελφε. Φαίνεται ότι δεν έχετε καταλάβει περί τίνος πρόκειται. Είναι και κλίμα οργής. Οι πολίτες είναι οργισμένοι. Ταλαιπωρούνται αβάσταχτα. 
      ΑΘΑΝΑΣΙΟΣ ΜΠΟΥΡΑΣ: Από τα σκουπίδια και επειδή δεν έχουν ρεύμα. 
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Παρότι, λοιπόν, ταλαιπωρούνται μέρες τώρα και αιμορραγούν οι εργαζόμενοι από τις πολυήμερες απεργίες, παραταύτα αντέχουν και οι κινητοποιήσεις είναι πρωτόγνωρες. Επίσης, οι δηλώσεις της κοινωνίας μέσω των δημοσκοπήσεων είναι ότι οι κινητοποιήσεις αυτές είναι απολύτως δικαιολογημένες, γιατί είναι κινητοποιήσεις που γίνονται ενάντια σε μία Κυβέρνηση που προσπαθεί να υποβαθμίσει τα δικαιώματα των πολιτών. 
      Πριν από λίγο και αρκετές φορές, σήμερα και χθες, εκατόν πενήντα δύο Βουλευτές της Νέας Δημοκρατίας χειροκρότησαν για την ψηφοφορία που είχαμε. 
      
      Όμως αρκετοί συνάδελφοι της Νέας Δημοκρατίας τον περασμένο καιρό στα Μέσα Μαζικής Ενημέρωσης, αλλά και στις περιφέρειές τους, ήταν λαλίστατοι για πολλές περιπτώσεις του ασφαλιστικού συστήματος, του νέου νόμου που ψηφίζουμε. Το θέμα είναι όμως πώς θα ξαναπάνε στα Μέσα Μαζικής Ενημέρωσης και πώς θα ξαναπάνε στις περιφέρειές τους να μιλήσουν στον ελληνικό  λαό. 
      Σε λίγο, κυρίες και κύριοι συνάδελφοι, κλείνει η αυλαία. Όμως τώρα αρχίζουν τα δύσκολα. Τώρα αρχίζουν τα δύσκολα για την Κυβέρνηση, γιατί τώρα θα δείτε πώς θα γίνει η εφαρμογή -αν μπορέσει να γίνει- αυτού του νομοσχεδίου που ψηφίζετε. 
      Η συζήτηση κλείνει μέσα σε ένα κλίμα, που εγώ τουλάχιστον στη μικρή θητεία που έχω, των δώδεκα ετών, δεν έχω θυμηθεί ποτέ ξανά να υπάρχει όχι μόνο μέσα στη Βουλή, αλλά κυρίως έξω από τη Βουλή. Πρέπει να ξέρετε ότι η ελληνική κοινωνία έχει πειστεί ότι σήμερα νομοθετείτε ερήμην της και ότι παραπλανήθηκε η ελληνική κοινωνία, όταν υποσχεθήκατε συγκεκριμένα πράγματα πριν από τις εκλογές του Σεπτέμβρη. 
      Απόψε ο ελληνικός λαός, που μας ακούει όλους, έχει βγάλει τα συμπεράσματά του. Έχει καταλάβει ποια ακριβώς είναι η πορεία σας και όταν έρθει η ώρα, κυρίες και κύριοι συνάδελφοι, τότε θα μας ανταμείψει όλους, τον καθένα για το ρόλο που έπαιξε σ’ αυτό το νομοσχέδιο. 
      Σας ευχαριστώ πολύ. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Σπηλιόπουλε, που ήσασταν συνεπής και στο χρόνο. Παράκληση να τηρηθεί το πεντάλεπτο. 
      Το λόγο έχει ο κ. Αγοραστός. 
      ΚΩΝΣΤΑΝΤΙΝΟΣ ΑΓΟΡΑΣΤΟΣ: Ευχαριστώ, κύριε Πρόεδρε. 
      Κυρία Υπουργέ, κυρίες και κύριοι συνάδελφοι, το ήπιο κλίμα, η συναίνεση, η σύνθεση των απόψεων έχει κατακριθεί μετά από πολλούς αγώνες και δεν νομίζω ότι πρέπει κάποιοι εδώ μέσα να δημιουργούν προβλήματα, να δείχνουν μια εικόνα τελείως διαφορετική και να προσπαθούν να δημιουργήσουν εντάσεις, θορύβους, μόνο και μόνο για μια τηλεοπτική εικόνα, για ένα θόρυβο που θα οδηγήσει σε μια δημοσιότητα. 
      Χαίρομαι που ακούστηκε η νομιμότητα. Επιθυμούμε τη νομιμότητα και την εφαρμόζουμε, αλλά όχι νομιμότητα αλα καρτ. Ακούστηκε από πολλούς ότι δεν ήρθε ο Πρωθυπουργός να μιλήσει στη Βουλή. Νομίζω ότι έχουν πολύ κοντή μνήμη. Σε Προ Ημερησίας Συζήτηση στη Βουλή ο Πρωθυπουργός μίλησε για το ασφαλιστικό σύστημα και για τη μεταρρύθμισή του. 
      ΑΘΑΝΑΣΙΟΣ ΜΠΟΥΡΑΣ: Την προκάλεσε ο ίδιος. 
      ΚΩΝΣΤΑΝΤΙΝΟΣ ΑΓΟΡΑΣΤΟΣ: Αναφέρθηκε και υποκλοπή ψήφων των συναδέλφων. Νομίζω ότι αυτό δεν αντέχει σε λογική, δεν αντέχει σε κριτική από τους ανθρώπους που το είπαν, γιατί ήταν πρακτικές που εφάρμοσαν άλλοι με έτοιμα ψηφοδέλτια σ’ αυτήν εδώ την Αίθουσα. Βέβαια οι περισσότερες τελευταίες ομιλίες ήταν συνθηματολογικές και κενολογικές, γενικόλογες και αόριστες. Προσπαθούσαν να ωραιοποιήσουν τις θέσεις τους, αλλά μέσα και κάτω από το πρίσμα της αοριστολογίας. 
      Κυρίες και κύριοι συνάδελφοι, η πολιτική δεν γίνεται με ευχές. Χρειάζονται συγκεκριμένες θέσεις, ξεκάθαρες και λεπτομερείς. Σας προτρέπω να ξεφύγετε από τον κύκλο της επιβλαβούς ασάφειας και να μπείτε στο δρόμο της επωφελούς σαφήνειας. 
      Στα τελευταία άρθρα γίνονται ορισμένες νέες τομές, τρεις μεγάλες θεσμικές τομές. Το Ασφαλιστικό Κεφάλαιο Αλληλεγγύης είναι ένα κεφάλαιο, το οποίο θα βοηθήσει να ενισχυθούν και να διασφαλιστούν οι συντάξεις των επόμενων γενεών. 
      Ακόμη ενισχύονται και δημιουργούνται τα μεικτά κλιμάκια ελέγχου, γιατί οι στρεβλώσεις, οι αδικίες, οι παράνομες χορηγήσεις συντάξεων ήταν πράγματα που βρίσκονταν στην καθημερινότητα. Απόδειξη ότι βάζουμε το δάχτυλο επί τον τύπον των ήλων είναι ότι ήδη 2,5 εκατομμύρια ευρώ μετά από διασταυρώσεις και ελέγχους, δηλαδή για συντάξεις που έπαιρναν παράνομα διακόσια είκοσι άτομα, επιστρέφουν στο κράτος. 
      Ακόμη και ο Αριθμός Μητρώου Κοινωνικής Ασφάλισης είναι ένα σημαντικό θέμα, γιατί ο καθένας θα γνωρίζει άμεσα όλα τα δικαιώματα, τις υποχρεώσεις, τα επιδόματα, τις συντάξεις, τα βοηθήματα, τις ευκολότερες συναλλαγές και διασταύρωση στοιχείων. 
      Ακούστηκε ότι δεν έχουμε καταθέσει αναλογιστικές μελέτες. Κατατέθηκαν οι αναλογιστικές μελέτες στην επιτροπή και σας έχω καταθέσει και τις περιλήψεις εδώ στην προηγούμενη ομιλία μου. Αλλά εσείς που επαγγέλλεσθε τις αναλογιστικές μελέτες και επαγγέλλεσθε ότι υπάρχει ένα άλλο καλύτερο ασφαλιστικό σύστημα δεν μας δείξατε τη δική σας στην οποία στηρίζονται τα μέτρα που παίρνετε. Αλλά και αν θέλετε για τα μέτρα τα δικά μας, για τα μέτρα της Κυβέρνησης πρέπει να σας πω ότι οι αναλογιστικές μελέτες, επειδή τις χρησιμοποιείτε, κρίνονται απολύτως απαραίτητες μόνο όταν επέρχεται ουσιαστική ενοποίηση όρων και προϋποθέσεων και όχι όταν πρόκειται για λειτουργική και μόνο ειδοποίηση.
      Κάτι ακόμη. Η ασφαλιστική μεταρρύθμιση για εμάς είναι θέμα κοινωνικής ευαισθησίας και έχουμε την πολιτική βούληση. Τολμούμε με σύνεση. Και κανείς από εμάς δεν αισθάνεται ούτε μπορεί να αισθανθεί ικανοποίηση όταν εκατοντάδες χιλιάδες συνταξιούχοι εισπράττουν σήμερα 500 ή 600 ευρώ το μήνα. Για το λόγο αυτό στο πλαίσιο αυτό έχουμε αυξήσει το Επίδομα Κοινωνικής Αλληλεγγύης, το Ε.Κ.Α.Σ. που φθάνει στα 230 ευρώ. Θα μου πείτε, είναι πολλά;  Είναι πολύ περισσότερα απ’ ό,τι ήταν στο παρελθόν και στο μέλλον θα είναι ακόμη περισσότερα. Αυξάνονται οι συντάξεις του Ο.Γ.Α. στα 330 ευρώ. Αυξάνεται το κατώτατο επίδομα ανεργίας και φθάνει τα 404 ευρώ. Συγκροτείται Εθνικό Ταμείο Κοινωνικής Συνοχής οι πόροι του οποίου θα φθάσουν τα 2.000.000.000 ευρώ. Καθιερώνεται η κατώτατη εθνική σύνταξη στο πλαίσιο της ασφαλιστικής μεταρρύθμισης. Μειώνονται οι φόροι, καταργούνται οι φόροι κληρονομιάς και γονικής παροχής. Επιστράφηκε το Λ.Α.Φ.Κ.Α. και σταματά  το κράτος να εισπράττει το Λ.Α.Φ.Κ.Α.. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Γεώργιος Σούρλας): Κύριε  συνάδελφε, παρακαλώ τελειώστε.
      ΚΩΝΣΤΑΝΤΙΝΟΣ ΑΓΟΡΑΣΤΟΣ: Βάζουμε στον κοινωνικό ιστό της ελληνικής κοινωνίας τους τρίτεκνους με πολλά προνόμια και πλέον δεν φορολογούμε τα πολυτεκνικά επιδόματα και ταυτόχρονα δίνουμε και άλλες παροχές.
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε  συνάδελφε.
      ΚΩΝΣΤΑΝΤΙΝΟΣ ΑΓΟΡΑΣΤΟΣ: Κύριε  Πρόεδρε, κυρίες και κύριοι συνάδελφοι, στόχος μας είναι ένα σύστημα πιο ανταποδοτικό, πιο ισχυρή η αναλογία μεταξύ εισφορών και παροχών άρα πιο ορθολογικό και πιο δίκαιο. Πολίτες με τις ίδιες ηλικιακές και εργασιακές προϋποθέσεις πρέπει να έχουν περίπου τις ίδιες υποχρεώσεις αλλά και τα ίδια δικαιώματα. Συνεπώς, βιώσιμο και με μακροχρόνια προοπτική. 
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Η κ. Δαμανάκη έχει το λόγο.
      ΜΑΡΙΑ ΔΑΜΑΝΑΚΗ: Κυρίες και κύριοι Βουλευτές,  και όλη η συζήτηση μέχρι τώρα αλλά και η συζήτηση πάνω στα συγκεκριμένα άρθρα επιβεβαιώνουν με ένα σαφή τρόπο ότι υπάρχουν διαφορές στις προτάσεις των κομμάτων που κατατίθενται για το ασφαλιστικό σε αυτήν εδώ την Αίθουσα.
      Όσον αφορά το ΠΑ.ΣΟ.Κ. θα έλεγα ότι η κύρια γραμμή των προτάσεών μας –παρόλο που κάποιοι συνάδελφοι εδώ επιμένουν να λένε ότι δεν υπάρχουν προτάσεις- είναι ότι εμείς θεωρούμε την κοινωνική ασφάλιση κυρίως υποχρέωση της πολιτείας και όχι υποχρέωση του ατόμου, του κάθε πολίτη χωριστά και γι’ αυτό αναλαμβάνουμε και στηρίζουμε την υποχρέωση του κράτους να χρηματοδοτήσει όχι μόνο μια ελάχιστη σύνταξη, όπως κάνουν ορισμένα συστήματα ασφαλιστικά, αλλά τη σύνταξη του κάθε ασφαλισμένου. Αυτή η διαφορά εκφράζεται και στα επιμέρους ζητήματα αλλά και στην αντίληψη που υπάρχει και στα άρθρα τα οποία συζητούμε.
      Η δεύτερη σοβαρή διαφορά, όπου πραγματικά η πρόταση του ΠΑ.ΣΟ.Κ. διαφέρει ουσιαστικά από την πρόταση της Νέας Δημοκρατίας είναι ότι εμείς έχουμε ένα σεβασμό στις εισφορές και τα αποθεματικά των ταμείων. Η πρότασή μας έχει τη λογική –εξ ου και η επιμονή που χαρακτηρίστηκε αξιοπερίεργη από το συνάδελφο στις αναλογιστικές μελέτες- και θεωρούμε ότι πρέπει το κράτος να σέβεται αυτά που οι ασφαλισμένοι σε κάθε ταμείο έχουν συγκεντρώσει, έχουν κατακτήσει με τις δικές τους εισφορές και με τις εισφορές της εργοδοσίας αλλά και μέχρι τώρα με την κρατική συμμετοχή.
      Αντίθετα, η Κυβέρνηση έχει μία ισοπεδωτική αντίληψη και ο τρόπος που παρεμβαίνει στις επικουρικές συντάξεις –είναι ένα από τα άρθρα που συζητούμε- είναι εντελώς χαρακτηριστικός. Τι λέει η Κυβέρνηση; Λέει, ανεξάρτητα από το πώς έχει φτιαχτεί ένα επικουρικό ταμείο. Υπάρχουν ταμεία που είναι υγιέστατα και έχουν φτιαχτεί μόνο με εισφορές εργοδοτών και εργαζομένων. 
      Γιατί παρεμβαίνει η Κυβέρνηση σ’ αυτά τα ταμεία; 
      Ανεξάρτητα λοιπόν από την οικονομική κατάσταση των ταμείων, ανεξάρτητα από το αν έχουν ελλείμματα ή όχι, ανεξάρτητα από το ποιος τα χρηματοδότησε έρχεται και βάζει ένα πλαφόν 20%. Μα τι λογική είναι αυτή; Αυτή είναι μια αντιασφαλιστική λογική που ισοπεδώνει την κατάσταση, επιτίθεται στα υγιή ταμεία και μεταφέρει απλώς ελλείμματα. Δεν μιλούμε λοιπόν για ενοποίηση ταμείων. Μιλούμε, ουσιαστικά, για ενοποίηση ελλειμμάτων. 
      Αντίστοιχη είναι η αντίληψη που εκφράζεται από το άρθρο για τους κοινωνικούς πόρους. Έρχεται η Κυβέρνηση, καταγράφει κάποιους που τους θεωρεί κοινωνικούς πόρους -εδώ σας θυμίζω ότι υπάρχουν και κοινωνικοί πόροι σε ορισμένα ταμεία που ουσιαστικά είναι εργοδοτικές εισφορές μέσω των κοινωνικών πόρων- ενοποιεί λοιπόν την κατάσταση και λέει: «Όλοι οι κοινωνικοί πόροι κόβονται κατά τόσο τοις εκατό και θα τα δώσουμε στο περίφημο ταμείο που κάνουμε». Μα, είναι λογική αυτή; Δηλαδή όλα τα ταμεία, ανεξάρτητα από το τι έχουν κάνει μέχρι τώρα, ξαφνικά βρίσκονται στο ίδιο σημείο, χωρίς να υπάρξει από το κράτος μέριμνα ώστε να έρθουν στην ίδια αφετηρία, χωρίς να υπάρχει μελέτη; Εξ ου και η επιμονή του ΠΑ.ΣΟ.Κ. στις αναλογιστικές μελέτες, ώστε η ενοποίηση να δίνει στον κάθε ασφαλισμένο αυτά τα οποία έχει προσφέρει. Τουλάχιστον αυτά, δεν λέω κάτι παραπάνω. 
      Μιλούμε λοιπόν για μια αντίληψη εντελώς αντιασφαλιστική, η οποία υπηρετεί ένα και μόνο στόχο: τον εισπρακτικό στόχο. Η Κυβέρνηση είναι σαφές ότι μ’ αυτό το νομοσχέδιο προσπαθεί να μαζέψει χρήματα. Και εδώ επίσης είναι η βασική διαφορά από το ΠΑ.ΣΟ.Κ., το οποίο προτάσσει το θέμα των εσόδων για το ασφαλιστικό σύστημα.
      Εμείς λέμε ότι το πρώτο που πρέπει να κάνει η Κυβέρνηση είναι να αυξήσει τα έσοδα. Κι ένα πρώτο μέτρο, παραδείγματος χάριν, για την εισφοροδιαφυγή θα ήταν η εφαρμογή του συστήματος που υπάρχει στο νόμο για ενιαίο σύστημα είσπραξης εσόδων μέσω μηχανογραφικού συστήματος. Αυτό γιατί δεν γίνεται; Γιατί αυτή η Κυβέρνηση έχει οδηγηθεί σε αλλεπάλληλες ρυθμίσεις χρεών στους εργοδότες και τους έχει χαρίσει εκατομμύρια ευρώ και έρχεται και παίρνει από τους πιο αδύνατους; Για ποιο λόγο; Κι εδώ είναι η τελευταία μας διαφορά, κύριοι Βουλευτές. 
      Δεν ξέρω τι θα κάναμε –γιατί ακούω να λέγεται: τι θα έκανε το ΠΑ.ΣΟ.Κ.;- αλλά να σας πω τι δεν θα κάναμε. Δεν θα πηγαίναμε να πούμε στον εντελώς αδύναμο εργαζόμενο που έχει πενήντα ένσημα ότι, ξέρεις, δεν θα έχεις ιατροφαρμακευτική περίθαλψη παρά μόνο αν φθάσεις στα εκατό, γιατί αυτός είναι ο πιο αδύνατος στην κοινωνία. Δεν θα λέγαμε στις μητέρες ανηλίκων ξαφνικά μια ωραία πρωία ότι «σας κόβουμε τη σύνταξη». Δεν θα πηγαίναμε να κόψουμε τις συντάξεις ανεξάρτητα από το ύψος τους, για να μαζέψουμε χρήματα. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Να τελειώσω τη φράση μου, κύριε Πρόεδρε.
      Θέλω να πω μ’ αυτό ότι η προσπάθεια της Κυβέρνησης το κόστος να πέσει στους πιο αδύνατους είναι η ουσία αυτού που λέμε και επαναλαμβάνουμε, ότι η πολιτική της Κυβέρνησης έχει και ταξικό, κοινωνικό στόχο. Σκοπεύει να δώσει τις όποιες λύσεις σε βάρος των πιο αδύνατων. Και αυτό δεν είναι καινούργια συνταγή. Είναι η συνταγή της αντιλαϊκής πολιτικής από τότε που υπήρξε αυτή η κοινωνία.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Δαμανάκη.
      Ο κ. Κεγκέρογλου έχει το λόγο.
      ΒΑΣΙΛΕΙΟΣ ΚΕΓΚΕΡΟΓΛΟΥ: Κυρίες και κύριοι συνάδελφοι, μετά τη γενική κατακραυγή λαού και Αντιπολίτευσης για το αντικοινωνικό και αντιασφαλιστικό ανοσιούργημα που νομοθετείτε, μέσα στον πανικό που σας δημιουργεί η καθολική αντίδραση, ορισμένοι της κυβερνητικής πλευράς επιτέθηκαν με πολιτικές ύβρεις. Έριξαν το δηλητήριο και μετά εξαφανίστηκαν. Οι πολίτες όμως  γνωρίζουν πολύ καλά ότι αυτοί οι συγκεκριμένοι που εκστόμισαν τις ύβρεις, μαζί με όλο το σύστημα Καραμανλή, μέσα σε τέσσερα χρόνια καθήλωσαν την Ελλάδα από την κορυφή στον πάτο. Είναι αυτοί που οδήγησαν τους πολίτες πίσω στο ’93. Δικαιούνται άραγε δια να ομιλούν, για να θυμίσω μια παλιά φράση που είναι πολύ επίκαιρη για το συγκεκριμένο και για όσους ασχολούνται και εκστομίζουν τις ύβρεις;
      Όμως μέχρι εδώ! Δεν θα αναφερθώ στο ρόλο της παράταξής σας και στις ευθύνες πολλών στελεχών σας, του λαϊκού κόμματος και της Δεξιάς, στη σύγχρονη ιστορία της Ελλάδας, ούτε στις νοθείες και στους βιασμούς της λαϊκής βούλησης. Είμαι όμως υποχρεωμένος απέναντι στους πολίτες που εκπροσωπώ σε αυτή την Αίθουσα να αναφερθώ σε ορισμένα από τον τωρινό σας πολιτικό βίο: 
      Απαξίωση θεσμών, απαξίωση του ίδιου του Κοινοβουλίου, «Χούπηδες» και πληρωμένοι διορισμοί, κουμπάροι και εκβιασμοί επιχειρήσεων, «Αγάπιοι», και κλεμμένα από τα ομόλογα, κομματικοποίηση και καταστροφή του φυσικού πλούτου, εβδομήντα νεκροί, «Μίζενς» και «SIEMENS», σκάνδαλο Ζαχόπουλου, σήψη και διαφθορά, μια αυτοκτονία-τρεις απόπειρες. 
      Αμνήστευση για τα πλαστά και εικονικά τιμολόγια, ξέπλυμα μαύρου χρήματος, σκανδαλώδης διαχείριση του δημόσιου χρήματος, προκλητικές ρυθμίσεις–χάρισμα δισεκατομμυρίων στις τράπεζες, όπως πρόσφατα το 1.000.000.000 στην «ALPHA BANK», λες και ήταν από τις κληρονομιές τους, όπως θα έλεγε και ο κ. Μπαντουβάς, ο οποίος μαζί με τους άλλους την ψήφισε γιατί ήταν κομματική εντολή. 
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Είκοσι χρόνια δεν κάνατε τίποτα για το Ηράκλειο!
      ΒΑΣΙΛΕΙΟΣ ΚΕΓΚΕΡΟΓΛΟΥ: Αδιαφανής διαχείριση εξουσίας, θερμοκήπιο της διαπλοκής, εκποίηση δημόσιας περιουσίας: Ο.Τ.Ε., λιμάνια, Δ.Ε.Κ.Ο.. 
      Με την πολιτική σας, ο πλούτος που παράγουν όλοι οι Έλληνες οδεύει στα χέρια των λίγων, αλλά όχι μόνο ο πλούτος! Ευκαιρίες, δυνατότητες, δικαιώματα, γίνονται προνόμια για όλο και λιγότερους συμπολίτες μας. Οι πολίτες και ιδιαίτερα οι νέοι οδηγούνται στην ανασφάλεια και την απογοήτευση. 
      Το νομοσχέδιο που εισηγείστε γνωρίζετε κι εσείς ότι αποτελεί ένα καίριο χτύπημα στο κοινωνικό κράτος. Το κάνετε όμως συνειδητά, για να οδηγήσετε σε ιδιωτικοποίηση το ασφαλιστικό μας σύστημα, για να οδηγήσετε με τον τρόπο σας σε ανασφάλεια τους πολίτες. 
      Αυτές είναι οι δεσμεύσεις που τηρείτε, οι δεσμεύσεις προς τους λίγους. Όλες τις άλλες δεσμεύσεις, τις προεκλογικές, τις ξεχάσατε την επομένη των εκλογών, ακόμα και γι’ αυτές που με πολλή έπαρση ο κ. Καραμανλής δεσμεύθηκε. 
      Δεσμευθήκατε ότι δεν θα αυξηθούν τα όρια ηλικίας και αυξάνονται. Δεσμευθήκατε ότι δεν μειώνονται συντάξεις και εξευτελίζονται, ιδιαίτερα οι επικουρικές. 
      Κυρίες και κύριοι συνάδελφοι, το ΠΑ.ΣΟ.Κ. πέρα από την κριτική για το νομοσχέδιο, πέρα από την άρνησή του να συναινέσει σε αυτή την αποδόμηση του κοινωνικού κράτους, κατέθεσε τις δικές του ολοκληρωμένες προτάσεις. Κατέθεσε  μια ολοκληρωμένη πρόταση που μπορεί να δώσει μακροχρόνια πνοή στο ασφαλιστικό σύστημα της χώρας. 
      Το ζήτημα είναι ότι εσείς ούτε μπορείτε ούτε θέλετε να στηρίξετε το δημόσιο ασφαλιστικό σύστημα. Εμείς έχουμε και τη βούληση και μπορούμε να το κάνουμε. Μπορούμε να υλοποιήσουμε και μια άλλη πολιτική ωφέλιμη για τον τόπο, χρήσιμη για τους πολίτες. Με την εντολή του λαού στις επόμενες εκλογές, το νομοσχέδιό σας ανατρέπεται μαζί με την πιο αντιλαϊκή και επιζήμια Κυβέρνηση που πέρασε ποτέ από τον τόπο!
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας):  Ο κ. Μαγκριώτης έχει το λόγο.
      ΙΩΑΝΝΗΣ ΜΑΓΚΡΙΩΤΗΣ: Ευχαριστώ, κύριε Πρόεδρε. 
      Η Κυβέρνηση της Νέας Δημοκρατίας με την οικονομική, τη φορολογική και την εισοδηματική της πολιτική στα τέσσερα χρόνια, με τον πληθωρισμό και την εκρηκτική ακρίβεια –ιδιαίτερα των τελευταίων μηνών- έχει απομειώσει δραστικά την αγοραστική δύναμη της μεγάλης πλειοψηφίας των Ελλήνων πολιτών. 
      Το συζητούμενο ασφαλιστικό νομοσχέδιο μειώνει το κοινωνικό κράτος, μειώνει το ελάχιστο της ασφάλειας που ένιωθε ο μέσος πολίτης. Χτυπά στην καρδιά το κοινωνικό κράτος. 
      Στόχος της Κυβέρνησης είναι η καλλιέργεια της ανασφάλειας, της φοβίας στο μέσο πολίτη, γιατί ξέρει πως η πολιτική της δεν είναι φιλολαϊκή, γιατί ξέρει πως η πολιτική της δεν μπορεί να κρατά ομήρους για πολλά χρόνια τους ψηφοφόρους.  Το γνώρισε στα προηγούμενα χρόνια.
      Γι’ αυτό προσπαθεί, καλλιεργώντας την ανασφάλεια και το φόβο στον πολίτη, να τον κρατά υποταγμένο και φοβισμένο, για να υφαρπάζει τη λαϊκή ετυμηγορία. Γι’ αυτό και προσπάθησε, αντί να απαντήσει με ευαισθησία στα αιτήματα της κοινωνίας και των εργαζομένων, των ασφαλισμένων, όλο αυτό το διάστημα, να ποινικοποιήσει τους αγώνες της.
      Αυτή ήταν πάντοτε, αυτή είναι η συντηρητική παράταξη στη χώρα μας, συναδέλφισσες και συνάδελφοι. Δεν μπορεί να κατανοήσει ότι οι σύγχρονες κοινοβουλευτικές δημοκρατίες στηρίζονται σε ένα κοινωνικό διαρκές συμβόλαιο ανάμεσα στις δυνάμεις της παραγωγής και στις δυνάμεις της εργασίας, ιδιαίτερα ανάμεσα στα πολυπληθή μικρομεσαία στρώματα της χώρας μας και στις δυνάμεις της εργασίας, στις δυνάμεις τις κοινωνικές, που είναι ανήμπορες να αντιμετωπίσουν, ειδικά τα τελευταία χρόνια, την παγκοσμιοποίηση της οικονομίας και τον έντονο διεθνή ανταγωνισμό, αυτούς που είναι εκτός των τειχών. Γι’ αυτό θρυμματίζει την κοινωνική ειρήνη και την κοινωνική συνοχή. Γι’ αυτό υπονομεύει τα θεμέλια του κοινωνικού συστήματος και της πορείας της χώρας.
      Αυτή η ανασφάλεια, η φοβία, η απορύθμιση του κοινωνικού κράτους και της κοινωνικής ειρήνης γρήγορα θα έχει αντίκτυπο στην κοινωνική συνοχή, στην ανάπτυξη της χώρας και στη σταθερή πορεία της προς το μέλλον.
      Η Νέα Δημοκρατία τρόμαξε μπροστά στη λαϊκή κατακραυγή, τρόμαξε μπροστά στη διαρκή κινητοποίηση της κοινωνίας και των πολιτών, τρόμαξε μπροστά στις δημοσκοπήσεις, που καθολικά αποκαλύπτουν πως η μεγάλη πλειοψηφία των Ελλήνων πολιτών, ανεξάρτητα σε ποια παράταξη ανήκουν και τι ψήφισαν στις τελευταίες εκλογές, διαφωνούν με τις επιλογές της για το κοινωνικό κράτος και για το δημόσιο ασφαλιστικό σύστημα.  Οι πολίτες κατανοούν πολύ καλά πως οι επιλογές της Κυβέρνησης δεν δίνουν απάντηση στο δημοσιονομικό πρόβλημα της χώρας, το σημερινό και το αυριανό. Γιατί γνωρίζουν πολύ καλά ότι οι επιλογές της Κυβέρνησης, όχι μόνο δεν τους δίνουν τη δυνατότητα να διατηρήσουν τα μέχρι σήμερα κεκτημένα με αγώνες, αλλά τους αφαιρεί πολύ περισσότερο την κοινωνική τους ασφάλεια, τη μέριμνα για το σήμερα και το αύριο.
      Οι πολίτες γνωρίζουν, ειδικά αν διαβάσουν τα τελευταία άρθρα της ενότητας που συζητάμε, πως διαψεύδονται απολύτως τα τρία περίφημα προεκλογικά «δεν» του κ. Καραμανλή. Τα τελευταία άρθρα του νομοσχεδίου αποδεικνύουν πως το σύνολο των συντάξεων, με τη μείωση της επικουρικής, μειώνονται. Ιδιαίτερα πλήττονται οι νέοι ασφαλισμένοι. Πλήττονται οι εργαζόμενοι στα βαρέα και ανθυγιεινά. Πλήττεται η εργαζόμενη μητέρα, γι’ αυτό ακριβώς υπήρξε και η μεγάλη κατακραυγή και κινητοποίηση της κοινωνίας.
      Δυστυχώς, όμως, οι κυβερνώντες, η Νέα Δημοκρατία, έκλεισε τα μάτια και τα αυτιά στην κατακραυγή και στην αγωνία της κοινωνίας. Δεν άκουσε την αγωνία και τη φωνή τους. Γι’ αυτό προχωρά με περισσή αυτοπεποίθηση στην ψήφιση του νομοσχεδίου.
      Όμως, να ξέρετε πολύ καλά πως έχει ξεκινήσει ένας μεγάλος κοινωνικός και πολιτικός αγώνας, που θα ενώσει τη μεγάλη πλειοψηφία των πολιτών, μέσα από τη δράση, μέσα από την πάλη, απέναντι στην οικονομική, τη φορολογική, την εισοδηματική και την ασφαλιστική σας πολιτική. Αυτό το μεγάλο ρεύμα θα φέρει και τη μεγάλη πολιτική ανατροπή στη χώρα στις επόμενες εκλογές. Γι’ αυτό, φοβισμένοι και αμήχανοι, υψώνετε τους καταγγελτικούς σας τόνους, ξαναθυμάστε τα επιχειρήματα του παρελθόντος. Γι’ αυτό θέλετε να φέρετε πολιτικό διχασμό και πόλωση, για να δημιουργήσετε σύγχιση όταν η Αντιπολίτευση σας εγκαλεί να πάμε απευθείας στους πολίτες, απευθείας στην κοινωνία, όπως ορίζει το άρθρο 44 του Συντάγματος και να ρωτήσουμε αυτούς που πρόσφατα σας ψήφισαν αν επιβραβεύουν, αν επιβεβαιώνουν τις πολιτικές που κάνετε μετά τις εκλογές.
      Φοβάστε, όμως. Φοβάστε, αγαπητοί συνάδελφοι της Πλειοψηφίας. Πιστεύετε πως έχοντας εδώ τους εκατόν πενήντα δύο Βουλευτές, μπορείτε να αφαιρείτε εισοδήματα, αγοραστική δύναμη και την ασφάλεια των πολιτών.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Γεώργιος Σούρλας): Κύριε Μαγκριώτη, ολοκληρώστε.
      ΙΩΑΝΝΗΣ ΜΑΓΚΡΙΩΤΗΣ: Απατάσθε οικτρά. Την απάντηση την παίρνετε στους δρόμους και στον αγώνα. Θα την πάρετε στις επόμενες εκλογές.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Λοιπόν, κύριοι συνάδελφοι, θα μιλήσει ο κ. Νασιώκας για τρία λεπτά, ο κ. Δραγασάκης για τρία λεπτά και θα κλείσει ο Υπουργός για τρία λεπτά.
      ΧΡΗΣΤΟΣ ΠΑΠΟΥΤΣΗΣ: Κύριε Πρόεδρε, θα μπορούσα να έχω το λόγο;
      ΠΡΟΕΔΡΕΥΩΝ (Γεώργιος Σούρλας): Ναι, κύριε Παπουτσή.
      ΧΡΗΣΤΟΣ ΠΑΠΟΥΤΣΗΣ: Κύριε Πρόεδρε, δεν είναι καθόλου σωστό ούτε δίκαιο για την κοινοβουλευτική τάξη και για την οργάνωση μίας δημοκρατικής συζήτησης σ’ ένα θέμα εξόχως σημαντικό.
      Επαναλαμβάνω και κάνω έκκληση στη δημοκρατική ευαισθησία του Προεδρείου για το εξής: Ο Πρόεδρος του Σώματος  κ. Σιούφας, επέμενε και ζήτησε δια ανατάσεως από τους συναδέλφους της Νέας Δημοκρατίας να πάρει απόφαση. Στη συνέχεια, όμως, έδωσε το λόγο, κατά παρέκκλιση της τάξης και της οργάνωσης της συζήτησης, στον Υπουργό Εσωτερικών, στη συνέχεια στον Κοινοβουλευτικό Εκπρόσωπο της Νέας Δημοκρατίας…
      ΠΡΟΕΔΡΕΥΩΝ (Γεώργιος Σούρλας): Και στον Αρχηγό σας, στον Πρόεδρό σας.
      ΧΡΗΣΤΟΣ ΠΑΠΟΥΤΣΗΣ: …οι οποίοι δημιούργησαν με τις παρεμβάσεις τους σωρεία θεμάτων και εντάσεων και στην πραγματικότητα φάγαμε πάνω από μία ώρα τουλάχιστον επ’ αυτού.
      (Θόρυβος-διαμαρτυρίες από την πτέρυγα της Νέας Δημοκρατίας)
       Παρακαλώ, κύριε Πρόεδρε, εάν επιμένετε, εμείς θα θεωρήσουμε ότι πρόκειται περί φίμωσης των συναδέλφων του ΠΑ.ΣΟ.Κ., οι οποίοι επί πέντε μέρες είναι εδώ συνέχεια και γράφονται συνεχώς στον κατάλογο των ομιλητών.
      Παρακαλώ, λοιπόν, να δείτε αυτό το θέμα. Δώστε τουλάχιστον μία ώρα ακόμα, προκειμένου οι συνάδελφοι να έχουν τη δυνατότητα να ακροαστούν. Τα θέματα είναι σημαντικότατα, είναι σοβαρότατα. Και μην ξεχνάτε, κύριε Πρόεδρε, ότι για μας, για τη Βουλή, δεν τελειώνει εκεί το νομοθετικό έργο, δεν τελειώνει με την ψηφοφορία. Έχουμε τις τροπολογίες. 
      ΠΡΟΕΔΡΕΥΩΝ (Γεώργιος Σούρλας): Εντάξει.
      ΧΡΗΣΤΟΣ ΠΑΠΟΥΤΣΗΣ: Είμαστε εδώ λοιπόν και θα μείνουμε όσο χρειαστεί, για να συζητήσουμε και τις τροπολογίες. Όμως, προς Θεού, μην κλείσουμε τη συνεδρίαση μόνο με πέντε ομιλητές επί των άρθρων της τρίτης ενότητας!
      ΠΡΟΕΔΡΕΥΩΝ (Γεώργιος Σούρλας): Κύριε Παπουτσή, πάρθηκε μία απόφαση προεδρεύοντος του κ. Σιούφα και αυτή δεν μπορεί να αλλάξει.
      ΧΡΗΣΤΟΣ ΠΑΠΟΥΤΣΗΣ: Γιατί δεν μπορεί να αλλάξει;
      ΠΡΟΕΔΡΕΥΩΝ (Γεώργιος Σούρλας): Πρέπει να γίνει σεβαστή η απόφαση.
      ΚΩΝΣΤΑΝΤΙΝΟΣ ΓΕΙΤΟΝΑΣ: Η Βουλή μπορεί να την αλλάξει με νέα απόφαση.
      ΠΡΟΕΔΡΕΥΩΝ (Γεώργιος Σούρλας): Δεύτερον, δεν μπορείτε να μιλάτε περί φίμωσης όταν έχουν μιλήσει περισσότεροι από διακόσιοι σαράντα Βουλευτές. Ούτε στον προϋπολογισμό μίλησαν τόσοι. Σε κανένα άλλο νομοσχέδιο δεν μίλησαν τόσοι. Πού είναι η φίμωση; Εσείς τουλάχιστον που ξημεροβραδιάζουμε εδώ μαζί πέντε μέρες, πού την είδατε τη φίμωση;
      Δεν υπάρχει φίμωση. Υπήρχε ελευθερία λόγου, άνεση χρόνου. Εξαντλήθηκαν όλα τα βιολογικά περιθώρια και τα περιθώρια που είχε εδώ το Σώμα και νομίζω ότι δεν μπορεί να γίνει διαφορετικά.
      Να δώσουμε το λόγο, λοιπόν, στον κ. Νασιώκα.
      Ορίστε, κύριε Νασιώκα, έχετε το λόγο.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, θα μπορούσα να έχω το λόγο;
      ΠΡΟΕΔΡΕΥΩΝ (Γεώργιος Σούρλας): Κύριε Πρόεδρε, είπαμε ότι θα δώσουμε τρία λεπτά στον κ. Νασιώκα, τρία λεπτά στον κ. Δραγασάκη και τρία λεπτά στον κύριο Υπουργό. Και ο κ. Νασιώκας βρίσκεται ήδη στο Βήμα.
      Θα σας παρακαλούσα να πείτε μία κουβέντα μόνο. 
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, αν μου επιτρέπει ο κ. Νασιώκας να παρεμβληθώ, ήθελα να σας πω το εξής: Δεν ξέρω αν ήσασταν μέσα στην Αίθουσα όταν ελήφθη αυτή η απόφαση.
      ΠΡΟΕΔΡΕΥΩΝ (Γεώργιος Σούρλας): Άκουγα.
      ΑΠΟΣΤΟΛΟΣ ΚΑΚΛΑΜΑΝΗΣ:  Όταν ελήφθη αυτή η απόφαση, δεν ήμουν μέσα στην Αίθουσα. Παρακαλώ, επειδή αυτό το θέμα είναι μείζον και ίσως εδώ πέρα θα πρέπει κάποια βασικά ζητήματα να μην τα αγνοούμε διότι δημιουργούνται προϋποθέσεις και συνθήκες να έχουμε άλλου είδους προβλήματα, είπα στον κύριο Πρόεδρο ότι οφείλουμε όλοι να συνεργαζόμαστε.
      Κατ’ αρχάς, νομίζω ότι πρέπει να έρθει –δεν θέλω να σας υποτιμήσω, προς Θεού- ο κύριος Πρόεδρος.
      (Θόρυβος-διαμαρτυρίες από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Γεώργιος Σούρλας): Θα έρθει. Εγώ είμαι υποχρεωμένος να σεβαστώ την απόφαση που πήρε το Σώμα προεδρεύοντος του Προέδρου, όπως θα κάνατε και εσείς.
      ΑΠΟΣΤΟΛΟΣ ΚΑΚΛΑΜΑΝΗΣ: Ναι. Όμως, κύριε Πρόεδρε, με συγχωρείτε. Παρακαλώ πάρα πολύ. Και παρακαλώ και τους συναδέλφους που δεν συμφωνούν μαζί μου να μη θορυβούν. 
      Κύριε Πρόεδρε, θέλω να σας πω το εξής: Ο Κανονισμός είναι σαφής. Λέει πώς συζητούνται τα νομοσχέδια και λέει ότι δεν τελειώνει η συζήτηση –σ’ ένα άρθρο, λέει μάλιστα- αν δεν μιλήσουν όλοι οι εγγραφέντες. 
      ΠΡΟΕΔΡΕΥΩΝ (Γεώργιος Σούρλας): Κύριε Πρόεδρε, πού το λέει αυτό;
      ΑΠΟΣΤΟΛΟΣ ΚΑΚΛΑΜΑΝΗΣ: Ένα λεπτό να τελειώσω.
      Ο κύριος Πρόεδρος θα μπορούσε να ζητήσει και αν συμφωνούσαν τα κόμματα να καθοριστεί…
      ΠΡΟΕΔΡΕΥΩΝ (Γεώργιος Σούρλας): Ήρθε όμως ο Πρόεδρος.
      ΑΠΟΣΤΟΛΟΣ ΚΑΚΛΑΜΑΝΗΣ: Έρχεται, όμως, ο Πρόεδρος και θα απευθυνθώ σ’ εκείνον.
      (Στο σημείο αυτό την Προεδρική Έδρα καταλαμβάνει ο Πρόεδρος της Βουλής κ. ΔΗΜΗΤΡΙΟΣ ΣΙΟΥΦΑΣ)
      Κύριε Πρόεδρε, θα παρακαλέσω …
      ΠΑΝΑΓΙΩΤΗΣ ΑΔΡΑΚΤΑΣ: Μα, είναι δυνατόν να έχουμε το συνάδελφο στο Βήμα και να γίνονται αυτά τα πράγματα;
      ΠΡΟΕΔΡΟΣ (Δημήτριος Σιούφας): Κύριε Πρόεδρε, να τελειώσει ο ομιλητής στο Βήμα, για να μπορέσω να σας παρακολουθήσω;
      ΑΠΟΣΤΟΛΟΣ ΚΑΚΛΑΜΑΝΗΣ: Ζήτησα ήδη από τον κ. Νασιώκα να μου επιτρέψει να μιλήσω και είχε την καλοσύνη να μου δώσει αυτή τη δυνατότητα. Όμως, νομίζω ότι αφού ήρθατε τώρα στο Βήμα, θα μπορέσει ο συνάδελφος να τελειώσει και στη συνέχεια, κύριε Πρόεδρε, να μου δώσετε το λόγο για να λύσουμε αυτό το θέμα. 
      ΠΡΟΕΔΡΟΣ (Δημήτριος Σιούφας): Κύριε Νασιώκα, έχετε το λόγο για τρία λεπτά. 
      ΕΚΤΟΡΑΣ ΝΑΣΙΩΚΑΣ: Κυρίες και κύριοι συνάδελφοι, ας επανέλθουμε τώρα στην ουσία του σχεδίου νόμου. 
      Η τελευταία ενότητα των άρθρων αδικείται κατάφωρα, διότι ο χρόνος που ζητιέται για τη συζήτησή τους είναι μία έως δύο ώρες, ενώ κατά την άποψή μου αυτά είναι τα σημαντικότερα άρθρα και αυτά που χαρακτηρίζουν απολύτως τη φιλοσοφία της Κυβέρνησης. Έχουν τη σφραγίδα της. 
      Έτσι, κυρίες και κύριοι συνάδελφοι, εγώ θα προσπαθήσω να μιλήσω και να προβάλω αυτά τα άρθρα στο λίγο χρόνο που μου δίνει το Προεδρείο. 
      Τρία είναι τα σημαντικά θέματα αυτής της ενότητας. Το πρώτο είναι οι επικουρικές συντάξεις και οι μεγάλες τους περικοπές. Εδώ είναι ένα από τα «δεν» του Πρωθυπουργού, που δεν είναι «δεν», αλλά «ναι». Μεγάλες περικοπές στις συντάξεις, κοντά στο 70% σε μερικές περιπτώσεις στις επικουρικές συντάξεις και περίπου στο 22% στις συνολικές αποδοχές. Αυτό είναι το σημαντικό, το μεγάλο και το οποίο, δυστυχώς, δεν προβάλλεται όσο πρέπει, γιατί δεν υπάρχει ο χρόνος για να το κάνουμε. Αυτό, λοιπόν, είναι το ένα. 
      Το δεύτερο είναι η ιατροφαρμακευτική περίθαλψη με βάση τα ελάχιστα ένσημα. Εδώ ακριβώς, κυρίες και κύριοι συνάδελφοι, κύριοι Υπουργοί, νομίζω ότι δείχνετε απολύτως την ανάλγητη πολιτική σας. Γιατί; Διότι μετατρέπετε τα σαράντα και τα πενήντα ένσημα που δίνονταν στους οικοδόμους και στη ναυπηγοεπισκευαστική ζώνη σταδιακά –βεβαίως, σταδιακά, κυρία Υπουργέ- σε ογδόντα ή εκατό και εκατόν είκοσι ή εκατό για άλλες επιπρόσθετες παροχές. Αυτό σημαίνει ότι οι πιο αδύναμοι, οι άνεργοι, οι ηλικίες πάνω από πενήντα έως εξήντα πέντε -ηλικίες που συνήθως δεν βρίσκουν δουλειά- δεν θα έχουν για τους ίδιους, για την οικογένειά τους και για τα παιδιά τους ιατροφαρμακευτική περίθαλψη. Είναι ένα άρθρο που πρέπει να το πάρετε πίσω, όπως πήρατε τα τριάντα επτά χρόνια εργασίας ανεξαρτήτως ηλικίας και καταχειροκροτήθηκε η διάταξη του νόμου Ρέππα, όταν αυτή επανήλθε.
      Να το πάρετε πίσω, κυρία Υπουργέ, γιατί ξέρω το σκεπτικό σας. Θεωρείτε ότι θα συμβάλετε στην αντιμετώπιση της εισφοροδιαφυγής. Δεν θα συμβεί αυτό. Θα πληρώσουν οι πιο αδύναμοι. 
      Και έρχομαι στο τρίτο. Ταμείο Αλληλεγγύης Γενεών. Τίτλος βαρύγδουπος! Σύλληψη πολλή σημαντική. Ας αφήσουμε το ποιος έχει την πατρότητά του και ας έρθουμε στην ουσία. Εδώ είναι το τρίτο «δεν» που γίνεται «ναι». Εδώ φορολογούνται με έμμεση φορολογία όλοι οι εργαζόμενοι και όλοι οι πολίτες για ένα σκοπό, θα έλεγα σημαντικό, αλλά αυξάνοντας τις δικές τους εισφορές. Όπως αυξήθηκαν τα όρια ηλικίας που είπαμε, γίνεται και αυτό εδώ. 
      (Στο σημείο αυτό χτυπάει το κουδούνι λήξεως του χρόνου ομιλίας του κυρίου Βουλευτή)
      Θα ήθελα να πω μια κουβέντα για την πατρότητα, για να το συνδέσω…
      ΠΡΟΕΔΡΟΣ (Δημήτριος Σιούφας): Ολοκληρώστε, κύριε Νασιώκα. 
      ΕΚΤΟΡΑΣ ΝΑΣΙΩΚΑΣ: Τελειώνω, κύριε Πρόεδρε. 
      Ήταν σημαία του ΠΑ.ΣΟ.Κ.. Το θεσμοθετήσατε για να περάσετε ένα φιλολαϊκό πρόσωπο. Όμως, το θεσμοθετήσατε κατά αλλόκοτο, παράλογο και κακό τρόπο εις βάρος των εργαζομένων. Μου θυμίζει απολύτως τον τρόπο που θεσμοθετήθηκε ο Ο.Γ.Α. από την κυβέρνηση του Κωνσταντίνου Καραμανλή –που ήταν σημαία του προγράμματος του Γεωργίου Παπανδρέου- με τον κεφαλικό φόρο. Ήρθε ο Γεώργιος Παπανδρέου, κατήργησε τον κεφαλικό φόρο και άλλαξε τις διαδικασίες. Ήρθε ο Ανδρέας Παπανδρέου και έδωσε τη σύνταξη στην αγρότισσα. Και ήρθε ο Κώστας Σημίτης και έκανε τον Ο.Γ.Α. ταμείο κύριας ασφάλισης. Τώρα είναι το επόμενο βήμα, δηλαδή να ενισχύσουμε πραγματικά και τον αγρότη και την αγρότισσα. 
      Κλείνω, κύριε Πρόεδρε, λέγοντας ότι δεν θα επιμείνω να πάρετε πίσω το σχέδιο νόμου, γιατί δεν θα το κάνετε. Όμως, σκεφτείτε ότι σπέρνετε ανέμους και θα θερίσετε θύελλες. 
       (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΟΣ (Δημήτριος Σιούφας): Κύριε Πρόεδρε, έχετε το λόγο. 
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, έχω τη γνώμη ως προς τις εντάσεις ότι πολλές φορές είναι αναπόφευκτες, ανάλογα με τον αντικείμενο είτε του νομοθετικού έργου είτε του κοινοβουλευτικού ελέγχου. Δεν πρέπει, λοιπόν, να αρχίσουμε τόσο νωρίς, διότι η Προεδρία σας μας έχει προδιαθέσει διαφορετικά. 
      ΠΡΟΕΔΡΟΣ (Δημήτριος Σιούφας): Το έχω αποδείξει, κύριε Πρόεδρε.
      	ΑΠΟΣΤΟΛΟΣ ΚΑΚΛΑΜΑΝΗΣ: Θέλω να με αφήσετε να σας πω την άποψή μου. Αν δεν θέλετε, να κάτσω και να μην την πω. 
      (Θόρυβος στην Αίθουσα)
      	ΠΑΝΑΓΙΩΤΗΣ ΑΔΡΑΚΤΑΣ: Υπάρχει Πρόεδρος.
      	ΑΠΟΣΤΟΛΟΣ ΚΑΚΛΑΜΑΝΗΣ: Εγώ, κύριε Πρόεδρε, απευθύνομαι πάντοτε στο Προεδρείο. Διότι όταν, παρά τον Κανονισμό, απευθύνεται κανείς στους συναδέλφους, όπως ξέρετε, δημιουργείται μεγαλύτερη ένταση. Γι’ αυτό είναι σοφή και η διάταξη του Κανονισμού ότι όταν είναι κανείς στο Βήμα, ομιλεί προς τη Βουλή, ενώ όταν ομιλεί από τη θέση του, απευθύνεται στο Προεδρείο και το Προεδρείο φροντίζει να τον προστατεύει. 
      	Θέλω να σας πω, κύριε Πρόεδρε, ότι έχουμε ήδη ένα κεκτημένο -και αυτό είναι ολίγων μηνών- ότι οι συνεδριάσεις μας αρχίζουν στην ώρα που λέμε. Αυτό είναι πολύ καλό και είναι κάτι που δεν το είχα κατορθώσει εγώ. 
      	Από εκεί και πέρα, αγαπητέ Πρόεδρε, θα είναι λάθος –το τονίζω- στις εντάσεις που πολλές φορές είναι αναπόφευκτες, ανάλογα με το αντικείμενο του ελέγχου ή του νομοθετικού μας έργου, να προσθέσουμε εντάσεις οι οποίες δεν θα είναι πρόσκαιρες, όπως σε μια επερώτηση που υπάρχει ένταση –έληξε η συζήτηση, τελείωσε η ένταση- ή σε ένα νομοσχέδιο. Εδώ οφείλουμε να συνεργαστούμε όλοι, ώστε το Κοινοβούλιο να λειτουργεί έτσι που όλοι οι εκπρόσωποι του ελληνικού λαού να αισθάνονται και να έχουν πράγματι το ρόλο που το Σύνταγμα και ο Κανονισμός τους εξασφαλίζει. 
      	Εάν με οποιονδήποτε τρόπο, έξω από τον Κανονισμό, φαλκιδεύουμε αυτή τη δυνατότητα και αυτό το δικαίωμα, τότε μπαίνουμε σε μια διαδικασία η οποία δημιουργεί πολλά προβλήματα, όπως η εκκρεμότητα που υπάρχει για το θέμα της Επιτροπής Θεσμών και Διαφάνειας. Αυτό δεν το έχουμε καταπιεί. Καταλάβατε; 
      (Θόρυβος στην Αίθουσα)
      	Κι εδώ, λοιπόν, θέλω να σας παρακαλέσω πάρα πολύ, εάν η Πλειοψηφία θέλει ακόμη και αυτήν τη στιγμή να τελειώσουμε, υπάρχει από τον Κανονισμό η δυνατότητα τριάντα συνάδελφοι να πουν ότι εξαντλήθηκε η συζήτηση. Το ξέρετε αυτό. 
      (Θόρυβος στην Αίθουσα)
      	ΠΑΝΑΓΙΩΤΗΣ ΑΔΡΑΚΤΑΣ: Το είπαν.
      	ΑΠΟΣΤΟΛΟΣ ΚΑΚΛΑΜΑΝΗΣ: Ακούω ότι το είπατε. Το είπατε, κύριε Πρόεδρε. Πήρατε μια απόφαση, πριν καν αρχίσει η συζήτηση και προεξοφλήσατε. Και εγώ ξέρω ότι αν σας διακρίνει κάποιο πείσμα, σας διακρίνει, όταν έχετε δίκιο. Όταν δεν έχουμε δίκιο -κάτι που υπερηφανεύομαι ότι το κάνω και εγώ- φροντίζουμε να το διορθώνουμε. 
      (Θόρυβος στην Αίθουσα)
      	Εντάξει, θα προσπαθήσω να ακουστώ. 
      	Σας θυμίζω ότι στις προηγούμενες περιόδους είχαμε συναδέλφους –δεν θέλω να αναφέρω τα ονόματά τους- που ακόμη και όταν συμφωνούσαμε όλοι να κάνουμε περιορισμό του χρόνου, σηκώνονταν –συγκεκριμένα ένας, δυο συνάδελφοι,  θα τους θυμάστε- και έλεγαν «δεν συμφωνώ». Τότε είμαστε υποχρεωμένοι να το σεβαστούμε. 
      	Θα σας παρακαλέσω πάρα πολύ, λοιπόν -μπορεί να υπάρξει μια συμφωνία με τους εκπροσώπους τους κομμάτων, διότι αντιλαμβάνομαι ότι όλοι οι Βουλευτές δεν θα θέλουν και απόψε να πάμε μέχρι το πρωί- να υπάρξει η δυνατότητα χρόνου, ώστε ούτε οι συνάδελφοι που δεν μιλούν και ήρθαν για να ψηφίσουν να ταλαιπωρηθούν, αλλά ούτε και να καταργήσουμε ρητές διατάξεις του Κανονισμού. Διότι τότε –επαναλαμβάνω- μπαίνουμε σε μια στενωπό, που είμαι βέβαιος ότι εσείς δεν θέλετε να ηγηθείτε. 
      	ΠΡΟΕΔΡΟΣ (Δημήτριος Σιούφας): Καλώς, κύριε Πρόεδρε. 
      	Ευχαριστώ. 
      	Κυρίες και κύριοι συνάδελφοι, άκουσα με προσοχή  την τρίτη παρέμβαση για το ίδιο θέμα από τον πρώην Πρόεδρο της Βουλής κ. Κακλαμάνη. Την άκουσα με εξαιρετικά μεγάλο σεβασμό. Η τελευταία τοποθέτησή του είναι σε τελείως αντίθετη κατεύθυνση με την πρώτη τοποθέτηση, ότι τα γενόμενα ουκ απογίνονται.
      Δεν υφήρπασα καμμία απόφαση του Σώματος. Βρίσκονταν μέσα στην Αίθουσα περισσότεροι από διακόσιοι πενήντα Βουλευτές την ώρα που ζήτησα, όταν έθεσε το θέμα ο κ. Παπουτσής στην πρόταση την οποία έκανα, να ολοκληρωθεί η συζήτηση και να γίνει η ψηφοφορία και μάλιστα με την παρέμβαση του κ. Παπουτσή, ότι θα γίνει σ’ αυτήν την ενότητα ονομαστική ψηφοφορία στις 11.30’ και το Σώμα αποφάσισε.
      Νομίζω οι αποφάσεις πρέπει να είναι σεβαστές από όλους μας, διότι ακριβώς τότε, κινδυνεύουμε να πηγαίνουμε στην αντίθετη κατεύθυνση από αυτήν την οποία και εσείς επιθυμείτε, αλλά πιστεύω και όλοι οι συνάδελφοι μέσα στη Βουλή. 
      Δεύτερον, αυτό το χρονικό διάστημα των έξι μηνών που βρίσκομαι με την εμπιστοσύνη του Σώματος σ’ αυτήν την Εδρα, έχω αποδείξει ότι είμαι Πρόεδρος όλων των Βουλευτών και όλων των πτερύγων της Βουλής.
      Και τρίτον, κύριε Πρόεδρε, θέλω να θυμηθείτε στη μακρά σας θητεία, είστε ίσως ένας εκ των παλαιοτέρων Βουλευτών στη Βουλή από το 1974 σ’ αυτήν την Αίθουσα και διατελέσατε επί δώδεκα χρόνια Πρόεδρος του Σώματος, να μου πείτε σε ποια …
      ΑΠΟΣΤΟΛΟΣ ΚΑΚΛΑΜΑΝΗΣ: Δέκα και μισό χρόνια προς έντεκα, όχι δώδεκα. Προσθέσατε παραπάνω χρόνια.
      ΠΡΟΕΔΡΟΣ (Δημήτριος Σιούφας): Αυτό είναι καλό και είναι προς τιμήν σας γιατί ήταν και εξαιρετικά πετυχημένη η προεδρία σας. 
      Πότε λοιπόν μίλησαν σε νομοσχέδιο διακόσιοι σαράντα συνάδελφοι που έχουν μιλήσει σ’ αυτό το νομοσχέδιο; Υπάρχει φίμωση κύριε Πρόεδρε; Τότε θα έχουν χάσει τη σημασία οι λέξεις τους.
      Θα δεχθώ μόνον ένα πράγμα με τη συμφωνία όλου του Σώματος. Να μιλήσουν τρεις ακόμα συνάδελφοι Βουλευτές…
      (Θόρυβος - διαμαρτυρίες από την πτέρυγα της Νέας Δημοκρατίας)
       Παρακαλώ, κύριοι συνάδελφοι! Σας παρακαλώ θερμά.
      Να μιλήσουν τρεις ακόμα συνάδελφοι. Να μιλήσει τρία λεπτά ο Κοινοβουλευτικός Εκπρόσωπος του ΣΥ.ΡΙΖ.Α. που ζήτησε το λόγο, να μιλήσει τρία λεπτά η κυρία Υπουργός και αν θέλουν οι Κοινοβουλευτικοί Εκπρόσωποι και της Νέας Δημοκρατίας και του ΠΑ.ΣΟ.Κ. να μιλήσουν από άλλα τρία λεπτά και στις 12.00 να γίνει η ψηφοφορία.
      Κύριε Πρόεδρε, είναι το ακραίο όριο, παραβιάζοντας την απόφαση του Σώματος και ο ίδιος. Θα σας παρακαλέσω…
      (Θόρυβος – διαμαρτυρίες από την πτέρυγα της Νέας Δημοκρατίας)
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, παρακαλώ το λόγο.
      ΠΡΟΕΔΡΟΣ (Δημήτριος Σιούφας): Μόνο για ένα λεπτό, κύριε Πρόεδρε, για να διευκολύνετε τη συζήτηση. 
      (Θόρυβος, κωδωνοκρουσίες στην Αίθουσα)
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, ξέρετε τι λέει ο Κανονισμός όταν η κατάσταση στην Αίθουσα είναι ταραχώδης.
      Κύριε Πρόεδρε, δεν είπα ότι υφηρπάσατε καμμία απόφαση. 
      Δεύτερον, δεν είπα ότι φαλκιδεύετε το δικαίωμα να μιλήσουν οι Βουλευτές. Είπα ότι φαλκιδεύεται το δικαίωμα και ο ρόλος που έχουν όλοι Βουλευτές σύμφωνα με τον Κανονισμό μας. Τα γενόμενα που είπα ουκ απογίγνονται, είχε την έννοια ότι δεν θέλω εγώ τον Πρόεδρο, ακόμα και όταν κάνει λάθος να του επιβάλλεται από κάτω, να το καταλάβει μόνος του. Και κάνατε λάθος. Αφού επιμένετε, κύριε Πρόεδρε, ξέρετε πάρα πολύ καλά ότι δεν μπορεί να αποφασίσει η Πλειοψηφία πριν καν αρχίσει η συζήτηση. 
      Σας είπα πριν, όταν γίνει η συζήτηση κάνετε χρήση μιας διάταξης που λέει ότι …
      (Θόρυβος – διαμαρτυρίες από την πτέρυγα της Νέας Δημοκρατίας)
      …τριάντα Βουλευτές ζητούν και αποφασίζει το Σώμα ότι έχει πια εξαντληθεί η ανάγκη να μιλήσουν και άλλοι. Αλλά εάν από τη θέση εκείνη θα ξεκινήσετε με μια τέτοια αρχή, ότι δηλαδή θα αποφασίζει η Πλειοψηφία πόσες ενότητες, πόσος χρόνος και τι ώρα οι ψηφοφορίες…
      (Θόρυβος από την πτέρυγα της Νέας Δημοκρατίας)
      …τότε, κύριε Πρόεδρε, όχι μόνον στις επιτροπές που έχουμε, στην Επιτροπή Θεσμών και Μορφωτικών Υποθέσεων, αλλά και στην Ολομέλεια θα έχουμε προβλήματα που θα εμποδίζουν τη συνεργασία την οποία εμείς θέλουμε και οφείλουμε να έχουμε για να λειτουργήσει το Κοινοβούλιο.
      Κατά συνέπεια τα τρία λεπτά που λέτε δεν είναι μία λογική πρόταση διότι, κύριε Πρόεδρε, μόλις τελείωσαν οι εισηγητές…
      (Θόρυβος από την πτέρυγα της Νέας Δημοκρατίας)
      ΠΡΟΕΔΡΟΣ (Δημήτριος Σιούφας): Κύριε Πρόεδρε, με σεβασμό και με προσοχή σας έχω ακούσει. 
      ΑΠΟΣΤΟΛΟΣ ΚΑΚΛΑΜΑΝΗΣ: Εγώ δεν σας ακούω όμως. Μόλις τελείωσαν οι εισηγητές, ο κ. Σούρλας αιφνιδίως είπε τρία λεπτά όποιος θα μιλήσει μετά. Τώρα λέτε κι εσείς τρία λεπτά. Αντιλαμβάνομαι ότι ο κ. Σούρλας έκανε αυτό που νομίζετε κι εσείς, αλλά νομίζετε ότι χωρίς τη διαδικασία που σας είπα των τριάντα Βουλευτών και την απόφαση μετά ότι μπορείτε εσείς αυθαίρετα να πείτε μόνο τρεις και για τρία λεπτά; Πού το λέει αυτό ο Κανονισμός; 
      (Θόρυβος από την πτέρυγα της Νέας Δημοκρατίας)
      Κύριε Πρόεδρε, μην παραβιάζετε τον Κανονισμό, διαφορετικά θα είναι σε βάρος του Προεδρείου όταν θα θέλει κατανόηση και δεν θα την έχει.
      ΠΡΟΕΔΡΟΣ (Δημήτριος Σιούφας): Κύριε Πρόεδρε, παρακαλώ.
      Κυρίες και κύριοι συνάδελφοι, σας έκανα μία πρόταση. Θα λειτουργήσουμε μ’ αυτήν την πρόταση.
      (Θόρυβος από την πτέρυγα της Νέας Δημοκρατίας)
      Παρακαλώ, κύριοι συνάδελφοι.
      	Το λόγο έχει ο Βουλευτής κ. Σκουλάς. Από τη θέση σας παρακαλώ, κύριε Σκουλά, για τρία λεπτά.
      	ΑΠΟΣΤΟΛΟΣ ΚΑΚΛΑΜΑΝΗΣ: Όχι, κύριε Πρόεδρε…
      	ΠΡΟΕΔΡΟΣ (Δημήτριος Σιούφας): Κύριε Πρόεδρε, διευκολύνετε τη συζήτηση. Σας παρακαλώ πάρα πολύ. Κύριε Πρόεδρε, θέλετε να συμπροεδρεύσουμε; 
      (Θόρυβος από την πτέρυγα της Νέας Δημοκρατίας)
      	ΑΠΟΣΤΟΛΟΣ ΚΑΚΛΑΜΑΝΗΣ: Σας ζητώ να συμφωνήσουμε κάτι.
      	ΠΡΟΕΔΡΟΣ (Δημήτριος Σιούφας): Το πρότεινα, κύριε Πρόεδρε.
      	ΑΠΟΣΤΟΛΟΣ ΚΑΚΛΑΜΑΝΗΣ: Δεν θέλω αυθαίρετα να αποφασίζετε.
      	ΠΡΟΕΔΡΟΣ (Δημήτριος Σιούφας): Δεν είναι αυθαιρεσία. Έθεσα μία συγκεκριμένη πρόταση υπόψη του Σώματος. Θα μιλήσουν για τρία λεπτά οι επόμενοι τρεις ομιλητές, οι Kοινοβουλευτικοί Eκπρόσωποι και η Υπουργός. Αυτή είναι η πρότασή μου. Γίνεται δεκτή, κύριοι συνάδελφοι;
      (Φωνές, θόρυβος, διαμαρτυρίες)
      	ΧΡΗΣΤΟΣ ΠΑΠΟΥΤΣΗΣ: Κύριε Πρόεδρε…
      	ΠΡΟΕΔΡΟΣ (Δημήτριος Σιούφας): Όχι, κύριε Παπουτσή, δεν έχετε το λόγο. Θα μιλήσετε όταν τελειώσει ο συνάδελφός σας.
      	Παρακαλώ, κύριε Σκουλά, έχετε το λόγο.
      (Θόρυβος, διαμαρτυρίες)
      	ΧΡΗΣΤΟΣ ΠΑΠΟΥΤΣΗΣ: Θα διαμαρτυρηθώ, κύριε Πρόεδρε. Έχω δικαίωμα…
      	ΠΡΟΕΔΡΟΣ (Δημήτριος Σιούφας): Σας παρακαλώ, κύριε Παπουτσή. Δεν έχετε το λόγο. Έχω δώσει ήδη το λόγο. Μόλις τελειώσει ο συνάδελφος.
      	ΧΡΗΣΤΟΣ ΠΑΠΟΥΤΣΗΣ: Δώσατε το λόγο στον κ. Σκουλά και τον αφαίρεσαν οι συνάδελφοι της Νέας Δημοκρατίας.
      	ΠΡΟΕΔΡΟΣ (Δημήτριος Σιούφας): Παρακαλώ καθίστε. Δεν έχετε το λόγο, κύριε Παπουτσή. Θα σας απαντήσω μετά.
      	Ορίστε, κύριε Σκουλά, έχετε το λόγο.
      	ΙΩΑΝΝΗΣ ΣΚΟΥΛΑΣ: Κύριε Πρόεδρε, χρειάζομαι τουλάχιστον πέντε λεπτά για να μιλήσω, αλλιώς παραιτούμαι.
      (Θόρυβος από την πτέρυγα της Νέας Δημοκρατίας)
      	ΠΡΟΕΔΡΟΣ (Δημήτριος Σιούφας): Τρία λεπτά, κύριε συνάδελφε.
      	ΙΩΑΝΝΗΣ ΣΚΟΥΛΑΣ: Κύριε Πρόεδρε, παραιτούμαι.
      	ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε…
      	ΠΡΟΕΔΡΟΣ (Δημήτριος Σιούφας): Κύριε Πρόεδρε, θέλετε να προχωρήσω στην εφαρμογή της απόφασης στην ονομαστική ψηφοφορία; 
      (Θόρυβος στην Αίθουσα)
      Παρακαλώ, κύριοι συνάδελφοι. 
      	Κύριε Σκουλά, εφόσον δεν σας φτάνει ο χρόνος των τριών λεπτών, παρακαλώ πάρα πολύ. Η συζήτηση ολοκληρώθηκε σύμφωνα με την απόφαση την οποία λάβαμε.
      (Χειροκροτήματα από την πτέρυγα της Νέας Δημοκρατίας)
      	ΧΡΗΣΤΟΣ ΠΑΠΟΥΤΣΗΣ: Επί τη βάσει ποίου άρθρου του Κανονισμού πήρατε την πρωτοβουλία να προτείνετε αυτήν την πρόταση; 
      	Σας δίνω το χρόνο να μελετήσετε τον Κανονισμό.
      	ΑΠΟΣΤΟΛΟΣ ΚΑΚΛΑΜΑΝΗΣ: Είναι Βουλή αυτό; Έλεος!
      	ΠΡΟΕΔΡΟΣ (Δημήτριος Σιούφας): Η συζήτηση ολοκληρώθηκε και καλείται επί του καταλόγου ο συνάδελφος…
      	ΧΡΗΣΤΟΣ ΠΑΠΟΥΤΣΗΣ: Βάσει ποιας απόφασης; Κύριε Πρόεδρε, ζητώ το λόγο. Δεν έχετε το δικαίωμα να μην μου δώσετε το λόγο. Το πραξικόπημα δεν θα περάσει!
      	ΠΡΟΕΔΡΟΣ (Δημήτριος Σιούφας): Θα γίνει ονομαστική ψηφοφορία ή θα προχωρήσω…
      ΧΡΗΣΤΟΣ ΠΑΠΟΥΤΣΗΣ: Δεν έχετε το δικαίωμα να μην μου δώσετε το λόγο.
      (Θόρυβος από την πτέρυγα του ΠΑ.ΣΟ.Κ.)
      ΠΡΟΕΔΡΟΣ (Δημήτριος Σιούφας): Σας παρακαλώ, κύριε Παπουτσή!
      ΧΡΗΣΤΟΣ ΠΑΠΟΥΤΣΗΣ: Παρακαλώ, ενημερώστε το Σώμα επί τη βάσει ποιας διάταξης του Κανονισμού δεν μου δίνετε το λόγο. Κάνω έκκληση στο δημοκρατικό σας καθήκον. 
      (Φωνές, θόρυβος, διαμαρτυρίες)
      ΠΡΟΕΔΡΟΣ (Δημήτριος Σιούφας): Έχετε το λόγο για δύο λεπτά, κύριε Παπουτσή.
      ΧΡΗΣΤΟΣ ΠΑΠΟΥΤΣΗΣ: Ευχαριστώ πολύ, κύριε Πρόεδρε.
      Καταβάλλουμε τόση ώρα προσπάθειες με τον κ. Κακλαμάνη. Σας επισημαίνουμε ότι έχει γίνει ένα λάθος. 
      (Θόρυβος από την πτέρυγα της Νέας Δημοκρατίας)
      ΠΡΟΕΔΡΟΣ (Δημήτριος Σιούφας): Παρακαλώ, κύριοι συνάδελφοι!
      ΧΡΗΣΤΟΣ ΠΑΠΟΥΤΣΗΣ: Καταλάβαμε ότι ήρθε η ώρα της ψηφοφορίας και εμφανίστηκαν οι συνάδελφοι της Νέας Δημοκρατίας.
      ΚΩΝΣΤΑΝΤΙΝΟΣ ΓΕΙΤΟΝΑΣ: Τον κατήργησαν τον Πρόεδρο οι Βουλευτές της παράταξής του.
      ΧΡΗΣΤΟΣ ΠΑΠΟΥΤΣΗΣ: Κύριε Πρόεδρε, καταβάλλουμε τόση ώρα φιλότιμες προσπάθειες όλοι οι Βουλευτές του ΠΑΣΟΚ, προεξάρχοντος του Προέδρου κ. Κακλαμάνη …
      (Θόρυβος από την πτέρυγα της Νέας Δημοκρατίας)
      ΠΡΟΕΔΡΟΣ (Δημήτριος Σιούφας): Παρακαλώ, κύριοι συνάδελφοι!
      ΧΡΗΣΤΟΣ ΠΑΠΟΥΤΣΗΣ: …προκειμένου να υποδείξουμε ένα τρόπο - λειτουργικό κυρίως, δεν έχει άλλη έννοια η παρέμβασή μας- για να περιφρουρηθεί το κύρος της Βουλής και κυρίως όσον αφορά το θέμα της τρίτης ενότητας.
      Εσείς, κύριε Πρόεδρε, είχατε την πρωτοβουλία προηγουμένως να ζητήσετε από τους συναδέλφους της Νέας Δημοκρατίας δια αναστάσεως να επικυρώσουν την απόφαση την οποία είχατε πάρει -πολύ ωραία!- στο μεταξύ, όμως, έχοντας υπ’ όψιν σας και εσείς ότι είχαμε στη διάθεσή μας δύο ώρες περίπου για τη συζήτηση των τριών άρθρων. Αμέσως μετά τη λήψη αυτής της απόφασης, η οποία αμφισβητήθηκε ευθύς αμέσως από τον κ. Κακλαμάνη, δώσατε το λόγο στον προσελθόντα εκείνη τη στιγμή Υπουργό Εσωτερικών και στον προσελθόντα εκείνη τη στιγμή Κοινοβουλευτικό Εκπρόσωπο κ. Παναγιωτόπουλο, οι οποίοι δημιούργησαν νέα ένταση και νέο κύκλο συζητήσεων, που προκάλεσε τις παρεμβάσεις των Κοινοβουλευτικών Εκπροσώπων του Συνασπισμού και τη δική μου. Ως εκ τούτου, ο χρόνος για τη συζήτηση των άρθρων της τρίτης ενότητας περιορίστηκε σε μισή ώρα.
      (Φωνές, θόρυβος)
      ΠΡΟΕΔΡΟΣ (Δημήτριος Σιούφας): Πολύ ωραία, έχετε ολοκληρώσει. Σας άκουσα, κύριε Παπουτσή. 
      ΧΡΗΣΤΟΣ ΠΑΠΟΥΤΣΗΣ: Στη μισή ώρα, κύριε Πρόεδρε, έχουν εγγραφεί τριάντα ένας Βουλευτές του ΠΑ.ΣΟ.Κ., εφτά Βουλευτές της Νέας Δημοκρατίας και τρεις Βουλευτές του ΣΥ.ΡΙΖ.Α. Έχουν μιλήσει μόνο τρεις συνάδελφοι και οι υπόλοιποι συνάδελφοι απαιτούν να πάρουν το λόγο.
      ΠΡΟΕΔΡΟΣ (Δημήτριος Σιούφας): Κύριε Παπουτσή, σας άκουσα με πολύ μεγάλη προσοχή, αλλά λέτε τα πράγματα κατά τρόπο όχι αντικειμενικό.
      ΧΡΗΣΤΟΣ ΠΑΠΟΥΤΣΗΣ: Αυτή είναι η αλήθεια. Είναι τίποτα διαφορετικό; Αμφισβητείτε αυτά τα οποία λέω; 
      ΠΡΟΕΔΡΟΣ (Δημήτριος Σιούφας): Παρενέβησαν οι εκπρόσωποι των κομμάτων και ο Υπουργός Εσωτερικών, διότι υπήρξε η ομιλία του Προέδρου του ΠΑ.ΣΟ.Κ….
      ΧΡΗΣΤΟΣ ΠΑΠΟΥΤΣΗΣ: Μάλιστα.
      ΠΡΟΕΔΡΟΣ (Δημήτριος Σιούφας):…στην οποία έπρεπε να απαντήσουν και οι τρεις πλευρές. Συνεπώς, μην θέτετε το θέμα.
      ΧΡΗΣΤΟΣ ΠΑΠΟΥΤΣΗΣ: Ως τι παρενέβη ο κ. Παυλόπουλος;
      ΠΡΟΕΔΡΟΣ (Δημήτριος Σιούφας): Επιθυμείτε να κάνετε ονομαστική ψηφοφορία; 
      ΧΡΗΣΤΟΣ ΠΑΠΟΥΤΣΗΣ: Σας παρακαλώ πολύ, κύριε Πρόεδρε.
      ΠΡΟΕΔΡΟΣ (Δημήτριος Σιούφας): Εάν επιθυμείτε να κάνετε ονομαστική ψηφοφορία…
      ΧΡΗΣΤΟΣ ΠΑΠΟΥΤΣΗΣ: Βεβαίως και επιθυμούμε. 
      ΠΡΟΕΔΡΟΣ (Δημήτριος Σιούφας): …έχει καλώς, διαφορετικά θα θέσω σε ψηφοφορία τα άρθρα. 
      ΧΡΗΣΤΟΣ ΠΑΠΟΥΤΣΗΣ: Αλλά θέλω να καταγραφεί στα Πρακτικά η έντονη διαμαρτυρία του ΠΑ.ΣΟ.Κ...
      ΠΡΟΕΔΡΟΣ (Δημήτριος Σιούφας): Το έχω καταλάβει απολύτως και κατεγράφη στα Πρακτικά. 
      ΧΡΗΣΤΟΣ ΠΑΠΟΥΤΣΗΣ: …που στην πραγματικότητα επιχειρήθηκε και επιτελέσθηκε η φίμωση των συναδέλφων του ΠΑ.ΣΟ.Κ. για την τρίτη ενότητα. 
      ΠΡΟΕΔΡΟΣ (Δημήτριος Σιούφας): Καταγράφηκε στα Πρακτικά. 
      ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, υπάρχει αίτηση να μου δοθεί ο λόγος.
      ΠΡΟΕΔΡΟΣ (Δημήτριος Σιούφας): Με συγχωρείτε, δεν έχω αίτημα, κύριε Βενιζέλο.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Το έχετε.
      ΑΠΟΣΤΟΛΟΣ ΚΑΚΛΑΜΑΝΗΣ: Το έχετε μπροστά σας το αίτημα. 
      ΠΡΟΕΔΡΟΣ (Δημήτριος Σιούφας): Ευχαριστώ πάρα πολύ.
      ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, έχει υποβληθεί αίτημα να μου δοθεί ο λόγος επί του Κανονισμού.
      ΠΡΟΕΔΡΟΣ (Δημήτριος Σιούφας): Θα δείξω και σε αυτό το σημείο, κύριε Βενιζέλο, κατανόηση. Υπάρχουν δύο αιτήσεις. Θα μιλήσετε για την αίτηση την οποία έχετε υποβάλει με τον κ. Πετσάλνικο επί του Κανονισμού. 
      Κύριε Βενιζέλο, έχετε το λόγο.
      ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, τίθεται ζήτημα βάναυσης προσβολής του Κανονισμού και του Συντάγματος και πρέπει να έχουμε υπ’ όψιν όλοι εδώ μέσα ότι οι διαδικαστικές διατάξεις του Συντάγματος και οι διατάξεις του Κανονισμού έχουν σημασία ακριβώς όταν η Βουλή συζητά κρίσιμα νομοσχέδια, που αφορούν την ίδια την κοινωνική συνοχή. Όταν συζητούνται νομοσχέδια όπως το παρόν, η Βουλή πρέπει με ευλάβεια να τηρεί το Σύνταγμα και τον Κανονισμό, γιατί μόνο έτσι αποκτά πραγματική δημοκρατική και κοινωνική νομιμοποίηση.
      Η Κυβέρνηση διαθέτει μια οριακή πλειοψηφία. Το γεγονός ότι υπάρχει μια οριακή δεδηλωμένη πλειοψηφία, δεν σημαίνει ότι δεν πρέπει να εξαντλείται η συζήτηση και ότι δεν πρέπει η Αντιπολίτευση να έχει σύμφωνα με τον Κανονισμό και το Σύνταγμα την άνεση να εκθέσει μέσα στο Κοινοβούλιο τη φωνή της κοινωνίας, να μεταφέρει μέσα στο Κοινοβούλιο την αντίδραση όλων των κοινωνικών δυνάμεων.
      Άρα, δεν έχετε κανένα έρεισμα αυτή τη στιγμή κατά τον Κανονισμό να κηρύξετε περαιωμένη τη συζήτηση. Κατά το άρθρο 101 και επόμενα του Κανονισμού πρέπει να εξαντληθεί ο κατάλογος των ομιλητών.
      (Χειροκροτήματα από την πτέρυγα του ΠΑ.ΣΟ.Κ.)
      Πρέπει να τηρηθεί προβλεπόμενη από τον Κανονισμό ειδική διαδικασία, η οποία στην προκειμένη περίπτωση δεν τηρήθηκε. Η δε απόφαση του Σώματος, την οποία επικαλείστε για τις 23.30΄ είναι μια απόφαση που έχει ληφθεί κατά παράβαση του Κανονισμού και είναι ανυπόστατη.
      Έχετε υποχρέωση ως Πρόεδρος του Σώματος να διαφυλάξετε όχι μόνο το θεσμικό, αλλά και το κοινωνικό κύρος της Βουλής των Ελλήνων. Δεν είναι δυνατόν η Κυβέρνηση να θέλει να φιμώσει την Αντιπολίτευση στην τελευταία φάση της συζήτησης. Άρα, σας παρακαλώ πάρα πολύ να μην επιμείνετε στην παραβίαση του Κανονισμού και να εξαντλήσετε τον κατάλογο.
      Και θα μου επιτρέψτε να πω και κάτι προκαταβολικά: σε καμμία περίπτωση ένα νομοσχέδιο που ψηφίζεται κατ’ άρθρον όπως ψηφίζεται, δεν μπορεί να ψηφιστεί στο σύνολο χωρίς να παρέλθουν, όπως ρητά επιτάσσει ο Κανονισμός, είκοσι τέσσερις ολόκληρες ώρες από την διανομή του συναρμολογημένου κειμένου.
      (Χειροκροτήματα από την πτέρυγα του ΠΑ.ΣΟ.Κ.)
      Δεν πρόκειται η Αντιπολίτευση να συναινέσει ούτε στην παραβίαση του Κανονισμού της Βουλής για τη συζήτηση κατ’ άρθρο ούτε στην παραβίαση του Κανονισμού για την ψήφιση στο σύνολο. Θα υποστείτε όλες τις διαδικαστικές, πολιτικές και κοινωνικές επιπτώσεις της απόφασης της Κυβέρνησης να συγκρουστεί με την κοινωνία.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΟΣ (Δημήτριος Σιούφας): Την αγόρευση του συναδέλφου κ. Βενιζέλου, διακεκριμένου καθηγητού του δημοσίου δικαίου και συνταγματικού δικαίου για την εφαρμογή του Συντάγματος και του Κανονισμού της Βουλής την ακούσατε όλοι με πάρα μεγάλη προσοχή.
      Ξεκινώ από το τελευταίο. Σε ό,τι αφορά την ψήφιση στο σύνολο του νομοσχεδίου, ο Κανονισμός της Βουλής, κύριε Βενιζέλο, λέει ότι χρειάζεται η παρέλευση είκοσι τεσσάρων ωρών, όταν πρόκειται να ενσωματωθούν στο νομοσχέδιο τροπολογίες. Και στο νομοσχέδιο αυτό δεν υπάρχουν τροπολογίες.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Πώς δεν υπάρχουν, κύριε Πρόεδρε;
      ΠΡΟΕΔΡΟΣ (Δημήτριος Σιούφας): Παρακαλώ!
      Στο νομοσχέδιο αυτό δεν ενσωματώνονται τροπολογίες. Πρώτον αυτό. Διότι η Υπουργός ανακοίνωσε ότι καμμία από τις τροπολογίες που υπέβαλαν οι συνάδελφοι Βουλευτές δεν πρόκειται να γίνει δεκτή. Συνεπώς, επειδή αυτό σας διέλαθε της προσοχής…
      (Χειροκροτήματα από την πτέρυγα της Νέας Δημοκρατίας)
      … αντιλαμβάνεστε ότι ορθώς ο Πρόεδρος εφαρμόζει τον Κανονισμό και σε αυτό το θέμα, ενημερώνοντας και τη Διάσκεψη των Προέδρων…
      ΠΑΝΑΓΙΩΤΗΣ ΣΓΟΥΡΙΔΗΣ: Το Σύνταγμα στο άρθρο 140…
      ΝΙΚΟΛΑΟΣ ΣΗΦΟΥΝΑΚΗΣ: Έχει τροπολογίες η Υπουργός.
      ΠΡΟΕΔΡΟΣ (Δημήτριος Σιούφας): Κύριε Σηφουνάκη, οι τροποποιήσεις δεν είναι τροπολογίες! Είναι…
      (Θόρυβος από την πτέρυγα του ΠΑ.ΣΟ.Κ.)
      ΠΡΟΕΔΡΟΣ (Δημήτριος Σιούφας): Παρακαλώ! Παρακαλώ πάρα πολύ! Δεν είναι οι τροποποιήσεις τροπολογίες, κύριοι συνάδελφοι!
      ΚΩΝΣΤΑΝΤΙΝΟΣ ΓΕΙΤΟΝΑΣ: Είναι.
      ΠΡΟΕΔΡΟΣ (Δημήτριος Σιούφας): Μη θέλετε…
      ΚΩΝΣΤΑΝΤΙΝΟΣ ΓΕΙΤΟΝΑΣ: Είναι! Το περιεχόμενο το προσδιορίζει αυτό, κύριε Πρόεδρε.
      ΠΡΟΕΔΡΟΣ (Δημήτριος Σιούφας): Κύριε Γείτονα, θέλετε να κάνουμε συζήτηση; Σας παρακαλώ πάρα πολύ!
      ΚΩΝΣΤΑΝΤΙΝΟΣ ΓΕΙΤΟΝΑΣ: Όχι, να την κάνουμε.
      ΠΡΟΕΔΡΟΣ (Δημήτριος Σιούφας): Διότι αυτό αποτελεί το άκρον άωτον της βυζαντινολογίας. Είναι σα να θέλετε να μου πείτε ότι θα αρχίσουμε συζήτηση για το αν το φύλο των αγγέλων είναι αρσενικό ή θηλυκό ή πόσοι άγγελοι κάθονται στην κορυφή μιας καρφίτσας!
      (Χειροκροτήματα από την πτέρυγα της Νέας Δημοκρατίας)
      ΚΩΝΣΤΑΝΤΙΝΟΣ ΓΕΙΤΟΝΑΣ: Δεν είναι το φύλο των αγγέλων το περιεχόμενο των τροπολογιών! Εσείς δογματίζετε.
      ΠΡΟΕΔΡΟΣ (Δημήτριος Σιούφας): Όχι, κύριε Γείτονα, σας παρακαλώ πάρα πολύ!
      Κυρίες και κύριοι συνάδελφοι, κατόπιν αυτών υπάρχει αίτημα για ονομαστική ψηφοφορία από τους συναδέλφους του ΠΑ.ΣΟ.Κ. στο άρθρο 146 και 148 του σχεδίου νόμου, το οποίο υπογράφουν ο συνάδελφος κ. Χρήστος Παπουτσής, η συνάδελφος…
      ΑΠΟΣΤΟΛΟΣ ΚΑΚΛΑΜΑΝΗΣ: Υπάρχουν δύο τουλάχιστον ουσιαστικές τροπολογίες που μας έδωσε σήμερα η Υπουργός.
      ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, μου απαντήσατε εσφαλμένα.
      ΠΡΟΕΔΡΟΣ (Δημήτριος Σιούφας): Παρακαλώ, έχει κλείσει το θέμα!
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, είπατε ότι τελείωσε η συζήτηση. Αυτό είπατε; 
      ΠΡΟΕΔΡΟΣ (Δημήτριος Σιούφας): Μάλιστα, κύριε Πρόεδρε, αυτό είπα.
      ΑΠΟΣΤΟΛΟΣ ΚΑΚΛΑΜΑΝΗΣ: Ωραία, ο Κανονισμός λέει σε αυτήν την περίπτωση ότι αγορεύει ένας από αυτούς που συμφωνούν, ένας απ’ αυτούς που διαφωνούν…
      ΠΡΟΕΔΡΟΣ (Δημήτριος Σιούφας): Κύριε Πρόεδρε, με συγχωρείτε πάρα πολύ, σας έκανα εναλλακτικές προτάσεις, τις οποίες δεν κάνατε δεκτές. Εφαρμόζω…
      ΑΠΟΣΤΟΛΟΣ ΚΑΚΛΑΜΑΝΗΣ: Κρίμα! Λυπάμαι. Παραβιάζετε τον Κανονισμό και είναι κρίμα.
      ΠΡΟΕΔΡΟΣ (Δημήτριος Σιούφας): Κάνετε πολύ μεγάλο λάθος, κύριε Πρόεδρε.
      ΑΠΟΣΤΟΛΟΣ ΚΑΚΛΑΜΑΝΗΣ: Δυναμιτίζετε τη λειτουργία της Βουλής. Αυτό κάνετε. 
      ΦΙΛΙΠΠΟΣ ΠΕΤΣΑΛΝΙΚΟΣ (Δ’ Αντιπρόεδρος της Βουλής): Κύριε Πρόεδρε, παρακαλώ το λόγο επί του Κανονισμού.
      ΠΡΟΕΔΡΟΣ (Δημήτριος Σιούφας): Όχι, κύριε Πετσάλνικε, δεν έχετε το λόγο. 
      Κύριοι συνάδελφοι, ολοκληρώθηκε η συζήτηση και έχει υποβληθεί αίτηση ονομαστικής ψηφοφορίας Βουλευτών του ΠΑ.ΣΟ.Κ. επί των άρθρων 146 και 148 του νομοσχεδίου του Υπουργείου Απασχόλησης και Κοινωνικής Προστασίας: «Διοικητική και Οργανωτική Μεταρρύθμιση του Συστήματος Κοινωνικής Ασφάλισης και λοιπές ασφαλιστικές διατάξεις», της οποίας το κείμενο έχει ως εξής:
      («                                                                  Αθήνα, 20 Μαρτίου 2008
      Προς: τον Πρόεδρο 
      Της Βουλής των Ελλήνων
      ΑΙΤΗΣΗ ΟΝΟΜΑΣΤΙΚΗΣ ΨΗΦΟΦΟΡΙΑΣ
      Οι υπογράφοντες Βουλευτές ζητούμε να γίνει ονομαστική ψηφοφορία επί των άρθρων 146 και 148 του σχεδίου νόμου, του Υπουργείου Απασχόλησης και Κοινωνικής Προστασίας «Διοικητική και Οργανωτική Μεταρρύθμιση του Συστήματος Κοινωνικής Ασφάλισης και λοιπές ασφαλιστικές διατάξεις».
      Οι Βουλευτές
      Χρήστος Παπουτσής
      Εύη Χριστοφιλοπούλου
      Μαριλίζα Ξενογιαννακοπούλου
      Χρήστος Αηδόνης
      Μάρκος Μπόλαρης
      Βασίλης Κεγκέρογλου
      Γιάννης Σκουλάς
      Λούκα Κατσέλη
      Στάθης Κουτμερίδης
      Γιώργος Παπαδημητρίου
      Λαμπίρης Ηλίας
      Έκτορας Νασιώκας
      Νικόλαος Ζωίδης
      Μιχάλης Κατρίνης
      Νάσος Αλευράς
      Ντίνος Βρεττός
      Μιχάλης Καρχιμάκης
      Βασίλειος Οικονόμου
      Αντωνία Αντωνίου
      Λεωνίδας Γρηγοράκος
      Τσετίν Μαντατζή
      Βασίλης Τόγιας
      Μαρία Δαμανάκη
      Συλβάνα Ράπτη
      Γιάννης Μαγκριώτης
      Δημήτριος Ρέππας
      Δημήτρης Τσιρώνης»
      Θα αναγνώσω τον κατάλογο των υπογραφόντων την αίτηση της ονομαστικής ψηφοφορίας Βουλευτών για να διαπιστωθεί αν υπάρχει ο απαιτούμενος από τον Κανονισμό αριθμός για την υποβολή της.
      Η κ. Παρασκευή Χριστοφιλοπούλου. Παρούσα.
      Η κ. Μαριλίζα Ξενογιαννακοπούλου. Παρούσα.
      Ο κ. Χρήστος Αηδόνης. Παρών.
      Ο κ. Μάρκος Μπόλαρης. Παρών.
      Ο κ. Βασίλειος Κεγκέρογλου. Παρών.
      Ο κ. Ιωάννης Σκουλάς. Παρών.
      Η κ. Λούκα Κατσέλη. Παρούσα.
      Ο κ. Ευστάθιος Κουτμερίδης. Παρών.
      Ο κ. Γιώργος Παπαδημητρίου. Παρών.
      Ο κ. Ηλίας Λαμπίρης. Παρών. 
      Ο κ. Έκτορας Νασιώκας. Παρών.
      Ο κ. Νικόλαος Ζωΐδης. Παρών.
      Ο κ. Μιχαήλ Κατρίνης. Παρών.
      Ο κ. Αθανάσιος Αλευράς. Παρών.
      Ο κ. Κωνσταντίνος Βρεττός. Παρών.
      Ο κ. Μιχάλης Καρχιμάκης. Παρών.
      Κύριοι συνάδελφοι, υπάρχει ο απαιτούμενος από τον Κανονισμό αριθμός υπογραφόντων την αίτηση ονομαστικής ψηφοφορίας Βουλευτών στα άρθρα 146 και 148.
      Καλούνται επί του καταλόγου ο συνάδελφος κ. Γκιουλέκας από την Νέα Δημοκρατία και ο συνάδελφος κ. Λιντζέρης από το ΠΑ.ΣΟ.Κ..
      ΧΡΗΣΤΟΣ ΠΑΠΟΥΤΣΗΣ: Κύριε Πρόεδρε, θέλω να κάνω μία δήλωση πριν την έναρξη της ψηφοφορίας. 
      (Θόρυβος στην Αίθουσα)
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, να το δεχθείτε. Αυτό είναι αυθαιρεσία.   
      ΠΡΟΕΔΡΟΣ (Δημήτριος Σιούφας): Ορίστε, κύριε Παπουτσή, έχετε το λόγο, για να κάνετε τη δήλωση.
      ΧΡΗΣΤΟΣ ΠΑΠΟΥΤΣΗΣ: Κύριε Πρόεδρε, θεωρούμε ότι παραβιάζεται κατάφωρα ο Κανονισμός, θεωρούμε ότι φιμώσατε με επιλογή της Νέας Δημοκρατίας, όχι με δική σας…
      ΠΡΟΕΔΡΟΣ (Δημήτριος Σιούφας): Λανθασμένα το αντιλαμβάνεσθε.
      ΧΡΗΣΤΟΣ ΠΑΠΟΥΤΣΗΣ: Όπως θέλετε. Εμείς αντιλαμβανόμαστε, λοιπόν, ότι η Πλειοψηφία της Νέας Δημοκρατίας επεχείρησε να φιμώσει και το πέτυχε…
      (Θόρυβος και διαμαρτυρίες από την πτέρυγα της Νέας Δημοκρατίας)
      (Χειροκροτήματα από την πτέρυγα του ΠΑ.ΣΟ.Κ.)
        ΧΡΗΣΤΟΣ ΠΑΠΟΥΤΣΗΣ: Επεχείρησε να φιμώσει και το πέτυχε τους Βουλευτές του ΠΑ.ΣΟ.Κ., τριάντα ένα Βουλευτές, οι οποίοι επιμένουν να πάρουν το λόγο επί της συζήτησης της τρίτης ενότητας. 
      (Θόρυβος και διαμαρτυρίες από την πτέρυγα της Νέας Δημοκρατίας)
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΟΣ (Δημήτριος Σιούφας): Ολοκληρώστε, κύριε Παπουτσή. 
      ΧΡΗΣΤΟΣ ΠΑΠΟΥΤΣΗΣ: Τρίτον, επικαλεστήκατε, κύριε Πρόεδρε, την πληροφόρηση που εμείς δεν έχουμε -και προσέξτε το παρακαλώ αυτό- ότι η Κυβέρνηση δεν πρόκειται να δεχτεί καμμία τροπολογία. 
      ΑΠΟΣΤΟΛΟΣ ΚΑΚΛΑΜΑΝΗΣ: Οι τροπολογίες συζητιούνται.
      ΧΡΗΣΤΟΣ ΠΑΠΟΥΤΣΗΣ: Σας προκαλώ, λοιπόν, κύριε Πρόεδρε, να αναζητήσετε από τα Πρακτικά πότε η κυρία Υπουργός είπε ότι η Κυβέρνηση δεν δέχεται καμμία τροπολογία. 
      (Χειροκροτήματα από την πτέρυγα του ΠΑ.ΣΟ.Κ.)
      Σύμφωνα με τον Κανονισμό, λοιπόν, πρέπει να ολοκληρωθεί η συζήτηση επί των άρθρων.
      (Χειροκροτήματα από την πτέρυγα του ΠΑ.ΣΟ.Κ.)
       Αυτό λέει ρητώς ο Κανονισμός και μετά να γίνει συζήτηση επί των τροπολογιών.
      ΠΡΟΕΔΡΟΣ (Δημήτριος Σιούφας): Ποιο είναι το δια ταύτα της ομιλίας σας;
      ΧΡΗΣΤΟΣ ΠΑΠΟΥΤΣΗΣ: Επειδή, κύριε Πρόεδρε, βλέπω ότι επιμένετε σε μία αντιδημοκρατική πρακτική, σας δηλώνουμε ότι, παρά το γεγονός πως από τη Δευτέρα σύσσωμη η Κοινοβουλευτική Ομάδα του ΠΑ.ΣΟ.Κ. είναι εδώ και δίνει τη μάχη, διαφωνούμε με την πρακτική σας και αποχωρούμε από την Αίθουσα.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΟΣ (Δημήτριος Σιούφας): Καλώς.
      (Στο σημείο αυτό εισέρχεται στην Αίθουσα του Κοινοβουλίου ο Πρόεδρος του Πανελληνίου Σοσιαλιστικού Κινήματος και Αρχηγός της Αξιωματικής Αντιπολίτευσης κ. Γεώργιος Παπανδρέου. Όρθιοι οι Βουλευτές του Πανελληνίου Σοσιαλιστικού Κινήματος χειροκροτούν ζωηρά και παρατεταμένα)
      ΧΡΗΣΤΟΣ ΠΑΠΟΥΤΣΗΣ: Αποχωρούμε, καταγγέλλοντας αυτήν τη διαδικασία. 
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Κύριε Πρόεδρε, παρακαλώ το λόγο.
      ΠΡΟΕΔΡΟΣ (Δημήτριος Σιούφας): Το λόγο έχει ο Πρόεδρος του Πανελληνίου Σοσιαλιστικού Κινήματος κ. Γεώργιος Παπανδρέου.
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Πρωτόγνωρη διαδικασία παρακολουθεί ο ελληνικός λαός σε αυτό το οχυρό της δημοκρατίας. Εμείς δεν μπορούμε να ανεχθούμε αυτήν την πολιτική του αυταρχισμού, της ισοπέδωσης όλων των δημοκρατικών διαδικασιών, για να περάσετε εσείς αυταρχικά και ενάντια στη λογική και στη συναίνεση του ελληνικού λαού, με πραξικοπηματικές πράξεις και διαδικασίες, τις δικές σας επιλογές, επιλογές που βάναυσα υπονομεύουν τη λειτουργία της δημοκρατίας στη χώρα μας. 
      (Χειροκροτήματα από την πτέρυγα του ΠΑ.ΣΟ.Κ.)
       (Θόρυβος από την πτέρυγα της Νέας Δημοκρατίας)
       Έτσι είναι. Διαφωνείτε ότι υπάρχει προσπάθεια ουσιαστικής φίμωσης της Αντιπολίτευσης και των απόψεων της δημοκρατίας;
      (Θόρυβος και διαμαρτυρίες από την πτέρυγα της Νέας Δημοκρατίας)
      (Χειροκροτήματα από την πτέρυγα του ΠΑ.ΣΟ.Κ.) 
       ΠΡΟΕΔΡΟΣ (Δημήτριος Σιούφας): Παρακαλώ, κύριοι συνάδελφοι, να ακουστεί ο Πρόεδρος του ΠΑ.ΣΟ.Κ..
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Έχει ευθύνη ο Πρωθυπουργός, έχετε ευθύνη και εσείς, κύριε Πρόεδρε. Εμείς αποχωρούμε από την Αίθουσα, αλλά ο αγώνας συνεχίζεται και στο πεζοδρόμιο και στο δρόμο και παντού.  Δεν θα σταματήσουμε.
      (Όρθιοι οι Βουλευτές του ΠΑ.ΣΟ.Κ. χειροκροτούν ζωηρά και παρατεταμένα) 
      ΠΡΟΕΔΡΟΣ (Δημήτριος Σιούφας): Κύριε Αρχηγέ της Αξιωματικής Αντιπολίτευσης, διακόσιοι σαράντα Βουλευτές μίλησαν και δεν φιμώθηκε κανείς. Η Ολομέλεια και η Πλειοψηφία του Σώματος απεφάσισε για τη διαδικασία. Επιθυμείτε να αποχωρήσετε, είναι δικαίωμά σας.
      (Στο σημείο αυτό οι Βουλευτές του Πανελληνίου Σοσιαλιστικού Κινήματος αποχωρούν από την Αίθουσα του Κοινοβουλίου)
      ΠΑΝΟΣ ΠΑΝΑΓΙΩΤΟΠΟΥΛΟΣ: Κύριε Πρόεδρε, παρακαλώ το λόγο.
      ΠΡΟΕΔΡΟΣ (Δημήτριος Σιούφας): Το λόγο έχει ο κ. Παναγιωτόπουλος.
      ΠΑΝΟΣ ΠΑΝΑΓΙΩΤΟΠΟΥΛΟΣ: Κατ’ αρχάς, κύριε Πρόεδρε, θέλω να εκφράσω…
      (Θόρυβος στην Αίθουσα)
      ΠΡΟΕΔΡΟΣ (Δημήτριος Σιούφας): Ένα λεπτό, κύριε συνάδελφε…
      ΠΑΝΟΣ ΠΑΝΑΓΙΩΤΟΠΟΥΛΟΣ: Θέλω, κύριε Πρόεδρε, με την άδειά σας….
      ΠΡΟΕΔΡΟΣ (Δημήτριος Σιούφας):  Παρακαλώ, κύριε Παναγιωτόπουλε, ένα λεπτό. 
      ΠΑΝΟΣ ΠΑΝΑΓΙΩΤΟΠΟΥΛΟΣ: Καλό να το ακούσουν πριν φύγουν, κύριε Πρόεδρε. 
      ΠΡΟΕΔΡΟΣ (Δημήτριος Σιούφας):  Όχι, κύριε Παναγιωτόπουλε.
      Τώρα μπορείτε να μιλήσετε. 
      ΠΑΝΟΣ ΠΑΝΑΓΙΩΤΟΠΟΥΛΟΣ: Θέλω να εκφράσω τη λύπη μου και την κατάπληξή μου για τον τρόπο που εννοούν οι συνάδελφοι του ΠΑ.ΣΟ.Κ. και ιδιαιτέρως η ηγεσία του ΠΑ.ΣΟ.Κ. τον Κανονισμό της Βουλής. Όταν τους συμφέρει τον επικαλούνται, όταν δεν τους συμφέρει, τον καταπατούν. Είναι πρωτοφανές, να έχει υποβληθεί στο Προεδρείο αίτημα διεξαγωγής ονομαστικής ψηφοφορίας και τη στιγμή που ο Πρόεδρος του Σώματος διαβάζει τον κατάλογο των υπογραψάντων, εφαρμόζοντας τον Κανονισμό, την ίδια στιγμή να δηλώνουν ότι αποχωρούν. 
      Επιθυμούσαν την ονομαστική ψηφοφορία ή δεν την επιθυμούσαν; Ή προέκυψε άλλη σκοπιμότητα στο δρόμο; Εδώ το εθνικό Κοινοβούλιο πέφτει απόψε θύμα και μαζί του το ήπιο κλίμα διεξαγωγής των δημοκρατικών συζητήσεων, ενώπιον της Εθνικής Αντιπροσωπείας, πέφτουν θύματα των εύκολων τακτικισμών και των ευκαιριακών και καιροσκοπικών ελιγμών της ηγεσίας του ΠΑ.ΣΟ.Κ..
      Και κάτι ακόμη, κύριε Πρόεδρε, η καταφυγή στην οξύτητα, στην ένταση, στις αποχωρήσεις, αποτελεί το ύστατο καταφύγιο και το τελευταίο εργαλείο, όσων δεν έχουν πολιτικά επιχειρήματα και δεν έχουν προτάσεις για το μείζον ασφαλιστικό ζήτημα που απασχολεί την ελληνική κοινωνία και τον ελληνικό λαό. Εμείς είμαστε εδώ, τους αφήνουμε να λάμψουν με την απουσία της φυσικής τους παρουσίας και με την κενότητα των επιχειρημάτων και των προτάσεών τους. Είμαστε εδώ για να ψηφίσουμε για το καλό του ελληνικού λαού. 
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΟΣ (Δημήτριος Σιούφας):  Ο συνάδελφος κ. Δραγασάκης έχει το λόγο.
      ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, εμείς υποφέραμε απόψε με τα διαδικαστικά σας εδώ. Πέντε φορές μίλησε ο κ. Παναγιωτόπουλος, πέντε ο κ. Παπουτσής και εγώ έπρεπε να ανέβω στα κεραμίδια,  για  να μπορέσω να μιλήσω τρία λεπτά.
      (Θόρυβος στην Αίθουσα)
      Αυτές οι αντιπαραθέσεις έχουν κουράσει τον κόσμο. Εμείς είμαστε εδώ για να σας αλλάξουμε τα φώτα με βάση το Σύνταγμα, με βάση τους κανόνες και με βάση τη δυναμική της κοινωνίας με την οποία είστε αντιμέτωποι.
      Επί του συγκεκριμένου. Εμείς σεβόμαστε το δικαίωμα κάθε Βουλευτή να θέλει να καταθέσει τροπολογία και να συζητηθεί η τροπολογία. Και εκφράσαμε από χθες, κύριε Πρόεδρε, τις επιφυλάξεις μας για τις διαδικασίες εξπρές.  Μπορούσαν να ήταν πιο χαλαρές οι διαδικασίες. Όχι σε θέματα ωρών, λεπτών, ημερών. Εμείς ως κόμμα –γι’ αυτό και δεν παρεμβήκαμε πριν- έχουμε πει από την αρχή ότι αυτό το νομοσχέδιο για εμάς δεν βελτιώνεται. Πρέπει να αποσυρθεί. Γι’ αυτό και δεν καταθέσαμε τροπολογίες, γι’ αυτό και δεν θα συμμετείχαμε σε καμμία συζήτηση για τροπολογίες, αλλά το δικαίωμα του Βουλευτή για τροπολογία πρέπει να το σεβόμαστε, ανεξάρτητα από την ιδιαίτερη άποψή μας. 
      Σε ό,τι αφορά την ουσία του θέματος. Εμείς αναπτύξαμε εδώ με τον εισηγητή μας κ. Λαφαζάνη και με τους υπόλοιπους Βουλευτές, εκατό λόγους για τους οποίους διαφωνούμε με το σχέδιο νόμου και άλλον έναν, τον εκατοστό πρώτο λόγο. Ο εκατοστός πρώτος λόγος είναι ότι έχουμε εναλλακτική άποψη. Έχουμε εναλλακτική πρόταση και φιλοδοξούμε αυτό το Κοινοβούλιο να ζήσει κάποτε μία στιγμή διαφορετική. Φιλοδοξούμε τα ίδια τα συνδικάτα, τα ίδια τα κοινωνικά κινήματα να ετοιμάσουν πρόταση νόμου. Να υποβληθεί σε όλους μας, να τη συζητήσουμε εδώ και θα εργαστούμε προς αυτήν την κατεύθυνση.
      Το δεύτερο και τελειώνω. Μας απασχόλησε αυτό το νομοσχέδιο και το αντιμετωπίσαμε με προσοχή και με ενδιαφέρον. Θα έχετε αντιληφθεί, κυρίες και κύριοι συνάδελφοι, και με την ομιλία του Προέδρου της Κοινοβουλευτικής μας Ομάδας Αλέκου Αλαβάνου και με τις τοποθετήσεις όλων μας, ότι μας απασχολεί και αγωνιούμε και για την επόμενη μέρα αυτού του νομοσχεδίου.
      Και θα ήθελα να τελειώσω συνοψίζοντας τις τρεις εκδοχές που εμείς βλέπουμε να υπάρχουν. 
      Πριν τις εκδοχές όμως επειδή η κυρία  Υπουργός υποσχέθηκε ότι θα φέρει νομοσχέδιο για τους αγρότες, θα θέλαμε να μας πείτε κυρία Υπουργέ πότε το βλέπετε. Είμαστε επίμονοι με τους χρόνους, είμαστε κόμμα οργανωμένο, προσπαθούμε να έχουμε χρονοδιάγραμμα σε ό,τι κάνουμε, θέλουμε να σκεφτόμαστε το μέλλον. Πέστε πότε θα έρθει. 
      Δεύτερο αίτημα. Μαζί με τους αγρότες βάλτε και τους καλλιτέχνες. Δεν υπάρχει ασφαλιστικό σύστημα για τους καλλιτέχνες. Αφού θα κάνετε κάτι, κάντε το και για τους καλλιτέχνες. 
      Και έρχομαι στις τρεις εκδοχές που υπάρχουν, κατά την άποψή μας και τελειώνω. Πρώτον, να αποσύρει η Kυβέρνηση το νομοσχέδιο, λαμβάνοντας υπ' όψιν το κλίμα που δημιουργήθηκε στην κοινωνία, τις διαφορετικές απόψεις που υπάρχουν. 
      Δεύτερη εναλλακτική δυνατότητα είναι να δεχθείτε την πρόταση για δημοψήφισμα. Είναι η δημοκρατική διέξοδος, είναι η θεσμική διέξοδος. Όποιος απορρίπτει θεσμική διέξοδο, πρέπει να τοποθετηθεί και στο ερώτημα: Έξω από τους θεσμούς τι; Δεν επεκτείνομαι. 
      Η τρίτη δυνατότητα που υπάρχει δυστυχώς φεύγει πια έξω από τη Βουλή, αφορά τον Πρόεδρο της Δημοκρατίας. 
      Εμείς δεν θέλουμε να παρέμβουμε στο θέμα αυτό. Θεωρούμε, όμως, ότι ένας Πρόεδρος της Δημοκρατίας, ο οποίος έχει μιλήσει κατά της φτώχειας θα έχει πρόβλημα να ψηφίσει ένα νομοσχέδιο, ένα νόμο που έχει το άρθρο 148. Πιστεύουμε ότι ένας Πρόεδρος της Δημοκρατίας, ο οποίος έχει μιλήσει υπέρ των κοινωνικών κινητοποιήσεων θα έχει πρόβλημα να ψηφίσει ένα νόμο που έχει απέναντί του την κοινωνία. Μη δημιουργήσετε πρόβλημα και δίλημμα στον Πρόεδρο της Δημοκρατίας. Αυτό είναι το αίτημά μας. Ευχαριστώ. 
      (Χειροκροτήματα από την πτέρυγα του Συνασπισμού Ριζοσπαστικής Αριστεράς) 
      ΠΡΟΕΔΡΟΣ (Δημήτριος Σιούφας): Το λόγο έχει ο Υπουργός των Εσωτερικών και στη συνέχεια θα ακολουθήσει η ψηφοφορία. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Κύριε Πρόεδρε, επιτρέψτε μου να απαντήσω πολύ σύντομα συνολικά σε όσα ελέχθησαν. 
      Το πρώτο που θέλω να πω: Είναι πραγματικό ολίσθημα από την πλευρά του κ. Βενιζέλου να μιλάει, όταν έχει αποφανθεί η Πλειοψηφία της Βουλής πάνω σε θέματα ...
      ΦΩΤΗΣ ΚΟΥΒΕΛΗΣ: Έφυγε. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Κύριε Κουβέλη, δεν με ενδιαφέρει αν έφυγε. Εδώ ακούστηκαν ορισμένα πράγματα. Όσοι είναι τώρα απόντες όταν μίλησαν προηγουμένως φέρουν την ευθύνη των λόγων τους. 
      ΠΑΝΟΣ ΠΑΝΑΓΙΩΤΟΠΟΥΛΟΣ: Και την ευθύνη των αποφάσεών τους. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Ας ήταν εδώ για να το καταλάβουν. Αλλά όταν ακούω έναν κορυφαίο του ΠΑ.ΣΟ.Κ. και καθηγητή του συνταγματικού δικαίου να μιλάει για «ανυπόστατο» απόφασης της Πλειοψηφίας της Βουλής σχετικά με την ερμηνεία του Κανονισμού της Βουλής, ένα μπορώ να αντιληφθώ. Έχει και η αλαζονεία τα όριά της. 
      Το δεύτερο. Εσείς χαίρομαι ιδιαίτερα που βρίσκεστε εδώ συνεπείς στις απόψεις σας. Ίσως αυτός είναι και ένας λόγος για τον οποίο βλέπετε ένα κόμμα μικρότερο σε εκλογική δύναμη ότι έχει την πρωτοβουλία πραγμάτων γενικώς στην αντιπολίτευση για να σέρνει και την Αξιωματική Αντιπολίτευση πίσω του. Μπράβο σας. Δικαίωμά σας. Ας όψεται  η Αξιωματική Αντιπολίτευση. 
      ΦΩΤΗΣ ΚΟΥΒΕΛΗΣ: Θα γίνει μεγάλο, κύριε Υπουργέ. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Χαίρομαι, κύριε Κουβέλη. Αυτή είναι η δύναμη της δημοκρατίας, να επιτρέπει σε μικρότερα κόμματα να γίνονται μεγάλα και σε μεγάλα να γίνονται μικρά όταν δεν ανταποκρίνονται στο ύψος των περιστάσεων. Αλλά αυτό θα το αποφασίσει ο ελληνικός λαός. 
      (Χειροκροτήματα από την πτέρυγα της Νέας Δημοκρατίας)
       Παρακαλώ όμως ένα πράγμα. Μη μετατρέπεσθε, δεν είναι δικό σας θέμα σε αυτόκλητο υπερασπιστή των δικαιωμάτων και των υποχρεώσεων του Προέδρου της Δημοκρατίας. 
      (Χειροκροτήματα από την πτέρυγα της Νέας Δημοκρατίας)
       Ο Πρόεδρος της Δημοκρατίας είναι εκείνος ο οποίος θα κρίνει πώς θα ασκήσει τα καθήκοντά του. Δεν έχει ανάγκη ούτε από συνηγόρους ούτε ερμηνευτές του Συντάγματος. 
      ΦΩΤΗΣ ΚΟΥΒΕΛΗΣ: Ας τα λέμε και εμείς, κύριε Υπουργέ. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Και θέλω να έρθω στο ζήτημα, το οποίο ετέθη μέσα σ’ αυτή την Αίθουσα σχετικά με την αποχώρηση του ΠΑ.ΣΟ.Κ.. 
      Κυρίες και κύριοι συνάδελφοι -και απευθύνομαι σε όλους σας- είδατε ένα πράγμα. Η αποχώρηση ήταν προσχεδιασμένη. Ακούσατε –και είναι πρωτοφανές στα κοινοβουλευτικά χρονικά- τον Κοινοβουλευτικό Εκπρόσωπο να εξαγγέλλει αποχώρηση και να τρέχει ο Αρχηγός της Αξιωματικής Αντιπολίτευσης να επικυρώσει αυτό που είχε προαποφασίσει το κόμμα και το οποίο προανήγγειλε ο κ. Παπουτσής. 
      (Χειροκροτήματα από την πτέρυγα της Νέας Δημοκρατίας)
      Θα πω μόνο στον κ. Παπανδρέου ένα πράγμα, επειδή το καλεί το όνομά του. Θυμηθείτε, ότι ο Γεώργιος Παπανδρέου -δι’ άλλην αιτίαν σχετικά με το θέμα αυτό, αλλά συντρέχει και συνδυάζεται- είχε πει: «Προτίμησαν την φυγή από την ταπείνωση». Αυτό έκανε σήμερα το ΠΑ.ΣΟ.Κ..
      (Χειροκροτήματα από την πτέρυγα της Νέας Δημοκρατίας)
      Προτίμησε τη φυγή από την κοινοβουλευτική ταπείνωση για τρεις λόγους: για έλλειψη θέσεων, για έλλειψη συνέπειας και για έλλειψη συνοχής.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, εφήρμοσα σε θρησκευτική ευλάβεια τον Κανονισμό. Έδωσα όλη την άνεση του χρόνου και κατά παράβαση του Κανονισμού στους Κοινοβουλευτικούς Εκπροσώπους όλων των κομμάτων. Θέλω και ο ίδιος να εξάρω τη θεσμική υπευθυνότητα του ΣΥ.ΡΙΖ.Α..  
      Ακόμα, κυρίες και κύριοι συνάδελφοι, σε ό,τι αφορά το θέμα των τροπολογιών που είχαν υποβάλει οι συνάδελφοι Βουλευτές, η Υπουργός μέχρι και την τελευταία παρέμβασή της δεν έκανε απολύτως καμία αναφορά ότι δέχεται κάποια από τις τροπολογίες οι οποίες είχαν υποβληθεί. Εάν υπήρχε τέτοιο θέμα, θα το είχε θέσει. Και παρακαλώ πολύ για δύο λεπτά την Υπουργό -και στη συνέχεια να προχωρήσουμε στην ψήφιση των άρθρων- αν πραγματικά ερμήνευσα την πρόθεσή της να μην δεχτεί καμμία από τις τροπολογίες των συναδέλφων Βουλευτών.
      Και τέλος, η απόφαση του Σώματος να γίνει η ονομαστική ψηφοφορία που προανήγγειλε ο Κοινοβουλευτικός Εκπρόσωπος του ΠΑ.ΣΟ.Κ. στις 23.30’ είναι απόφαση σεβαστή, σε αυτήν επέμενα και σε αυτό το πράγμα δέχομαι την οποιαδήποτε κατηγορία μου απευθύνθηκε από την πλευρά και την πτέρυγα του ΠΑ.ΣΟ.Κ..
      (Χειροκροτήματα από την πτέρυγα της Νέας Δημοκρατίας)
      Κυρία Υπουργέ, έχετε το λόγο για δύο λεπτά.
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Απασχόλησης και Κοινωνικής Προστασίας): Κύριε Πρόεδρε, κυρίες και κύριοι συνάδελφοι, εγώ θα ήθελα να ευχαριστήσω τους συναδέλφους που αυτές τις ημέρες ξενυχτήσαμε μαζί. Να ευχαριστήσω επίσης τους υπαλλήλους της Βουλής. Θεωρώ ότι πρέπει να είμαστε πολύ υπερήφανοι ως Κυβέρνηση γιατί οι δεσμεύσεις μας, οι δεσμεύσεις του Πρωθυπουργού και οι δεσμεύσεις της παράταξής μας απέναντι στον ελληνικό λαό, υλοποιήθηκαν και σε λίγη ώρα θα είναι νόμος του κράτους η μεγάλη ασφαλιστική μεταρρύθμιση που δίνει σιγουριά στο παρόν και προοπτική για το μέλλον.
      Κύριε Πρόεδρε, επειδή πολλά ελέχθησαν και για το θέμα των τροπολογιών, πρέπει να πω -και το είχα πει και στους συναδέλφους και κατ’ ιδίαν- ότι δεν έκανα ούτε θα έκανα καμμία αναφορά στις τροπολογίες, διότι το συγκεκριμένο νομοσχέδιο είναι θεσμικό νομοσχέδιο. Άλλωστε σχεδόν το σύνολο των τροπολογιών αφορούσε συνταξιοδοτικά ζητήματα, τα οποία, όπως είναι γνωστό στους συναδέλφους, χρειάζονται ειδικό νόμο και γνωμοδότηση από το Ελεγκτικό Συνέδριο. 
      Θέλω να πω ότι αυτές τις μέρες δόθηκε υπεραρκετός χρόνος σε όλους τους συναδέλφους. Και αισθάνομαι την ανάγκη να ευχαριστήσω εσάς κύριε Πρόεδρε και τους Αντιπροέδρους, όπως και τους υπαλλήλους της Έδρας. Θητεύω πολλά χρόνια στη Βουλή, αλλά πρέπει να πω ότι πρώτη φορά με τη διαδικασία αυτή υπήρξε τέτοια άνεση χρόνου για όλους τους συναδέλφους να μιλήσουν και μάλιστα να παίρνουν το λόγο οι Κοινοβουλευτικοί Εκπρόσωποι και όταν ακόμη δεν το εδικαιούντο από τον Κανονισμό. Να ευχαριστήσω και τους συναδέλφους του ΣΥ.ΡΙΖ.Α. μια και είναι μόνο εκείνοι εδώ στη Βουλή. Πρέπει να πω ότι ήταν πολύ εποικοδομητικές οι παρατηρήσεις τους. Γενικότερα να πω ότι πολλές από τις παρατηρήσεις των συναδέλφων τις ενσωματώσαμε στο υπό ψήφιση νομοσχέδιο. Είναι αλήθεια ότι ακούστηκαν και υπερβολές και ανακρίβειες σ’ αυτήν εδώ την Αίθουσα, αλλά όμως πάντα, όταν γεννιέται κάτι πολύ μεγάλο και νέο, αυτά είναι φυσιολογικά.
      Εγώ προσωπικά ως αρμόδια Υπουργός  αισθάνομαι πολύ μεγάλη την τιμή διότι αυτή τη βαθιά τομή, αυτή τη μεγάλη μεταρρύθμιση για την οποία έχουμε πολύ νωπή την εντολή του ελληνικού λαού μου δόθηκε η ευκαιρία να την υπερασπισθώ εδώ στη Βουλή. Η χώρα πρέπει να φύγει μπροστά. Η Ελλάδα πρέπει να προχωρήσει μπροστά. Όχι πια διαχείριση. Ο ελληνικός λαός μας έδωσε την εντολή για μεταρρυθμίσεις. Και τις πραγματοποιούμε.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Δημήτριος Σιούφας): Ο Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς κ. Αλέξανδρος Αλαβάνος, έχει το λόγο.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Κατ΄ αρχάς, κύριε  Πρόεδρε, κλείνοντας αυτή τη διαδικασία εγώ θέλω να ευχαριστήσω τους υπαλλήλους της Βουλής στα Πρακτικά και σε άλλες υπηρεσίες  γιατί όντως αυτές τις ημέρες έκαναν μια πολύ κοπιαστική δουλειά. Θέλω να ευχαριστήσω όλους όσους στήριξαν αυτήν την προσπάθεια που έγινε.
      Δεύτερον, θέλω να πω ότι εμείς έχοντας πλήρη αντίθεση με το νομοσχέδιο όντας αποφασισμένοι να μην κάνουμε τροπολογίες και να μην μπούμε στην ψηφοφορία κανενός επιμέρους άρθρου ξέροντας ότι η διαδικασία η οποία ακολουθήθηκε σε πολλά σημεία ήταν πιεστική και ότι δεν δόθηκε η δυνατότητα κυρίως στην κοινωνία να παρακολουθήσει τη συζήτησή μας, είπαμε ότι θα μείνουμε γιατί θέλαμε και θέλουμε να ακουστεί ο λόγος του Συνασπισμού Ριζοσπαστικής Αριστεράς. 
      Εμείς δεν ακολουθούμε τις τακτικές διαδικαστικές διαφορές ακόμη και αν έχει δίκιο αυτός που τις υποστηρίζει γιατί είναι αυτές που επικρατούν και σκιάζουν τις πραγματικές πολιτικές αντιθέσεις και το μεγάλο χαντάκι το οποίο χωρίζει τις θέσεις του δικού μας κόμματος με το κυβερνητικό κόμμα. Θέλω να πω ότι εδώ θα γίνει η ψηφοφορία. Πιστεύω όμως ότι το νομοσχέδιο ήδη έχει ψηφιστεί στην κοινωνία και η κοινωνία είναι αντίθετη με αυτό. Το ποτάμι δεν γυρίζει πίσω. Όπως το άρθρο 16 με άλλο τρόπο θα ακυρωθεί και αυτό το νομοσχέδιο και οι διατάξεις αυτού του νομοσχεδίου και οι διατάξεις όμως που ισχύουν του νόμου του ΠΑ.ΣΟ.Κ. του 2002 και της Νέας Δημοκρατίας του 1990 και του 1992.
      Θα δώσουμε τη μάχη και καλούμε όλους τους εργαζόμενους να στηρίξουν σε αυτή τη μάχη. Θέλω να πω ότι αυτή η εικόνα της Βουλής χωρίς να παραγνωρίζω τη σημασία κανενός κόμματος που λείπει, σήμερα δείχνει τους πραγματικούς αντιπάλους. Θέλω να πω ότι αυτή τη φορά απέναντι στη Νέα Δημοκρατία δεν είναι μία άλλη μέσα στα πλαίσια του δικομματισμού πρόταση που διαφοροποιείται σε δευτερεύοντα σημεία αλλά είναι η ριζοσπαστική πολιτική των προωθημένων μεταρρυθμίσεων της Αριστεράς έξω από το δικομματισμό. Πιστεύουμε με όλα τα στοιχεία που δίνονται από τις έρευνες ότι αυτή η πολιτική, αυτοί οι στόχοι, ένα ασφαλιστικό σύστημα και μια φορολογία υπέρ των εργαζομένων είναι που θα οδηγήσουν μαζί με τα θέματα της παιδείας και τα άλλα μεγάλα θέματα σε μια νέα Πλειοψηφία και σε μια νέα Κυβέρνηση με επίκεντρο τις δυνάμεις της Αριστεράς.
      Γι’ αυτό καταλήγω λέγοντάς σας ότι αν δεν αποσύρετε το νομοσχέδιό σας που δεν θα το κάνετε, εμείς καλούμε όλους τους εργαζόμενους να δώσουν τη μάχη για να αποσυρθεί γρήγορα η Κυβέρνηση της Νέας Δημοκρατίας και να ανοίξει μια πρωτόγνωρη σελίδα για τον τόπο.
      (Χειροκροτήματα από την πτέρυγα του ΣΥ.ΡΙΖ.Α.)
      ΠΡΟΕΔΡΟΣ (Δημήτριος Σιούφας): Κύριοι συνάδελφοι, οι αποδεχόμενοι τα άρθρα 146 και 148 λέγουν «ΝΑΙ».
      Οι μη αποδεχόμενοι τα άρθρα λέγουν «ΟΧΙ».
      Οι αρνούμενοι ψήφο λέγουν «ΠΑΡΩΝ».
      Παρακαλώ το συνάδελφο κ. Γκιουλέκα από τη Νέα Δημοκρατία και το συνάδελφο κ. Λεβέντη από τον ΣΥ.ΡΙΖ.Α. να προσέλθουν επί του καταλόγου αφού η αίτηση για ονομαστική ψηφοφορία που υπεβλήθη από τους συναδέλφους του ΠΑ.ΣΟ.Κ. και ήταν παρόντες στην ανάγνωση του καταλόγου είναι ισχυρή.
      Σας ενημερώνω ότι έχουν έρθει στο Προεδρείο τηλεομοιοτυπίες συναδέλφων, σύμφωνα με το άρθρο 70 Α του Κανονισμού της Βουλής, οι οποίοι γνωστοποιούν την ψήφο τους επί της ενότητας των άρθρων 146 έως και 150 του νομοσχεδίου. Αυτές οι ψήφοι θα ανακοινωθούν και θα συνυπολογιστούν στην καταμέτρηση η οποία θα ακολουθήσει. 
      Παρακαλώ να αρχίσει η ανάγνωση του καταλόγου.
      (ΨΗΦΟΦΟΡΙΑ)
      (Kατά τη διάρκεια της ψηφοφορίας εισέρχεται στην Αίθουσα της Εθνικής Αντιπροσωπείας ο Πρωθυπουργός και Πρόεδρος της Νέας Δημοκρατίας κ. Κωνσταντίνος Καραμανλής.
      ( Όρθιοι οι Βουλευτές της Νέας Δημοκρατίας χειροκροτούν ζωηρά και παρατεταμένα)
       (ΜΕΤΑ ΚΑΙ ΤΗ ΔΕΥΤΕΡΗ ΑΝΑΓΝΩΣΗ ΤΟΥ ΚΑΤΑΛΟΓΟΥ)
      ΠΡΟΕΔΡΟΣ (Δημήτριος Σιούφας): Υπάρχει κανείς συνάδελφος ο οποίος δεν άκουσε το όνομά του; Κανείς.
      Κυρίες και κύριοι συνάδελφοι, θα σας διαβάσω την επιστολή την οποία έλαβα από τον Πρόεδρο κ. Μιλτιάδη Έβερτ, ο οποίος λέει  προς τον Πρόεδρο της Βουλής: «Λόγω έκτακτης ανάγκης δεν δύναμαι να παραστώ κατά την ονομαστική ψηφοφορία σχετικά με τα άρθρα της τρίτης ενότητας (146-150) του νομοσχεδίου «Διοικητική και οργανωτική μεταρρύθμιση του Συστήματος Κοινωνικής Ασφάλισης».
      Δηλώνω ότι αν παρευρισκόμουν, ανεπιφύλακτα θα εψήφιζα «ΝΑΙ σε όλα» σχετικά με τα άρθρα της τρίτης ενότητας του ως άνω νομοσχεδίου.»
      Αυτή η ψήφος δεν προσμετράται στο αποτέλεσμα της ψηφοφορίας. 
      Οι επιστολές κατατίθενται και καταχωρίζονται στα Πρακτικά. 
      (Στο σημείο αυτό κατατίθενται για τα Πρακτικά οι προαναφερθείσες επιστολές οι οποίες έχουν ως εξής:
      ( Να φωτογραφηθούν οι σελ. 666-671)
      ΠΡΟΕΔΡΟΣ (Δημήτριος Σιούφας): Κηρύσσεται περαιωμένη η ψηφοφορία και παρακαλώ τους κυρίους ψηφολέκτες να προβούν στην καταμέτρηση των ψήφων και την εξαγωγή του αποτελέσματος.
      (ΚΑΤΑΜΕΤΡΗΣΗ)
      (ΜΕΤΆ ΤΗΝ ΚΑΤΑΜΕΤΡΗΣΗ)
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, έχω την τιμή να σας ανακοινώσω το αποτέλεσμα της διεξαχθείσας ονομαστικής ψηφοφορίας. 
      Ψήφισαν 164 συνάδελφοι Βουλευτές. 
      «ΝΑΙ» εψήφισαν 151 Βουλευτές.
      (Όρθιοι οι Βουλευτές της Νέας Δημοκρατίας χειροκροτούν ζωηρά και παρατεταμένα)
      «ΟΧΙ» εψήφισαν 13 Βουλευτές, σύμφωνα με το παρακάτω πρωτόκολλο ονομαστικής ψηφοφορίας:
      
      « ΟΝΟΜΑΣΤΙΚΗ ΨΗΦΟΦΟΡΙΑ ΕΠΙ ΤΩΝ ΑΡΘΡΩΝ 146, 148                        EΠIKPATEIAΣ      NAI      OXI      Έβερτ Μιλτιάδης	      -            Σουφλιάς Γεώργιος	      +            Ρουσόπουλος Θεόδωρος	      +            Χηνοφώτης Παναγιώτης	      +            Πατριανάκου Φεβρωνία	      +            Κατσέλη Λούκα	            -      Παπαδημητρίου Γεώργιος	            -      Ραγκούσης Ιωάννης	            -      Δραγώνα Θάλεια	            -      Κουβέλης Σπυρίδων	            -      Καζάκος Κωνσταντίνος	            -      Μπανιάς Ιωάννης	            +                        Α΄ ΑΘΗΝΩΝ                  Μπακογιάννη Θεοδώρα (Ντόρα)	      +            Αβραμόπουλος Δημήτριος	      +            Αλογοσκούφης Γεώργιος	      +            Παυλόπουλος Προκόπιος	      +            Βουλγαράκης Γεώργιος	      +            Πιπιλή Φωτεινή	      +            Μπενάκη-Ψαρούδα Άννα	      +            Σκανδαλίδης Κωνσταντίνος	            -      Διαμαντοπούλου Άννα	            -      Παπουτσής Χρήστος	            -      Ράπτη Αναστασία - Συλβάνα	            -      Αλευράς Αθανάσιος (Νάσος)	            -      Κανέλλη Γαρυφαλλιά (Λιάνα)	            -      Καφαντάρη Ευθαλία (Λίλα)	            -      Φιλίνη Άννα	            +      Κοροβέσης Περικλής - Ηλίας	            +      Πλεύρης Αθανάσιος	            -                        Β΄ ΑΘΗΝΩΝ                  Μητσοτάκης Κυριάκος	      +            Μεϊμαράκης Ευάγγελος -Βασίλειος	      +            Γιακουμάτος Γεράσιμος	      +            Ζαγορίτης Ελευθέριος (Λευτέρης)	      +            Λιάπης Μιχάλης -Γιώργος	      +            Σπηλιωτόπουλος Αριστόβουλος (Άρης)      +            Χατζηδάκης Κωνσταντίνος	      +            Παπακώστα-Σιδηροπούλου Κατερίνα      +            Πετραλιά-Πάλλη Φάνη 	      +            Καμμένος Παναγιώτης (Πάνος)	      +            Ντινόπουλος Αργύριος	      +            Βαρβιτσιώτης Μιλτιάδης	      +            Πολύδωρας Βύρων	      +            Παναγιωτόπουλος Παναγιώτης (Πάνος)      +            Σταθάκης Αριστοτέλης (Άρης)	      +            Κασίμης Θεόδωρος 	      +            Παπαθανασίου Γιάννης	      +            Λοβέρδος Ανδρέας	            -      Ανδρουλάκης Δημήτριος (Μίμης)	            -      Χρυσοχοΐδης Μιχαήλ	            -      Αποστολάκη Ελένη-Μαρία (Μιλένα)	            -      Δημαράς Ιωάννης	            -      Δαμανάκη Μαρία	            -      Κακλαμάνης Απόστολος	            -      Ευθυμίου Πέτρος	            -      Παπανδρέου Βασιλική (Βάσω)	            -      Παπαδόπουλος Αλέξανδρος (Αλέκος)            -      Γείτονας Κωνσταντίνος	            -      Ξενογιαννακοπούλου Μαρία-Ελίζα (Μαριλίζα)            -      Σακοράφα Σοφία	            -      Χυτήρης Τηλέμαχος	            -      Παπαρήγα Αλεξάνδρα	            -      Χαλβατζής Σπυρίδων	            -      Μαυρίκος Γεώργιος	            -      Πρωτούλης Ιωάννης	            -      Μελά Παναγιώτα - Εύα	            -      Κουβέλης Φώτιος-Φανούριος	            +      Δραγασάκης Ιωάννης 	            +      Παπαγιαννάκης Μιχαήλ	            -      Ψαριανός Γρηγόριος	            +      Γεωργιάδης Σπυρίδων - Άδωνις	            -      Αϊβαλιώτης Κωνσταντίνος 	            -                        ΝΟΜΟΣ ΑΙΤΩΛΙΑΣ ΚΑΙ ΑΚΑΡΝΑΝΙΑΣ                  Μαγγίνας Βασίλειος	      +            Σαλμάς Μάριος	      +            Λιβανός Σπυρίδωνας - Παναγιώτης (Σπήλιος)      +            Σταμάτης Δημήτριος	      +            Μωραΐτης Αθανάσιος (Θάνος)	            -      Βερελής Χρήστος	            -      Γιαννακά Σοφία	            -      Μωραΐτης Νικόλαος	            -      	                  ΝΟΜΟΣ ΑΡΓΟΛΙΔΟΣ                  Μανώλης  Ιωάννης	      +            Παπαδημητρίου Ελισάβετ (Έλσα)	      +            Μανιάτης Ιωάννης	            -                        ΝΟΜΟΣ ΑΡΚΑΔΙΑΣ                  Τατούλης Πέτρος	      +            Λυκουρέντζος Ανδρέας	      +            Ρέππας Δημήτριος	            -                        ΝΟΜΟΣ ΑΡΤΗΣ                  Παπασιώζος Κωνσταντίνος	      +            Παπαγεωργίου Γεώργιος	      +            Τσιρώνης Δημήτριος	            -                        ΝΟΜΟΣ ΑΤΤΙΚΗΣ                  Βλάχος Γεώργιος	      +            Δούκας Πέτρος	      +            Καντερές Νικόλαος	      +            Σταύρου Απόστολος	      +            Μπούρας Αθανάσιος	      +            Πάγκαλος Θεόδωρος	            -      Χριστοφιλοπούλου Παρασκευή (Εύη)	            -      Οικονόμου Βασίλειος	            -      Βρεττός Κωνσταντίνος (Ντίνος)	            -      Κουμπούρης Δήμος	            -      Λεβέντης Αθανάσιος	            +      Βορίδης Μαυρουδής (Μάκης)	                                    ΝΟΜΟΣ ΑΧΑΪΑΣ                   Μπεκίρης Μιχαήλ	      +            Παπαδημάτος Νικόλαος	      +            Ράγιου-Μεντζελοπούλου Αναστασία (Νατάσα)      +            Παπανδρέου Γεώργιος	            -      Κατσιφάρας Απόστολος	            -      Βέρρας Μιλτιάδης	            -      Σπηλιόπουλος Κωνσταντίνος	            -      Καραθανασόπουλος Νικόλαος 	            -      Τσούκαλης Νικόλαος	            +                        ΝΟΜΟΣ ΒΟΙΩΤΙΑΣ                   Μπασιάκος Ευάγγελος	      +            Γιαννάκης Μιχαήλ	      +            Κουτσούμπας Ανδρέας	      +            Τόγιας Βασίλειος	            -                        ΝΟΜΟΣ ΓΡΕΒΕΝΩΝ                   Φώλιας Χρήστος	      +                              ΝΟΜΟΣ ΔΡΑΜΑΣ                   Δαϊλάκης Σταύρος	      +            Τζίμας Μαργαρίτης	      +            Αηδόνης Χρήστος	            -                        ΝΟΜΟΣ ΔΩΔΕΚΑΝΗΣΟΥ                   Παυλίδης Αριστοτέλης	      +            Βαληνάκης Ιωάννης	      +            Καραμάριος Αναστάσιος	      +            Νικητιάδης Γεώργιος	            -      Ζωΐδης Νικόλαος	            -                        ΝΟΜΟΣ ΕΒΡΟΥ                  Δερμεντζόπουλος Αλέξανδρος	      +            Γεροντόπουλος Κυριάκος	      +            Κελέτσης Σταύρος	      +            Ντόλιος Γεώργιος	            -                        ΝΟΜΟΣ ΕΥΒΟΙΑΣ                   Κεδίκογλου Συμεών (Σίμος)	      +            Μαρκόπουλος Κωνσταντίνος	      +            Λιάσκος Αναστάσιος	      +            Περλεπέ-Σηφουνάκη Αικατερίνη	            -      Παπαγεωργίου Γεώργιος	            -      Μαρίνος Γεώργιος	            -                        ΝΟΜΟΣ ΕΥΡΥΤΑΝΙΑΣ                   Καρανίκας Ηλίας	            -                        ΝΟΜΟΣ ΖΑΚΥΝΘΟΥ                   Βαρβαρίγος Δημήτριος	            -                        ΝΟΜΟΣ ΗΛΕΙΑΣ                   Κοντογιάννης Γεώργιος	      +            Κανελλοπούλου Κρινιώ	      +            Αδρακτάς Παναγιώτης	      +            Τζαβάρας Κωνσταντίνος	      +            Κουτσούκος  Γιάννης	            -      Κατρίνης Μιχάλης	            -                        ΝΟΜΟΣ ΗΜΑΘΙΑΣ                   Χαλκίδης Μιχαήλ	      +            Φωτιάδης Ηλίας	      +            Τσαβδαρίδης Λάζαρος	      +            Σιδηρόπουλος Αναστάσιος	            -                        ΝΟΜΟΣ ΗΡΑΚΛΕΙΟΥ                   Κεφαλογιάννης Εμμανουήλ	      +            Αυγενάκης Ελευθέριος	      +            Μπαντουβάς Κωνσταντίνος	      +            Κεγκέρογλου Βασίλειος	            -      Στρατάκης Εμμανουήλ	            -      Σκουλάς Ιωάννης	            -      Σκραφνάκη Μαρία	            -      Αλαβάνος Αλέξανδρος	            +      ΝΟΜΟΣ ΘΕΣΠΡΩΤΙΑΣ                  Μπέζας Αντώνιος	      +                              Α΄ ΘΕΣΣΑΛΟΝΙΚΗΣ                  Καραμανλής Κωνσταντίνος	      +            Γκιουλέκας Κωνσταντίνος	      +            Ιωαννίδης Ιωάννης	      +            Ορφανός Γεώργιος	      +            Ράπτη Ελένη	      +            Καλαφάτης Σταύρος	      +            Τζιτζικώστας Απόστολος - Ιωάννης	      +            Βενιζέλος Ευάγγελος	            -      Καστανίδης Χαράλαμπος	            -      Αράπογλου Χρυσή	            -      Καϊλή Ευδοξία - Εύα	            -      Μαγκριώτης Ιωάννης	            -      Ζιώγας Ιωάννης	            -      Καλαντίδου Σοφία	            -      Κουράκης Αναστάσιος	            +      Καρατζαφέρης Γεώργιος	            -                        Β΄ ΘΕΣΣΑΛΟΝΙΚΗΣ                  Καράογλου Θεόδωρος	      +            Σαλαγκούδης Γεώργιος	      +            Ρεγκούζας Αδάμ	      +            Γερανίδης Βασίλειος	            -      Τσιόκας Θεοχάρης	            -      Αμμανατίδου - Πασχαλίδου Ευαγγελία (Λίτσα)            +      Βελόπουλος Κυριάκος	            -                        NOMOΣ ΙΩΑΝΝΙΝΩΝ                  Καλογιάννης Σταύρος	      +            Τασούλας Κωνσταντίνος	      +            Παντούλας Μιχαήλ	            -      Αργύρης Ευάγγελος	            -      Αλυσανδράκης Κωνσταντίνος	            -                        ΝΟΜΟΣ ΚΑΒΑΛΑΣ                   Καλαντζής Γεώργιος	      +            Παναγιωτόπουλος Νικόλαος	      +            Χριστοφιλογιάννης Δημήτριος	      +            Τιμοσίδης Μιχαήλ	            -                        ΝΟΜΟΣ ΚΑΡΔΙΤΣΗΣ                  Σιούφας Δημήτριος	      +            Τσιάρας Κωνσταντίνος	      +            Ταλιαδούρος Σπυρίδων	      +            Αναγνωστόπουλος Γεώργιος	      +            Ρόβλιας Κωνσταντίνος	            -                        ΝΟΜΟΣ ΚΑΣΤΟΡΙΑΣ                  Μπουζάλη Παρασκευή	      +            Πετσάλνικος Φίλιππος	            -      ΝΟΜΟΣ ΚΕΡΚΥΡΑΣ                  Δένδιας Νικόλαος-Γεώργιος	      +            Γκερέκου Αγγελική (Άντζελα)	            -      Χαραλάμπους Χαράλαμπος	            -                        ΝΟΜΟΣ ΚΕΦΑΛΛΗΝΙΑΣ                  Παρίσης Αλέξανδρος	      +                              ΝΟΜΟΣ ΚΙΛΚΙΣ                  Κιλτίδης Κωνσταντίνος	      +            Τσιτουρίδης Σάββας	      +            Φλωρίδης Γεώργιος	            -                        ΝΟΜΟΣ ΚΟΖΑΝΗΣ                  Κασαπίδης Γεώργιος	      +            Τσιαρτσιώνης Νικόλαος	      +            Παπαδόπουλος Μιχάλης	      +            Παπακωνσταντίνου Γεώργιος	            -      Αθανασιάδης Αλέξανδρος	            -      ΝΟΜΟΣ ΚΟΡΙΝΘΙΑΣ                  Παπαληγούρας Αναστάσιος-Πέτρος	      +            Κόρκα-Κώνστα Αθηνά	      +            Κόλλιας Κωνσταντίνος	      +            Μπεγλίτης Παναγιώτης	            -                        ΝΟΜΟΣ ΚΥΚΛΑΔΩΝ                  Βρούτσης Ιωάννης	      +            Μανούσου - Μπινοπούλου Αριάδνη	      +            Ρήγας Παναγιώτης 	            -                        ΝΟΜΟΣ ΛΑΚΩΝΙΑΣ                  Σκανδαλάκης Παναγιώτης	      +            Αποστολάκος Γρηγόριος	      +            Γρηγοράκος Λεωνίδας	            -                        ΝΟΜΟΣ ΛΑΡΙΣΗΣ                  Χαρακόπουλος Μάξιμος	      +            Ζώης Χρήστος	      +            Αγοραστός Κωνσταντίνος	      +            Έξαρχος Βασίλειος 	            -      Νασιώκας Έκτορας	            -      Σαχινίδης Φίλιππος	            -      Τσιόγκας Δημήτριος	            -      Ροντούλης Αστέριος	            -                        ΝΟΜΟΣ ΛΑΣΙΘΙΟΥ                  Πλακιωτάκης Ιωάννης	      +            Καρχιμάκης Μιχαήλ	            -                        ΝΟΜΟΣ ΛΕΣΒΟΥ                  Γιαννέλλης-Θεοδοσιάδης Ιωάννης	      +            Σηφουνάκης Νικόλαος	            -      Σκοπελίτης Σταύρος	            -                        ΝΟΜΟΣ ΛΕΥΚΑΔΟΣ                  Σολδάτος Θεόδωρος	      +            ΝΟΜΟΣ ΜΑΓΝΗΣΙΑΣ                  Νάκος Αθανάσιος	      +            Σούρλας Γεώργιος	      +            Καρτάλης Κωνσταντίνος	            -      Ζήση Ροδούλα	            -      Γκατζής Νικόλαος 	            -                        ΝΟΜΟΣ ΜΕΣΣΗΝΙΑΣ                   Λαμπρόπουλος Ιωάννης	      +            Σαμαράς Αντώνιος	      +            Σαμπαζιώτης Δημήτριος	      +            Καλαντζάκου Σοφία	      +            Κουσελάς Δημήτριος	            -                        ΝΟΜΟΣ ΞΑΝΘΗΣ                   Κοντός Αλέξανδρος	      +            Μάντατζη Τσετίν	            -      Σγουρίδης Παναγιώτης	            --                        Α΄ ΠΕΙΡΑΙΩΣ                   Μιχαλολιάκος Βασίλειος	      +            Μελάς Παναγιώτης	      +            Σημίτης Κωνσταντίνος	            -      Παντελάκη Ελπίδα	            -      Δρίτσας Θεόδωρος	            +      Αποστολάτος Βαΐτσης (Βάης)	            -                        Β΄ ΠΕΙΡΑΙΩΣ                  Τραγάκης Ιωάννης	      +            Νεράντζης Αναστάσιος	      +            Νιώτης Γρηγόρης	            -      Λιντζέρης Δημήτριος	            -      Διαμαντίδης Ιωάννης	            -      Νικολαΐδου Βαρβάρα (Βέρα)	            -      Λαφαζάνης Παναγιώτης	            +      Αράπογλου Δήμητρα	            -                        ΝΟΜΟΣ ΠΕΛΛΗΣ                  Καρασμάνης Γεώργιος	      +            Τζαμτζής Ιορδάνης (Δάνης)	      +            Φουντουκίδου - Θεοδωρίδου Παρθένα	      +            Τζάκρη Θεοδώρα	            -                        ΝΟΜΟΣ ΠΙΕΡΙΑΣ                  Κωνσταντόπουλος Γεώργιος	      +            Κουκοδήμος Κωνσταντίνος	      +            Καρπούζας Αντώνιος	      +            Αμοιρίδης Ιωάννης	            -                        ΝΟΜΟΣ ΠΡΕΒΕΖΗΣ                  Τρυφωνίδης Γεώργιος	      +            Παπαχρήστος Ευάγγελος	            -                        ΝΟΜΟΣ ΡΕΘΥΜΝΗΣ                  Κεφαλογιάννη Όλγα	      +            Λαμπίρης Ηλίας	            -                        ΝΟΜΟΣ ΡΟΔΟΠΗΣ                  Στυλιανίδης Ευριπίδης	      +            Χατζή Οσμάν Αχμέτ 	            -      Πεταλωτής Γεώργιος	            -                        ΝΟΜΟΣ ΣΑΜΟΥ                  Θαλασσινός Θαλασσινός	      +                              ΝΟΜΟΣ ΣΕΡΡΩΝ                  Καραμανλής Αχιλλέας	      +            Κόλλια-Τσαρουχά Μαρία 	      +            Λεονταρίδης Θεόφιλος	      +            Καριπίδης Αναστάσιος	      +            Κουτμερίδης Ευστάθιος	            -      Μπόλαρης Μάρκος	            -      Πολατίδης Ηλίας 	            -      				                  ΝΟΜΟΣ ΤΡΙΚΑΛΩΝ                  Χατζηγάκης Σωτήριος	      +            Λέγκας Νικόλαος	      +            Χάϊδος  Χρήστος	            -      Μερεντίτη  Αθανασία (Σούλα)	            -      Κανταρτζής Αχιλλέας	            -                        ΝΟΜΟΣ ΦΘΙΩΤΙΔΟΣ                  Γιαννόπουλος Αθανάσιος	      +            Σταϊκούρας Χρήστος	      +            Σταυρογιάννης Νικόλαος	      +            Καλλιώρας Ηλίας	      +            Αντωνίου Αντωνία (Τόνια)	            -                        ΝΟΜΟΣ ΦΛΩΡΙΝΗΣ                  Κωνσταντινίδης Ευστάθιος	      +            Λιάνης Γεώργιος	            -                        ΝΟΜΟΣ ΦΩΚΙΔΟΣ                  Μπούγας Ιωάννης	      +                              ΝΟΜΟΣ ΧΑΛΚΙΔΙΚΗΣ                  Βαγιωνάς Γεώργιος	      +            Φλωρίνης Αθηναίος	      +            Δριβελέγκας Ιωάννης	            -                        ΝΟΜΟΣ ΧΑΝΙΩΝ                  Μαρκογιαννάκης Χρήστος	      +            Βολουδάκης Μανούσος - Κωνσταντίνος	      +            Νικηφοράκης Στυλιανός	      +            Σκουλάκης Εμμανουήλ	            -                        ΝΟΜΟΣ ΧΙΟΥ                  Κοσμίδης Ιωάννης	      +            Τσουρή Ελπίδα	            -      
      ΓΕΝΙΚΟ ΣΥΝΟΛΟ: «ΝΑΙ»		151
      ……”…….”………: «ΟΧΙ»		13
       ΣΥΝΟΛΟ ΨΗΦΙΣΑΝΤΩΝ		164
      O ΠΡΟΕΔΡΟΣ						ΟΙ ΓΡΑΜΜΑΤΕΙΣ»
      
      ΠΡΟΕΔΡΟΣ( Δημήτριος Σιούφας): Συνεπώς το άρθρο 146 έγινε δεκτό, όπως τροποποιήθηκε από την κυρία Υπουργό, κατά πλειοψηφία. 
      Συνεπώς το άρθρο 148 έγινε δεκτό, όπως τροποποιήθηκε από την κυρία Υπουργό, κατά πλειοψηφία. 
      Ερωτάται το Σώμα: Γίνεται δεκτό, το άρθρο 147 όπως τροποποιήθηκε από την κυρία Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία. 
      ΠΡΟΕΔΡΟΣ (Δημήτριος Σιούφας): Συνεπώς το άρθρο 147 έγινε δεκτό, όπως τροποποιήθηκε από την κυρία Υπουργό, κατά πλειοψηφία.
      Ερωτάται το Σώμα: Γίνεται δεκτό, το άρθρο 149 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία. 
      ΠΡΟΕΔΡΟΣ (Δημήτριος Σιούφας): Συνεπώς το άρθρο 149 έγινε δεκτό, ως έχει κατά πλειοψηφία .
      Ερωτάται το Σώμα: Γίνεται δεκτό, το άρθρο 150 όπως τροποποιήθηκε από την κυρία Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία. 
      ΠΡΟΕΔΡΟΣ (Δημήτριος Σιούφας): Συνεπώς το άρθρο 150 έγινε δεκτό, όπως τροποποιήθηκε από την κυρία Υπουργό, κατά πλειοψηφία.
      Ερωτάται το Σώμα: Γίνεται δεκτό, το άρθρο 151 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία. 
      ΠΡΟΕΔΡΟΣ (Δημήτριος Σιούφας): Συνεπώς το άρθρο 151 έγινε δεκτό, ως έχει κατά πλειοψηφία.
      Ερωτάται το Σώμα: Γίνεται δεκτό, το άρθρο 152 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία. 
      ΠΡΟΕΔΡΟΣ (Δημήτριος Σιούφας): Συνεπώς το άρθρο 152 έγινε δεκτό ως έχει , κατά πλειοψηφία.
      Ερωτάται το Σώμα: Γίνεται δεκτό, το άρθρο 153 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία. 
      ΠΡΟΕΔΡΟΣ (Δημήτριος Σιούφας): Συνεπώς το άρθρο 153 έγινε δεκτό, ως έχει, κατά πλειοψηφία.
      Ερωτάται το Σώμα: Γίνεται δεκτό, το ακροτελεύτιο άρθρο 154 του νομοσχεδίου, ως έχει; .
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία. 
      ΠΡΟΕΔΡΟΣ (Δημήτριος Σιούφας): Το ακροτελεύτιο άρθρο 154 του νομοσχεδίου, έγινε δεκτό ως έχει, κατά πλειοψηφία.
      Συνεπώς, το νομοσχέδιο του Υπουργείου Απασχόλησης και Κοινωνικής Προστασίας:«Διοικητική και Οργανωτική Μεταρρύθμιση του Συστήματος  Κοινωνικής Ασφάλισης και λοιπές ασφαλιστικές διατάξεις» έγινε δεκτό, επί της αρχής και επί των άρθρων και η ψήφισή του στο σύνολο αναβάλλεται για την αυριανή συνεδρίαση, σύμφωνα με τη συμπληρωματική ημερήσια διάταξη που έχει διανεμηθεί. 
      Στο σημείο αυτό δέχεστε κύριοι συνάδελφοι, να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      Με τη συναίνεση του Σώματος και ώρα 00.46’ λύεται η συνεδρίαση για σήμερα ημέρα Παρασκευή 21 Μαρτίου 2008 και ώρα 10.30’, με αντικείμενο εργασιών του Σώματος: α) συζήτηση προ ημερησίας διατάξεως σύμφωνα με το άρθρο 143 του Κανονισμού της Βουλής με πρωτοβουλία της Προέδρου της Κοινοβουλευτικής Ομάδας του Κομμουνιστικού Κόμματος Ελλάδος κ. Αλέκας Παπαρήγα σε επίπεδο Αρχηγών κομμάτων, με θέμα: «Δικαιώματα της νεολαίας στη  μόρφωση και τον πολιτισμό» και β) νομοθετική εργασία: ψήφιση στο σύνολο του σχεδίου νόμου του Υπουργείου Απασχόλησης και Κοινωνικής Προστασίας: «Διοικητική και Οργανωτική Μεταρρύθμιση του Συστήματος Κοινωνικής Ασφάλισης και λοιπές ασφαλιστικές διατάξεις», σύμφωνα με τη συμπληρωματική ημερήσια διάταξη που σας έχει διανεμηθεί. 
      
      Ο ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ
Συνεδρίαση 20.3.08                                                                σελ.7

Τελευταία Αποθήκευση:	31/3/2008 11:46:00 πμ	Από:	L.venetikidou
Εκτυπώθηκε:	28/3/2008 11:50:00 πμ

