ΣΥΝΕΔΡΙΑΣΗ Β'
Δευτέρα 4 Οκτωβρίου 1999 (Απόγευμα)
ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ
Α. ΕΙΔΙΚΑ ΘΕΜΑΤΑ 	
1. Επικύρωση Πρακτικών, 
2. Εκλογή Κοσμητόρων και Γραμματέων. 	
Π Ρ Α Κ Τ Ι Κ Α Β Ο Υ Λ Η Σ
Θ' ΠΕΡΙΟΔΟΣ
(ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Δ'
ΣΥΝΕΔΡΙΑΣΗ Β'
Δευτέρα 4 Οκτωβρίου 1999 (απόγευμα)
------------------
Αθήνα, σήμερα στις 4 Οκτωβρίου 1999, ημέρα Δευτέρα και ώρα 19.15' συνήλθε στην Αίθουσα των συνεδριάσεων του Βουλευτηρίου η Βουλή σε Ολομέλεια για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ. 
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, κηρύσσεται η έναρξη της συνεδρίασης. 	Εισερχόμαστε στην ΕΙΔΙΚΗ ΗΜΕΡΗΣΙΑ ΔΙΑΤΑΞΗ 	
Αντικείμενο της σημερινής συνεδρίασης είναι η εκλογή δύο Κοσμητόρων και τεσσάρων Γραμματέων από τη Συμπολίτευση, ενός Κοσμήτορα και ενός Γραμματέα από την Αξιωματική Αντιπολίτευση και ενός Γραμματέα από τη δεύτερη σε δύναμη Κοινοβουλευτική Ομάδα της Αντιπολίτευσης. 	Παρακαλώ και προτείνω να συμφωνήσετε για την οικονομία του χρόνου να γίνει μία ψηφοφορία. 	Δέχεται το Σώμα αυτήν την πρόταση; 	
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 	
ΠΡΟΕΔΡΟΣ (Απόστολος Κακλαμάνης): Με τη συμφωνία λοιπόν ολοκλήρου του Σώματος θα γίνει μια ψηφοφορία με τρεις κάλπες ως ακολούθως: Η πρώτη κάλπη φέρει την ένδειξη "Κοσμήτορες και Γραμματείς από το ΠΑ.ΣΟ.Κ." Η δεύτερη κάλπη φέρει την ένδειξη "Κοσμήτορας και Γραμματέας από τη Νέα Δημοκρατία". 	
Και η τρίτη κάλπη φέρει την ένδειξη "Γραμματέας από το Κομμουνιστικό Κόμμα Ελλάδας". 	
Σας έχουν διανεμηθεί, κυρίες και κύριοι συνάδελφοι, τρία ψηφοδέλτια: ένα ψηφοδέλτιο με τα ονόματα των προτεινομένων για το αξίωμα των προερχομένων από το Πανελλήνιο Σοσιαλιστικό Κίνημα, ένα ψηφοδέλτιο με τα ονόματα των προτεινομένων για το αξίωμα του Kοσμήτορα και του Γραμματέα από την Αξιωματική Αντιπολίτευση, από τη Νέα Δημοκρατία και ένα ψηφοδέλτιο με το όνομα του προτεινομένου για το αξίωμα του Γραμματέα από το Κομμουνιστικό Κόμμα Ελλάδας. Και υπάρχουν και ισάριθμα λευκά ψηφοδέλτια. 	Θα γίνει εκφώνηση του καταλόγου και κάθε συνάδελφος μετά την εκφώνηση του ονόματός του θα προσέρχεται και θα ρίχνει το ψηφοδέλτιο της προτίμησής του. Αν υπάρξει ψηφοδέλτιο σε άλλη κάλπη από αυτήν που προορίζεται, θα συμφωνήσετε να προσμετρηθεί κανονικά. Είσθε σύμφωνοι; 	
ΟΛΟΙ ΟΙ ΒΟΥΛΕΥΤΕΣ: Μάλιστα. 	
ΠΡΟΕΔΡΟΣ (Απόστολος Κακλαμάνης): Είμαστε λοιπόν σύμφωνοι. Καλούνται επί του καταλόγου οι συνάδελφοι κύριοι Νικόλαος Κοκκίνης από το ΠΑ.ΣΟ.Κ. και Γεώργιος Καλαντζής από τη Νέα Δημοκρατία. Επίσης, για την πρώτη κάλπη ως ψηφολέκτες καλούνται ο κ. Αλέξανδρος Βούλγαρης από το ΠΑΣΟΚ και ο κ. Νικόλαος Νικολόπουλος από τη Νέα Δημοκρατία. 	
Για τη δεύτερη κάλπη καλούνται ο κ. Ιωάννης Κουράκης από το ΠΑΣΟΚ και ο κ. Γεώργιος Ορφανός από τη Νέα Δημοκρατία. Για την τρίτη κάλπη ο κ. Ιωάννης Θωμόπουλος από το ΠΑΣΟΚ και ο κ. Ηλίας Καλλιώρας από τη Νέα Δημοκρατία. 		
Οι κύριοι Κωνσταντίνος Σπηλιόπουλος, Ευάγγελος Μαλέσιος και Αθανάσιος Μάτης θα προεδρεύσουν των εφορευτικών επιτροπών αντιστοίχως της πρώτης, της δεύτερης και της τρίτης κάλπης. Παρακαλούνται να προσέλθουν οι ψηφολέκτες και να αρχίσει η ανάγνωση του καταλόγου. 
( Ψ Η Φ Ο Φ Ο Ρ Ι Α)
(Κατά τη διάρκεια της ψηφοφορίας την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ) 		
(ΜΕΤΑ ΚΑΙ ΤΗ ΔΕΥΤΕΡΗ ΑΝΑΓΝΩΣΗ ΤΟΥ ΚΑΤΑΛΟΓΟΥ) 		ΠΡΟΕΔΡΕΥΩΝ (Λουκάς Αποστολίδης): Υπάρχει κάποιος συνάδελφος, ο οποίος δεν άκουσε το όνομά του; Κανείς. 		Κηρύσσεται περαιωμένη η ψηφοφορία και παρακαλώ τους κυρίους ψηφολέκτες και προέδρους των εφορευτικών επιτροπών να προβούν στην καταμέτρηση και διαλογή των ψηφοδελτίων και την εξαγωγή του αποτελέσματος.
(ΚΑΤΑΜΕΤΡΗΣΗ - ΔΙΑΛΟΓΗ)
( ΜΕΤΑ ΤΗΝ ΚΑΤΑΜΕΤΡΗΣΗ-ΔΙΑΛΟΓΗ )
ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, έχω την τιμή να ανακοινώσω προς το Σώμα το αποτέλεσμα της διεξαχθείσης μυστικής ψηφοφορίας. Κατά τη διεξαχθείσα μυστική δια ψηφοδελτίων ψηφοφορία, εψήφισαν συνολικά 206 Βουλευτές. 		
Μετά την καταμέτρηση και διαλογή των ψηφοδελτίων, έλαβαν για το αξίωμα των Κοσμητόρων από το κόμμα της Συμπολίτευσης ο κ.Αθανάσιος Αλευράς 147 ψήφους και ο κ.Ιωάννης Ποττάκης 147 ψήφους. 		
Για το αξίωμα των Γραμματέων από το κόμμα της Συμπολίτευσης ο κ.Δημήτριος Θάνος 147 ψήφους, ο κ.Δημήτριος Κατσικόπουλος 147 ψήφους, ο κ.Δημήτριος Κουτσόγιωργας 147 ψήφους και ο κ.Παναγιώτης Φωτιάδης 147 ψήφους. 		
Λευκά 57. 'Ακυρα 2. 		
Για το αξίωμα του Κοσμήτορα από το κόμμα της Αξιωματικής Αντιπολίτευσης ο κ. Αναστάσιος Καραμάριος έλαβε 187 ψήφους. 		
Για το αξίωμα του Γραμματέα από το κόμμα της Αξιωματικής Αντιπολίτευσης ο κ. Παναγιώτης Καμμένος έλαβε 186 ψήφους. 		
Λευκά 18. 'Ακυρα 1. 		
Για το αξίωμα του Γραμματέα από το κόμμα της δεύτερης σε δύναμη Κοινοβουλευτικής Ομάδας της Αντιπολίτευσης ο κ. Αχιλλέας Κανταρτζής έλαβε 172 ψήφους. 		
Λευκά 32. 'Ακυρα 2. 		
Επομένως εξελέγησαν άπαντες. 		
Κυρίες και κύριοι συνάδελφοι, παρακαλώ να εξουσιοδοτήσετε το Προεδρείο για την υπ'ευθύνη του επικύρωση των Πρακτικών της σημερινής συνεδριάσεως. 		
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
ΠΡΟΕΔΡΕΥΩΝ (Λουκάς Αποστολίδης): Παρεσχέθη η ζητηθείσα εξουσιοδότηση. Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση; 		
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
Με τη συναίνεση του Σώματος και ώρα 20.17' λύεται η συνεδρίαση για αύριο Τρίτη 5 Οκτωβρίου 1999 και ώρα 18.00' με αντικείμενο εργασιών του Σώματος: νομοθετική εργασία,σύμφωνα με την ημερήσια διάταξη που έχει διανεμηθεί. 		
Ο ΠΡΟΕΔΡΟΣ			 ΟΙ ΓΡΑΜΜΑΤΕΙΣ

