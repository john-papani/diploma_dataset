      ΠΙΝΑΚΑΣ ΠΕΡΙΕΧΟΜΕΝΩΝ
      ΠΕΡΙΟΔΟΣ ΙΑ΄
      ΣΥΝΟΔΟΣ Α΄
      ΣΥΝΕΔΡΙΑΣΗ ΡΔ΄
      Παρασκευή 28 Ιανουαρίου 2005
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      Ανακοινώνεται ότι τη συνεδρίαση παρακολουθούν μαθητές από το Γυμνάσιο Άσσου Λεχαίου Κορινθίας, το Εμπειρίκειο Γυμνάσιο Άνδρου Κυκλάδων και φοιτητές από το Πανεπιστήμιο του Αργυρόκαστρου, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Ανακοίνωση του δελτίου επικαίρων ερωτήσεων της Δευτέρας 31 2005 και του δελτίου αναφορών και ερωτήσεων της Τρίτης 1 Φεβρουαρίου 2005, σελ.
      4. Συζήτηση επικαίρων ερωτήσεων:
      α) Προς τον Πρωθυπουργό σχετικά με τη θέση της Κυβέρνησης επί των θεμάτων καταστολής της ρύπανσης από πλοία, σελ.
      β) Προς τον Υπουργό Εσωτερικών, Δημόσιας Διοίκησης και Αποκέντρωσης σχετικά με την επίλυση του προβλήματος της ασφαλούς επεξεργασίας και τελικής διάθεσης των απορριμμάτων της Αττικής, σελ.
      γ) Προς τον Υπουργό Περιβάλλοντος, Χωροταξίας και Δημοσίων Έργων σχετικά με τη δημιουργία αποθηκών κλοφέν στη Δυτική Αττική και Θεσσαλονίκη κ.λπ., σελ.
      δ) Προς τον Υπουργό Πολιτισμού σχετικά με την επιστροφή χρημάτων από το Υπουργείο στον κρατικό προϋπολογισμό λόγω διάθεσ;hς τους το 2004 κ.λπ., σελ.
      ε) Προς τον Υπουργό Απασχόλησης και Κοινωνικής Προστασίας:
      i) σχετικά με την επίλυση συνταξιοδοτικού προβλήματος των εργαζομένων γυναικών στη ΕΥΔΑΠ που συνταξιοδοτήθηκαν από το ΙΚΑ λόγω θανάτου του συζύγου τους, σελ.
      ii) σχετικά με τα μέτρα για την προστασία των εργαζομένων και τη συνέχιση της λειτουργίας της εργοστασιακής μονάδας Optical Media Production, σελ.
      5) Συζήτηση Επερώτησης των κ.κ. Γ. Παπανδρέου, Χ. Παπουτσή, Α. Παπαγεωργίου και όλων των Βουλευτών του Πανελλήνιου Σοσιαλιστικού Κινήματος, προς τον Υπουργό Αγροτικής Ανάπτυξης και Τροφίμων, σχετικά με την εφαρμογή της νέας Κοινής Αγροτικής Πολιτικής (ΚΑΠ), σελ.
      Γ. ΝΟΜΟΘΕΤΙΚΗ ΕΡΓΑΣΙΑ
      Κατάθεση Εκθέσεων Διαρκών Επιτροπών:
      α) Η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει της έκθεσή της στο σχέδιο νόμου του Υπουργείου Εσωτερικών, Δημόσιας Διοίκησης και Αποκέντρωσης: «Ρυθμίσεις θεμάτων για το προσωπικό του Δημοσίου και των νομικών προσώπων του ευρύτερου δημόσιου τομέα και για τους ΟΤΑ», σελ.
      β) Η Διαρκής Επιτροπή Παραγωγής και Εμπορίου καταθέτει την έκθεσή της στην πρόταση νόμου αρμοδιότητας του Υπουργείου Τουριστικής Ανάπτυξης «Ανάπτυξη του ιαματικού τουρισμού και του θερμαλισμού», σελ.
      ΟΜΙΛΗΤΕΣ
      Α. Επί των επικαίρων ερωτήσεων:
      ΑΓΓΕΛΟΠΟΥΛΟΣ Ν., σελ.
      ΑΝΩΜΕΡΙΤΗΣ Γ., σελ.
      ΓΙΑΚΟΥΜΑΤΟΣ Γ., σελ.
      ΔΑΜΑΝΑΚΗ Μ., σελ.
      ΚΑΛΟΓΙΑΝΝΗΣ Σ., σελ.
      ΚΕΦΑΛΟΓΙΑΝΝΗΣ Ε., σελ.
      ΛΕΒΕΝΤΗΣ Α., σελ.
      ΝΑΚΟΣ Α., σελ.
      ΞΗΡΟΤΥΡΗ-ΑΙΚΑΤΕΡΙΝΑΡΗ Α., σελ.
      ΠΑΤΣΙΛΙΝΑΚΟΣ Ι., σελ.
      ΠΕΤΡΑΛΙΑ-ΠΑΛΛΗ Φ., σελ.
      ΣΚΥΛΛΑΚΟΣ Α., σελ.
      Β. Επί της Επερώτησης:
      ΑΝΩΜΕΡΙΤΗΣ Γ.,σελ.
      ΑΡΓΥΡΗΣ Ε., σελ.
      ΔΡΙΒΕΛΕΓΚΑΣ Ι., σελ.
      ΚΟΝΤΟΣ Α., σελ.
      ΜΠΑΣΙΑΚΟΣ Ε., σελ.
      ΜΠΕΝΑΚΗ-ΨΑΡΟΥΔΑ Α., σελ.
      ΞΗΡΟΤΥΡΗ-ΑΙΚΑΤΕΡΙΝΑΡΗ Α., σελ.
      ΠΑΠΑΝΔΡΕΟΥ Α., σελ.
      ΠΑΠΑΝΔΡΕΟΥ Γ., σελ.
      ΠΑΠΟΥΤΣΗΣ Χ., σελ.
      ΠΟΛΥΔΩΡΑΣ Β., σελ.
      ΣΚΟΠΕΛΙΤΗΣ Σ., σελ.
      ΤΟΓΙΑΣ Β., σελ.
      ΧΑΤΖΗΜΙΧΑΛΗΣ Φ., σελ.
      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
      ΣΥΝΟΔΟΣ Α΄
      ΣΥΝΕΔΡΙΑΣΗ  ΡΔ΄
      Παρασκευή 28 Ιανουαρίου 2005
      Αθήνα, σήμερα στις 28 Ιανουαρίου 2005, ημέρα Παρασκευή και ώρα 10.54΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του  Β΄ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από τον κ. Μιχαήλ Παντούλα, Βουλευτή Ιωαννίνων, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Η Βουλευτής Λέσβου κ. ΧΡΙΣΤΙΑΝΑ ΚΑΛΟΓΗΡΟΥ κατέθεσε αναφορά με την οποία η Επιτροπή Κατοίκων περιοχής Κιόσκι Μυτιλήνης ζητεί την απομάκρυνση κεραίας κινητής τηλεφωνίας, από την κατοικημένη περιοχή τους.
      2) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία το Κέντρο Εξυπηρέτησης Πολιτών Δήμου Σητείας ζητεί για την πλήρωση των θέσεων των ΚΕΠ να προηγούνται οι υποψήφιοι με το μεγαλύτερο χρόνο εμπειρίας σε ΚΕΠ.
      3) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Ομοσπονδία Ιδιωτικών Υπαλλήλων Ελλάδος ζητεί να μην υπάρξει διεύρυνση του ωραρίου των καταστημάτων.
      4) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Μανώλης Μαράκης, αγρότης, κάτοικος Καλαμαύκας, ζητεί να του καταβληθεί η επιδότηση ελαιολάδου, που δικαιούται, εσοδείας 2003-04.
      5) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία αγρότες, κάτοικοι Δημοτικού Διαμερίσματος Τουρλωτής, Δήμου Σητείας Λασιθίου, ζητούν να τους καταβληθεί άμεσα η επιδότηση ελαιολάδου, που δικαιούνται, εσοδείας 2003-04.
      6) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμαρχος Κέας ζητεί την αποδοχή πρότασης που αφορά στη χωροθέτηση των εγκαταστάσεων Βιολογικού Καθαρισμού Λυμάτων του Δήμου Κέας.
      7) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο Κυνηγετικός Σύλλογος Γιαννιτσών ζητεί  την έκδοση άδειας κατοχής κυνηγετικών όπλων.
      8) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Παπαδόπουλος Χαράλαμπος, Πρόεδρος Ομοσπονδίας Δημοκρατικών Αγροτικών Συλλόγων Νομού Πέλλας ζητεί να δοθεί η δυνατότητα εκ των υστέρων υποβολής αιτήσεων για τη διεκδίκηση οικοπέδων – αγροκτημάτων τα οποία έχουν χαρακτηριστεί διαθέσιμα κατεχόμενα.
      9) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Παντελής Τουμπίδης, κάτοικος Γιαννιτσών, ζητεί την ικανοποίηση αιτήματός του σχετικά με αντικατάσταση αυτοκινήτου.
      10) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Σύλλογος Σχοινουσιωτών ζητεί την παραχώρηση ολυμπιακών ακινήτων.
      11) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμαρχος Δρυμαλίας ζητεί να διατεθεί στο Δήμο του αθλητικός, ηλεκτρονικός και ξενοδοχειακός εξοπλισμός, από την κινητή «προίκα» των ολυμπιακών εγκαταστάσεων.
      12) Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία ο Δήμαρχος Νίκαιας Λάρισας ζητεί την καταγραφή των ζημιών στα σιτηρά και την αποζημίωση των πληγέντων παραγωγών εξαιτίας της παρατεταμένης ανομβρίας.
      13) Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ και ΑΓΓΕΛΟΣ ΤΖΕΚΗΣ κατέθεσαν αναφορά με την οποία οι κάτοικοι του χωριού Κεντρικό Νομού Άρτας ζητούν την ασφαλτόστρωση του επαρχιακού δρόμου Ναζαίοι – Μηλιά.
      14) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η Ένωση Αξιωματικών Πυροσβεστικού Σώματος ζητεί την κάλυψη των κενών οργανικών θέσεων στο Π.Σ.
      15) Ο Βουλευτής Καρδίτσας κ. ΚΩΝ/ΝΟΣ ΡΟΒΛΙΑΣ κατέθεσε αναφορά με την οποία ο Σύλλογος των Απανταχού Αηδονοχωριτών ζητεί τη σταδιακή αποκατάσταση του ορεινού φυσικού περιβάλλοντος της περιοχής Αηδονοχωρίου Καρδίτσας.
      16) Ο Βουλευτής Πρέβεζας κ. ΕΥΑΓΓΕΛΟΣ ΠΑΠΑΧΡΗΣΤΟΥ κατέθεσε αναφορά με την οποία ο Δήμαρχος Ζαλόγγου ζητεί τη λήψη μέτρων για τη διατήρηση του Ταπητουργείου Δ.Δ. Κρυοπηγής όπως τη βελτίωση της αμοιβής των εργαζομένων γυναικών κλπ.
      17) Ο Βουλευτής Δωδεκανήσου κ. ΑΝΑΣΤΑΣΙΟΣ ΚΑΡΑΜΑΡΙΟΣ κατέθεσε αναφορά με την οποία η Διεύθυνση Πρωτοβάθμιας Εκπαίδευσης Δωδεκανήσου ζητεί την πλήρωση κενών θέσεων εκπαιδευτικών στα σχολεία του Νομού Δωδεκανήσου.
      18) Ο Βουλευτής Δωδεκανήσου κ. ΑΝΑΣΤΑΣΙΟΣ ΚΑΡΑΜΑΡΙΟΣ κατέθεσε αναφορά με την οποία ο Δήμαρχος Σύμης ζητεί την  ίδρυση Πυροσβεστικού Κλιμακίου στη Σύμη.
      19) Οι Βουλευτές κύριος ΙΩΑΝΝΗΣ ΠΑΤΣΙΛΙΝΑΚΟΣ και κυρία ΕΛΠΙΔΑ ΠΑΝΤΕΛΑΚΗ κατέθεσαν αναφορά με την οποία τα Σωματεία της Ν/Ζώνης ζητούν την εφαρμογή του Νόμου για το Μητρώο των Επιχειρήσεων της Ναυπηγοεπισκευαστικής Ζώνης κ.λπ.
      20) Ο Βουλευτής Καστοριάς κ. ΑΝΕΣΤΗΣ ΑΓΓΕΛΗΣ κατέθεσε αναφορά με την οποία ο Αγροτικός Σύλλογος Δήμου Ορεστίδος Καστοριάς ζητεί την αποζημίωση των αγροτών της περιοχής του που οι καλλιέργειές τους επλήγησαν από παγετό το 2004.
      21) Ο Βουλευτής Σερρών κ. ΚΩΝ/ΝΟΣ ΤΣΙΠΛΑΚΗΣ κατέθεσε αναφορά με την οποία οι Εργαζόμενοι στον πρώην ΕΟΚΦ Σερρών ζητούν την επίλυση οικονομικών και συνταξιοδοτικών προβλημάτων τους.
      22) Οι Βουλευτές κυρία ΕΛΠΙΔΑ ΠΑΝΤΕΛΑΚΗ και κύριος ΙΩΑΝΝΗΣ ΠΑΤΣΙΛΙΝΑΚΟΣ κατέθεσαν αναφορά με την οποία ο Δήμαρχος Μεθάνων ζητεί να διατηρηθεί η λειτουργία του ΚΕΠ στο Δήμο Μεθάνων.
      23) Οι Βουλευτές κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία η Περιφερειακή Ένωση Κεντρικής Μακεδονίας του Πανελληνίου Συνδέσμου Τυφλών ζητεί την δημοσιοποίηση του Ιδρύματος Προστασίας Τυφλών ΒΕ «Ο ΗΛΙΟΣ» Σχολή Τυφλών κ.λπ.
      24) Οι Βουλευτές κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία το Σωματείο Εργατοϋπαλλήλων και Υπαλλήλων Εργοστασίων Ελαστικών Αυτοκινήτων Β. Ελλάδος ζητεί τη ρύθμιση του ζητήματος της θεμελίωσης του συνταξιοδοτικού δικαιώματος των παράνομα απολυμένων της GOOD YEAR HELLAS.
      25) Ο Βουλευτής Σερρών κ. ΚΩΝ/ΝΟΣ ΤΣΙΠΛΑΚΗΣ κατέθεσε αναφορά με την οποία ο Πανελλήνιος Σύνδεσμος Τυφλών ζητεί τη δημοσιοποίηση του Ιδρύματος Προστασίας Τυφλών Βορείου Ελλάδος «Ο ΗΛΙΟΣ».
      26) Ο Βουλευτής Σερρών κ. ΚΩΝ/ΝΟΣ ΤΣΙΠΛΑΚΗΣ κατέθεσε αναφορά με την οποία ο Σύλλογος Γονέων και Κηδεμόνων Γυμνασίου Τερπνής Σερρών ζητεί την τοποθέτηση καθηγητή της γερμανικής γλώσσας στο Σχολείο.
      27) Ο Βουλευτής Σερρών κ. ΚΩΝ/ΝΟΣ ΤΣΙΠΛΑΚΗΣ κατέθεσε αναφορά με την οποία η Πανελλαδική Ομοσπονδία Αστικών Συγκοινωνιών ζητεί τη μείωση της τιμής των εισιτηρίων στα επαρχιακά Αστικά ΚΤΕΛ.
      28) Ο Βουλευτής Σερρών κ. ΚΩΝ/ΝΟΣ ΤΣΙΠΛΑΚΗΣ κατέθεσε αναφορά με την οποία Πρόεδροι Κοινοτήτων Άνω Βροντούς και Ορεινής Σερρών ζητούν τη διάθεση της πατατοπαραγωγής της περιοχής τους.
      29) Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία η Δημοτική Κίνηση Φαρκαδόνας Ν. Τρικάλων «Αγωνιστική Συνεργασία» ζητεί την κατασκευή κόμβου στην επαρχιακή οδό Τρικάλων – Λάρισας και συγκεκριμένα στο σημείο που αυτή συναντά το δρόμο προς Ζάρκο.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙ ΒΟΥΛΕΥΤΩΝ.
      1. Στην με αριθμό 4067/13-10-04 ερώτηση του Βουλευτή κ. Αλέξανδρου Αλαβάνου δόθηκε με το υπ’ αριθμ. 7017/4/4619/2-11-04 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση μας ανωτέρω ερώτησης, που κατέθεσε ο Βουλευτής κ. Α. Αλαβάνος, σε ό,τι μας αφορά, μας γνωρίζουμε ότι, πράγματι το τελευταίο χρονικό διάστημα, έγιναν τηλεφωνήματα από αγνώστους για τοποθέτηση εκρηκτικών μηχανισμών σε αεροσκάφη, κυρίως υπερατλαντικών πτήσεων των Ολυμπιακών Αερογραμμών, τη στιγμή που βρίσκονταν σε πτήση και με εντολή μας εταιρείας που ανήκουν προσγειώθηκαν στο πλησιέστερο αεροδρόμιο, όπου έγιναν οι απαραίτητοι έλεγχοι ασφαλείας και διαπιστώθηκε ότι επρόκειτο για φάρσες.
      Επισημαίνεται ότι, οι υπερατλαντικές πτήσεις των Ολυμπιακών Αερογραμμών, έχουν χαρακτηρισθεί ως πτήσεις υψηλού κινδύνου και από τη Διεύθυνση Αστυνόμευσης Αερολιμένα Αθηνών, σε συνεργασία και με μας λοιπούς συναρμόδιους φορείς του Αερολιμένα, εκδηλώνονται όλοι οι ενδεδειγμένοι έλεγχοι ασφαλείας, σύμφωνα με την προβλεπόμενη, από τον Εθνικό Κανονισμό Ασφαλείας Πολιτικής Αεροπορίας, διαδικασία. Συγκεκριμένα, μεταξύ άλλων, γίνονται έλεγχοι των αποσκευών με αξονικό τομογράφο, έλεγχος του αεροσκάφους από ειδικό συνεργείο του Τμήματος Εξουδετέρωσης Εκρηκτικών Μηχανισμών και ειδικά εκπαιδευμένο σκύλο, έλεγχοι επιβατών και χειραποσκευών, καθώς και έλεγχοι εμπορευμάτων και ταχυδρομείου.
      Για μας μας περιπτώσεις των αναφερόμενων τηλεφωνημάτων, από τη Διεύθυνση Αστυνόμευσης Αερολιμένα Αθηνών, διενεργούνται προανακρίσεις, ενώ την Υπηρεσία αυτή συνδράμει και η Διεύθυνση Αντιμετώπισης Ειδικών Εγκλημάτων Βίας για την ανακάλυψη μας ταυτότητας των αγνώστων δραστών. Πάντως, από μας αρμόδιες Υπηρεσίες μας, αυτού του είδους τα τηλεφωνήματα αποδίδονται, κυρίως, στη σκόπιμη καθυστέρηση των υπερατλαντικών δρομολογίων, στον ανταγωνισμό των εταιρειών, σε άτομα με ψυχολογικά προβλήματα, που έχουν ως στόχο να προκαλέσουν κακόγουστες φάρσες κ.λ.π.
      Ο Υφυπουργός
      ΧΡΗΣΤΟΣ ΜΑΡΚΟΓΙΑΝΝΑΚΗΣ»
      2. Στην με αριθμό 4055/13-10-04 ερώτηση του Βουλευτή κ. Δημητρίου Κωνσταντάρα δόθηκε με το υπ’ αριθμ. 7017/4/4616/2-11-04 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Δ. Κωνσταντάρας, σε ό,τι μας αφορά, σας γνωρίζουμε ότι, κατόπιν κοινής συσκέψεως των Υπουργών ΠΕ.Χ.Ω.Δ.Ε., Μεταφορών και Επικοινωνιών και Δημόσιας Τάξης, αποφασίσθηκε η διατήρηση των περισσότερων από τις αναφερόμενες στην ερώτηση κυκλοφοριακές ρυθμίσεις που αφορούν την απαγόρευση αριστερών στροφών σε κόμβους κεντρικών οδικών αρτηριών και λεωφόρων, καθώς, όπως διαπιστώθηκε και κατά τη διάρκεια των Ολυμπιακών Αγώνων, οι ρυθμίσεις αυτές συμβάλλουν, σε μεγάλο βαθμό, στη βελτίωση των κυκλοφοριακών συνθηκών της πρωτεύουσας. Από τις εν λόγω κυκλοφοριακές ρυθμίσεις, θα αρθούν οι απαγορεύσεις στους οδικούς κόμβους Λ. Κηφισίας - Καρέλλα (Υγεία), Λ. Βασ. Σοφίας - Μπένση - Παπαδιαμαντοπούλου, Λ. Βασ. Κων/νου-Ριζάρη, Λ. Βασ. Κων/νου - Μιμνέρμου, Λ. Κύμης - Κασταμονής και Λ. Ποσειδώνος-Βήτα, στους οποίους θα επιτρέπονται οι αριστερές στροφές των οχημάτων.
      Επίσης, σας πληροφορούμε ότι, στα πλαίσια διαμόρφωσης του νέου κυκλοφοριακού και συγκοινωνιακού χάρτη, στην εν λόγω σύσκεψη των συναρμόδιων Υπουργών αποφασίσθηκαν και ανακοινώθηκαν μέτρα και ρυθμίσεις, όπως η διατήρηση του δακτυλίου, η επέκταση των λεωφορειολωρίδων, η λειτουργία θαλάμου επιχειρήσεων παρακολούθησης και ελέγχου κυκλοφορίας, η καθιέρωση νυκτερινών δρομολογίων των μέσων μαζικής μεταφοράς, η δημιουργία δημοτικών συγκοινωνιών, η δημιουργία χώρων στάθμευσης, περιορισμοί στην τροφοδοσία των καταστημάτων κατά τις ώρες κυκλοφοριακής αιχμής κ.λ.π. Η συλλογική αυτή προσπάθεια των συναρμόδιων Υπουργείων σκοπεύει στη δημιουργία συνθηκών άνετης, ομαλής, ταχείας και ασφαλούς κυκλοφορίας και γενικά στη σταδιακή αποσυμφόρηση των λειτουργιών της πρωτεύουσας στον τομέα της κυκλοφορίας για την αναβάθμιση της ποιότητας ζωής των πολιτών.
      Ο Υφυπουργός
      ΧΡΗΣΤΟΣ ΜΑΡΚΟΓΙΑΝΝΑΚΗΣ»
      3. Στην με αριθμό 4008/12-10-04 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. 7017/4/4609/2-11-04 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Σ. Ματζαπετάκης, σας γνωρίζουμε ότι, για την προστασία των αναφερομένων στο θέμα ατόμων, από τις Υπηρεσίες της Ελληνικής Αστυνομίας, με ιδιαίτερη ευαισθησία λαμβάνονται πρωτοβουλίες και καταβάλλεται κάθε δυνατή προσπάθεια για την εξεύρεση τρόπων καλύτερης εξυπηρέτησης και αποτελεσματικότερης αντιμετώπισης των προβλημάτων τους.
      Στο πλαίσιο αυτό, έχουν δοθεί συγκεκριμένες εντολές και οδηγίες για τη λήψη όλων των αναγκαίων μέτρων και τη διενέργεια αυστηρών ελέγχων, με στόχο την απελευθέρωση των ειδικών ραμπών προορισμένων για την εξυπηρέτηση των ατόμων με μειωμένη κινητικότητα και γενικά για την αποτελεσματικότερη τροχονομική αστυνόμευση των χώρων στάθμευσης, κυκλοφορίας και πρόσβασης, προκειμένου να γίνεται απρόσκοπτα και με ασφάλεια η κυκλοφορία των ατόμων με ειδικές ανάγκες.
      Ενδεικτικά σας πληροφορούμε ότι, κατά το μήνα Σεπτέμβριο του τρέχοντος έτους, από τις Υπηρεσίες Τροχαίας, σε ολόκληρη την επικράτεια, βεβαιώθηκαν 7.969 παραβάσεις για παράνομες σταθμεύσεις οχημάτων σε πεζοδρόμια, πεζόδρομους και ειδικές ράμπες, τα οποία παρεμπόδιζαν την ελεύθερη κίνηση ατόμων με ειδικές ανάγκες, καθώς και 597 παραβάσεις για παράνομη στάθμευση οχημάτων σε χώρους προορισμένους αποκλειστικά για τη στάθμευση οχημάτων ατόμων με μειωμένη κινητικότητα.
      Πέραν αυτών, αναφορικά με την επιβολή των κυρώσεων για τις εν λόγω τροχονομικές παραβάσεις, σας πληροφορούμε ότι, από τον εκπρόσωπο του Υπουργείου μας στη Διαρκή Επιτροπή αναθεώρησης του ΚΟ.Κ, προτάθηκε η τροποποίηση των διατάξεων του άρθρου 4 του ν.2696/1999 (Κ.Ο.Κ), ώστε, παράλληλα με την επιβολή των 7 βαθμών ποινής του Συστήματος Ελέγχου Συμπεριφοράς των Οδηγών (Σ.Ε.Σ.Ο.) για την παραβίαση των ρυθμιστικών πινακίδων Ρ-71 και Ρ-72, που αφορούν χώρους προορισμένους αποκλειστικά για τη στάθμευση οχημάτων ατόμων με μειωμένη κινητικότητα, να επιβάλλεται και η αφαίρεση της άδειας ικανότητας οδήγησης των παραβατών, καθώς και της άδειας μετά των πινακίδων κυκλοφορίας των οχημάτων τους, για 20 ημέρες.
      Ο Υφυπουργός
      ΧΡΗΣΤΟΣ ΜΑΡΚΟΓΙΑΝΝΑΚΗΣ»
      4. Στην με αριθμό 2273/20-7-2004 ερώτηση του Βουλευτή κ. Γρηγόρη Νιώτη δόθηκε με το υπ’ αριθμ. 30424/1114/20-9-2004 έγγραφο από τον Υπουργό Οικονομίας και Οικονομικών η ακόλουθη απάντηση:
      «	Σχετικά με την πιο πάνω αναφορά, που αφορά « αντιμετώπιση του προβλήματος της εταιρείας ΝΑΥΣΙ Α.Ε», σας ενημερώνουμε ότι :
      	1. Την περίοδο αυτή βρισκόμαστε στη διαδικασία διαμόρφωσης ειδικού σχεδίου για την 	αντιμετώπιση ολόκληρης της Ναυπηγοεπισκευαστικής Ζώνης Περάματος, δεδομένου ότι οι κατά το παρελθόν αποσπασματικές αντιμετωπίσεις, δεν επέφεραν τα αναμενόμενα αποτελέσματα.
      2. Επίσης την περίοδο αυτή γίνεται προσπάθεια όλων των συναρμόδιων Φορέων του Δημοσίου να εξευρεθεί η καλύτερη δυνατή λύση, για το συμφέρον των εργαζομένων.
      Ο Υφυπουργός
      ΓΕΩΡΓΙΟΣ ΑΛΟΓΟΣΚΟΥΦΗΣ»
      5. Στην με αριθμό 2712/26-8-04 ερώτηση των Βουλευτών κυρίων Σταύρου Σκοπελίτη και Ιωάννου Πατσιλινάκου δόθηκε με το υπ’ αριθμ. 280/16-9-04 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση του αριθ. πρωτ. 2712/26-08-2004 εγγράφου σας, με το οποίο μας διαβιβάστηκε ερώτηση των Βουλευτών κυρίων Σ. Σκοπελίτη και Γ. Πατσιλινάκου και κας Ε. Παντελάκη και όσον αφορά στα θέματα αρμοδιότητας του ΥΕΝ, σας γνωρίζουμε τα ακόλουθα:
      1. Μετά την ακινητοποίηση των επιβατηγών-οχηματαγωγών «ΡΟΔΟΣ» και «ΠΑΤΜΟΣ» λόγω βλάβης και του επιβατηγού-οχηματαγωγού «ΔΙΑΓΟΡΑΣ» λόγω επίσχεσης εργασίας των μελών του πληρώματός του, το ΥΕΝ ενήργησε άμεσα και προκειμένου να εξυπηρετηθούν οι συγκοινωνιακές ανάγκες των Δωδεκανήσων προέβη σε τροποποιήσεις δρομολογίων των πλοίων που εκτελούν δρομολόγια στην περιοχή και παράλληλα ενέκρινε όπως το επιβατηγό-οχηματαγωγό «ΡΟΔΑΝΘΗ» εξακολουθεί να εκτελεί τρία δρομολόγια την εβδομάδα στη δρομολογιακή γραμμή Πειραιά -Δωδεκανήσου (αντί να δρομολογηθεί στη γραμμή Πειραιά-Παροναξίας-Θήρας, όπως είχε γνωμοδοτήσει το Συμβούλιο Ακτοπλοϊκών Συγκοινωνιών).
      2. Για την εξυπηρέτηση της Δωδεκανήσου την τρέχουσα θερινή περίοδο εξετάσθηκε και αξιοποιήθηκε κάθε εφικτή λύση λαμβάνοντας υπόψη και την απουσία των τριών πλοίων της «ΔΑΝΕ». Θεωρούμε ότι οι ανάγκες του επιβατηγού κοινού εξυπηρετήθηκαν ομαλά καθ' όλη τη θερινή περίοδο.
      Ήδη έχει αποκατασταθεί η καθημερινή ακτοπλοϊκή σύνδεση της Καλύμνου με τον Πειραιά με συμβατικά επιβατηγά-οχηματαγωγά πλοία.
      3. Σύμφωνα με τις διατάξεις του β.δ. 14/1939, για χρέη τρίτων στα Λιμενικά Ταμεία έχουν εφαρμογή οι διατάξεις «περί εισπράξεως δημοσίων εσόδων» (ν.δ. 356/1974), ενώ οι κυρώσεις προβλέπονται από τους ν.158/1969 (Α 63),2399/1996 (Α 90) και 2575/1998 (Α 23).
      Όσον αφορά στις υποχρεώσεις της ανωτέρω εταιρείας προς το ΝΑΤ, για την πληρέστερη ενημέρωσή σας, επισυνάπτεται το αριθ. πρωτ. 72290/91/03-09-2004 έγγραφο του ΝΑΤ προς την αρμόδια Διεύθυνση του ΥΕΝ.
      4. Για την αντιμετώπιση των κοινωνικών προβλημάτων που προκάλεσε η μη εκπλήρωση των οικονομικών υποχρεώσεων της «ΔΑΝΕ» στους ναυτικούς των πλοίων της, το ΥΕΝ, αφού εξήντλησε όλες τις δυνατότητες διαμεσολάβησης για διευθέτηση του θέματος, εκδηλώνοντας εμπράκτως τη βούλησή του να δοθεί άμεση λύση προώθησε τις διαδικασίες που είχαν ως αποτέλεσμα την έκδοση απόφασης του Διοικητικού Συμβουλίου του ΝΑΤ για έκτακτη χορήγηση στην Εστία Ναυτικών του απαιτούμενου ποσού για την καταβολή τριών μηνιαίων αποδοχών στους εργαζομένους στα ανωτέρω πλοία της «ΔΑΝΕ», καθώς επίσης σε όσους έχουν απολυθεί και δεν έχουν απασχοληθεί σε άλλο εργοδότη, με παράλληλη εκχώρηση των σχετικών δικαιωμάτων τους στο ΝΑΤ.
      Ο χειρισμός της υπόθεσης της "ΔΑΝΕ" αποδεικνύει για άλλη μια φορά το πώς η Κυβέρνηση ανταποκρίνεται στο ρόλο ενός πραγματικά κοινωνικού, ανθρώπινου και αποτελεσματικού κράτους.
      Ο Υπουργός
      ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      6. Στην με αριθμό 2743/27-8-04 ερώτηση των Βουλευτών κυρίων Νικολάου Γκατζή και Τάκη Τσιόγκα δόθηκε με το υπ’ αριθμ. 533/16-9-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσαν οι Βουλευτές κύριοι Ν. Γκατζής, Τ. Τσιόγκας, σας πληροφορούμε τα εξής:
      Επειδή από γεωργούς και κτηνοτρόφους των παρακάρλιων χωριών έχουν ασκηθεί στα Διοικητικά Δικαστήρια αγωγές κατά του Δημοσίου, με τις οποίες ζητούν πέραν των άλλων και «χρηματική - κοινωνική αποκατάσταση», αναμένουμε την έκδοση των δικαστικών αποφάσεων επί των ασκηθεισών αγωγών.
      Ο Υφυπουργός
      Α. ΚΟΝΤΟΣ»
      7. Στην με αριθμό 2709/26-8-04 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 8187/20-9-04 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην αριθμ. 2709/2004 ερώτηση, που κατατέθηκε στη Βουλή από το Βουλευτή κ. Φ. Κουβέλη, σχετικά με την ανανέωση συμβάσεων των εργαζομένων στο ραδιοσταθμό «ΚΟΣΜΟΣ 93,6» της Ε.Ρ.Α., σας πληροφορούμε ότι έχουμε ενημερώσει την Εθνική Αντιπροσωπεία με το αριθμ. 8142/6-9-2004 έγγραφό μας, αντίγραφο του οποίου σας επισυνάπτουμε για ενημέρωσή σας.
      Σχετικά με τα υπόλοιπα θέματα αρμόδιο να απαντήσει είναι το συνερωτώμενο Υπουργείο Επικρατείας.
      Ο Υπουργός
      ΠΑΝΟΣ ΠΑΝΑΓΙΩΤΟΠΟΥΛΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      8. Στην με αριθμό 2713/26-8-04 ερώτηση των Βουλευτών κυρίων Άγγελου Τζέκη και Γεωργίου Χουρμουζιάδη δόθηκε με το υπ’ αριθμ. 8188/20-9-04 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην αριθμ. 2713/2004 ερώτηση, που κατατέθηκε στη Βουλή από τους Βουλευτές κύριους Αγγ. Τζέκη και Γ. Xουρμουζιάδη, σχετικά με την καταβολή μισθοδοσίας και ασφαλιστικής κάλυψης υπαλλήλων ΚΕΠ Πλατείας Αριστοτέλους στη Θεσσαλονίκη, σας πληροφορούμε τα εξής:
      1. Το Τμήμα Κοινωνικής Επιθεώρησης Κεντρικού Τομέα Θεσσαλονίκης, διενήργησε επανέλεγχο στις 13-9-2004 (είχε πραγματοποιηθεί ο αρχικός έλεγχος στις 13-5-2004) στο παραπάνω ΚΕΠ και διαπίστωσε ότι πράγματι σε τριάντα (30) εργαζόμενους για το χρονικό διάστημα από 1-1-2004 έως 8-2-2004, δεν έχουν καταβληθεί οι δεδουλευμένες αποδοχές και δεν υπήρξε ασφαλιστική κάλυψη των εργαζομένων.
      Για τους ίδιους εργαζόμενους έχουν ήδη θεωρηθεί βεβαιώσεις προϋπηρεσίας από την τοπική μας υπηρεσία για τις δικές τους ενέργειες.
      Στις 10-9-2004 ο Υφυπουργός ΥΠ.ΕΣ.Δ.Α κ. Ανδρεουλάκος επισκέφθηκε το εν λόγω ΚΕΠ και συζήτησε με τους εργαζόμενους για τα προβλήματα που τους απασχολούν.
      Η τοπική μας υπηρεσία κάλεσε με δελτίο ελέγχου τη Νομαρχιακή Αυτοδιοίκηση Θεσσαλονίκης στην αρμοδιότητα της οποίας ανήκει το ΚΕΠ, για παροχή εξηγήσεων των ανωτέρω δεδομένων.
      2. Σύμφωνα με τις διατάξεις της παρ. 1 του άρθρου 2 του α.ν. 1846/51, όπως τροποποιήθηκαν με την παρ. 1 του άρθρου 2 του ν. 4476/65, στην ασφάλιση του ΙΚΑ-ΕΤΑΜ υπάγονται υποχρεωτικά και αυτοδίκαια τα πρόσωπα που παρέχουν μέσα στα όρια της χώρας κατά κύριο επάγγελμα εξαρτημένη εργασία με αμοιβή.
      Μετά την ψήφιση του άρθρου 4 του ν. 1305/82, που προστέθηκε στο τέλος της παρ. 3 του άρθρου 2 του α.ν. 1846/51, όπως αντικαταστάθηκε με την παρ. 3 του άρθρου 1 του ν. 1759/88, στην ασφάλιση του ΙΚΑ-ΕΤΑΜ υπάγονται και τα πρόσωπα εκείνα που παρέχουν εργασία ή υπηρεσία με αμοιβή, είτε σε φυσικά είτε σε νομικά πρόσωπα δημοσίου ή ιδιωτικού δικαίου, είτε στο δημόσιο, με σύμβαση μίσθωσης έργου, εφόσον για αυτή τους την εργασία δεν υπάγονται υποχρεωτικά στην ασφάλιση άλλου φορέα κύριας ασφάλισης και απασχολούνται τουλάχιστον για πέντε (5) ημέρες το μήνα στον ίδιο εργοδότη, σύμφωνα με την αρ. Β1/21/133/25-5-1983 Υπουργική Απόφαση.
      Επισημαίνεται ότι με τις διατάξεις της παρ. 1 του άρθρου 17 του ν. 3144/2003 με τις οποίες αντικαταστάθηκε η παρ. 4 του άρθρου 9 του ν. 3050/2002, καθορίσθηκε ο ΟΑΕΕ-ΤΕΒΕ ως φορέας υποχρεωτικής ασφάλισης των απασχολουμένων με σύμβαση μίσθωσης έργου σε φορείς του Δημόσιου Τομέα του άρθρου 51 του ν. 1892/1990 όπως ισχύει, σε επιχειρήσεις των ΟΤΑ, καθώς και σε ερευνητικούς, τεχνολογικούς φορείς του ν. 1514/1985, για δράσεις που χρηματοδοτούνται ή συγχρηματοδοτούνται από την Ευρωπαϊκή Ένωση ή άλλους διεθνείς δημόσιους ή ιδιωτικούς φορείς.
      Οι εργαζόμενοι στο ΚΕΠ πλατείας Αριστοτέλους στη Θεσσαλονίκη απασχολήθηκαν και ασφαλίστηκαν κανονικά μέχρι 31-12-2003 από την εταιρεία EMOS INTERACTlVE Α.Ε.
      Για τη χρονική περίοδο 1-1-2004 έως 8-2-2004 δεν έχουν κατατεθεί καταγγελίες στο αρμόδιο Περιφερειακό Υποκατάστημα ΙΚΑ-ΕΤΑΜ Θεσσαλονίκης από τους εργαζόμενους του ΚΕΠ πλατείας Αριστοτέλους Θεσσαλονίκης. Από τον επιτόπιο έλεγχο που διενεργήθηκε από το παραπάνω υποκατάστημα στις 13-9-2004 προέκυψε ότι για τη συγκεκριμένη χρονική περίοδο οι εργαζόμενοι απασχολήθηκαν στη Νομαρχία Θεσσαλονίκης, όμως δεν έχουν ακόμη ασφαλιστεί, διότι βρίσκεται σε εκκρεμότητα η πληρωμή τους και εφόσον τακτοποιηθεί αυτό το θέμα, θα εξετασθεί και το θέμα υπαγωγής τους στον αρμόδιο φορέα ασφάλισης.
      Ο Υπουργός
      ΠΑΝΟΣ ΠΑΝΑΓΙΩΤΟΠΟΥΛΟΣ»
      9. Στην με αριθμό 2703/26-8-04 ερώτηση του Βουλευτή κ. Μανόλη Στρατάκη δόθηκε με το υπ’ αριθμ. 86537-ΙΗ/16-9-04 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 2703/26.8.04 την οποία κατέθεσε ο Βουλευτής κ. Μαν. Στρατάκης και αφορά στα Υπηρεσιακά Συμβούλια Πρωτοβάθμιας και Δευτεροβάθμιας Εκπ/σης σας γνωρίζουμε τα ακόλουθα:
      Η διαδικασία της Επιλογής των Περιφερειακών Δ/ντών Εκπ/σης, καθώς και των Περιφερειακών Δ/ντών Δ/νσεων και Προϊσταμένων Γραφείων Πρωτοβάθμιας και Δευτεροβάθμιας Εκπ/σης έχει ολοκληρωθεί και οι ανωτέρω παρουσιάστηκαν, ανέλαβαν υπηρεσία στις θέσεις τους και επελήφθησαν άμεσα των υποχρεώσεών τους.
      Τα νέα Υπηρεσιακά Συμβούλια έχουν ανασυγκροτηθεί και ασχολούνται εντατικά με την καταγραφή και συμπλήρωση των κενών θέσεων εκπαιδευτικών ώστε τα σχολεία να λειτουργήσουν κανονικά.
      Η Υπουργός
      ΜΑΡΙΕΤΤΑ ΓΙΑΝΝΑΚΟΥ»
      10. Στην με αριθμό 3014/10-9-04 ερώτηση του Βουλευτή κ. Αλέξανδρου Αλαβάνου δόθηκε με το υπ’ αριθμ.305/4-10-04 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση του αριθ. πρωτ. 3014/10-09-2094 εγγράφου σας, με το οποίο μας διαβιβάστηκε ερώτηση του Βουλευτή κ. Α. Αλαβάνου που κατατέθηκε στη Βουλή των Ελλήνων, σας γνωρίζουμε τα ακόλουθα:
      1. Πάγια πολιτική του ΥΕΝ είναι ο συνεχής εκσυγχρονισμός και αναβάθμιση των λιμενικών υποδομών της χώρας καθώς και η βελτίωση των παρεχόμενων λιμενικών υπηρεσιών.
      2. Στο πλαίσιο των αρμοδιοτήτων χάραξης της Εθνικής Λιμενικής Πολιτικής και του γενικού σχεδιασμού της λιμενικής ανάπτυξης, το ΥΕΝ επιδιώκει και προωθεί την επιτάχυνση των διαδικασιών ολοκλήρωσης των προγραμματισμένων λιμενικών έργων από τις αρμόδιες Υπηρεσίες εκτέλεσής τους, καθώς επίσης και την εκπόνηση σχετικών μελετών βελτίωσης - αναβάθμισης εκσυγχρονισμού των λιμένων της χώρας.
      3. Καταβάλλεται επίσης προσπάθεια για χρηματοδότηση λιμενικών παρεμβάσεων από το Γ΄ ΚΠΣ, ενώ στο πλαίσιο των αρμοδιοτήτων τους, τόσο οι Περιφέρειες όσον και οι Νομαρχιακές Αυτοδιοικήσεις προωθούν προτάσεις χρηματοδότησης για λιμάνια της περιοχής τους.
      4. Στο πλαίσιο επεμβάσεων άμεσης προτεραιότητας σε λιμενικές υποδομές (εκβαθύνσεις, επισκευές, προσκρουστήρες, δέστρες κλπ) εγκρίθηκαν, ύστερα από πρόταση της Γενικής Γραμματείας Λιμένων και Λιμενικής Πολιτικής του ΥΕΝ, με τη ΣΑΕ 189/2004, επεμβάσεις προϋπολογισμού 5.375.530,89 ευρώ, πιστώσεων 4.372.821,04 ευρώ και ορίου πληρωμών 3.500.000,00 ευρώ για έργα σε λιμένες ολόκληρης της Ελλάδας.
      Επίσης εγκρίθηκε πίστωση προϋπολογισμού 600.000 ευρώ, στη ΣΑΜ 189/3 του Π.Δ.Ε. του ΥΕΝ το 2004, για την εκπόνηση Μελέτης Σχεδιασμού Ανάπτυξης Λιμενικού Συστήματος της Ανατολικής Ελλάδας που ήδη εκπονείται, με βάση υπογεγραμμένη σύμβαση.
      5. Με πρωτοβουλία του ΥΕΝ προωθείται, εκπόνηση αποτύπωσης βυθομετρίας λιμενολεκανών και κρηπιδωμάτων λιμένων Κυκλάδων και επιθεώρησης αξιοπιστίας κρηπιδοτοίχων λιμένων Κυκλάδων για την ασφαλή χρησιμοποίησή τους στον τομέα της ναυσιπλοΐας, στο πλαίσιο του εγκεκριμένου έργου «Επιθεώρηση λιμενικών υποδομών Κυκλάδων» της ΣΑΜ 189 τ.ε.
      6. Στο πλαίσιο αρμοδιοτήτων της, η Γενική Γραμματεία Λιμένων και Λιμενικής Πολιτικής του ΥΕΝ προωθεί πρόγραμμα επιθεωρήσεων των λιμενικών υποδομών, ελέγχου αξιοπιστίας τους, προγραμματισμού συντήρησής τους και αποκατάστασης διαπιστούμενων προβλημάτων. Επίσης έχουν ήδη αναληφθεί οι απαραίτητες πρωτοβουλίες προς τους εμπλεκόμενους φορείς για προώθηση των, κατά λόγο αρμοδιότητας, ενεργειών τους, ώστε να εξευρεθούν οι απαιτούμενοι πόροι, να εκπονηθούν και να εγκριθούν αρμοδίως οι απαραίτητες μελέτες για την αποκατάσταση των ζημιών που προξενήθηκαν στις λιμενικές υποδομές των νησιών του Αιγαίου από την κακοκαιρία τον Ιανουάριο του τρέχοντος έτους.
      7. Επιπλέον, σε εφαρμογή του ISPS CODE και λοιπών κοινοτικών κ.λπ. οδηγιών, προωθούνται από το ΥΕΝ οι έλεγχοι αξιοπιστίας ασφάλειας των λιμενικών υποδομών και προσαρμογής τους καθώς και η Εκπόνηση Μελετών Ασφάλειας και Σχεδίων Ασφάλειας Λιμενικών Εγκαταστάσεων.
      8. Ανεξάρτητα από τα παραπάνω, η Γενική Γραμματεία Λιμένων και Λιμενικής Πολιτικής στο πλαίσιο συνεργασίας της με όλους τους χρήστες των λιμενικών υποδομών δρομολογεί την εξέταση των παρατηρήσεων της ΠΕ.ΠΕ.Ν. προκειμένου να υλοποιηθούν αρμόδια και σταδιακά οι αναγκαίες επεμβάσεις.
      9. Η ένταξη λιμενικών έργων στο Β΄ ΚΠΣ προωθήθηκε από το ΥΠΕΧΩΔΕ. Όσον αφορά το Γ΄ ΚΠΣ, η πορεία των λιμενικών έργων ανήκε στην ευθύνη του Ο.Α.Λ.Α.Α. (Οδικοί Άξονες Λιμάνια Αστική Ανάπτυξη) του Υ.ΠΕ.ΧΩ.Δ.Ε. ενώ η Επιτροπή Σχεδιασμού και Ανάπτυξης Λιμένων, σύμφωνα με τις διατάξεις του ν. 2932/2001, είναι αρμόδια για το γενικό σχεδιασμό των προγραμμάτων, των μελετών και των έργων, για τη δημιουργία, βελτίωση και αναβάθμιση των λιμενικών υποδομών, τον καθορισμό προτεραιοτήτων ανάπτυξης του λιμενικού δυναμικού της χώρας καθώς και την ιεράρχηση των εκτελεστέων έργων και την κατανομή πιστώσεων μεταξύ αυτών.
      10. Οι Λιμενικές Αρχές λαμβάνουν τα απαραίτητα μέτρα τάξης και ρυθμίζουν την τροχαία κίνηση στους λιμένες. Στο πλαίσιο αυτό, ελέγχουν την εφαρμογή των υφιστάμενων διατάξεων για τη μεταφορά επιβατών με τα δρομολογημένα επιβατηγά πλοία και την καταγραφή των προσώπων που ταξιδεύουν με επιβατηγά πλοία, από τους κατά περίπτωση υπευθύνους (πλοιοκτήτες, πράκτορες, πλοιάρχους πλοίων) παρέχοντας κάθε αναγκαία συνδρομή για την αποτροπή επιβίβασης υπεράριθμων επιβατών. Επίσης, στο πλαίσιο των ισχυουσών διατάξεων καθορίζουν την αγκυροβολία στους λιμένες, καταβάλλοντας κάθε προσπάθεια πλήρους αξιοποίησής τους.
      11. Μετά από σχετική διαταγή της αρμόδιας Διεύθυνσης του ΥΕΝ, οι Λιμενικές Αρχές απαγορεύουν την αγκυροβολία μικρών σκαφών και πλοιαρίων στους χώρους πρόσδεσης των δρομολογημένων επιβατηγών και επιβατηγών-οχηματαγωγών πλοίων, καθώς και στους χώρους πέριξ αυτών, ώστε να τους παρέχεται ο απαιτούμενος χώρος ελιγμών, να μην δημιουργούνται κίνδυνοι για τα πλοία αυτά αλλά και για την προστασία και αποφυγή ζημιών στα μικρότερα αυτά σκάφη.
      12. Η φορτοεκφόρτωση επικινδύνων φορτίων στους λιμένες και κυρίως υγρών καυσίμων από δεξαμενόπλοια σε βυτιοφόρα οχήματα, ρυθμίζεται με τις διατάξεις του π.δ. 405/1996 που αφορούν στη μεταφορά, φορτοεκφόρτωση και διακίνηση στους λιμένες των συσκευασμένων επικίνδυνων φορτίων και με τις διατάξεις του αριθ. 18 Γενικού Κανονισμού Λιμένα (Β΄ 12/1999), που αφορούν στις προϋποθέσεις και στα μέτρα ασφάλειας για τις εργασίες φορτοεκφορτώσεων χύμα πετρελαίου ή χύμα υγρών χημικών κ.λπ. Κατά την κατάρτιση του Γενικού αυτού Κανονισμού καταβλήθηκε κάθε προσπάθεια ώστε οι εργασίες αυτές να διεξάγονται με τη μεγαλύτερη δυνατή ασφάλεια.
      13. Αναφορικά με τα θιγόμενα θέματα σημάνσεων, αυτά αποτελούν αρμοδιότητα της Υδρογραφικής Υπηρεσίας και Υπηρεσίας Φάρων του Πολεμικού Ναυτικού /ΓΕΝ προς το οποίο και έχει κοινοποιήσει την επισυναπτόμενη στην ερώτηση επιστολή της η ΠΕ.ΠΕ.Ν.
      Η αρμόδια Υπηρεσία του ΥΕΝ στο πλαίσιο της υποβοήθησης της χαρτογράφησης του ελληνικού θαλάσσιου χώρου και την βελτίωση της ναυτιλιακής σήμανσης της χώρας μας, βρίσκεται σε άμεση συνεργασία με τις αρμόδιες Υπηρεσίες του Πολεμικού Ναυτικού.
      14. Με σκοπό την καταγραφή των κατά τόπους ναυτιλιακών κινδύνων, το ΥΕΝ μέσω των Λιμενικών Αρχών, των εγγράφων των πλοιάρχων των ακτοπλοϊκών κυρίως πλοίων και των τοπικών φορέων, συγκεντρώνει και καταγράφει τα επικίνδυνα για την ναυσιπλοΐα ή την ελεύθερη χρήση των λιμένων, διωρύγων σημεία και εν συνεχεία τα συγκεντρωθέντα στοιχεία και προτάσεις αξιολογούνται και προωθούνται στους αρμοδίους φορείς υλοποίησης.
      Ο Υπουργός
      ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
      11. Στην με αριθμό 3011/10-9-04 ερώτηση και στις με αριθμό 1919/14-9-04 και 2017/17-9-04 αναφορές των Βουλευτών κ.κ. Ιωάννου Μπούγα, Χατζημιχάλη και Μ. Χαρακόπουλο, δόθηκε με το υπ’ αριθμ. ΓΠ/91997/5-10-04 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 3011/10-9-2004 ερώτηση και 1919/14-9-2004 και 2017/17-9-2004 αναφορές που κατατέθηκαν στη Βουλή από τους Βουλευτές κκ. Ι. Μπούγα, Φ. Χατζημιχάλη και Μ. Χαρακόπουλο σχετικά με τον ισόβιo χαρακτήρα της πολυτεκνικής ιδιότητας, σας γνωρίζουμε τα ακόλουθα:
      Σύμφωνα με τις διατάξεις του άρθρου 1, παρ. 1 του Ν. 1910/44, όπως αυτή αντικαταστάθηκε με το άρθρο 1 του Ν. 860/79, πολύτεκνοι θεωρούνται οι γονείς που έχουν τέσσερα τουλάχιστον ζώντα τέκνα από νόμιμο γάμο ή από νομιμοποίηση ή από νόμιμη αναγνώριση, εφόσον τα μεν θήλεα είναι άγαμα ή ευρίσκονται σε διάσταση ή χηρεία και συντηρούνται από κάποιον εκ των γονέων τους, τα δε άρρενα εφόσον είναι ανήλικα.
      Στον παραπάνω γενικό κανόνα εισάγουν εξαίρεση οι διατάξεις των παρ. 4-7, του άρθρου 1 του Ν. 1910/44, οι οποίες, υπό τις αναφερόμενες προϋποθέσεις, αναγνωρίζουν την πολυτεκνική ιδιότητα σε μητέρα ή πατέρα με τρία παιδιά και επίσης παρέχουν τα ευεργετήματα των πολύτεκνων σε απορφανισθέντα τρία τουλάχιστον παιδιά που αποτελούν ιδία οικογένεια.
      	Η πιστοποίηση και απονομή της πολυτεκνικής ιδιότητας στους δικαιούχους πολύτεκνους γονείς αποδίδεται από την Ανωτάτη Συνομοσπονδία Πολυτέκνων Ελλάδος (ΑΣΠΕ) κατά τη διαδικασία που πρoβλέπεται στo άρθρο 2 του Ν. 1910/44.
      Σύμφωνα με τις διατάξεις του άρθρου 2, παρ. 2 του Ν. 1910/44, όπως αυτό τροποποιήθηκε και συμπληρώθηκε με τις διατάξεις του από 19-9/22-10-53 Β. Δ/τος, οι έχοντες την ιδιότητα του πολύτεκνου εφοδιάζονται από την ΑΣΠΕ με ομοιόμορφα βιβλιάρια-ταυτότητες, ως αποδεικτικά της ιδιότητας αυτών.
      Τα βιβλιάρια αυτά πρoβλέπεται να θεωρούνται από την οικεία Πολυτεκνική Οργάνωση (τμήματος της Συνομοσπονδίας), ανά εξάμηνο, προς βεβαίωση της μεταβολής ή μη των στοιχείων των πολυτέκνων ή άλλων δικαιούχων και χρησιμεύουν ως αποδεικτικά της ιδιότητας των πολυτέκνων, μετά και την 16320/1988 σύμφωνη απόφαση του Μονομελούς Πρωτοδικείου Αθηνών.
      Η με το άρθρο 2 του Ν. 860/79 καθιέρωση της δια βίου πολυτεκνικής ιδιότητας των πολύτεκνων γονέων για τις περιπτώσεις που ισχύει η διάταξη αυτή δεν συνεπάγεται κατάργηση της παρ. 2, του άρθρου 2 του Ν. 1910/44, που αφορά στη θεώρηση των βιβλιαρίων των πολυτέκνων. Κατά συνέπεια, εφόσον η διάταξη της παρ. 2, του άρθρου 2 δεν καταργήθηκε με διάταξη νόμου, θα πρέπει να εφαρμόζεται από τις πολυτεκνικές οργανώσεις και να θεωρούνται τα βιβλιάρια πολυτεκνικής ιδιότητας.
      Το Υπουργείο Υγείας και Κοινωνικής Αλληλεγγύης κατά το σχεδιασμό αντιμετώπισης θεμάτων που αφορούν τις πολύτεκνες οικογένειες, εξετάζει και εκτιμά τις εισηγήσεις και προτάσεις των πολυτεκνικών οργανώσεων και Συλλόγων της χώρας, των συναρμόδιων για το θέμα αυτό φορέων και προχωρεί στη λήψη μέτρων αντιμετώπισης αυτών.
      Το θέμα σε κάθε περίπτωση είναι σοβαρό, προκαλείται άνευ λόγου ταλαιπωρία χιλιάδων οικογενειών που καλούνται να αποδείξουν τα αυτονόητα κάθε 6 μήνες. Γι’ αυτό το λόγο το Υπουργείο Υγείας και Κοινωνικής Αλληλεγγύης βρίσκεται σε διάλογο με τις πολυτεκνικές οργανώσεις ώστε η εξαμηνιαία περιοδική θεώρηση να γίνει τουλάχιστον διετής.
      O Υφυπουργός
      Γ. ΚΩΝΣΤΑΝΤΟΠΟΥΛΟΣ»
      12. Στην με αριθμό 1685/23-6-04 ερώτηση της Βουλευτού κ. Έλσας Παπαδημητρίου δόθηκε με το υπ’ αριθμ. 8019/12-7-04 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην με αριθμ. 1685/2004 Ερώτηση, που κατατέθηκε στη Βουλή από τη Βουλευτή κα Έλσα Παπαδημητρίου, σχετικά με τη σύσταση Τοπικής Υπηρεσίας του Οργανισμού Απασχόλησης Εργατικού Δυναμικού (ΟΑΕΔ) στο Κρανίδι του Νομού Αργολίδας, σας πληροφορούμε ότι ο ΟΑΕΔ αδυνατεί να αναλάβει προς το παρόν δέσμευση για σύσταση και λειτουργία νέων υπηρεσιών.
      Η αδυναμία αυτή προέρχεται από το γεγονός ότι δεν παρέχεται δυνατότητα στελέχωσης Υπηρεσίας στο Κρανίδι με τον απαιτούμενο αριθμό υπαλλήλων, λόγω της γενικότερης έλλειψης προσωπικού που παρουσιάζει στο σύνολό του ο ΟΑΕΔ, που δεν παρέχει ούτε την δυνατότητα μετάθεσης ή απόσπασης υπαλλήλων από άλλες υπηρεσίες.
      Παρά τις παραπάνω δυσκολίες, η Διοίκηση του ΟΑΕΔ διαθέτει αυξημένη ευαισθησία στο θέμα της εξυπηρέτησης των πολιτών της περιοχής και θα καταβάλλει προσπάθεια να αντιμετωπίσει τα τυχόν προβλήματα στα πλαίσια των αντικειμενικών δυνατοτήτων της.
      Όμως, μέχρις ότου οι συνθήκες το επιτρέψουν, πιστεύουμε ότι η συνέχιση της συνεργασίας με το Δήμο Κρανιδίου, στον οποίο λειτουργεί Γραφείο Ανταποκριτή ΟΑΕΔ, είναι η μόνη εφικτή επιλογή, που μπορεί να παρέχει στους πολίτες της περιοχής κάθε εξυπηρέτηση.
      Ο Υπουργός
      ΠΑΝΟΣ ΠΑΝΑΓΙΩΤΟΠΟΥΛΟΣ»
      13. Στην με αριθμό 1581/18-6-04 ερώτηση του Βουλευτή κ. Ανδρέα Μακρυπίδη δόθηκε με το υπ’ αριθμ. 61867/13-7-04 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ.1581/18.6.2004 Ερώτηση που κατατέθηκε στη Βουλή από τον Βουλευτή κ. Α. Μακρυπίδη, σχετικά με την πρόσληψη οδηγών, προκειμένου το ασθενοφόρο του Κέντρου Υγείας Βόνιτσας να μετακινείται σε 24ωρη βάση, σας διαβιβάζoυμε το με Α.Π. 5925/12.7.2004 έγγραφο του ΠεΣΥΠ Δυτικής Ελλάδας, με στοιχεία για την λόγω Ερώτηση.
      Ο Υπουργός
      ΝΙΚΗΤΑΣ ΚΑΚΛΑΜΑΝΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      14. Στην με αριθμό 1654/22-6-04 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 26269/Ε.Υ.Σ. 4248/13-7-2004 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της με αρ. προ 1654/22-6-2004 Ερώτησης του βουλευτή κ. Μ. Καρχιμάκη σχετικά με την προγραμματισμένη διάθεση των κονδυλίων για τον ΒΟΑΚ και τον ΝΟΑΚ, σας γνωρίζουμε τα εξής:
      Η κατασκευή τμημάτων του Βόρειου Οδικού Άξονα Κρήτης, συγχρηματοδοτείται από το Επιχειρησιακό Πρόγραμμα «Οδικοί Άξονες, Λιμάνια, Αστική Ανάπτυξη» και από το Περιφερειακό Επιχειρησιακό Πρόγραμμα της Κρήτης. Πρόκειται για έργα που βρίσκονται σε εξέλιξη και για τα οποία οι απαιτούμενοι πόροι έχουν δεσμευθεί.
      Σε ότι αφορά το σχόλιο για το Ε.Π. Αγροτική Ανάπτυξη - Ανασυγκρότηση Υπαίθρου για τα μέτρα στα οποία αναφέρεται ο ερωτών βουλευτής, εξελίσσονται ομαλά και με βάση τα σχετικά αιτήματα των αρμόδιων Τελικών Δικαιούχων των Μέτρων.
      Τέλος, σημειώνεται ότι για θέματα που αφορούν στην αξιολόγηση και την οριστική υπαγωγή επί μέρους επενδυτικών σχεδίων στα καθεστώτα ενίσχυσης του Ε.Π.Α.Α.-Α.Υ, αρμόδιος να απαντήσει είναι ο Τελικός Δικαιούχος των αντίστοιχων Μέτρων που στη συγκεκριμένη περίπτωση είναι η Δ/νση Προγραμματισμού και Γεωργικών Διαρθρώσεων του Υπ. Αγροτικής Ανάπτυξης και Τροφίμων, προς το οποίο κοινοποιείται η παρούσα ερώτηση.
      Ο Υφυπουργός
      ΧΡΗΣΤΟΣ ΦΩΛΙΑΣ»
      15. Στην με αριθμό 1659/22-6-04 ερώτηση του Βουλευτή κ. Ιωάννου Δραγασάκη δόθηκε με το υπ’ αριθμ. Β-717/13-7-04 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της Eρώτησης με αριθμ. πρωτ. 1659 /22-06-04 που κατέθεσε στη Βουλή ο Βουλευτής κ. Ιωαν. Δραγασάκης , σύμφωνα και με το με αριθμ. πρωτ. ΥΠΑ / Δ13 / Α /27529 /1060 /08-07-04 έγγραφο της Υπηρεσίας Πολιτικής Αεροπορίας, σας πληροφορούμε τα παρακάτω:
      1. Οι επιθεωρήσεις μέτρων και διαδικασιών ασφαλείας, που διενεργούνται από κλιμάκια εξουσιοδοτημένων Εμπειρογνωμόνων - Επιθεωρητών της Υπηρεσίας Πολιτικής Αεροπορίας ενός Κράτους σε αεροδρόμια άλλου Κράτους, αποτελούν συνήθη και παλαιά πρακτική στον διεθνή χώρο. Η πρακτική αυτή απορρέει τόσο από το νομικό πλαίσιο των διεθνών Οργανισμών (ICAO, ECAC, Ευρωπαϊκή Ένωση), όσο και από τις κυρωμένες με Νόμους του Ελληνικού Κράτους Διμερείς Αεροπορικές Συμφωνίες (ΔΑΣ).
      2. Από το κατά τα ανωτέρω θεσμικό πλαίσιο προβλέπεται η συνεργασία, η ανταλλαγή πληροφοριών και η καθιέρωση κοινών προτύπων ασφαλείας μεταξύ των Υπηρεσιών Πολιτικής Αεροπορίας των Κρατών, που μετέχουν στους υπ’ όψιν διεθνείς Οργανισμούς. Περαιτέρω και πιο συγκεκριμένα, το εν λόγω θεσμικό πλαίσιο προβλέπει την διενέργεια επιθεωρήσεων στα μέτρα και στις διαδικασίες ασφαλείας, που οι Αερομεταφορείς του επιθεωρούντος Κράτους υιοθετούν και εφαρμόζουν στα αεροδρόμια εξωτερικού, όπου εκτελούν πτήσεις.
      3. Επισημαίνουμε ότι οι επιθεωρήσεις αυτές διενεργούνται υπό τον όρο της αμοιβαιότητας, καλύπτουν μόνον το μέρος εκείνο των μέτρων και διαδικασιών ασφαλείας, που αφορά στις υποχρεώσεις των Αερομεταφορέων και όχι στις υποχρεώσεις των Αερολιμένων, και πραγματοποιούνται παρουσία αρμοδίων εκπροσώπων του Κράτους, όπου λαμβάνει χώραν η επιθεώρηση.
      4. Η αναφερόμενη στην Ερώτηση του Βουλευτή, κ. Ι. Δραγασάκη, επιθεώρηση της Υπηρεσίας Ασφαλείας Μεταφορών («Transport Security Agency») των ΗΠΑ στον ΔΑΑ «ΕΛΕΥΘ. ΒΕΝΙΖΕΛΟΣ» διενεργήθηκε, με βάση την ΔΑΣ μεταξύ Ελλάδος και ΗΠΑ, σε Αμερικανό Αερομεταφορέα, που εκτελεί πτήσεις από/προς Αθήνα.
      5. Με βάση το ίδιο νομικό πλαίσιο, έχει και η Ελληνική ΥΠΑ διενεργήσει με τους εξουσιοδοτημένους Επιθεωρητές της αρμόδιας Διευθύνσεως (ΥΠΑ/Δ15) σειρά επιθεωρήσεων σε Σταθμούς εξωτερικού της ΟΛΥΜΠΙΑΚΗΣ ΑΕΡΟΠΟΡΙΑΣ, όπως, π.χ., στα αεροδρόμια της Νέας Υόρκης, των Σκοπίων και των Τιράνων. Για την διενέργεια των επιθεωρήσεων αυτών η Ελληνική ΥΠΑ έλαβε όχι απλώς την έγκριση των ομολόγων της Υπηρεσιών Πολιτικής Αεροπορίας των επιθεωρουμένων κρατών, αλλά έτυχε πλήρους διευκολύνσεως και εξυπηρετήσεως από πλευράς τους.
      6. Πέραν τούτων, επισημαίνεται ότι πρόσφατα εξουσιοδοτημένος Επιθεωρητής μέτρων ασφαλείας της ΥΠΑ/Δ15 μετείχε σε κλιμάκιο ομολόγων του Επιθεωρητών, που διενήργησε, για λογαριασμό της ECAC, πολυήμερη, πολυεπίπεδη και εμπεριστατωμένη επιθεώρηση ασφαλείας στο αεροδρόμιο της Βοστώνης των ΗΠΑ, με την πλήρη υποστήριξη των αρμοδίων Αμερικανικών Αρχών ασφαλείας.
      7. Σ’ ό, τι αφορά, τέλος, την διαβίβαση στοιχείων επιβατών (Passenger Name Record - PNR) από τους Αερομεταφορείς στις αρμόδιες Αμερικανικές Αρχές, έπειτα από διετούς διάρκειας διαπραγματεύσεις μεταξύ Ευρωπαϊκής Ενώσεως και ΗΠΑ, τα δύο μέρη κατέληξαν σε συμφωνία, που αποτυπώθηκε στην σχετική από 14/5/2004 Απόφαση της Ευρωπαϊκής Επιτροπής.
      8. Με την εν λόγω συμφωνία και Απόφαση, τίθενται συγκεκριμένοι κανόνες, ώστε να είναι ελεγχόμενη η διαβίβαση των στοιχείων PNR και να τηρείται η απαιτούμενη ισορροπία μεταξύ ζητημάτων δημοσίας ασφαλείας και προστασίας της ιδιωτικής ζωής. Περαιτέρω, επισημαίνουμε ότι η Απόφαση της Ευρωπαϊκής Επιτροπής είναι δεσμευτική για όλα τα Κράτη-μέλη της Ευρωπαϊκής Ενώσεως και ότι η τήρηση της όλης διαδικασίας και των κανόνων, που διέπουν την διαβίβαση των στοιχείων PNR, τελεί ανά πάσα στιγμή υπό την εποπτεία και εγγύηση της Ευρωπαϊκής Ενώσεως.
      Ο Υπουργός
      ΜΙΧΑΛΗΣ ΛΙΑΠΗΣ»
      16. Στην με αριθμό 2115/13-7-04 ερώτηση του Βουλευτή κ. Βασιλείου Οικονόμου δόθηκε με το υπ’ αριθμ. 48/30-7-04 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της από 13-07-2004 ερώτησης του Βουλευτή κ. Βασίλη Οικονόμου, σας γνωρίζουμε ότι το έργο ανακατασκευής του Δημοτικού Σταδίου Ελευσίνας είναι ενταγμένο στο Πρόγραμμα Δημοσίων Επενδύσεων (ΣΑΕ 216) με πρoϋπολογισμό 1.379.310,34 €.
      Μέχρι και το τέλος του 2003, είχε εκταμιευθεί το ποσό των 586.940,57 € και πρόσφατα προτείναμε προς το Υπουργείο Οικονομίας και Οικονομικών την αναμόρφωση του πρoϋπολογισμoύ στο ποσό των 2.600.000 €, περιλαμβάνοντας στην πρότασή μας και τροποποίηση του τίτλου για το αναγκαίο συμπληρωματικό έργο της κατασκευής του συνθετικού τάπητα του στίβου. Οι εγκεκριμένες πιστώσεις του έτους 2004 είναι ύψους 258.000 €. Η μελέτη για την κατασκευή του συνθετικού τάπητα εγκρίθηκε με την υπ' αριθμ. ΤΥ –Δστ/Φ030-85/29476/14-07-2004 απόφαση και πρόκειται να δημοπρατηθεί. Επίσης με υπάρχoυσα εργολαβία έχει ολοκληρωθεί η κατασκευή του χλοοτάπητα στο γήπεδο ποδοσφαίρου, καθώς και ο ηλεκτροφωτισμός.
      Tέλος, για το έργο κατασκευής Κλειστού Κολυμβητηρίου στο Δήμο Ελευσίνας, σας ενημερώνουμε ότι αυτό αποτελεί έργο του Δήμου (έχει δημοπρατηθεί στις 18/10/1999 με προϋπολογισμό ύψους 662.400.000 δρχ + Φ.Π.Α. 119.232.000 δρχ). Μάλιστα, όπως ο ίδιος ο Δήμος μας πληροφορεί, για την κάλυψη του κόστους κατασκευής, έχει συνάψει δάνειο με το Τ.Π.Δ. ύψους 1.320.616,29 € .
      Επομένως , η Γ.Γ.Α. θα μπορούσε να συμμετάσχει οικονομικά στην κατασκευή του Κολυμβητηρίου μόνο με την ένταξη του υπόψη έργου στο ΕΠΤΑ, πράγμα που δεν έχει συμβεί μέχρι σήμερα .
      Ο Υφυπουργός
      ΓΕΩΡΓΙΟΣ ΟΡΦΑΝΟΣ»
      17. Στην με αριθμό 2009/6-7-04 ερώτηση του Βουλευτή κ. Αθανασίου Λεβέντη δόθηκε με το υπ’ αριθμ. 46/30-7-04 έγγραφο από τον Υφυπουργό Πολιτισμού η ακόλουθη απάντηση:
      «Σε απάvτηση της από 6/07/2004 ερώτησης του Boυλευτή κ. Αθανασίου Λεβέντη, σας γνωρίζoυμε ότι το έργο ανακατασκευής του Δημοτικού Σταδίου Ελευσίνας είναι ενταγμένο στο Πρόγραμμα Δημοσίων Επενδύσεων (ΣΑΕ 216 ) με προϋπολογισμό 1.379.310,34 € .
      Μέχρι και το τέλος του 2003, είχε εκταμιευθεί το ποσό των 586.940,57 € και πρόσφατα προτείναμε προς το Υπουργείο Οικονομίας και Οικονομικών την αναμόρφωση του προϋπολογισμού στο ποσό των 2.600.000 €, περιλαμβάνοντας στην πρότασή μας και τροποποίηση του τίτλου για το αναγκαίο συμπληρωματικό έργο της κατασκευής του συνθετικού τάπητα, όπως περιγράφεται στην ερώτηση. Οι εγκεκριμένες πιστώσεις του έτους 2004 είναι ύψους 258.000 €. Η μελέτη για την κατασκευή του συνθετικού τάπητα εγκρίθηκε με την υπ' αριθμ. ΤΥ-Δστ/Φ030-85/29476/14-07-2004 απόφαση και πρόκειται να δημοπρατηθεί. Επίσης με υπάρχουσα εργολαβία έχει ολοκληρωθεί η κατασκευή του χλοοτάπητα στο γήπεδο ποδοσφαίρου καθώς και ο ηλεκτροφωτισμός.
      Όσον αφορά στην καταβολή των ενοικίων για εκμίσθωση γηπέδoυ , προκειμένου να στεγαστούν οι ομάδες του Πανελευσινιακού και του Ηρακλή, σας ενημερώνουμε ότι η προϊστάμενη οικονομική κατάσταση, που μας κληροδοτήθηκε από την προηγούμενη κυβέρνηση, δεν επιτρέπει την προς το παρόν ικανοποίηση όλων των αιτημάτων για χορήγηση επιχορηγήσεων. Η Γ.Γ.Α. προσπαθεί με τις εναπομείνασες πιστώσεις του προϋπολογισμού του 2004, να καλύψει τις τρέχουσες αυξημένες, λόγω και των Ολυμπιακών Αγώνων, ανάγκες του αθλητισμού και της λειτουργίας των αθλητικών εγκαταστάσεων. Παράλληλα προβαίνει και σε ενέργειες, που σκοπεύουν στην εξασφάλιση πρόσθετων πιστώσεων, για την κάλυψη υποχρεώσεων παρελθόντων ετών, οι οποίες και θα αξιολογηθούν η κάθε μία χωριστά.
      Τέλος, για το έργο κατασκευής Κλειστού Κολυμβητηρίου στο Δήμο Ελευσίνας, σας ενημερώνουμε ότι αυτό αποτελεί έργο του Δήμου (έχει δημοπρατηθεί στις 18/10/1999 με προϋπολογισμό ύψους 662.400.000 δρχ + Φ.Π.Α. 119.232.000 δρχ). Μάλιστα, όπως ο ίδιος ο Δήμος μας πληροφορεί, για την κάλυψη του κόστους κατασκευής, έχει συνάψει δάνειο με το Τ.Π.Δ. ύψους 1.320.616,29 €.
      Επομένως, η Γ.Γ.Α. θα μπορούσε να συμμετάσχει οικονομικά στην κατασκευή του Κολυμβητηρίου μόνο με την ένταξη του υπόψη έργου στο ΕΠΤΑ, πράγμα που δεν έχει συμβεί μέχρι σήμερα.
      Ο Υφυπουργός
      ΓΕΩΡΓΙΟΣ ΟΡΦΑΝΟΣ»
      18. Στην με αριθμό 1842/29-6-04 ερώτηση του Βουλευτή κ. Χρήστου Παπουτσή δόθηκε με το υπ’ αριθμ. 41/30-7-04 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της από 29/6/2004 ερώτησης του Βουλευτή Κ. Χρήστου Παπουτσή , σας γνωρίζουμε ότι, όπως ήδη έχουμε δηλώσει προς τους ενδιαφερομένους, είμαστε διατεθειμένοι να συνεισφέρουμε στο μέτρο των αρμοδιοτήτων μας για να δοθεί λύση στο χρονίζον πρόβλημα των γηπέδων του Παναθηναϊκού και της ΑΕΚ. Η επίλυση του προβλήματος αποτελεί μία από τις άμεσες προτεραιότητες μας και σε συνεργασία με τους ενδιαφερομένους θα προβούμε σε κάθε απαραίτητη ενέργεια .
      Ο Υφυπουργός
      ΓΕΩΡΓΙΟΣ ΟΡΦΑΝΟΣ»
      19. Στην με αριθμό 1899/1-7-04 ερώτηση του Βουλευτή κ. Δημητρίου Κωνσταντάρα δόθηκε με το υπ’ αριθμ. 38/30-7-04 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της από 1/7/2004 ερώτησης του Βουλευτή κ. Δημήτρη Κωνσταντάρα, σας γνωρίζουμε ότι όπως έχουμε δηλώσει προς τους ενδιαφερομένους, είμαστε διατεθειμένοι να συνεισφέρουμε στο μέτρο των αρμοδιοτήτων μας για να δοθεί λύση στο χρονίζον πρόβλημα του γηπέδου του Παναθηναϊκού. Η επίλυση του προβλήματος αποτελεί μια από τις άμεσες προτεραιότητες μας και σε συνεργασία με τους ενδιαφερoμένoυς θα προβούμε σε κάθε απαραίτητη ενέργεια .
      Ενημερωτικά, θα ήθελα να επισημάνω ότι η χωροθέτηση του γηπέδου είναι αρμοδιότητα του ΥΠΕΧΩΔΕ.
      Ο Υφυπουργός
      ΓΕΩΡΓΙΟΣ ΟΡΦΑΝΟΣ»
      20. Στην με αριθμό 781/17-5-04 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. 76779/2-8-04 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αριθμό 781/17.5.2004 ερώτηση που κατατέθηκε στη Βουλή από τον Βουλευτή κ. Γ. Παπαγεωργίου, σχετικά με την ρύπανση του περιβάλλοντος στο Δημοτικό Διαμέρισμα Τριάδος του Δήμου Μεσσαπίων και σε συνέχεια του με Γ.Π. 56902/8.7.2004 εγγράφου μας, σας διαβιβάζουμε το με Α.Π. 1623/9.7.2004 έγγραφο της Νομαρχιακής Αυτοδιοίκησης Ευβοίας, με στοιχεία για το εν λόγω θέμα.
      Ο Υφυπουργός
      Α. ΓΙΑΝΝΟΠΟΥΛΟΣ»
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      21. Στην με αριθμό 2065/9-7-04 ερώτηση του Βουλευτή κ. Αθανασίου Λεβέντη δόθηκε με το υπ’ αριθμ. Γ.Π. 69840/3-8-04 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 2065/9-7-2004 ερώτηση που κατατέθηκε στη Βουλή από τον Βουλευτή κ. Θ. Λεβέντη αναφορικά με την συντήρηση μηχανημάτων Μονάδας Τεχνητού Νεφρού Νοσοκομείου Σπάρτης και την αποδοχή δωρεάς, επισημαίνονται τα ακόλουθα:
      1. Η καταχρηστική εφαρμογή του αρ. 6 του Ν. 2955/01 όπως και άλλες ατέλειες ή ελλείψεις του νόμου αυτού για τις « προμήθειες Νοσοκομείων και λοιπών μονάδων υγείας ΠεΣΥ και άλλες διατάξεις» ο οποίος αποτέλεσε βασικό κομμάτι της «Μεταρρύθμισης στην Υγεία» από το ΠΑΣΟΚ έχουν επισημανθεί από την σημερινή πολιτική ηγεσία του YΥΚΑ. Προς αυτή την κατεύθυνση εργαζόμαστε προκειμένου το νέο νομοσχέδιο που προετοιμάζει η Κυβέρνηση για την αναμόρφωση του συστήματος των κρατικών προμηθειών να εξαλείψει όλα τα σημεία της σημερινής νομοθεσίας που (όπως διαμορφώθηκαν στο παρελθόν) επιτρέπουν ακραίες ερμηνείες των διαδικασιών προμηθειών και έρχονται σε αντίθεση με τις αρχές της διαφάνειας και της αποτελεσματικής διοίκησης.
      2. Όσον αφορά τα συγκεκριμένα στοιχεία της εν λόγω υπόθεσης αυτά θα διερευνηθούν από το ΣΕYΥΠ το οποίο και θα συντάξει σχετικό πόρισμα.
      Ο Υπουργός
      Ν. ΚΑΚΛΑΜΑΝΗΣ»
      22. Στην με αριθμό 1968/6-7-04 ερώτηση του Βουλευτή κ. Κων/νου Ρόβλια δόθηκε με το υπ’ αριθμ. Γ.Π. 68451/2-8-04 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στη με αριθμό 1968/6-7-04 ερώτηση που κατατέθηκε στη Βουλή από τον Βουλευτή κ. Κων/νο Ρόβλια με θέμα « «Ράντζα» και ανθρώπινη Αξιοπρέπεια», σας πληροφορούμε τα εξής:
      Από το Υπουργείο Υγείας και Κοινωνικής Αλληλεγγύης έχουν γίνει συστάσεις και έχουν δοθεί οδηγίες προς το Ιατρικό και Νοσηλευτικό προσωπικό των Νοσηλευτικών Ιδρυμάτων που παρουσιάζεται κυρίως το πρόβλημα της έλλειψης κλινών, ώστε οι συνθήκες κλινικής εξέτασης και νοσηλείας να γίνονται αφού πρώτα ληφθούν αυστηρά όλα τα απαραίτητα και ενδεικνυόμενα για την περίπτωση μέτρα.
      Όπως έχει δείξει κα η επιτροπή μελέτης το πρόβλημα των «Ράντζων» παρουσιάζεται κυρίως στον «Ευαγγελισμό», στην Α΄ παθολογική του «Λαϊκού», σποραδικά στο Γενικό Κρατικό Αθηνών και στο «Ιπποκράτειο» και ΑΧΕΠΑ Θεσ/νίκης.
      Το Υπουργείο Υγείας και Κοινωνικής αλληλεγγύης προκειμένου να αντιμετωπίσει ριζικά το Θέμα επεξεργάζεται παρεμβάσεις που αφορούν στον ουσιαστικό επαναπροσδιορισμό του συστήματος εφημερίας των Νοσοκομείων, τη λειτουργική αξιοποίηση των μικρών νοσοκομείων που θα μπορούν να καλύπτουν δορυφορικά τις εφημεριακές ανάγκες και τη λειτουργία του συστήματος διακομιδών μέσω του ΕΚΑΒ. Επιπλέον θα πρέπει να γίνονται αυστηροί και συστηματικοί έλεγχοι του χρόνου νοσηλείας των ασθενών, ενώ θα πρέπει να αξιοποιούνται άμεσα οι κενές κλίνες των νοσοκομείων με εσωτερικές διατομεακές διακομιδές. Τέλος, ιδιαίτερη έμφαση αναμένεται να δοθεί και στην ενημέρωση του πολίτη όσον αφορά τις δυνατότητες των νοσοκομείων του Λεκανοπεδίου και θα πρέπει να γίνει σαφές ότι όλα τα νοσοκομεία παρέχουν υψηλού επιπέδου ιατρικές υπηρεσίες, έτσι, ασθενείς και συγγενείς μπορούν να εμπιστεύονται το ιατρικό προσωπικό.
      Ο Υφυπουργός
      ΑΘ. ΓΙΑΝΝΟΠΟΥΛΟΣ»
      23. Στην με αριθμό 2398/23-7-04 ερώτηση του Βουλευτή κ. Φώτη Κουβέλη δόθηκε με το υπ’ αριθμ. Υ/1Α/31/3-8-04 έγγραφο από τον Υπουργό Επικρατείας η ακόλουθη απάντηση:
      «Σχετικώς με την ανωτέρω ερώτηση, σας διαβιβάζουμε το υπ' αριθμ., πρωτ. 310046/28.7.2004 έγγραφο (μετά συνημμένων) της Ε.ΡΑ., που μας απέστειλε ο Πρόεδρος Δ.Σ. – Δ/νων Σύμβουλος της ΕΡΤ-Α.Ε., στο οποίο αναλύονται-απαντώνται τα θιγόμενα στην εν λόγω ερώτηση ζητήματα.
      Ο Υπουργός
      Θ. ΡΟΥΣΟΠΟΥΛΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      24. Στην με αριθμό 2223/16-7-04 ερώτηση του Βουλευτή κ. Μιχάλη Μπεκίρη δόθηκε με το υπ’ αριθμ. 442/2-8-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Μ. Μπεκίρης, σας πληροφορούμε τα εξής:
      Προκειμένου ένας παραγωγός να τύχει κρατικής οικονομικής ενίσχυσης για την αποκατάσταση του φυτικού/παγίου κεφαλαίου, θα πρέπει στην Αίτηση- Υπεύθυνη Δήλωση που θα υποβάλλει να δηλώσει ότι αναλαμβάνει την υποχρέωση να διατηρήσει τα ανασυσταθέντα δένδρα για μία τουλάχιστον πενταετία ή αντίστοιχα τα αντικατασταθέντα κτίσματα /γεωργικό και μηχανολογικό εξοπλισμό τουλάχιστον για μια δεκαετία.
      Σε περίπτωση που μετά από έλεγχο από τις αρμόδιες Εθνικές ή Κοινοτικές Υπηρεσίες διαπιστωθεί ότι δεν τηρείται η προαναφερόμενη δέσμευση, οι παραγωγοί θα πρέπει να επιστρέψουν εντόκως τα καταβληθέντα ποσά των ενισχύσεων, ως αχρεωστήτως καταβληθέντα.
      Για το λόγο αυτό δικαιούχοι των προγραμμάτων κρατικών ενισχύσεων κρίνονται όσοι διαμένουν στη χώρα μόνιμα και νόμιμα.
      Στην περίπτωση των αλλοδαπών, εκτός χωρών Ε.Ε., απαραίτητη προϋπόθεση νομιμότητας είναι η έκδοση της πράσινης κάρτας. Η διάρκεια ισχύος της κάρτας είναι εξαμηνιαία ή ετήσια ( και από 1-1-2004 σε ειδικές περιπτώσεις διετής).
      Κατά συνέπεια, στην περίπτωση των αλλοδαπών εκτός Ε.Ε. δεν διασφαλίζεται η 5ετής ή 10ετής διατήρηση της εκμετάλλευσης, εφόσον δεν μπορούμε να γνωρίζουμε εκ των προτέρων, εάν τηρούνται οι προδιαγραφές για ανανέωση της πράσινης κάρτας.
      Βάσει των. παραπάνω, . δικαιούχοι των προγραμμάτων κρατικών οικονομικών ενισχύσεων θεωρούνται τα φυσικά πρόσωπα που έχουν ελληνική υπηκοότητα ή υπηκοότητα άλλου κράτους-μέλους της Ε.Ε.
      Ο Υπουργός
      Σ. ΤΣΙΤΟΥΡΙΔΗΣ»
      25. Στην με αριθμό  2826/2-9-2004 ερώτηση των Βουλευτών κυρίων Παναγιώτου Κοσιώνη και Ελπίδας Παντελάκη δόθηκε με το υπ’ αριθμ. 90092/ΙΗ/24-9-2004 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 2826/2-9-2004 την οποία κατέθεσαν οι Βουλευτές κ.κ. Παν. Κοσιώνης και Ελπίδα Παντελάκη και αναφέρεται στη σχολική στέγη του Πειραματικού Γυμνασίου Τριπόλεως, σας γνωρίζουμε τα ακόλουθα:
      1. Οι Νομαρχιακές Αυτοδιοικήσεις έχουν την αρμοδιότητα για την επιλογή και την απόκτηση οικοπεδικών εκτάσεων, τον προγραμματισμό, τη μελέτη, την κατασκευή και την επίβλεψη των έργων σχολικής στέγης (Ν. 2218/94, Ν. 2240/94 και Π.Δ. 30/1996).
      Οι Νομαρχιακές Αυτοδιοικήσεις σε συνεργασία με τις οικείες Περιφέρειες έχουν την δυνατότητα να εντάξουν τα έργα κατασκευής σχολικών κτιρίων στα αντίστοιχα Π.Ε.Π. (Γ΄ Κ.Π.Σ.). 
      Το ΥΠ.Ε.Π.Θ. σε ετήσια βάση επιχορηγεί τις Νομαρχιακές Αυτοδιοικήσεις από το Πρόγραμμα Δημοσίων Επενδύσεων (Σ.Α.Ε. 047/6) για οικόπεδα μελέτες και κατασκευές χωρίς περαιτέρω παρέμβαση μέσα στο Νομό.
      Η Νομαρχιακή Αυτοδιοίκηση Αρκαδίας στην τριετία 2001 - 2003 επιχορηγήθηκε με τα κατωτέρω ποσά από τις πιστώσεις του Εθνικού Π.Δ.Ε. του ΥΠ.Ε.Π.Θ. μέσω του ΟΣΚ Α.Ε.
      2001
      Για οικόπεδα - μελέτες – κατασκευές          80.000.000            Δρχ.
      2002
      Για οικόπεδα - μελέτες – κατασκευές        146.735,14              Ευρώ
      2003
      Για οικόπεδα - μελέτες – κατασκευές        200.000,00              Ευρώ
      Το έτος 2004 η Νομαρχιακή Αυτοδιοίκηση Αρκαδίας έχει επιχορηγηθεί με το ποσό των 350.000,00 ευρώ για οικόπεδα μελέτες και κατασκευές σχολικών κτιρίων από το Π.Δ.Ε. του ΥΠ.Ε.Π.Θ. Αντίστοιχα σε ετήσιες επιχορηγήσεις προς τους ΟΤΑ για επισκευές και συντηρήσεις
      των σχολικών κτιρίων προβαίνει το ΥΠΕΣΔΔΑ.
      2. Ειδικότερα όσον αφορά στο στεγαστικό πρόβλημα του Πειραματικού Γυμνασίου Τρίπολης, σας γνωρίζουμε ότι η Δ/νση Οικονομικών Υπηρεσιών της Νομαρχιακής Αυτοδιοίκησης Αρκαδίας με σχετικό έγγραφό της μας πληροφόρησε τα ακόλουθα:
      Από το 1999 έχουν προκηρυχθεί (3) διαγωνισμοί για μίσθωση νέου ακινήτου οι οποίοι απέβησαν άγονοι.
      Επίσης μετά από (2) άγονους διαγωνισμούς για αγορά οικοπέδου προσφέρθηκε
      κατάλληλο οικόπεδο και σύντομα θα συζητηθεί στο Νομαρχιακό Συμβούλιο η αγορά του.
      Τέλος, σας γνωρίζουμε ότι ο ιδιοκτήτης του ακινήτου όπου σήμερα στεγάζεται το Πειραματικό Γυμνάσιο έπειτα από υπόδειξη του Διευθυντή του Σχολείου προέβει σε σημαντικές εργασίες επισκευής του κτιρίου.
      Η Υπουργός
      ΜΑΡΙΕΤΤΑ ΓΙΑΝΝΑΚΟΥ»
      26. Στην με αριθμό  2832/2-9-2004 ερώτηση του Βουλευτή κ. Παναγιώτου Σγουρίδη δόθηκε με το υπ’ αριθμ.  90094/ΙΗ/24-9-2004 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 2832/2-9-04, την οποία κατέθεσε ο Βουλευτής κ. Παν. Σγουρίδης και αφορά στην προσμέτρηση της προϋπηρεσίας όσων εκπαιδευτικών εργάσθηκαν στα προγράμματα ενισχυτικής διδασκαλίας και πρόσθετης διδακτικής βοήθειας μέσω του Ε.Ι.Ν., σας γνωρίζουμε τα ακόλουθα:	.
      Στο άρθρο 34 του Ν. 3027/2002 προβλέπονται οι περιπτώσεις, οι οποίες αναγνωρίζονται ως προϋπηρεσία για πρόσληψη αναπληρωτή ή ωρομίσθιου εκπαιδευτικού και συγκεκριμένα στην περίπτωση ιβ) προβλέπεται ως προϋπηρεσία αυτή που προσφέρθηκε για την εφαρμογή προγραμμάτων ενισχυτικής διδασκαλίας και πρόσθετης διδακτικής βοήθειας.
      Η εγκύκλιος υπ' αρ. 62826/27-6-2003, εξειδικεύοντας τους φορείς που πρέπει. να κάνουν την πρόσληψη, προκειμένου να αναγνωριστεί η προϋπηρεσία, προβλέπει στην περίπτωση β) ότι η προσμέτρηση της προϋπηρεσίας για την εφαρμογή των προγραμμάτων ενισχυτικής διδασκαλίας και πρόσθετης διδακτικής βοήθειας λαμβάνεται υπόψη, εφόσον η πρόσληψη έχει γίνει από «τους αρμόδιούς κατά τις ισχύουσες διατάξεις, φορείς», στους οποίους δεν ανήκει το Ε.Ι.Ν.
      Επισημαίνεται ότι, σύμφωνα με τις διατάξεις του Ν. 4834/2000 η προϋπηρεσία αυτή αναγνωρίζεται για κατάταξη στον πίνακα επιτυχόντων του ΑΣΕΠ.	Για την νομοθετική ρύθμιση της ως άνω κατηγορίας, σας γνωρίζουμε ότι μελετάται στο σύνολό του το νομικό πλαίσιο για την αναγνώριση προϋπηρεσιών για ένταξη και κατάταξη στον πίνακα αναπληρωτών.
      Η Υπουργός
      ΜΑΡΙΕΤΤΑ ΓΙΑΝΝΑΚΟΥ»
      27. Στην με αριθμό  2833/2-9-2004 ερώτηση του Βουλευτή κ. Αθανασίου Λεβέντη δόθηκε με το υπ’ αριθμ.  Δ9/Φ5.4/ΓΔΦΠ/4739/15645/188/21-9-2004 έγγραφο από τον Υφυπουργό Ανάπτυξης η ακόλουθη απάντηση:
      «Σε απάντηση της ερώτησης με αριθμό 2833/02.09.2004 που κατατέθηκε στη Βουλή των Ελλήνων από το Βουλευτή κ. Θανάση Λεβέντη, σχετικά με θανατηφόρο ατύχημα στο ορυχείο Ν. Πεδίου Δυτ. Μακεδονίας, έχουμε να παρατηρήσουμε τα εξής:
      Η Επιθεώρηση Μεταλλείων Βορείου Ελλάδος (ΕΜΒΕ) επελήφθη του θέματος στέλνοντας την επόμενη ημέρα (01.09.2004) στον τόπο του δυστυχήματος μηχανικούς προκειμένου να εξεταστούν τα αίτια και να συνταχθεί η σχετική έκθεση αυτοψίας, για την οποία θα πρέπει προηγουμένως η ΔΕΗ, σύμφωνα με τις κείμενες διατάξεις, να υποβάλλει λεπτομερή έκθεση των συνθηκών.
      Μετά την υποβολή της εν λόγω έκθεσης της ΔΕΗ θα συνταχθεί το σχετικό πόρισμα από τους μηχανικούς της ΕΜΒΕ, για το οποίο και θα σας ενημερώσουμε σχετικά.
      Ο Υφυπουργός
      Γ. ΣΑΛΑΓΚΟΥΔΗΣ»
      28. Στην με αριθμό 2858/3-9-2004 ερώτηση του Βουλευτή κ. Ιωάννου Κεφαλογιάννη δόθηκε με το υπ’ αριθμ. ΥΠΠΟ/ΓΡ.ΥΦΥΠ.ΚΕ/257/22-9-2004 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της με αριθμό πρωτοκόλλου 2858/3-9-04 ερώτησης του Βουλευτή Ρεθύμνης Γιάννη Κεφαλογιάννη σας πληροφορούμε τα εξής:
      Το Υπουργείο Πολιτισμού αναγνωρίζοντας την ιστορική σημασία του θεσμού των «Παναθηναίων», δοθείσης της κατάλληλης ευκαιρίας, θα εξετάσει το ζήτημα για την αναβίωση της αρχαίας αυτής εορτής με σύγχρονη μορφή, η οποία αναμφίβολα θα προβάλει διεθνώς αφενός την πόλη της Παλλάδος Αθήνας, παραπέμποντας στο αρχαίο κλέος της πόλεως, και αφετέρου το νέο πρόσωπο της Αθήνας με την αξιοποίηση των επιβλητικών και αρτίως εξοπλισμένων νέων αθλητικών εγκαταστάσεων που φιλοξένησαν τους Ολυμπιακούς Αγώνες του 2004.
      Ο Υφυπουργός
      ΠΕΤΡΟΣ ΤΑΤΟΥΛΗΣ»
      29. Στην με αριθμό  2950/8-9-2004 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 92030.21-9-2004 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Aπαντώντας στην με αρ. 2950/8.9.2004 Eρώτηση που κατατέθηκε στη Βουλή από τον Βουλευτή κ. Φ. Koυβέλη, σχετικά με την εγκατάσταση και λειτουργία κεραίας κινητής τηλεφωνίας στη Ζάκυνθο, σας γνωρίζουμε τα εξής:
      Οι επιδράσεις της ηλεκτρομαγνητικής ακτινoβoλίας στη υγεία παραμένουν αντικείμενο συνεχιζόμενης επιστημονικής έρευνας.
      Το θέμα διέπεται από τις διατάξεις του Ν. 2801/3.3.00 (ΦΕΚ 46 τ Α) «Ρυθμίσεις θεμάτων αρμοδιότητας του Υπουργείου Μεταφορών και Επικοινωνιών και άλλες διατάξεις» και από την Κ.Υ.Α 53571/3839/6.7.200 (ΦΕΚ 1105 τ.Β/6.9.00) «Μέτρα προφύλαξης του κοινού από τη λειτουργία κεραιών εγκατεστημένων στην ξηρά».
      	Το Υπουργείο Υγείας και Κοινωνικής Αλληλεγγύης δεν έχει αρμοδιότητα ως προς την αδειοδότηση και χωροθέτηση τέτοιων εγκαταστάσεων.
      Ωστόσο, για περαιτέρω λόγους προστασίας της Δημόσιας Υγείας και μέχρι την οριστικοποίηση των επιστημονικών δεδομένων, το Υπουργείο Υγείας και Κοινωνικής Αλληλεγγύης κρίνει σκόπιμη την αποφυγή εγκατάστασης τέτοιων συστημάτων κοντά σε σχολεία, νοσοκομεία, γηροκομεία, παιδικούς σταθμούς, κλπ και γενικότερα σε χώρους που παραμένουν άνθρωποι για μεγάλο χρονικό διάστημα.
      Ο Υφυπουργός
      Α. ΓΙΑΝΝΟΠΟΥΛΟΣ»
      30. Στην με αριθμό  2991/9-9-2004 ερώτηση του Βουλευτή κ. Κωνσταντίνου Γείτονα δόθηκε με το υπ’ αριθμ. ΓΠ/92012/24-9-2004 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 2991/9-9-2004 ερώτηση που κατατέθηκε στη Βουλή από τον Βουλευτή κ. Κ. Γείτονα σχετικά με το διορισμό νέων διοικήσεων στα Νοσοκομεία του ΕΣΥ, σας γνωρίζουμε τα παρακάτω:
      Η πολιτική ηγεσία του Υπουργείου Υγείας και Κοινωνικής Αλληλεγγύης προγραμματίζει να καταθέσει στη Βουλή εντός του 2004 Νομοσχέδιο για την αναδιοργάνωση του ΕΣΥ (ιδιαίτερα σε περιφερειακή βάση) και την αλλαγή του τρόπου διοίκησης των Νοσοκομείων.
      Σύμφωνα με το άρθρο 42, παρ. 3 του Ν. 3252/04 ο οποίος ψηφίστηκε πρόσφατα από τη Βουλή σε αντικατάσταση του σχετ. άρθρου του Ν. 2889/01, η επιλογή των Διοικητών Νοσοκομείων του ΕΣΥ γίνεται αποκλειστικά με απόφαση του Υπουργού Υγείας και Κοινωνικής Αλληλεγγύης, ο οποίος κρίνει την ύπαρξη/επάρκεια των εξής προσόντων:
      Πτυχίο ΑΕΙ (ή ΤΕΙ για Νοσοκομεία δυναμικότητας μέχρι 200 κλίνες) 
      Ιδιαίτερη ικανότητα στην άσκηση διευθυντικών καθηκόντων.
      Στοιχεία τα οποία συνεκτιμώνται είναι:
      Οι μεταπτυχιακές σπουδές και η επιστημονική εξειδίκευση
      Ανάλογη επαγγελματική εμπειρία
      Επί των αιτιάσεων που προβάλλει ο κ. Βουλευτής ("εσωτερική λίστα", "κρυφές διαδικασίες") τονίζεται ότι, όπως ορίζει το ισχύον νομικό πλαίσιο, η τελική επιλογή και η απόφαση διορισμού νέων διοικήσεων Νοσοκομείων του ΕΣΥ ανήκει αποκλειστικά στον Υπουργό Υγείας και Κοινωνικής Αλληλεγγύης.
      Το πλαίσιο αυτό (σε αντίθεση με τις πρακτικές της προηγούμενης κυβέρνησης) εγγυάται τη λογοδοσία των πoλιτικών και υπηρεσιακών παραγόντων του Υπουργείου Υγείας και Κοινωνικής Αλληλεγγύης που δεν χρησιμοποιούν πλέον "επιτροπές αξιολόγησης" (οι οποίες κατ' επίφαση έκριναν στο παρελθόν τους υποψηφίους) για να δικαιολογήσουν καθαρά πολιτικές αποφάσεις.
      Η σημερινή κυβέρνηση, με βάση την αρχή της δημοκρατικής νομιμοποίησης, εφαρμόζει την πολιτική πρότασή της στην Υγεία (την οποία ενέκρινε ο ελληνικός λαός), με τρόπο ευθύ και καθαρό, επιλέγοντας στελέχη τα οποία συμμερίζονται τους σκοπούς και στόχους αυτής της πολιτικής.
      Αντίθετα, πρέπει να υπογραμμιστεί ότι η προσχηματική κάλυψη καθαρά πολιτικών επιλογών των προηγουμένων ηγεσιών του Υπουργείου Υγείας και Κοινωνικής Αλληλεγγύης από παρόμοιες "επιτροπές αξιολόγησης" (όπως αυτή που προέβλεπε το άρθρο 3, παρ. 2 του Ν. 2889/01), έχει καταδικαστεί ως πρακτική όχι μόνο από τους πολίτες αλλά και από τα Ελληνικά Δικαστήρια (πχ Απόφαση 590/2003 της 6-2-03 του ΣτΕ) τα οποία έκριναν τη μεθόδευση αυτή ως αδιαφανή και παράνομη.
      Υπενθυμίζεται ότι και ο Συνήγορος του Πολίτη από την 4-3-2003 είχε επισημάνει στον τότε Υπουργό Υγείας κ. Στεφανή, ότι η συγκεκριμένη επιτροπή έκανε επιλογές "μέσα σε καθεστώς αδιαφάνειας, χωρίς τη νόμιμη αιτιολόγηση", ζητώντας του την "επανεξέταση του καθεστώτος λειτουργίας της" και τη "διασφάλιση των αρχών της νομιμότητας και της διαφάνειας" (βλ. και νέα επιστολή του ΣτΠ προς τον κ. Στεφανή που επαναλαμβάνει τις ίδιες καταγγελίες στις 29-12-03).
      Επισημαίνεται ότι όλα τα παραπάνω απορρίφθηκαν από το Υπουργείο Υγείας και Κοινωνικής Αλληλεγγύης, το οποίο με έγγραφό του- (υπογεγραμμένο από τον Πρόεδρο της αρμόδιας επιτροπής κ. Λαμπίρη) δήλωνε το 2003 ότι "εμμένει στην αρχική αξιολόγηση των υποψηφίων" αν και υπήρχαν όπως ειπώθηκε καταδικαστικές για το Υπουργείο Υγείας και Κοινωνικής Αλληλεγγύης αποφάσεις περί του αντιθέτου.
      Όσον αφορά την εμπειρία των πρόσφατα διορισθέντων στις διοικήσεις των Νοσοκομείων ΕΣΥ, επισημαίνεται ότι στην πλειοψηφία τους (37%) αυτοί είναι οικονομολόγοι-επιστήμονες διοίκησης. Συμπεριλήφθησαν ιατροί (16%), νοσηλευτές (6%), νομικοί (7%) και άλλοι επιστήμονες (34%).
      Ο Υπουργός
      Ν. ΚΑΚΛΑΜΑΝΗΣ»
      31. Στην με αριθμό  2928/7-9-2004 ερώτηση της Βουλευτού κ. Ασημίνας Ξηροτύρη-Αικατερινάρη δόθηκε με το υπ’ αριθμ.  6557/24-9-2004 έγγραφο από τον Υπουργό Μακεδονίας-Θράκης η ακόλουθη απάντηση:
      «Απαντώντας στην με αριθμό 2928/7-9-2004 ερώτηση, που κατέθεσε στη Βουλή η Βουλευτής κ. Aσημίνα Ξηροτύρη, με θέμα «Ιδιαίτερα προβληματικό το σχήμα ΕΥΑΘ Α.Ε. και ΕΥΔΕ για την ύδρευση και αποχέτευση της Θεσσαλονίκης», σας αναφέρουμε ότι:
      Σε ότι αφορά στο ερώτημα (1) της κ. Βουλευτού, η μεν Ε.Υ.Α.Θ. Α.Ε. ως προς την οργάνωση και λειτουργία αυτής, διέπεται από τους Ν.2651198 και 2937/01, ενώ η ΕΥΔΕ (Ειδική Υπηρεσία Δημοσίων Έργων), είναι Δημόσια Υπηρεσία που ανήκει στο Υ.ΠΕ.ΧΩ.Δ.Ε. και όχι Οργανισμός που να έχει σχέση με την συγχώνευση ΟΥΘ και ΟΑΘ.
      Σχετικά με το ερώτημα (2), μετά από ενημέρωση που ζητήσαμε και λάβαμε από την Ε.Υ.Α.Θ. Α.Ε., σας γνωρίζουμε. τα παρακάτω: 
      Η Ε.Υ.Α.Θ. Α.Ε. έχει ολοκληρώσει πρόσφατα ένα πρόγραμμα συντήρησης και ανανέωσης του υπάρχοντος εσωτερικού δικτύου Ύδρευσης, με την εγκατάσταση 50.000 μ. αγωγού ύδρευσης στις δυτικές περιοχές και το κέντρο πόλης και 50.000 μ. στις Ανατολικές περιοχές.
      Το ως άνω πρόγραμμα θα συνεχιστεί και το 2005.
      Η μερική συντήρηση των δύο μεγάλων εξωτερικών Υδραγωγείων Αραβησσού και Αξιού γινόταν και γίνεται καθημερινά μόνο εξωτερικά. Εάν κατά την επιθεώρηση διαπιστωθεί πρόβλημα, η μόνη δυνατότητα που υπάρχει, είναι, δυστυχώς, η διακοπή της ροής του νερού εντός του αγωγού.
      Η οριστική συντήρηση των δύο μεγάλων εξωτερικών Υδραγωγείων Αραβησσού και Αξιού, έχει προβλεφθεί να γίνει μετά την οριστική εισροή των απαραίτητων ποσοτήτων νερού από το νέο Υδραγωγείο του Αλιάκμονα, γιατί τότε θα υπάρχει εναλλακτική λύση υδροδότησης της Θεσσαλονίκης.
      Μετά τη μεγάλη βλάβη στον αγωγό της Αραβησσού το 1994, ο τέως ΟΥΘ ανέθεσε την εκπόνηση μελέτης με θέμα «Αντιπληγματική προστασία Υδραγωγείου Αραβησσού και έλεγχος αντοχής του Υδραγωγού». Από την μελέτης προέκυψε ότι απαιτείται:
      α) Επισκευή ενός τμήματος του αγωγού μήκους 800 μ. και
      β) Κατασκευή νέου αγωγού μήκους 7χλμ. περίπου, για αντικατάσταση αντίστοιχου τμήματος του Υδραγωγού Αραβησσού (by - pass)
      Η ΕΥΑΘ Παγίων έχει εγγράψει στο επενδυτικό πρόγραμμα του 2004 πίστωση 7,4 εκατ. Ευρώ για την κατασκευή αγωγού με χρηματοδότηση από εθνικούς πόρους.
      Ως προς το ερώτημα (3) που αφορά το έργο του Αλιάκμονα, την απάντηση θα δώσει, λόγω αρμοδιότητας στο συγκεκριμένο θέμα, το συνερωτώμενο Υπουργείο Περιβάλλοντος Χωροταξίας και Δημοσίων Έργων.
      Ο Υπουργός
      ΝΙΚΟΛΑΟΣ ΤΣΙΑΡΤΣΙΩΝΗΣ»
      32. Στην με αριθμό 2923/7-9-2004 ερώτηση του Βουλευτή κ. Βασιλείο Κεγκέρογλου δόθηκε με το υπ’ αριθμ.  ΥΠΠΟ/ΓΡ.ΑΝ.ΥΠ./Κ.Ε./282/22-9-2004 έγγραφο από την Αναπληρωτή Υπουργό Πολιτισμού η ακόλουθη απάντηση:
      «Σχετικά με την υπ’ αριθμ. 2923/07.09.2004 Ερώτηση του Βουλευτή κ. Βασίλειoυ Κεγκέρογλου, σας γνωρίζουμε τα εξής:
      Οι Ολυμπιακές αθλητικές εγκαταστάσεις των τεσσάρων περιφερειακών πόλεων στις οποίες διεξήχθη το πρόγραμμα των Ολυμπιακών Αγώνων, λειτούργησαν με τον μόνιμο και κινητό εξοπλισμό που έχει εγκαταστήσει η ΕΥΔΕ/ΑΟΕΕ της Γενικής Γραμματείας Αθλητισμού όπως καθίσματα στις κερκίδες, φωτεινοί πίνακες αποτελεσμάτων (video walls ή matrix), μεγαφωνικά συστήματα (public address systems), συστήματα ασφαλείας, αυτοματισμοί, εξοπλισμοί αποδυτηρίων και με τον κινητό εξοπλισμό που έφερε η Οργανωτική Επιτροπή Ολυμπιακών Αγώνων ως μέρος των απαραίτητων για τους Ολυμπιακούς Αγώνες ολυμπιακών προσαρμογών (overlays) όπως ιατρικό εξοπλισμό, ηλεκτρονικό εξοπλισμό, συστήματα χρονομέτρησης, έπιπλα κ.ά.
      Μετά την λήξη των Ολυμπιακών Αγώνων, τμήμα του εξοπλισμού που κρίνεται απαραίτητος για την μεταολυμπιακή λειτουργία των τεσσάρων Σταδίων όπως αθλητικός εξοπλισμός και επίπλωση, παραμένει στα Στάδια με βάση το συμφωνημένο με την Ο.Ε.Ο.Α. πρόγραμμα, ενώ απομακρύνεται με μέριμνά της α) ο εξοπλισμός που είχε ενοικιαστεί για τις ανάγκες των Αγώνων, προκειμένου να επιστραφεί, β) ο ιατρικός και ο ηλεκτρολογικός εξοπλισμός που μεταφέρεται στις αποθήκες της Ο.Ε.Ο.Α. στη Μαγούλα Αττικής προκειμένου να αποδοθεί στο Υπουργείο Οικονομίας και Οικονομικών, ως δημόσιο υλικό και να διατεθεί για την κάλυψη υφισταμένων 'αναγκών με βάση την καταγραφή και ιεράρχηση των αναγκών που γίνεται από ειδική επιτροπή του Υπουργείου Οικονομίας και Οικονομικών και του Υπουργείου Πολιτισμού.
      Πρέπει να σημειωθεί ότι ο εξοπλισμός των Σταδίων από την Οργανωτική Επιτροπή κάλυψε τις ειδικές ανάγκες της διοργάνωσης των Ολυμπιακών Αγώνων και από πλευράς ποσότητας είναι πολλαπλάσιος του εξοπλισμού που απαιτείται για την μεταολυμπιακή λειτουργία της κάθε εγκατάστασης.
      Με την έννοια αυτή, στην καταγραφή και ιεράρχηση των αναγκών εξετάζονται και οι όποιες ανάγκες υπάρχουν στα τέσσερα Στάδια για αντίστοιχο εξοπλισμό, προκειμένου αυτές να καλυφθούν και είναι παράλογο να εγείρεται η απαίτηση να παραμείνει στα Στάδια αυτά πλεονάζων εξοπλισμός όταν υπάρχουν καταγεγραμμένες και γνωστές σε όλους ανάγκες όπως σε νοσοκομεία, Υπηρεσίες, Αθλητικές Ομοσπονδίες κ.λπ. που μπορούν και πρέπει να καλυφθούν.
      Ο εξοπλισμός που παραμένει στα Στάδια έχει ήδη καταγραφεί από Επιτροπές στις οποίες μετέχουν εκπρόσωποι της ΕΥΔΕ και της Ο.E.Ο.A και φυλάσσεται, μαζί με όλη την εγκατάσταση, είτε από την Ελληνική Αστυνομία, είτε από ιδιωτικές εταιρείες security, με μέριμνα της ΕΥΔΕ/ΑΟΕΕ, μέχρι τα Στάδια να αποδοθούν στον τελικό χρήστη.
      Η Αναπληρωτής Υπουργός
      ΦΑΝΗ ΠΕΤΡΑΛΙΑ - ΠΑΛΛΗ»
      33. Στην με αριθμό 1662/22.6.04 ερώτηση του Βουλευτή κ. Γεωργίου Βλάχου δόθηκε με το υπ’ αριθμ. Φ900α/4125/7300/1.7.04 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάvτηση της υπ' αριθμ. 1662/22-06-04 ερώτησης, που κατέθεσε ο Βουλευτής κ. Γεώργιος Βλάχος με θέμα τη λειτουργία κέντρου εκπαίδευσης Ειδικών Δυνάμεων στη Νέα Πέραμο, σας γνωρίζουμε τα ακόλουθα:
      Στα πλαίσια της αναδιοργάνωσης του Στρατού Ξηράς που βρίσκεται σε εξέλιξη και της ενοποίησης των Στρατοπέδων, εξετάζεται μεταστάθμευση αριθμού Μονάδων, χωρίς να έχει ληφθεί ακόμη οριστική απόφαση.
      Σε κάθε περίπτωση το Στρατόπεδο του ΚΕΕΔ στη Νέα Πέραμο θα παραμείνει ενεργό.
      Ο Υπουργός
      ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
      34. Στην με αριθμό 1743/24.6.04 ερώτηση του Βουλευτή κ. Μάρκου Μπόλαρη δόθηκε με το υπ’ αριθμ. 354/16.7.04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Aπαντώντας στην παραπάνω ερώτηση που κατέθεσε ο Βουλευτής Κ. Μ. Μπόλαρης, για τα θέματα της αρμοδιότητάς μας, σας πληροφορούμε τα εξής:
      Ο χείμαρρος Αγ. Αναργύρων θεωρείται, ως ένα μεγάλο βαθμό, διευθετημένος, μετά από τα έργα που κατά καιρούς κατασκεύασαν για το σκοπό αυτό οι αρμόδιες δασικές υπηρεσίες.
      Σαν αιτία της πλημμύρας της 18-6-2004 θεωρείται ο περιορισμός κατά το παρελθόν της διατομής της κοίτης σε κάποια σημεία (λόγω τεχνικών παρεμβάσεων από το Δήμο Σερρών) και η μείωση παροχετευτικής δυνατότητας του χειμάρρου.
      Σε σύσκεψη που πραγματοποιήθηκε την 28-6-2004 στην Νομαρχία Σερρών υπό την προεδρία του κ. Νομάρχη Σερρών με συμμετοχή του Δήμου Σερρών, της Δασικής Υπηρεσίας Σερρών, της Δ.Τ.Υ., της ΔΕΚΕ, με θέμα αναγκαίες ενέργειες και άμεσες, για αντιπλημμυρική θωράκιση της πόλης Σερρών αποφασίσθηκε:
      α) Άμεση συνεργασία Δήμου Σερρών και Δασαρχείου Σερρών για τον ακριβή επαναπροσδιορισμό της ελάχιστης αναγκαίας διατομής της κοίτης του χειμάρρου Αγ. Αναργύρων στο τμήμα από θέση 0+000 χιλιόμετρο έως 2+500 χιλιόμετρο, αποτύπωσή της επί εδάφους και άμεση έναρξη των εργασιών διαμόρφωσής της, ώστε να αποκατασταθεί η παροχετευτική ικανότητά της και υποδοχή ακινδύνως της μέγιστης πλημμυρικής παροχής του χειμάρρου Αγ. Αναργύρων.
      β) Άμεσες παρεμβάσεις αποκατάστασης τμημάτων υποστάντων μικρές ζημιές λοιπών χειμάρρων, αρμοδιότητας άλλων υπηρεσιών (Δήμος Σερρών, Δ.Τ.Υ., ΔΕΚΕ κλπ).
      Ο Υφυπουργός
      Ε. ΜΠΑΣΙΑΚΟΣ»
      35. Στην με αριθμό 1723/24.6.04 ερώτηση του Βουλευτή Αντωνίου Φούσα δόθηκε με το υπ’ αριθμ. 81/14.7.04 έγγραφο από τον Υπουργό Δικαιοσύνης η ακόλουθη απάντηση:
      «Παρακαλούμε να πληροφορήσετε τον κ. Βουλευτή ότι ο λυσιτελέστερος τρόπος αντιμετώπισης της ύπαρξης παλαιού τύπου ψευδοροφών, στο κτίριο Δικαστικών Υπηρεσιών (Ειρηνοδικείο και Πταισματοδικείο Αθηνών) της οδού Σταδίου-ψευδοροφές οι οποίες απαντώνται στο μεγαλύτερο μέρος των δημόσιων κτιρίων της εποχής- είναι η κατασκευή και στέγαση των ως άνω υπηρεσιών σε νέο, σύγχρονο κτίριο.
      Για το λόγο αυτό, το Υπουργείο Δικαιοσύνης έχει ήδη προγραμματίσει για τις αρχές Σεπτεμβρίου τη δημοπράτηση της Α' φάσης κατασκευής του εν λόγω κτιρίου.
      Ο Υπουργός
      ΑΝΑΣΤΑΣΗΣ ΠΑΠΑΛΗΓΟΥΡΑΣ»
      36. Στην με αριθμό 1745/24.6.04 ερώτηση του Βουλευτή Αντωνίου Φούσα δόθηκε με το υπ’ αριθμ. 82/12.7.04 έγγραφο από τον Υπουργό Δικαιοσύνης η ακόλουθη απάντηση:
      «Σε απάντηση της ανωτέρω ερώτησης που κατέθεσε ο Βουλευτής κ. Γεώργιος Σούρλας και σε ό,τι αφορά στο Υπουργείο Δικαιοσύνης, σας ενημερώνουμε ότι σύμφωνα με το υπ' αριθμ. 1264/04/15-7-2004 έγγραφο της Εισαγγελίας Πρωτοδικών Βόλου, επί του θέματος της έκδοσης-μετατροπής πλαστών αδειών οδήγησης ομογενών σε ελληνικές, διενεργήθηκε κατόπιν των ΑΒΜ: 5378/02, Β03-584, Β03-1752 παραγγελιών της Εισαγγελίας Πρωτοδικών Βόλου, προκαταρκτική έρευνα περί τυχόν ευθυνών των υπαλλήλων της Διεύθυνσης Συγκοινωνιών Ν.Α Μαγνησίας και τρίτων συμμετόχων, η οποία περατώθηκε και υποβλήθηκε στην Εισαγγελία με το αριθμ. 3021/8/1341/25-5-2004 έγγραφο της ως άνω υπηρεσίας και ήδη από 1-6-2004 η δικογραφία έχει χρεωθεί σε αρμόδιο Εισαγγελικό Λειτουργό.
      Επιπρόσθετα, σύμφωνα πάντα με το προαναφερθέν έγγραφο της Εισαγγελίας, ήδη κατά 17 ομογενών, οι οποίοι υφήρπασαν τις ελληνικές άδειες οδήγησης κατά μετατροπή των πλαστών αλλοδαπών αδειών οδήγησης, σχηματίστηκαν ξεχωριστές δικογραφίες και ασκήθηκε ποινική δίωξη σε βάρος τους για χρήστη πλαστού εγγράφου (άρθρο 216 παρ. 1 Π.Κ.), υφαρπαγή ψευδούς βεβαίωσης (άρθρο 220 παρ. 1 Π.Κ.) κλπ και έχουν παραπεμφθεί με απευθείας κλήσης στο αρμόδιο Τριμελές Πλημμελειοδικείο Βόλου και ήδη πολλές έχουν ήδη εκδικασθεί. Επίσης εκκρεμούν σε βάρος δύο ατόμων για τις ίδιες πράξεις οι ΑΒΜ: Ζ03-1070 και Β03-2654 αντίστοιχες προκαταρκτικές δικογραφίες.
      Ο Υπουργός
      ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
      37. Στην με αριθμό 1713/24.6.04 ερώτηση του Βουλευτή κ. Αθανασίου Λεβέντη δόθηκε με το υπ’ αριθμ. 63492/15.7.04 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 1713/24.6.2004 ερώτηση που κατατέθηκε στη Βουλή από τον Βουλευτή κ. Θ. Λεβέντη, σχετικά με την κάλυψη των αναγκών σε προσωπικό όλων των επαγγελμάτων υγείας στα Νοσηλευτικά Ιδρύματα, Κέντρα Υγείας, ΕΚΑΒ και Μονάδες Κοινωνικής Φροντίδας, σας γνωρίζουμε τα εξής:
      Το Υπουργείο. Υγείας και Κοινωνικής Αλληλεγγύης έχει ζητήσει από το ΥΠΕΣΔΔΑ την κατ’ εξαίρεση έγκριση πρόσληψης 8.121 θέσεων μόνιμου προσωπικού, διαφόρων κλάδων και ειδικοτήτων, καθώς και 980 θέσεων προσωπικού με σύμβαση εργασίας ιδιωτικού δικαίου ορισμένου χρόνου, διαφόρων κλάδων και ειδικοτήτων διάρκειας μέχρι 8 μήνες, για τη στελέχωση των Νοσηλευτικών Ιδρυμάτων της χώρας.
      Στο πλαίσιο του ως άνω αιτήματος, έχει δοθεί καταρχήν από το Υπουργείο Oικoνoμίας και Οικονομικών η έγκριση για την πρόσληψη μεταξύ άλλων, 4.500 ατόμων, διαφόρων κλάδων και ειδικοτήτων, για Νοσοκομεία, ΕΚΑΒ και Ψυχιατρεία της χώρας. Έγκριση επίσης έχει δοθεί και για 980 θέσεις προσωπικού με σύμβαση εργασίας ιδιωτικού δικαίου ορισμένου χρόνου. 
      Το Υπουργείο Υγείας και Κοινωνικής Αλληλεγγύης για την κάλυψη των αναγκών σε προσωπικό των Μονάδων Κοινωνικής Φροντίδας, έχει προωθήσει μέσω ΑΣΕΠ:
      1. Προκήρυξη (8/6κ/04 ΦΕΚ 32/5.2.2004) πλήρωσης (62) θέσεων εξειδικευμένου προσωπικού σε ΚΕΚΥΚΑΜΕΑ και ΚΑΦΚΑ (Μονάδες Κοινωνικής Φροντίδας των Πε.ΣΥ.Π.) η οποία βρίσκεται στο τελικό στάδιο επιλογής των υποψηφίων.
      2. Προκήρυξη πλήρωσης (190) θέσεων εξειδικευμένου προσωπικού γενικά στις Μονάδες Κοινωνικής Φροντίδας των Πε.ΣΥ.Π. (ΔΙΠΠ/Φ EΓΚP. 8/233/9686/24.6.2003 Εγκριτική Απόφαση ΥΠΕΣΔΔΑ).
      Παράλληλα στα πλαίσια προγραμματισμού προσλήψεων για το έτος 2005 (Κατάρτιση Προϋπολογισμού Οικονομικού Έτους 2005) έχει γίνει πρόβλεψη πλήρωσης ικανού αριθμού θέσεων των Μονάδων Κοινωνικής Φροντίδας με σκοπό την εύρυθμη λειτουργία αυτών.
      Ο Υπουργός
      ΝΙΚ. ΚΑΚΛΑΜΑΝΗΣ»
      38. Στην με αριθμό 1664/22.6.04 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 26267/13.7.04 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση του υπ' αριθμ. 1664/22-6-2004 εγγράφου σας με το οποίο κοινοποιείται Ερώτηση του Βουλευτή κ. Μ. Καρχιμάκη, σας γνωρίζουμε τα εξής :
      Στα πλαίσια των διαδικασιών διαμόρφωσης του νέου αναπτυξιακού νόμου, για τον οποίο οι εργασίες της σχετικής επιτροπής έχουν ξεκινήσει, θα αξιολογηθούν όλες οι υποβαλλόμενες προτάσεις με κριτήρια την αξιοποίηση των συγκριτικών πλεονεκτημάτων των περιοχών της χώρας, την επίδραση τους στην ανάπτυξη συγκεκριμένων κλάδων της Εθνικής οικονομίας, την συμβολή τους στην ισόρροπη περιφερειακή ανάπτυξη καθώς και γενικότερα την συνεισφορά τους στην αύξηση των ιδιωτικών επενδύσεων στην Ελληνική επικράτεια.
      Επιπρόσθετα επισημαίνεται ότι για την οριοθέτηση της αναπτυξιακής πολιτικής με βάση την θέσπιση νέου θεσμικού πλαισίου παροχής κινήτρων θα ληφθούν υπόψη μεταξύ άλλων και τα συμπεράσματα από την αξιολόγηση της εφαρμογής και λειτουργίας των προηγούμενων αναπτυξιακών νόμων, οι απόψεις των συναρμόδιων φορέων Π.χ. Υπουργείο Τουριστικής ανάπτυξης καθώς και οι κανονισμοί και οι οδηγίες της Ευρωπαϊκής Ένωσης για τις κρατικές ενισχύσεις.
      Ο Υφυπουργός
      ΧΡΗΣΤΟΣ ΦΩΛΙΑΣ»
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Δευτέρας 31 Ιανουαρίου 2005.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 4 του Κανονισμού της Βουλής)
      1. Η με αριθμό 585/24.1.2005 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Χρύσας Αράπογλου προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με το σχεδιασμό της Κυβέρνησης για την ανάπτυξη του πολεοδομικού συγκροτήματος Θεσσαλονίκης κλπ..
      2. Η με αριθμό 605/25.1.2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ορέστη Κολοζώφ προς τους Υπουργούς Εθνικής Άμυνας και Εξωτερικών, σχετικά με τις προθέσεις της Κυβέρνησης να στείλει νέες στρατιωτικές δυνάμεις στο Αφγανιστάν κλπ..
      3. Η με αριθμό 602/25.1.2005 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Ιωάννη Δραγασάκη προς τον Υπουργό Εμπορικής Ναυτιλίας, σχετικά με την τροποποίηση των εγκριτικών πράξεων που αφορούν στην επάνδρωση και σύνθεση των πληρωμάτων των ποντοπόρων πλοίων.
      Β. ΕΠΙΚΑΙΡΕΣ ΕΡΩΤΗΣΕΙΣ Δευτέρου Κύκλου (Άρθρο 130 παράγραφος 4 του Κανονισμού της Βουλής)
      1. Η με αριθμό 583/24.1.2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Κωνσταντίνου Ρόβλια προς τον Υπουργό Αγροτικής Ανάπτυξης και Τροφίμων, σχετικά με την πληρωμή των τοματοπαραγωγών του Νομού Καρδίτσας.
      2. Η με αριθμό 604/25.1.2005 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Ελπίδας Παντελάκη προς τον Υπουργό Εμπορικής Ναυτιλίας, σχετικά με τις ακτοπλοϊκές συγκοινωνίες κλπ..
      3. Η με αριθμό 603/25.1.2005 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Υγείας και Κοινωνικής Αλληλεγγύης, σχετικά με την απομάκρυνση του αμιάντου από νοσοκομεία και άλλα δημόσια κτήρια κλπ..
      Αυτές οι επίκαιρες ερωτήσεις θα συζητηθούν στη συνεδρίαση της Τρίτης 1ης Φεβρουαρίου 2005.
      Θα σας ανακοινώσω επίσης το δελτίο αναφορών και ερωτήσεων της Τρίτης 1ης Φεβρουαρίου 2005.
      Α. ΑΝΑΦΟΡΕΣ – ΕΡΩΤΗΣΕΙΣ Πρώτου Κύκλου (άρθρο 130 παράγραφος 5 του Κανονισμού της Βουλής)
      1. Η με αριθμό 6036/14.12.2004, ερώτηση του Βουλευτή του Πανελλήνιου Σοσιαλιστικού Κινήματος κ. Βασιλείου Κεγκέρογλου, προς την Υπουργό Εθνικής Παιδείας και Θρησκευμάτων, σχετικά με την κατασκευή σχολικών μονάδων στην περιοχή Τρεις Βαγιές του Δήμου Ηρακλείου.
      2. Η με αριθμό 2415/26.7.2004, ερώτηση του Βουλευτή του Συνασπισμού Ριζοσπαστικής Αριστεράς κ. Ιωάννη Δραγασάκη, προς τον Υπουργό Περιβάλλοντος, Χωροταξίας και Δημοσίων Έργων, σχετικά με το μέλλον του Ταμείου Εθνικής Οδοποιίας (ΤΕΟ ΑΕ), μετά την απώλεια των εσόδων του από τα διόδια, με τις συμβάσεις παραχώρησης των αυτοκινητοδρόμων.
      Β. ΑΝΑΦΟΡΕΣ – ΕΡΩΤΗΣΕΙΣ Δεύτερου Κύκλου (άρθρο 130 παράγραφος 5 του Κανονισμού της Βουλής)
      1. Η με αριθμό 4871/5.11.2004, ερώτηση του Βουλευτή του Πανελληνίου Σοσιαλιστικού Κινήματος κ. Εμμανουήλ Στρατάκη, προς τον Υπουργό Περιβάλλοντος, Χωροταξίας και Δημοσίων Έργων, σχετικά με τη λήψη μέτρων προστασίας της υγείας από τους πυλώνες υψηλής τάσης ηλεκτρικού ρεύματος σε κατοικημένες περιοχές.
      ΠΡΟΕΔΡΕΥΩΝ (Γεώργιος Σούρλας): Εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Θα συζητηθεί η πρώτη επίκαιρη ερώτηση με αριθμό 594/7/24-1-2005 του Βουλευτή του Πανελλήνιου Σοσιαλιστικού Κινήματος κ. Γεωργίου Ανωμερίτη προς τον Πρωθυπουργό, σχετικά με τη θέση της Κυβέρνησης επί των θεμάτων καταστολής της ρύπανσης από πλοία. 
      Φυσικά θα απαντήσει ο Υπουργός Εμπορικής Ναυτιλίας. 
      Η επίκαιρη ερώτηση του κ. Ανωμερίτη έχει ως εξής: 
      «Πλήρης σύγχυση έχει επέλθει στο ναυτιλιακό κόσμο της χώρας από τις αντικρουόμενες θέσεις και αποφάσεις του Υπουργού Εμπορικής Ναυτιλίας, σχετικά με το θέμα της απόφασης-πλαίσιο για την ενίσχυση του ποινικού πλαισίου καταστολής της ρύπανσης από πλοία.
      Ενώ αρχικά υποστηρίχθηκε η θέση ότι η Κυβέρνηση προέβαλε βέτο σε Συμβούλιο Υπουργών κατά της απόφασης αυτής, με την αιτιολογία ότι δήθεν «ποινικοποιείται η ναυτική εργασία», τελικά το ίδιο σχεδόν κείμενο εγκρίθηκε από τη Μόνιμη Επιτροπή Αντιπροσώπων (Coreper) στις 9 Δεκεμβρίου 2004 και ψηφίστηκε με σύμφωνη γνώμη και της Ελλάδας ως σημείο Α στο Συμβούλιο Αλιείας στις 21.12.2004.
      Η σύγχυση επιτείνεται από το γεγονός της εγκατάλειψης από τον κύριο Υπουργό της εβδομαδιαίας συνέντευξης Τύπου μέσω της οποίας πληροφορούσε το ναυτιλιακό κόσμο της χώρας. Η τελευταία συνέντευξη ήταν στις 8.12.2004, κατά την οποία επετέθη κατά της Αντιπολίτευσης για το θέμα αυτό. Για το θέμα αυτό, δεν εκδόθηκε ούτε γραπτή ανακοίνωση ούτε υπήρξε ενημέρωση της Βουλής, παρά το ενδιαφέρον της αρμόδιας επιτροπής και του κόμματός μας.
      Ερωτάται ο κύριος Πρωθυπουργός:
      1. Ποια είναι τελικά η θέση της Κυβέρνησης επί των θεμάτων καταστολής της ρύπανσης;
      2. Τελικά τι ισχύει, το αρχικό αρνητικό «βέτο» κατά της απόφασης από τον Υπουργό ή η ψήφισή της από τον αρμόδιο Πρέσβη; Και
      Γιατί ένα γεγονός το οποίο η Κυβέρνηση ανέδειξε ως μέγα θέμα, τελικά το υπερψήφισε, αποκρύπτοντας την υπερψήφισή του από τους φορείς της ναυτιλίας;»
      Θα απαντήσει ο Υπουργός Εμπορικής Ναυτιλίας κ. Κεφαλογιάννης.
      Ορίστε, κύριε Υπουργέ, έχετε το λόγο.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κυρίες και κύριοι συνάδελφοι, δεν μπορώ να καταλάβω γιατί κατατίθεται αυτή η ερώτηση και μάλιστα στον Πρωθυπουργό. Τα πράγματα είναι ξεκάθαρα. Με την απειλή καταψήφισης του σχεδίου απόφασης-πλαισίου στο Συμβούλιο Υπουργών Δικαιοσύνης και Εσωτερικών Υποθέσεων, όπου απαιτείται ομοφωνία, η Ολλανδική Προεδρία, μετά από τέσσερις συνεδριάσεις σ’ αυτό, το Συμβούλιο Υπουργών, οδηγήθηκε στο να υιοθετήσει στην πλειοψηφία τους θα έλεγα, τις θέσεις της ελληνικής Κυβέρνησης, της κυβέρνησης της Κύπρου και της κυβέρνησης της Μάλτας, για την μη ποινικοποίηση της ναυτικής εργασίας.
      Αυτό δεν είναι μια θέση η οποία υποστηρίχθηκε μόνο από την ελληνική Κυβέρνηση. Δεν είναι μια αλλαγή πολιτικής. Είναι η θέση που διαχρονικά η Ελλάδα στηρίζει. Είχα την ευκαιρία και σε επίκαιρη επερώτηση, που μάλιστα υπογράφεται από τριάντα έξι Βουλευτές του ΠΑΣΟΚ, να αναγνώσω στην Ολομέλεια του Σώματος τις δηλώσεις και του ερωτώντος Βουλευτή, τότε Υπουργού Εμπορικής Ναυτιλίας, και των άλλων Υπουργών. Μάλιστα, ο κ. Ανωμερίτης έλεγε στη δήλωσή του  -την έχω εδώ και ενδεχομένως στη δευτερολογία μου να την αναγνώσω- ότι, αν οδηγηθούμε σε ποινικοποίηση της ναυτικής εργασίας και διωγμό της ελληνικής ναυτιλίας, είναι σαν να γυρνάμε πίσω στο 19ο αιώνα. Αυτήν την πολιτική ακολουθεί η σημερινή Κυβέρνηση και είναι πολιτική η οποία υπαγορεύεται από τα συμφέροντα της ελληνικής ναυτιλίας και από τις θέσεις τις οποίες υποστήριξαν τόσο ο κόσμος της ναυτεργασίας όσο και ο κόσμος της εμπορικής ναυτιλίας. Δηλαδή, δεν σας ικανοποιεί ότι η ΠΝΟ στύλωσε τα πόδια σ’ αυτό το θέμα; Και αν δεν σας ικανοποιεί η ΠΝΟ, δεν σας ικανοποιεί ότι η Διεθνής Ναυτική Ομοσπονδία που εκπροσωπεί πέντε εκατομμύρια ναυτικούς σ’ όλον τον κόσμο πήρε απόφαση καταψήφισης της απόφασης-πλαισίου της Ευρωπαϊκής Επιτροπής; 
      Τι έπρεπε να κάνει, λοιπόν, η ελληνική Κυβέρνηση; Να κάνει δημόσιες σχέσεις στο εξωτερικό σε βάρος των συμφερόντων της ελληνικής ναυτιλίας; Αν το μήνυμα, κύριε συνάδελφε του ΠΑΣΟΚ, το πήρατε στις διάφορες επισκέψεις που κάνατε ως κόμμα στον Πειραιά, όπως παραδείγματος χάριν στο Ναυτικό Επιμελητήριο πριν από μερικές εβδομάδες, όπου εισπράξατε τη δυσαρέσκεια του ναυτιλιακού κόσμου, τότε να αλλάξετε θέση και να πείτε ότι κάναμε λάθος και ξαναγυρίζουμε στην αρχική μας θέση, αυτή που είχαμε το 2001, 2002, 2003. Αυτό είναι το θέμα.
      Δεν νομίζω ότι τίθεται θέμα. Η Ελλάδα νιώθει υπερήφανη γι’ αυτήν τη θέση, γιατί είναι μια χώρα μικρή σε πληθυσμό αλλά μεγάλη σε πολιτικό περιεχόμενο. Και βεβαίως, δηλώνω άλλη μια φορά στο ελληνικό Κοινοβούλιο ότι η Ελλάδα θα φέρεται ως μεγάλη δύναμη στο χώρο της ναυτιλίας. Κατάφερε με πειθώ και επιχειρήματα να πείσει τις είκοσι δύο χώρες της Ευρωπαϊκής Ένωσης στο Συμβούλιο των Υπουργών, κατάφερε να συμβιβαστούν η Ισπανία και η Γαλλία με τις ελληνικές θέσεις και των άλλων χωρών και να αναγκαστεί η Ολλανδική Προεδρία να προχωρήσει σε σχέδιο συνεννόησης στο οποίο αναφέρεστε στην ερώτησή σας. Σας ευχαριστώ.
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Ανωμερίτης.
      ΓΕΩΡΓΙΟΣ ΑΝΩΜΕΡΙΤΗΣ: Έχω πει πολλές φορές ότι η πολυγλωσσία της Νέας Δημοκρατίας σ’ όλα αυτά τα θέματα δεν έχει προηγούμενο. Το ίδιο έγινε και με τα μονοπύθμενα, το ίδιο γίνεται και σήμερα. Άλλα δηλώνει η Κυβέρνηση στους εφοπλιστές, άλλα στους ναυτεργάτες, άλλα στους ναυτιλιακούς φορείς και άλλα τελικά ψηφίζει στα συμβούλια. Σημειώνω ότι ο Πρωθυπουργός ως Αντιπρόεδρος του Ευρωπαϊκού Λαϊκού Κόμματος το Δεκέμβριο του 2002 στην Κοπεγχάγη τα έχει στηρίξει αυτά τα μέτρα. Η περίπτωση όμως της απόφασης-πλαισίου που συζητάμε, κύριε Πρόεδρε, είναι χαρακτηριστική.
      Στις 26 Οκτωβρίου 2004 στο Συμβούλιο Υπουργών Εσωτερικών Υποθέσεων και Δικαιοσύνης ο Υπουργός απέκρουσε αφοριστικά αυτό το θέμα δηλώνοντας μάλιστα ότι είχε υποβάλλει και βέτο το οποίο όμως τελικά αποδείχθηκε ότι δεν ήταν και βέτο.  
      Στη Βουλή στις 29 Νοεμβρίου λέγοντας ότι ποινικοποιείται η ναυτική εργασία ξαναήρθε μ΄ αυτό το θέμα και του αποδείξαμε ότι το πλαίσιο αυτό προτείνει ενιαίες ποινικές ευθύνες μόνο από πρόθεση και βαρεία αμέλεια δεν έχει σχέση με την ατυχηματική ρύπανση και φυσικά δεν έχει σχέση με τα πληρώματα των πλοίων. Το δε Ελληνικό Δίκαιο είναι αυστηρότερο αυτού που ψηφίστηκε εφόσον προβλέπει ποινικές ρυθμίσεις και για την απλή αμέλεια. 
      Τρίτον, στις 9 Δεκεμβρίου και ενώ λέγαμε όλα αυτά στο COREPER, ούτε καν σε Συμβούλιο Υπουργών αλλά σε επίπεδο πρέσβεων, ψηφίστηκε αυτή η οδηγία περίπου όπως είχε στις 6 Μαΐου περίπου. Η μόνη διαφορά είναι στην παράγραφο β του άρθρου 4, παράγραφος 7β΄ που ήταν μια απαίτηση της Γαλλίας που αποσύρθηκε. 
      Και τέλος στις 21 Δεκεμβρίου το πλαίσιο ψηφίστηκε με θετική ψήφο της ελληνικής Κυβέρνησης στο Συμβούλιο Υπουργών Αλιείας όπου παρίστατο τότε ο κ. Μπασιάκος ως σημείο α΄. 
      Έτσι μετά απ’ όλα όσα έχουν ειπωθεί η Κυβέρνηση οδηγήθηκε σε πλήρη στήριξη του πλαισίου όπως της λέγαμε ότι  στο τέλος θα το κάνει αποκρύβοντας φυσικά το κείμενο μέχρι σήμερα, αφού ούτε καν ανακοίνωση Τύπου δεν έχει εκδώσει το ΥΕΝ και ούτε καν πληροφόρηση της ναυτιλιακής κοινότητας έχει γίνει έστω με ένα έγγραφο. Γι’ αυτό εγώ θα καταθέσω το έγγραφο το οποίο ψηφίστηκε στο Συμβούλιο Υπουργών αυτούσιο για να το μάθει επιτέλους δυο μήνες μετά η Κυβέρνηση. 
      Το ερώτημα όμως που τίθεται -και κλείνω μ’ αυτό, κύριε Πρόεδρε- είναι: η ελληνική Κυβέρνηση πιστεύει ότι μ’ αυτό που ψήφισε ποινικοποιήθηκε η ναυτική εργασία; Πιστεύει, δηλαδή, ότι συνήργησε κατά των συμφερόντων της ελληνικής ναυτιλίας; Εγώ δεν το πιστεύω ούτε για την Κυβέρνηση. 
      (Στο σημείο αυτό ο Βουλευτής κ. Γεώργιος Ανωμερίτης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Γεώργιος Σούρλας): Ο κύριος Υπουργός έχει το λόγο. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Εγώ θα σας δώσω σαφή απάντηση. Η ελληνική Κυβέρνηση πιστεύει ότι με τη στάση της απετράπη η ποινικοποίηση της ναυτικής εργασίας. Αλλά, κύριε Ανωμερίτη, εγώ δεν πιστεύω ότι ένας άνθρωπος σαν και εσάς που θεωρείται πετυχημένος για τη δράση του και ως Υπουργός Γεωργίας και ως Υπουργός Ναυτιλίας στα ευρωπαϊκά fora και κυρίως στο Συμβούλιο Υπουργών προσπαθεί να πείσει τη Βουλή ότι δεν καταλαβαίνει ή δεν γνωρίζει τις διαδικασίες που τηρούνται στα ευρωπαϊκά όργανα. Είναι δυνατόν εσείς μετά από πέντε ή έξι χρόνια παρουσίας σας στα Συμβούλια Υπουργών να μη γνωρίζετε ότι οι συζητήσεις γίνονται στο COREPER; Στη μόνιμη αντιπροσωπεία; Στην αντιπροσωπεία αυτή που εκπροσωπείται από πρέσβεις του Υπουργείου Εξωτερικών κάθε χώρας; Δεν γνωρίζετε ότι εκεί γίνεται η ζύμωση, ότι εκεί καταλήγουν τα θέματα; Και ότι, όπου δεν υπάρχει διαφωνία, έρχεται και υιοθετείται στο Συμβούλιο Υπουργών χωρίς συζήτηση και αν υπάρχει διαφωνία γίνεται συζήτηση; Είναι δυνατόν να λέτε αυτά τα πράγματα εσείς; Είναι δυνατόν να ισχυρίζεστε ότι καταθέτετε τα έγγραφα στη Βουλή όταν είναι γνωστό τοις πάσι; 
      Νομίζω ότι η Βουλή μας έδωσε ηλεκτρονικούς υπολογιστές και συνεργάτες γνώστες των ηλεκτρονικών υπολογιστών για να μπορούμε να πατάμε τέσσερα γράμματα: www.ευρωπαϊκή ένωση.com. Αυτά τα ξέρουν και τα μωρά παιδιά. Πέντε χρονών παιδιά χειρίζονται υπολογιστές. Αυτά είναι κατατεθειμένα παντού. Τα ξέρει όλος ο κόσμος. Εσείς λοιπόν, επί της ουσίας, δεν είστε ικανοποιημένος και προσπαθείτε να κάνετε συμψηφισμό αποτυχημένων επιλογών, όταν η Κυβέρνηση οδηγεί την προεδρία, να αποσύρει την επίμαχη διάταξη 4, παράγραφος 7, εδάφιο β. Αυτό είναι η ποινικοποίηση της ναυτικής εργασίας. Γι’ αυτό φώναζε η ITF, η παγκόσμια ναυτική ομοσπονδία, γι’ αυτό φώναζε η ΠΝΟ, γι’ αυτό φώναζε ο ναυτιλιακός κόσμος. Εσείς κάνετε δημόσιες σχέσεις με τις χώρες του εξωτερικού σε βάρος της ελληνικής ναυτιλίας. 
      Διαλέξτε λοιπόν θέση.  Είχατε δίκιο τότε που κάνετε την επερώτηση όταν λέγατε ότι εκπροσωπούμε συμφέροντα; Εδώ έχω τα δικά σας χαρτιά. Λέγατε «οι πρωτοπόροι, οι παντοδύναμοι δεν χρειάζονται βέτο, σύγκρουση και απομόνωση. Διαπραγμάτευση χρειάζεται και θα διαπραγματευτούμε σκληρά». Ο κ. Παπουτσής μας κατηγορούσε. Λέει «πρόκειται για μια εξαιρετική υπηρεσία που προσφέρει στα εφοπλιστικά συμφέροντα». Και στην επερώτησή σας που υπογράφετε τριάντα έξι Βουλευτές, μας λέτε για τη συνειδητή προσπάθεια που καταβάλλει η ελληνική Κυβέρνηση «να θεωρηθεί ότι η απόφαση-πλαίσιο στρέφεται κατά των Ελλήνων ναυτικών». 
      Εσείς, μετά από τέσσερις μήνες συζήτηση, επιμένετε σ΄ αυτήν την απόφαση, την οποία είχε πάρει η Ευρωπαϊκή Ένωση και δημιουργούσε διαδικασίες διακριτικής μεταχείρισης σε βάρος των Ελλήνων ναυτικών. Ένας ναυτικός Έλληνας σε ελληνική σημαία για ατυχηματική ρύπανση πήγαινε φυλακή και ένας σε σημαία ευκαιρίας, σε μια χώρα η οποία ουσιαστικά έχει μόνο ταχυδρομικούς κώδικες για τη ναυτιλία της, έφευγε, πληρώνοντας πρόστιμο. Επιμένετε ακόμα σ΄ αυτές τις θέσεις; 
      Καλό θα είναι να ανατρέξετε στις δηλώσεις σας, να δείτε την πολιτική και να πείτε ένα μπράβο στην Κυβέρνηση για τη σθεναρή της στάση και την επιτυχία την οποία είχε.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Εισερχόμαστε στη συζήτηση της με αριθμό 607/25.1.2005 δεύτερης επίκαιρης ερώτησης του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τους Υπουργούς Περιβάλλοντος, Χωροταξίας και Δημοσίων Έργων και Εσωτερικών, Δημόσιας Διοίκησης και Αποκέντρωσης, σχετικά με την επίλυση του προβλήματος της ασφαλούς επεξεργασίας και τελικής διάθεσης των απορριμμάτων της Αττικής.
      Το ειδικότερο περιεχόμενο της επίκαιρης ερώτησης του κυρίου συναδέλφου έχει ως εξής:
      «Η μακρόχρονη και συνεχιζόμενη έλλειψη υποδομών για την ολοκληρωμένη διαχείριση των στερεών αποβλήτων σε όλη την Ελλάδα, δημιουργεί καθημερινά σοβαρά προβλήματα σε βάρος της δημόσιας υγείας και του περιβάλλοντος. Στην Αττική ειδικότερα των είκοσι δύο ανεξέλεγκτων χωματερών, ο μοναδικός νόμιμος χώρος διάθεσης απορριμμάτων, ο ΧΥΤΑ Άνω Λιοσίων, έχει ήδη υπερκορεσθεί, ξεπερνώντας εγκεκριμένα υψόμετρα και η παράταση της λειτουργίας του εγκυμονεί σοβαρούς κινδύνους, τόσο για την ασφάλεια των εργαζομένων σ΄ αυτόν, όσο και για την υγεία των κατοίκων της ευρύτερης περιοχής.
      Σημειώνεται ότι η καθημερινή συσσώρευση πεντέμισι χιλιάδων τόνων απορριμμάτων και η επικίνδυνη, με εισαγγελική εντολή, καθημερινή απόρριψη εκατοντάδων τόνων λάσπης, προκαλεί ήδη, με όλο και μεγαλύτερη συχνότητα, καθιζήσεις και τοπικές κατακρημνίσεις, πρόδρομα φαινόμενα επικείμενων κατολισθήσεων.
      Παρ’ όλα αυτά η Κυβέρνηση συνεχίζοντας και προχωρώντας παραπέρα την αντιλαϊκή πολιτική των προκατόχων της, συντηρεί και οξύνει τα αδιέξοδα, καθώς δεν παίρνει κανένα μέτρο για την επίλυση του προβλήματος. Αντίθετα, ενώ φρόντισε να υφαρπάξει από τον ΕΣΔΚΝΑ την αρμοδιότητα για τη δημοπράτηση και κατασκευή του νέου ΧΥΤΑ στη θέση που επέλεξε η προηγούμενη Κυβέρνηση, στη βεβαρημένη περιοχή του Θριάσιου Πεδίου, σε καμία ενέργεια δεν έχει προχωρήσει.
      Μετά τα παραπάνω ερωτώνται οι κύριοι Υπουργοί:
      Σε ποιες συγκεκριμένες ενέργειες προτίθενται να προχωρήσουν, ώστε να σταματήσει η επικίνδυνη λειτουργία του υπερκορεσμένου ΧΥΤΑ των Άνω Λιοσίων και αυτός να κλείσει πλέον οριστικά και να αποκατασταθεί στο σύνολό του;
      Ποιες, παράλληλα, ενέργειες θα αναλάβουν, προκειμένου να κατασκευαστούν οι νέες απαιτούμενες υποδομές εκτός του Θριάσιου Πεδίου, ώστε να δοθεί μια μακροπρόθεσμη λύση στο πρόβλημα της ασφαλούς επεξεργασίας και τελικής διάθεσης των απορριμμάτων της Αττικής;»
      Θα απαντήσει ο Υφυπουργός Εσωτερικών, Δημόσιας Διοίκησης και Αποκέντρωσης κ. Νάκος.
      Κύριε Νάκο, έχετε το λόγο.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, είναι βέβαιο ότι ο συνάδελφος κ. Σκυλλάκος δεν έχει τη σωστή και απαιτούμενη πληροφόρηση για το θέμα αυτό και με μεγάλη μου χαρά θα τον ενημερώσω για τούτο. 
      Όταν έγινε Κυβέρνηση η Νέα Δημοκρατία, σ΄ αυτόν τον τομέα βρήκαμε το απόλυτο αδιέξοδο. Βρήκαμε ένα εργοστάσιο που δεν λειτουργούσε μετά από μία κατολίσθηση, όπου είχαν αποκατασταθεί κάποιες ζημιές και τον ΕΣΔΚΝΑ, το φορέα διαχείρισης, σε πλήρη αναξιοπιστία και αρρυθμία, με την Ευρωπαϊκή Ένωση να απειλεί ότι δεν μπορεί να συνεργαστεί και δεν δέχεται να συζητά καν μαζί του.
      Και κάναμε πολλά, κύριε συνάδελφε. Πρώτα από όλα, λειτουργήσαμε το εργοστάσιο. Πληρώνοντας, μετά από συνεννόηση και διεργασίες, το εργοστάσιο μπήκε σε λειτουργία. Τέλειωσε η δοκιμαστική λειτουργία και αυτήν τη στιγμή ανεβαίνει η απόδοσή του, που είναι περίπου στο 35%. Βγάζει και κομπόστ, βγάζει και αλουμίνιο, βγάζει και άλλα υποπροϊόντα. Βεβαίως δεν έχει φτάσει στην επιθυμητή λειτουργία, γιατί η δοκιμαστική λειτουργία κρατά τώρα τέσσερις μήνες.
      Τι κάναμε; Υπογράψαμε προγραμματική σύμβαση, παρότι δεν θέλαμε και δεν θα έπρεπε το Υπουργείο Εσωτερικών να εμπλακεί ούτε στην κατασκευή του έργου, αλλά ούτε και στη λειτουργία του ΕΣΔΚΝΑ. Ούτε διαχειριστές ούτε οικονομικοί διαχειριστές έπρεπε να είμαστε.
      Παρ’ όλα αυτά, προκειμένου να ξεπεράσουμε το αδιέξοδο που είχε δημιουργηθεί λόγω της ιστορίας του ΕΣΔΚΝΑ και της συμπεριφοράς του απέναντι στα ευρωπαϊκά όργανα, κάναμε μία προγραμματική σύμβαση -ΕΣΔΚΝΑ, Περιφέρεια και Υπουργείο Εσωτερικών- και το Υπουργείο Εσωτερικών μπήκε εγγυητής στην κατασκευή του νέου ΧΥΤΑ της Φυλής. 
      Τελευταίες μέρες προ του νέου έτους, όταν οι άλλοι πιθανώς έκαναν διάφορα άλλα ευχάριστα πράγματα προσαρμοσμένα στις ημέρες, εμείς περιμέναμε με αγωνία την έγκριση από την Ευρωπαϊκή Ένωση -από το Ταμείο Συνοχής δηλαδή- του συνόλου των αιτημάτων που είχαν υποβληθεί. Έτσι, σήμερα έχουμε εγκεκριμένες τις πιστώσεις για το ΧΥΤΑ της Φυλής, για το ΧΥΤΑ της Κερατέας, για το σταθμό μεταφόρτωσης της Τροιζηνίας, για το σταθμό μεταφόρτωσης στον Ελαιώνα και για το ΧΥΤΑ του Γραμματικού. Ήδη βρίσκονται σε εξέλιξη οι προσκλήσεις ενδιαφέροντος. Το πιθανότερο είναι ότι την επόμενη εβδομάδα θα δημοσιευθούν δια την πρόσληψη των συμβούλων, των project managers, όπως απαιτεί η απόφαση του Ταμείου Συνοχής. Αισιοδοξούμε ότι η διακήρυξη για την κατασκευή του έργου στον επόμενο μήνα θα έχει δημοσιευθεί. Συγχρόνως, θα δημοσιευθούν οι δημοπρασίες για τους τρεις ΧΥΤΑ. Για το σταθμό μεταφόρτωσης του Ελαιώνα ήδη έχει ολοκληρωθεί η διαδικασία. Είναι ήδη δημοπρατημένο το έργο και βρίσκεται στο στάδιο αξιολόγησης των προσφορών. 
      Θα ήταν άδικο να μην αναγνωρίσετε ότι εκ του μηδενός από ένα αδιέξοδο και με μία χειροβομβίδα στα χέρια μας κάναμε σ΄ αυτό το μικρό χρονικό διάστημα πάρα πολλά. 
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο ερωτών Βουλευτής κ. Αντώνης Σκυλλάκος. 
      ΑΝΤΩΝΗΣ ΣΚΥΛΛΑΚΟΣ: Το πρόβλημα με τις χωματερές -και ιδιαίτερα με τη χωματερή στα Λιόσια- είναι διαχρονικό, έχει μεγάλη ιστορία. Υπάρχουν, βεβαίως, ευθύνες από τις προηγούμενες κυβερνήσεις που φθάσαμε στο «και πέντε», όχι στο «παραπέντε». 
      Άκουσα με προσοχή πού βρίσκεται η υπόθεση και πώς εμφανίζει το θέμα από την πλευρά του ο κύριος Υπουργός. Δεν θέλω να αμφισβητήσω αυτά τα οποία λέτε, στην πράξη όμως συμβαίνει το εξής: Έχουμε επιμέρους καθιζήσεις και κατακρημνίσεις με σοβαρότατους κινδύνους για το προσωπικό που εργάζεται εκεί πάνω, σε τεράστια ύψη, με κίνδυνο της ζωής του καθημερινά. Υπάρχουν και κίνδυνοι μόλυνσης για τους κατοίκους της περιοχής. Ήδη βρίσκονται σε κινητοποίηση. Θα κατεβούν και στην πλατεία Κλαυθμώνος, διότι βλέπουν ότι η λύση στο πρόβλημα θα τραβήξει πολύ μακριά. Ήδη φθάσαμε σε αδιέξοδο. 
      Εμείς είμαστε αντίθετοι στο να γίνει ΧΥΤΑ στη Φυλή. Δεν είμαστε αντίθετοι στο να αντιμετωπιστεί το πρόβλημα των ΧΥΤΑ στο Λεκανοπέδιο -και ίσως και εκτός Λεκανοπεδίου θα μπορούσαν να υπάρχουν λύσεις- αλλά με την επιλογή του χώρου. Νομίζω ότι ήσασταν και εσείς ως Νέα Δημοκρατία αντίθετοι όταν το ΠΑΣΟΚ επέλεξε τη Φυλή. Ανεξάρτητα απ΄ αυτό όμως, όταν φθάνεις σε αδιέξοδο, λες: «Ποια εναλλακτική λύση υπάρχει;».
      Τώρα, με τις διαδικασίες που λέτε ότι ακολουθήθηκαν -έχετε αρκετούς μήνες στην Κυβέρνηση- φθάσαμε μετά από τόσους μήνες να έχουμε μόνο μία έγκριση. Δεν ξέρω αν φταίμε εμείς ως χώρα ή φταίει η Ευρωπαϊκή Ένωση που καθυστερεί να εγκρίνει. Αυτό δεν το γνωρίζω. Εν πάση περιπτώσει, το θέμα είναι ότι, όταν θα χρειαστούν τουλάχιστον δύο χρόνια για να γίνει αυτή η νέα χωματερή, αυτό σημαίνει ότι θα επιβαρύνεται η χωματερή στα Λιόσια, με όλους τους κινδύνους. Αυτήν τη στιγμή λειτουργεί παρανόμως και ψάχνετε να βρείτε -να το πω έτσι- λύση παράτυπη, λύση ανάγκης, για να μπορούμε να ρίχνουμε εκεί πάλι -στον ίδιο χώρο σε διπλανό σημείο- τα σκουπίδια. Χρειάζεται επιτάχυνση των διαδικασιών. Επί δύο χρόνια θα ρίχνουν ξανά σκουπίδια στα Λιόσια; Δεν μπορούν τουλάχιστον ορισμένα έργα να έχουν ξεκινήσει, να έχουν προχωρήσει; Σταθμοί μεταφόρτωσης και ανακύκλωσης. Το Θριάσιο έχει ένα σωρό σημεία που πετάνε σκουπίδια και άλλα υλικά. Θα μπορούσαν να έχουν προχωρήσει τέτοια πράγματα, επιμέρους ζητήματα. 
      Εμείς βλέπουμε αν όχι απραξία τουλάχιστον μεγάλη καθυστέρηση.
      ΠΡΟΕΔΡΕΥΩΝ (Γεώργιος Σούρλας): Ο κ. Νάκος έχει το λόγο,
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Σας επαναλαμβάνω, κύριε συνάδελφε, το σημείο στο οποίο βρήκαμε τα πράγματα το καλοκαίρι μετά τις Ευρωεκλογές. Η έγκριση από την Ευρωπαϊκή Ένωση για όλα αυτά ήρθε στις 31 Δεκεμβρίου. Προκειμένου να γίνουν συνεννοήσεις για το ΧΥΤΑ της Φυλής και να υπογραφεί η προγραμματική σύμβαση, έγιναν μαραθώνιες συνεργασίες με τους εργαζόμενους του ΕΣΔΚΝΑ, με τους συνδικαλιστές της ΠΟΕ ΟΤΑ, με τα Δημοτικά Συμβούλια των Δήμων Φυλής και Άνω Λιοσίων, με τους δικαιούμενους αντισταθμιστικά οφέλη διπλανούς δήμους. Καταλήξαμε στη συμφωνία μετά από βασανιστικές διεργασίες. 
      Αυτήν τη στιγμή δεν μπορούμε να επιταχύνουμε άλλο διότι εάν δεν ακολουθήσουμε την κοινοτική νομοθεσία η οποία επιβάλλει τρόπους διεθνών διαγωνισμών διά των κοινοτικών οργάνων -γνωρίζετε τη διαδικασία- τα έργα παύουν να είναι επιλέξιμα. Και μιλάμε για 160.000.000 ευρώ. 
      Εάν πάτε, όπως πήγα εγώ πολλές φορές και μάλιστα χωρίς να με πάρουν είδηση, θα δείτε ότι υπάρχει αυτήν τη στιγμή όρυγμα στο οποίο μπαίνουν τα σκουπίδια. Καμία κατολίσθηση δεν υπάρχει. Οι καθιζήσεις παρακολουθούνται. Υπάρχει πράγματι ένα πρόβλημα, πού θα εναποτεθούν τα σκουπίδια μετά το πρώτο εξάμηνο. Εκεί αναζητούνται εναλλακτικές λύσεις. Καταλήξαμε προχθές σε συνεννόηση, γιατί όλα αυτά δεν γίνονται με αποφάσεις ερήμην των εμπλεκομένων, ώστε να χρησιμοποιηθεί ένας χώρος με γρήγορη διαδικασία εκτός κοινοτικών πλαισίων στήριξης, εκτός ταμείων συνοχής. 
      Εκείνο που σας διαβεβαιώνω επίσης είναι ότι μετά την παράδοση των πρώτων κυττάρων του νέου ΧΥΤΑ Φυλής, με όλες τις προδιαγραφές, με τις στεγανοποιήσεις, με τα στραγγιστήρια, με τις σωλήνες για την απαγωγή του βιοαερίου, αισιοδοξούμε για λειτουργία πιθανόν μέχρι και 100% της απόδοσης του εργοστασίου που υπάρχει ώστε να επιλύσουμε το πρόβλημα. Το πρόβλημα το βρήκαμε διογκωμένο. Αυτήν τη στιγμή είμαστε σε καλό δρόμο.
      Κύριε συνάδελφε, ζητάμε τη βοήθεια όλων για να πάμε βήμα-βήμα συναινετικά να λύσουμε αυτό το πρόβλημα το οποίο εάν δεν επιλυθεί θα δημιουργήσει προβλήματα όχι δισεπίλυτα, αλλά άλυτα. 
      ΠΡΟΕΔΡΕΥΩΝ (Γεώργιος Σούρλας): Τρίτη είναι η με αριθμό 600/25.1.2005 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη-Αικατερινάρη προς τους Υπουργούς Ανάπτυξης και Περιβάλλοντος, Χωροταξίας και Δημοσίων Έργων, σχετικά με τη δημιουργία αποθηκών κλοφέν στη δυτική Αττική και Θεσσαλονίκη κλπ.
      Η ερώτηση της συναδέλφου αναλυτικότερα έχει ως εξής:
      «Μετά το μεγάλο βιομηχανικό ατύχημα στον ΑΗΣ Αγίου Δημητρίου, τέλος του 2001, οι πολίτες κατανόησαν πολύ καλά την επικινδυνότητα των τοξικών αποβλήτων κατηγορίας PCBS (κλοφέν) ενώ η ΔΕΗ εντατικοποίησε τις προσπάθειες απομάκρυνσής τους από τις εγκαταστάσεις. Μια σημαντική όμως ποσότητα αυτών δεν πήρε το δρόμο για τις μόνιμες ειδικές προς τούτο εγκαταστάσεις του εξωτερικού, αλλά για τη δυτική Θεσσαλονίκη και Αττική, δηλαδή για τις πιο επιβαρημένες  περιβαλλοντικά περιοχές. Στη Θεσσαλονίκη μάλιστα τα επικίνδυνα αυτά τοξικά απόβλητα θα αποθηκευτούν σε μια απόσταση επτά μόλις χιλιομέτρων από το κέντρο της. επισημαίνουμε ότι αυτές τις μέρες ολοκληρώνεται η μεταφορά των τοξικών φυτοφαρμάκων της DIANA, μετά από είκοσι χρόνια καθυστερήσεων και παραλείψεων και μετά την περσινή πυρκαγιά, που μόλυνε ανεπανόρθωτα την περιοχή και κατέδειξε τις τεράστιες αδυναμίες της αυτοδιοίκησης και των συναρμόδιων Υπουργείων για να την προστατεύσουν. Με ποια μέσα, λοιπόν, μελέτες, δυνατότητες και εγγυήσεις για τους πολίτες, οι τοπικοί φορείς αποδέχονται σήμερα την «προσωρινή» αποθήκευση του κλοφέν, σε ποσότητα (50+50) τόνων στην ίδια περιοχή; Επειδή αυτή η αποδοχή είναι πρόκληση, όπως και η απόφαση του διοικητικού συμβουλίου της ΔΕΗ και των συναρμοδίων Υπουργείων που την επικυρώνουν,
      Ερωτώνται οι κύριοι Υπουργοί:
      1. Έχουν κατανοήσει το μέγεθος της επιβάρυνσης για το περιβάλλον με την αποθήκη-βόμβα του κλοφέν στην αιμορραγούσα δυτική Θεσσαλονίκη; Και σε ποιες περιβαλλοντικές μελέτες και υποδομή στηρίζονται;
      2. Γνωρίζουν ότι ουδέποτε προωθήθηκε το σχέδιο έκτακτης ανάγκης για την περιοχή, όπως επιβάλλεται από την οδηγία SEVEZO. Πώς θα εγγυηθούν τελικά την ασφάλεια των πολιτών;»
      Στην ερώτηση θα απαντήσει  ο Υφυπουργός Περιβάλλοντος, Χωροταξίας και Δημοσίων Έργων κ. Καλογιάννης.
      Ορίστε, κύριε Υπουργέ, έχετε το λόγο.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Σύμφωνα με τα διαθέσιμα στοιχεία του ΥΠΕΧΩΔΕ έχουν αδειοδοτηθεί τρεις εγκαταστάσεις αποθήκευσης επικινδύνων αποβλήτων συμπεριλαμβανομένων των PCB’s. Συγκεκριμένα στην περιοχή Θεσσαλονίκης βρίσκονται οι δύο εγκαταστάσεις: στην ΒΙΠΕ Θέρμης και στο δημοτικό διαμέρισμα Νεοχωρούδας του Δήμου Καλλιθέας. Η αδειοδότηση των συγκεκριμένων εγκαταστάσεων έχει γίνει σύμφωνα με τα προβλεπόμενα στην κείμενη περιβαλλοντική νομοθεσία. Σας ενημερώνω ότι η έγκριση των περιβαλλοντικών όρων έχει γίνει από την οικεία Περιφέρεια. 
      Χορηγήθηκε στη συνέχεια άδεια προσωρινής αποθήκευσης από την οικεία Νομαρχιακή Αυτοδιοίκηση σύμφωνα με τα προβλεπόμενα στις σχετικές κοινές υπουργικές αποφάσεις. Στον Ασπρόπυργο Αττικής βρίσκεται η τρίτη εγκατάσταση η οποία αποτελεί τμήμα μονάδας αξιοποίησης βιομηχανικών αποβλήτων και λειτουργεί επίσης με εγκεκριμένους περιβαλλοντικούς όρους. Στην έγκριση των περιβαλλοντικών όρων περιλαμβάνεται και ο χώρος για την προσωρινή αποθήκευση αυτών των αποβλήτων. 
      Συνεπώς έχουν εκπονηθεί και εγκριθεί οι προβλεπόμενες από τη σχετική νομοθεσία μελέτες περιβαλλοντικών επιπτώσεων, καθώς και οι αντίστοιχες μελέτες για την οργάνωση, κατασκευή και λειτουργία αυτών των εγκαταστάσεων. Σύμφωνα με τα στοιχεία που διαθέτουμε στο ΥΠΕΧΩΔΕ όσον αφορά το σταθμό του Αγίου Δημητρίου, τα απόβλητα με PCB΄s τα οποία προέκυψαν μετά το ατύχημα στο σταθμό το 2001 έχουν μεταφερθεί στο σύνολό τους για τελική διάθεση στη Γερμανία το έτος 2002. 
      Σχετικά με το σχέδιο έκτακτης ανάγκης για τις περιοχές της δυτικής Αττικής και Θεσσαλονίκης θα ήθελα να σας ενημερώσω ότι με χρηματοδότηση του ΥΠΕΧΩΔΕ από το Β΄ Κοινοτικό Πλαίσιο Στήριξης προς τις Νομαρχιακές Αυτοδιοικήσεις της Αττικής του Πειραιά και της Θεσσαλονίκης, έχει υλοποιηθεί ένα γενικό σχέδιο έκτακτης ανάγκης για την αντιμετώπιση των βιομηχανικών ατυχημάτων μεγάλης έκτασης. Έχει δημιουργηθεί επιχειρησιακό κέντρο το οποίο έχει εγκατασταθεί στη Γενική Γραμματεία Πολιτικής Προστασίας και περιλαμβάνει όλα τα απαιτούμενα στοιχεία για να χρησιμοποιηθεί για τις περιοχές του Θριασίου Πεδίου, του Περάματος και της Θεσσαλονίκης. 
      Τέλος, στο πλαίσιο του Γ΄ Κοινοτικού Πλαισίου Στήριξης το ΥΠΕΧΩΔΕ υλοποιεί έργο το οποίο αφορά τη σύνταξη ειδικών σχεδίων αντιμετώπισης τεχνολογικών ατυχημάτων μεγάλης έκτασης για όλες τις βιομηχανικές εγκαταστάσεις της χώρας, οι οποίες υπάγονται στην οδηγία «SEVEZO». Σ’ αυτές τις βιομηχανίες ασφαλώς περιλαμβάνονται και οι εγκαταστάσεις του Θριασίου Πεδίου και της Θεσσαλονίκης. 
      ΠΡΟΕΔΡΕΥΩΝ (Γεώργιος Σούρλας): Η κ. Ξηροτύρη-Αικατερινάρη έχει το λόγο. 
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κύριε Υπουργέ, είστε πολύ καλοπροαίρετος. Στα χαρτιά μόνο υπάρχουν αυτά. Καμία εφαρμογή τους δεν υπάρχει. Ιδιαίτερα για την περιοχή της Θεσσαλονίκης, όπου ζω τόσα χρόνια, πέρα από τα άλλα ελλείμματα που έχει το πολεοδομικό συγκρότημα, τεράστιο είναι το έλλειμμα σε σχέδιο περιβαλλοντικής προστασίας και των χώρων όπου υπάρχουν επικίνδυνα υλικά, καθώς και πολιτικής για την αντιμετώπιση των προβλημάτων που μπορεί να προκύψουν από έκτακτες ανάγκες. 
      Αυτό έχει καταδειχθεί πάρα πολλές φορές για τη Θεσσαλονίκη και πριν ένα χρόνο με τα φυτοφάρμακα της ΔΙΑΝΑ. Είκοσι χρόνια με εγκληματική αδιαφορία τα συναρμόδια Υπουργεία και οι φορείς της Θεσσαλονίκης, χρειάστηκαν για να απομακρύνουν αυτά τα φυτοφάρμακα. Πέρυσι έγινε η πυρκαγιά, η οποία μόλυνε ανεπανόρθωτα την περιοχή. Κανένα σχέδιο έκτακτης ανάγκης δεν λειτούργησε. Ούτε φρουρός δεν υπήρχε στις προς απομάκρυνση αποθήκες. 
      Και βέβαια, ενώ η νομαρχία ανακοίνωσε προχθές ότι αυτά τα φυτοφάρμακα θα μετακινηθούν όλα, πάλι πριν δύο ημέρες ανακοίνωσε ότι εκατόν εξήντα τόνοι θα παραμείνουν σ’ αυτήν την επιβαρυμένη περιοχή. Έρχεστε, λοιπόν, σ’ αυτήν την περιοχή να δεχθείτε με κάποιες περιβαλλοντικές μελέτες, χωρίς κανένα σχέδιο πρόσθετη, τεράστια επιβάρυνση. 
      Δεν υπάρχει καταγραφή –και ελέγξτε το αυτό, κύριε Υπουργέ, για να μην βρεθείτε και εσείς προ των ευθυνών σας- από τις αρμόδιες υπηρεσίες όλων των επιχειρήσεων που χρησιμοποιούν και αποβάλουν επικίνδυνα υλικά. Αυτές είναι πολλές στο πολεοδομικό συγκρότημα της Θεσσαλονίκης. Δεν υπάρχει καταγραφή του όγκου και της ποιότητας των επικίνδυνων αποβλήτων των επιχειρήσεων που έχουν καταγραφεί ότι πρέπει να υπάγονται και ότι πρέπει να ακολουθούν την οδηγία του SEVEΖO. 
      Από την άλλη πλευρά, ξέρετε πολύ καλά ότι εκτός από τις κάθε είδους αποθηκεύσεις, όπως και αυτή που βάζετε τώρα στη δυτική Θεσσαλονίκη, το λιμάνι της Θεσσαλονίκης είναι αυτό από το οποίο ιδίως τα τελευταία χρόνια παρατηρείται έξαρση στη διακίνηση επικίνδυνων τοξικών αποβλήτων προς το εξωτερικό. Αφού το λιμάνι του Πειραιά με απόφαση της οικείας Νομαρχίας Πειραιά δεν επιτρέπει αυτήν την απομάκρυνση. 
      Τώρα, η Περιφέρεια της Θεσσαλονίκης και η Νομαρχία Θεσσαλονίκης με ποια μέσα και με ποιον τρόπο και με ποια σχέδια έκτακτης ανάγκης επικυρώνουν αυτήν εδώ την αποθήκευση, εγώ δεν μπορώ να το καταλάβω! Κάθε χρόνο η Θεσσαλονίκη έχει επιπτώσεις από έκτακτες καταστροφές. Πάρτε τες μία μία, είναι τεράστιες, ενώ δεν έχει κανένα σχέδιο. 
      Το τελευταίο, κύριε Υπουργέ, που θέλω να σας πω και το ξέρετε από τα δημοσιεύματα –το ΤΕΕ το επισήμανε προχθές- είναι ότι η Θεσσαλονίκη είναι πρώτη και με μεγάλη διαφορά στην ατμοσφαιρική ρύπανση, στους ρύπους. Τι θα κάνετε με το κυκλοφοριακό και τους ρύπους από τη βιομηχανική περιοχή κλπ; Πρώτη σε όλη την Ευρωπαϊκή Ένωση! Τεράστια ατμοσφαιρική ρύπανση! Έλεος! Τι θα γίνει τελικά; Ποιες περιβαλλοντικές μελέτες και ποια μέσα τελικά δείχνουν ότι προστατεύεται η Θεσσαλονίκη; Είναι απροστάτευτη εντελώς!
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κύριος Υφυπουργός για να δευτερολογήσει. 
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας κα Δημοσίων Έργων): Ευχαριστώ, κύριε Πρόεδρε. 
      Κατ’ αρχήν, όπως είπα και στην πρωτολογία μου, με χρηματοδότηση από το ΥΠΕΧΩΔΕ, κυρία συνάδελφε, έχει εκπονηθεί το γενικό σχέδιο έκτακτης αντιμετώπισης και υπάρχει το επιχειρησιακό κέντρο στη Γενική Γραμματεία Πολιτικής Προστασίας του Υπουργείου Εσωτερικών από το οποίο μπορείτε να ζητήσετε να πάρετε ό,τι στοιχεία θέλετε αναλυτικά. 
      Σε ό,τι αφορά τη διαχείριση του κλοφέν, επειδή πράγματι πρόκειται για ένα σοβαρό θέμα, όπως γνωρίζετε, η καταγραφή από το ΥΠΕΧΩΔΕ γίνεται διά μέσου των Νομαρχιακών Αυτοδιοικήσεων. Αυτός είναι ο μηχανισμός ο οποίος λειτουργεί και βάσει του οποίου συλλέγουμε τα στοιχεία μέσω της ΔΕΗ, η οποία βεβαίως έχει ένα μεγάλο μερίδιο στην παραγωγή αυτών των αποβλήτων, και μέσω των άλλων δημοσίων υπηρεσιών, αλλά και μέσω πιθανών σημαντικών κατόχων παραγωγών αποβλήτων της συγκεκριμένης κατηγορίας. 
      Οι κοινές υπουργικές αποφάσεις που έχουν εκδοθεί και η οδηγία 96/59 για τη διάθεση των PCB και PCT έχουν, όπως γνωρίζετε, τελική ημερομηνία απόσυρσης το έτος 2010. 
      Σε εφαρμογή αυτής της νομοθεσίας, το ΥΠΕΧΩΔΕ έχει επεξεργαστεί περαιτέρω νομοθετικές ρυθμίσεις τις οποίες με σχετικές ΚΥΑ –αναφέρομαι στη 180083 περί σχεδίων διάθεσης- απολύμανσης συσκευών που περιέχουν PCBs γενικές κατευθύνσεις για τη  συλλογή και μετέπειτα διάθεση των συγκεκριμένων συσκευών- και μέσω αυτής της οδηγίας προβαίνει σε όλα τα απαραίτητα μέτρα για την κατά το δυνατόν περισσότερο απάλειψη αυτής της ποσότητας κλοφέν. 
      Να προσθέσω ότι το πρόγραμμα απομάκρυνσης των συσκευών με PCBs της ΔΕΗ, σύμφωνα με στοιχεία της ΔΕΗ τα οποία έχουν κατατεθεί στο ΥΠΕΧΩΔΕ, υλοποιείται βάσει διαδικασιών που περιγράφονται στην υφιστάμενη νομοθεσία. 
      Τέλος, θα σας ενημερώσω ότι η σταδιακή απομάκρυνση όλων αυτών των συσκευών από το σύστημα της ΔΕΗ θα έχει ολοκληρωθεί το 2008, δηλαδή, δύο χρόνια νωρίτερα από την καταληκτική ημερομηνία την οποία προβλέπει η σχετική οδηγία. 
      Ευχαριστώ πολύ, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Εισερχόμαστε στη συζήτηση των επικαίρων ερωτήσεων δεύτερου κύκλου. 
      Πρώτη είναι η με αριθμό 596/25-1-2005 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Μαρίας Δαμανάκη προς τον Υπουργό Πολιτισμού, σχετικά με την επιστροφή χρημάτων από το Υπουργείο στον κρατικό προϋπολογισμό λόγω μη διάθεσής τους το 2004 κλπ. 
      Η επίκαιρη ερώτηση της κ. Δαμανάκη έχει ως εξής:
      «Το Υπουργείο Πολιτισμού επέστρεψε 14.000.000 ευρώ στο Υπουργείο Οικονομίας και Οικονομικών, επειδή δεν κατόρθωσε να τα διαθέσει το 2004. Τα χρήματα που επεστράφησαν προέρχονται από τον κρατικό προϋπολογισμό και θα μπορούσαν να καλύψουν βασικές επιχορηγήσεις σε σημαντικούς φορείς που τα έχουν ανάγκη. Πρόκειται για πρωτοφανές περιστατικό στα χρονικά του ΥΠΠΟ, που κάθε άλλο παρά ευνοημένο μπορεί να θεωρείται κατ’ έτος από τον κρατικό προϋπολογισμό. Επιπλέον, το ΥΠΠΟ για πρώτη φορά δεν διαπραγματεύθηκε περισσότερα χρήματα για το 2005. 
      Ερωτάται ο κύριος Υπουργός Πολιτισμού:
      Έτσι γίνεται πράξη η έμφαση που υποτίθεται ότι έχει δοθεί στον πολιτισμό; 
      Πώς δικαιολογείται η επιστροφή χρημάτων που είχαν εγγραφεί στον προϋπολογισμό του Υπουργείου Πολιτισμού, όταν είναι γνωστές οι μεγάλες ανάγκες για χρηματοδότηση αξιόλογων δράσεων και φορέων;»
      Το λόγο έχει η αναπληρωτής Υπουργός Πολιτισμού κ. Φάνη Πάλλη-Πετραλιά.
      ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Κύριε Πρόεδρε, κυρίες και κύριοι συνάδελφοι, θα ήταν εξαιρετικά ευχάριστο να μας είχαν περισσέψει 14.000.000 ευρώ στο Υπουργείο Πολιτισμού. Μπορεί, βέβαια, η κ. Δαμανάκη και η Αντιπολίτευση να μας κατηγορούσε και τότε ότι δεν τα ξοδέψαμε, αλλά ο ίδιος ο ελληνικός λαός θα μας χειροκροτούσε που κάναμε οικονομίες. Όμως, δεν είναι αυτή η πραγματικότητα. 
      Πριν, όμως, σας εκθέσω τα πραγματικά στοιχεία, θα ήθελα να κάνω δύο διευκρινήσεις: 
      Πρώτον, οι δαπάνες του 2004 δεν έχουν οριστικοποιηθεί. Είναι γνωστό ότι πάντοτε οι δαπάνες του Δεκεμβρίου είναι αυξημένες και σήμερα που μιλάμε δεν έχουν όλες ενταλματοποιηθεί. Επομένως, αυτήν τη στιγμή που μιλάμε, υπάρχουν απόλογιστικά οι δαπάνες των έντεκα μηνών. 
      Δεύτερον, θα έπρεπε να έχετε κατά νου, κυρία Δαμανάκη και αγαπητοί συνάδελφοι, ότι το Υπουργείο Οικονομικών ποτέ μα ποτέ δεν εγκρίνει το σύνολο της απορρόφησης όλων των ποσών όλων των κωδικών. 
      Πρέπει τώρα να σας πω πώς πιστεύω ότι δημιουργήθηκε αυτή η εντύπωση. Σε μια πρόχειρη κατάσταση εκτέλεσης του τακτικού προϋπολογισμού που υπήρχε το Δεκέμβριο, στα αδιάθετα κονδύλια υπήρχε το κονδύλι των 10.000.000 ευρώ από δύο κωδικούς: από τον 0200 και από τον 0300, που είναι οι κωδικοί αποκλειστικά –και το τονίζω αυτό- για τις αμοιβές των τακτικών υπαλλήλων. Θα έπρεπε να σας είναι γνωστό ότι από το νόμο δεν μπορούν να τροποποιηθούν αυτοί οι κωδικοί και τα προβλεπόμενα ποσά να διοχετευθούν αλλού. Επομένως, κάθε χρόνο και ανεξαρτήτως ύψους υπάρχουν αδιάθετα ποσά για τους μισθούς. Απλώς μέχρι πριν από το 2004 δεν καταγράφονταν. Για πρώτη φορά τα ποσά αυτά ανεγράφησαν στα αδιάθετα για λόγους τάξης. Αυτό αφορά τον τακτικό προϋπολογισμό, την μισθοδοσία. 
      Από κει και πέρα, υπάρχει ένα κονδύλι της τάξεως του 1,8 εκατομμυρίων ευρώ στην κατηγορία «πληρωμές μεταβιβαστικές». Είναι οι επιχορηγήσεις του Μεγάρου Μουσικής, του Μεγάρου Θεσσαλονίκης, οι οποίες δεν έχουν ενταλματοποιηθεί, διότι εκδόθηκε απόφαση στις 30 Δεκεμβρίου. Ένα ακόμη αδιάθετο ποσό 865.000 ευρώ είναι στην κατηγορία «πληρωμές που δεν αντικρίζονται». Αυτό το ποσό δεν μπορεί να συνυπολογιστεί, διότι δεν έχει βεβαιωθεί ως έσοδο στο Υπουργείο Οικονομικών.
      Υπάρχουν άλλα μικρότερα ποσά σε συγκεκριμένους κωδικούς, όπως στους 0500 και 0700 που αφορούν δαπάνες του Δεκεμβρίου.
      Υπάρχουν επίσης, ορισμένα αδιάθετα ποσά στις ΣΑΕ και στις ΣΑΜ, δηλαδή στις συλλογικές αποφάσεις έργων και στις συλλογικές αποφάσεις μελετών του προγράμματος Δημοσίων Επενδύσεων. Υπάρχουν προϋπολογισμοί που συνεχίζονται στα διάφορα, δεκάδες έργα, που έχει το Υπουργείο. Αλλού δεν απορροφώνται διότι υπάρχει πρόβλημα πληρωμών και αλλού δεν απορροφώνται και περισσεύουν τα χρήματα επειδή δεν έχουν γίνει τα έργα. Κάθε Νοέμβριο, λοιπόν, γίνονται οι αναδιανομές αλλά 100% απορροφητικότητα ποτέ δεν υπάρχει, παντού.
      Δυστυχώς, κυρία Δαμανάκη, δεν μας περίσσεψε τίποτα. Αντιθέτως, πρέπει να σας πω ότι για επιχορηγήσεις σε πολιτιστικούς φορείς –θα αναφερθώ σε αυτά και στη δευτερολογία μου- έχουμε βρει χρέη 20.000.000 ευρώ από το 2001! 
      Έχουν εκδοθεί αποφάσεις από το 2001 ως το πρώτο δίμηνο του 2004, που έμειναν στα χαρτιά.
      Αυτή είναι η διαφορά: Με πόση σοβαρότητα η προηγούμενη ηγεσία αντιμετώπιζε -δηλαδή χωρίς σοβαρότητα- τα οικονομικά του Υπουργείου Πολιτισμού και το πώς διαχειριζόμαστε εμείς σήμερα το κομμάτι αυτό το πολύ σημαντικό του Υπουργείου Πολιτισμού.
      ΠΡΟΕΔΡΕΥΩΝ (Γεώργιος Σούρλας): Η κ. Δαμανάκη έχει το λόγο.
      ΜΑΡΙΑ ΔΑΜΑΝΑΚΗ: Ευχαριστώ, κύριε Πρόεδρε.
      Μετά τα όσα είπε η κυρία Υπουργός και τις διευκρινίσεις που έδωσε, τα ερωτήματα παραμένουν. Υπάρχει ένα πρώτο ερώτημα: το Υπουργείο Πολιτισμού, κυρία Υπουργέ, θεωρεί ότι τα χρήματα τα οποία έχει, είναι αρκετά; Και τι κάνει σ΄ αυτή την κατεύθυνση; Εάν κατά την άποψη της κυρίας Υπουργού –και αυτό αντελήφθην ότι ισχυρίζεται και σ΄ αυτό συμφωνούμε και εμείς- τα χρήματα δεν είναι αρκετά, τότε κατά τη γνώμη μου πρέπει να δούμε τις πρωτοβουλίες, ώστε να υπάρξει μια αναδιαπραγμάτευση και να διατεθούν στον πολιτισμό αυτά, τα οποία του αξίζουν. Η αντίληψη του Υπουργείου Πολιτισμού ποια είναι εν προκειμένω; Χρειάζεται να δίδονται χρήματα για επιχορήγηση και χρηματοδότηση πολιτιστικών εκδηλώσεων;
      Και αναφέρομαι σ΄ αυτό το ερώτημα, παίρνοντας αφορμή από δύο γεγονότα. Το ένα είναι τα όσα είπε η κυρία Υπουργός, ότι ο ελληνικός λαός θα χειροκροτούσε την Κυβέρνηση, αν επέστρεφε χρήματα στους κωδικούς του Υπουργείου Πολιτισμού. Δεν το αντιλαμβάνομαι αυτό. Και το δεύτερο γεγονός είναι τα όσα ο κ. Τατούλης κατά καιρούς έχει ισχυριστεί, ο οποίος ούτε λίγο ούτε πολύ λέει –αντίθετα με όσα είπατε σήμερα- ότι η προηγούμενη κυβέρνηση είχε εγκαθιδρύσει ένα καθεστώς κρατικοδίαιτου πολιτισμού, διότι έδινε επιχορηγήσεις, οι οποίες τώρα πρέπει να τερματιστούν. Επομένως, νομίζω ότι η Κυβέρνηση πρέπει να αποσαφηνίσει την κατάσταση.
      Όσον αφορά τώρα την ίδια την κατάσταση, εγώ δεν αναφέρομαι στο παρελθόν, κυρία Υπουργέ. Να δεχτώ ότι παραλάβατε χρέη – που δεν το πιστεύω- αλλά εν πάση περιπτώσει, δεν έχω το χρόνο να αναφερθώ σε αυτό. Αλλά υπάρχει η χρονιά η οποία έληξε.
      Και εδώ όλες οι εφημερίδες λένε το ίδιο πράγμα. Και δεν αναφέρομαι μόνο σε εφημερίδες μίας άποψης. Έχω εδώ αποκόμματα από την «ΚΑΘΗΜΕΡΙΝΗ», από την «ΕΛΕΥΘΕΡΟΤΥΠΙΑ», από το «ΕΘΝΟΣ», από «ΤΑ ΝΕΑ». Όλα λένε ότι η κατάσταση είναι πρωτοφανής, όσον αφορά την επιχορήγηση των θεάτρων –όπου δεν έχετε δώσει τίποτα από την περασμένη χρονιά για τα ΔΗΠΕΘΕ- όσον αφορά τα μουσεία –τα μουσεία της Θεσσαλονίκης, λόγου χάρη- δεν έχετε δώσει τίποτα από την περασμένη χρονιά, όσον αφορά το Ελληνικό και Λογοτεχνικό Ιστορικό Αρχείο, όσον αφορά το Εθνικό Θέατρο, όσον αφορά τις Εφορείες Αρχαιοτήτων. Ακόμα και τα έργα της Ακρόπολης έχουν σταματήσει ουσιαστικά και η αρμόδια Εφορεία δέχεται εξώδικα από τους προμηθευτές. Δηλαδή, έχουμε το φαινόμενο η κατάσταση όσον αφορά τα χρέη της προηγούμενης χρονιάς –επαναλαμβάνω- να είναι στα μη περαιτέρω.
      Όταν, λοιπόν, είναι έτσι τα πράγματα, εγώ δικαιούμαι να ισχυριστώ ότι έπρεπε να προχωρήσετε σε αναδιαπραγμάτευση εγκαίρως, όπως γινόταν στο παρελθόν, πριν από το Νοέμβριο, κυρία Υπουργέ, με το Υπουργείο Οικονομικών, ώστε να διατεθούν τα κονδύλια και να αλλάξει η διάθεση των κονδυλίων, ώστε να πάνε σε κωδικούς, που μπορούσαν να απορροφηθούν. Αυτό δεν έγινε. Και δεν έγινε κατά γενική ομολογία των οικονομικών υπηρεσιών του Υπουργείου. Αυτό είναι σαφές.
      Εν πάση περιπτώσει, να το δικαιολογήσω, επειδή ήταν η πρώτη χρονιά που η Κυβέρνηση ανέλαβε και δεν το έκανε. Τι θα γίνει όμως από δω και πέρα; Και νομίζω ότι η εύκολη αναφορά στο παρελθόν δεν δίνει λύση στο πρόβλημα, όταν ο κινηματογράφος, όλος ο σύγχρονος πολιτισμός ουσιαστικά αυτήν τη στιγμή μένει με χρέη όλης της περασμένης χρονιάς.
      ΠΡΟΕΔΡΕΥΩΝ (Γεώργιος Σούρλας): Η κυρία Υπουργός έχει το λόγο, για να δευτερολογήσει.
      ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Κυρία Δαμανάκη, θα έπρεπε, πριν πείτε τα όσα είπατε, να είχατε ρωτήσει τον κ. Βενιζέλο, που έχει θητεύσει στο συγκεκριμένο Υπουργείο και ο οποίος θα είχε πολλά στοιχεία να σας πει για την κατάσταση, στην οποία βρίσκεται σήμερα το Υπουργείο Πολιτισμού.
      Όλες οι πιστώσεις που υπήρχαν διαθέσιμες στο Υπουργείο Πολιτισμού έχουν εξαντληθεί. Και γι’ αυτά στα οποία αναφερθήκατε, πρέπει να σας πω ότι όλοι έχουν χρηματοδοτηθεί στο μέτρο που ήταν δυνατόν και στο μέτρο που η προηγούμενη κυβέρνηση είχε αφήσει διαθέσιμα ποσά.
      Επειδή, λοιπόν, μου είπατε ότι από τον προηγούμενο χρόνο δεν έχουν χρηματοδοτηθεί, θα σας απαντήσω με πολύ συγκεκριμένα στοιχεία. Υπάρχουν στο Υπουργείο Πολιτισμού αποφάσεις επιχορηγήσεων φορέων ύψους 532.437 ευρώ από το 2001, που ουδέποτε εκτελέστηκαν. Και αναφέρομαι σ΄ αυτούς τους φορείς, που εσείς λέτε. Του 2001 πληρώνουμε σήμερα!
      Υπάρχουν αποφάσεις. Είναι όλες στη διάθεσή σας και θα σας τις δώσω μία-μία. Θα τις καταθέσω και στη Βουλή. Υπάρχουν αποφάσεις 852.070 ευρώ από το 2002 που ουδέποτε εκτελέστηκαν. Επιπλέον υπάρχουν αποφάσεις 6.616.686 ευρώ από το 2003, κατά το διάστημα που η κυβέρνησή σας είχε κάνει «βιομηχανία αποφάσεων». Υποσχέσεις που ουδέποτε εκτελέστηκαν.
      Θέλετε να μάθετε και τι έγινε το πρώτο δίμηνο του 2004; Θέλετε να μάθετε τι αποφάσεις υπογράφτηκαν, χωρίς ποτέ να εκταμιευτούν αυτά τα ποσά, χωρίς να εκτελεστούν; Διότι ξέρατε, ήξερε η τότε κυβέρνηση ότι δεν είχε χρήματα, ότι περιέπαιζε τους φορείς, ότι δεν μπορούσε να πληρώσει το ποσό. Είναι και αυτά ένα-ένα. Είναι 13.080.348 ευρώ. Του πρώτου διμήνου του 2004, τα οποία ουδέποτε εκταμιεύτηκαν, γιατί δεν υπήρχαν τα χρήματα. 
      Συνολικά, λοιπόν, το Μάρτιο του 2004 έπρεπε το Υπουργείο Πολιτισμού να πληρώσει μόνο για  χρέη σε επιχορηγήσεις των φορέων, αυτά δηλαδή στα οποία αναφερθήκατε, από το 2001 περισσότερα από 20.000.000 ευρώ. Και έρχεστε τώρα, κυρία Δαμανάκη να ισχυριστείτε στη Βουλή ότι επιστρέφουμε χρήματα ή ότι δεν έχουμε διεκδικήσει χρήματα ή ότι είναι απλήρωτοι οι φορείς; Σας λέω όλα αυτά τα στοιχεία. 
      ΜΑΡΙΑ ΔΑΜΑΝΑΚΗ: Εσείς παραδεχθήκατε ότι επιστράφηκαν τα χρήματα.
      ΦΑΝΗ ΠΕΤΡΑΛΙΑ -ΠΑΛΛΗ (Αναπληρωτής Υπουργός Πολιτισμού): Σταδιακά κάνουμε ένα νοικοκύρεμα. Έχουμε βάλει μία τάξη και όλοι αυτοί οι φορείς έχουν πάρει τα χρήματά τους τα οποία οφείλονται από το 2001. 
      ΜΑΡΙΑ ΔΑΜΑΝΑΚΗ: Τα έχουν πάρει;
      ΦΑΝΗ ΠΕΤΡΑΛΙΑ -ΠΑΛΛΗ (Αναπληρωτής Υπουργός Πολιτισμού): Εγώ, κυρία Δαμανάκη, είμαι στη διάθεσή σας αύριο το πρωί αν θέλετε, τη Δευτέρα το πρωί ελάτε στο γραφείο μου και να καθίσουμε από το πρωί μέχρι το βράδυ …
      ΠΡΟΕΔΡΕΥΩΝ (Γεώργιος Σούρλας): Τα υπόλοιπα στο Υπουργείο.
      ΦΑΝΗ ΠΑΛΛΗ-ΠΕΤΡΑΛΙΑ (Αναπληρωτής Υπουργός Πολιτισμού): …να δείτε όλες τις χιλιάδες αυτές αποφάσεις μία-μία. Είναι τα ποσά τα οποία αφήσατε σαν βάρος και σαν χρέος στο Υπουργείο Πολιτισμού. Δεν υπήρχε χρηστή διοίκηση και θα έλεγα δεν υπήρχε νοικοκυρεμένη διοίκηση.
      ΜΑΡΙΑ ΔΑΜΑΝΑΚΗ: Μα, είστε κυβέρνηση ένα χρόνο, κυρία Υπουργέ.
      ΦΑΝΗ ΠΕΤΡΑΛΙΑ -ΠΑΛΛΗ (Αναπληρωτής Υπουργός Πολιτισμού): Τα χρέη σας πληρώνουμε. Πρέπει να εξοφλήσουμε το 2001. Τα δικά σας χρέη πρέπει να πληρώσουμε.
      ΠΡΟΕΔΡΕΥΩΝ (Γεώργιος Σούρλας): Τα υπόλοιπα να τα πείτε στο Υπουργείο. Σαν καλές συνάδελφοι που είστε και φίλες να τα πείτε στο Υπουργείο.
      Ευχαριστούμε, κυρία Πετραλιά.
      Δεύτερη είναι η με αριθμό 606/25-1-2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ιωάννη Πατσιλινάκου προς τον Υπουργό Απασχόλησης και Κοινωνικής Προστασίας, σχετικά με την επίλυση συνταξιοδοτικού προβλήματος των εργαζομένων γυναικών στην ΕΥΔΑΠ που συνταξιοδοτήθηκαν από το ΙΚΑ λόγω θανάτου του συζύγου.
      Η επίκαιρη ερώτηση του συναδέλφου έχει ως εξής αναλυτικότερα:
      «Σοβαρό πρόβλημα αντιμετωπίζουν στην ΕΥΔΑΠ, αυτές που συνταξιοδοτήθηκαν από το ΙΚΑ λόγω θανάτου του συζύγου, ο οποίος εργαζόταν όπως και αυτές στον ευρύτερο δημόσιο τομέα. Οι εργαζόμενες αυτές φτάνοντας στην εποχή να συνταξιοδοτηθούν από τη δική τους ασφάλιση διαπίστωσαν ότι ο χρόνος ασφάλισης που συμπίπτει με χρόνο συνταξιοδότησης λόγω θανάτου του συζύγου, δεν λαμβάνεται υπόψη και δεν συνυπολογίζεται παρά μόνο αν επιστραφούν τα ποσά των συντάξεων που εισέπραξαν. Να σημειωθεί ότι το διάστημα αυτό τους γίνονται κρατήσεις υπέρ του κλάδου σύνταξης του ΙΚΑ.
      Το καθεστώς αυτό αποτελεί διάκριση και μεγάλη αδικία σε βάρος τους.
      Ερωτάται ο κύριος Υπουργός εάν προτίθεται η Κυβέρνηση να άρει την αδικία σε βάρος αυτών των εργαζομένων και δικαιούχων;».
      Θα απαντήσει ο Υφυπουργός Απασχόλησης και Κοινωνικής Προστασίας κ. Αγγελόπουλος.
      Ορίστε, κύριε Αγγελόπουλε, έχετε το λόγο.
      ΝΙΚΟΛΑΟΣ ΑΓΓΕΛΟΠΟΥΛΟΣ (Υφυπουργός Απασχόλησης και Κοινωνικής Προστασίας): Όπως είναι γνωστό, σύμφωνα με τις διατάξεις του άρθρου 62 του ν. 2676/1999, σε περίπτωση θανάτου συνταξιούχου ή ασφαλισμένου, ο οποίος έχει πραγματοποιήσει χρόνο ασφάλισης που προβλέπεται από γενικές ή καταστατικές διατάξεις των ασφαλιστικών οργανισμών κύριας και επικουρικής ασφάλισης αρμοδιότητας του Υπουργείου Απασχόλησης και Κοινωνικής Προστασίας για τη συνταξιοδότηση λόγω θανάτου, ο επιζών των συζύγων ανεξαρτήτως ηλικίας δικαιούται σύνταξη για μία τριετία από την πρώτη του επομένου του θανάτου μήνα.
      Εάν κατά την ημερομηνία του θανάτου ο επιζών των συζύγων έχει συμπληρώσει το τεσσαρακοστό έτος της ηλικίας του, η σύνταξη καταβάλλεται και μετά την τριετία και σε περίπτωση που δεν έχει εισόδημα από άλλη πηγή ή δεν εργάζεται ο επιζών σύζυγος. Σε περίπτωση που εργάζεται ή απασχολείται ή ήδη λαμβάνει σύνταξη από οποιονδήποτε άλλον ασφαλιστικό φορέα, η σύνταξη μειώνεται στο 50% της σύνταξης που δικαιούται. 
      Το ποσοστό αυτό της μείωσης της σύνταξης δεν ισχύει στην περίπτωση που η σύνταξη λόγω θανάτου προέρχεται από απασχόληση του θανόντα σε θέση του δημοσίου ή του ευρύτερου δημόσιου τομέα. Στις περιπτώσεις αυτές ισχύουν οι διατάξεις της παραγράφου 14 του άρθρου 8 του ν. 2592/98, με τις οποίες ορίστηκε ότι τόσο στους από μεταβίβαση όσο και στους εξ ιδίου δικαιώματος συνταξιούχους του δημοσίου και του ευρύτερου δημόσιου τομέα, η μηνιαία σύνταξη που χορηγείται -είτε από δημόσιο είτε από ασφαλιστικούς οργανισμούς αρμοδιότητας του Υπουργείου Απασχόλησης- θα καταβάλλεται μειωμένη κατά 70%, εφόσον τα εν λόγω πρόσωπα συνεχίσουν να εργάζονται στο δημόσιο ή στον ευρύτερο δημόσιο τομέα, όπως αυτός έχει οριοθετηθεί με το ν. 1256/82.
      Συγκεκριμένα, με τις διατάξεις του άρθρου 5 του ν. 1379/83, καθώς και με το άρθρο 17 του ν. 1489/84, ο χρόνος εργασίας τους δεν είναι συντάξιμος, εφόσον λαμβάνουν έστω και μειωμένη σύνταξη κατά 70% και τις αποδοχές στις θέσεις που κατέχουν, παρ΄όλο που καταβάλλονται κανονικά ασφαλιστικές εισφορές. Στην περίπτωση αυτή για να αναγνωρίζεται ο χρόνος ασφάλισης ως συντάξιμος, πρέπει να επιστρέφεται -έτσι ορίζει ο νόμος, είναι παλιός νόμος- το ποσό της σύνταξης που έχει εισπραχθεί.
      Δυστυχώς, όπως πολύ σωστά τη χαρακτηρίζει ο συνάδελφος, πρόκειται για μια αδικία που γίνεται στην κατηγορία αυτών των ασφαλισμένων και δεν είναι η μόνη. Όπως γνωρίζετε από το ν. 2676/99, προβλέπεται η διακοπή της σύνταξης στις χήρες που δεν έχουν συμπληρώσει το τεσσαρακοστό έτος της ηλικίας μετά την τριετία.
      (Στο σημείο αυτό κτυπάει το κουδούνι λήξεως του χρόνου της ομιλίας του κυρίου Υπουργού) 
      Το Υπουργείο Απασχόλησης –στην αρμοδιότητα του οποίου δεν είναι το αντικείμενο της ερώτησης, την οποία συζητάμε, αλλά είναι στην αρμοδιότητα του Υπουργείου Εθνικής Οικονομίας, δεδομένου ότι αναφέρεται στα οριζόμενα ασφαλιστικά δικαιώματα των εργαζομένων στο δημόσιο και τον ευρύτερο δημόσιο τομέα, άρα το Υπουργείο Εθνικής Οικονομίας είναι αυτό που έχει τη νομοθετική πρωτοβουλία για την τροποποίηση της σχετικής διάταξης- παρ΄όλα αυτά σε νομοσχέδιο που επίκειται να φέρει, μελετά την αποκατάσταση κάποιων απ΄ αυτές τις αδικίες οι οποίες γίνονται και από την άλλη μεριά προσπαθούμε να άρουμε ανισότητες, οι οποίες υπάρχουν για πάρα πολλά χρόνια στο ασφαλιστικό σύστημα της χώρας μας. 
       Δυστυχώς όμως, όπως καταλαβαίνετε, επειδή αυτά τα ζητήματα…
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, μπορείτε να συνεχίσετε στη δευτερολογία σας. 
      ΝΙΚΟΛΑΟΣ ΑΓΓΕΛΟΠΟΥΛΟΣ (Υφυπουργός Απασχόλησης και Κοινωνικής Προστασίας): ….είναι πάρα πολλά και το κόστος πολύ μεγάλο, δεν μπορούν να έρθουν όλα στη Βουλή. 
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο Βουλευτής κ. Ιωάννης Πατσιλινάκος. 
      ΙΩΑΝΝΗΣ ΠΑΤΣΙΛΙΝΑΚΟΣ: Κύριε Υπουργέ, δυστυχώς μου παραθέσατε μερικούς νόμους, οι οποίοι είναι γνωστοί. Το πρόβλημα είναι ότι είμαστε μπροστά σε μια κατάφωρη αδικία και μάλιστα σε οικογένειες τις οποίες χτύπησε η μοίρα άσχημα. Σε μικρή ηλικία χάθηκε ο ένας από τους δύο συζύγους και δόθηκε, βάσει των εισφορών και των οφειλών που είχαν στα ταμεία, ένα συνταξιοδοτικό δικαίωμα. Τώρα τους λένε να γυρίσουν πίσω όσα έχουν πάρει για να μπορέσουν να πάρουν οι ίδιοι σύνταξη. Μάλιστα, δεν δέχονται ούτε δόσεις σ΄ αυτήν τη διαδικασία. 
      Καταλαβαίνετε, λοιπόν, ότι με αυτά που μου είπατε μια κατάφωρη αδικία, ένα αντιασφαλιστικό μέτρο, ένας παραλογισμός ουσιαστικά, δεν έχει καμία λύση. Πρέπει να κάνει κάτι η Κυβέρνηση, ώστε να άρει αυτήν την τεράστια αδικία, να μπορέσει να ανακουφίσει αυτές τις οικογένειες. 
      Εάν έχουμε κρατήσει κατά 100%, όπως θέλει το ταμείο σήμερα, τα χρήματα που έχει ήδη εισπράξει η χήρα και τα παιδιά από τις συντάξεις αυτόν τον καιρό, καταλαβαίνετε ότι δεν μπορεί να ζήσει η οικογένεια. Για να πάρει, λοιπόν, τη σύνταξή της από τη δική της εργασία, πρέπει να καταβάλει –και χωρίς δόσεις- ό,τι έχει εισπράξει μέχρι σήμερα. Σκέτος παραλογισμός, δηλαδή! Δεν μπορεί αυτός ο παραλογισμός να περνά μέσα από τη νομοθεσία και από τη σκληρή εφαρμογή της νομοθεσίας.
      Να γίνει μια πρόταση ώστε να μπορέσουμε να αλλάξουμε το νόμο, γιατί εξακολουθεί να υπάρχει ο άλλος παραλογισμός, να καταβάλλει δηλαδή κανονικά τις ασφαλιστικές υποχρεώσεις η χήρα που εργάζεται και αυτά όλα πάνε χαμένα. Με ποια λογική, δηλαδή, θα μπορέσει ο νόμος να πάρει αυτά τα δικαιώματα αυτών των ανθρώπων;
      ΠΡΟΕΔΡΕΥΩΝ (Γεώργιος Σούρλας): Ο κύριος Υπουργός έχει το λόγο για να δευτερολογήσει.
      ΝΙΚΟΛΑΟΣ ΑΓΓΕΛΟΠΟΥΛΟΣ (Υφυπουργός Απασχόλησης και Κοινωνικής Προστασίας): Όπως είπα και πριν, η νομοθετική πρωτοβουλία για την αλλαγή του νόμου ανήκει στο Υπουργείο Εθνικής Οικονομίας. 
      Πρώτον, λοιπόν, είμαι εδώ για να απαντήσω περισσότερο από σεβασμό στη διαδικασία του κοινοβουλευτικού ελέγχου. 
      Δεύτερον, όπως είπε και ο συνάδελφος, ανέφερα μια σειρά από νόμους που είναι γνωστοί γιατί είναι παλιοί. Άρα αυτοί οι νόμοι ήταν γνωστοί και στους ασφαλισμένους, οι οποίοι δηλώνουν ότι αιφνιδιάζονται με την απαίτηση του ταμείου για την επιστροφή των συντάξεων που εισέπρατταν όλα αυτά τα χρόνια. Η ίδια διάταξη, όπως είναι γνωστό, ισχύει και για συνταξιούχους του δημοσίου οι οποίοι συνεχίζουν να εργάζονται. 
      Όμως είπα και πριν ότι είναι μια διάταξη η οποία δημιουργεί αδικία στις χήρες και στους χήρους. Δεν είναι η μόνη διάταξη. Ανέφερα και τη διάταξη του άρθρου 62 του ν. 2676 που προβλέπει την αναστολή της σύνταξης για τη χήρα μόλις συμπληρώσει τα σαράντα χρόνια –και εκεί οι επιπτώσεις είναι ακόμα δυσμενέστερες- και την επαναχορήγησή της μετά το εξηκοστό πέμπτο έτος της ηλικίας. Είναι μια σειρά από ζητήματα τα οποία συνδέονται με αδικίες ή ανισότητες του συστήματος κοινωνικής ασφάλισης, όπως λειτουργεί στη χώρα μας. Δυστυχώς, κατά καιρούς νομοθετούσαμε άναρχα. 
      Σας είπα και πριν ότι εξετάζουμε την αποκατάσταση μιας σειράς από αυτές τις αδικίες και πολύ σύντομα θα φέρουμε νομοσχέδιο στη Βουλή. Όπως όμως καταλαβαίνετε, όλες αυτές οι αδικίες δεν μπορούν να αποκατασταθούν από τη μια μέρα στην άλλη και ιδιαίτερα σε μια περίοδο πολύ δύσκολη για τα οικονομικά της χώρας, σε μια περίοδο όπου τα οικονομικά των ασφαλιστικών ταμείων –το έχω δηλώσει, το έχω αναφέρει κατ’ επανάληψη στη Βουλή- δεν βρίσκονται στην καλύτερη των θέσεων.
      Επίσης θα ήθελα να σας πω ότι ιδιαίτερα για τη διάταξη αυτή θα πρέπει το Υπουργείο Εθνικής Οικονομίας να αναλάβει σχετική πρωτοβουλία.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, έχω την τιμή να σας ανακοινώσω ότι τη συνεδρίαση παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν σε χώρους του κτηρίου της Βουλής, σαράντα πέντε φοιτητές και φοιτήτριες και δύο συνοδοί καθηγητές από το Πανεπιστήμιο του Αργυροκάστρου.
      Η Βουλή τους καλωσορίζει.
      (Χειροκροτήματα από όλες τις πτέρυγες)
      Εισερχόμαστε στη συζήτηση της με αριθμό 601/25.1.2005 επίκαιρης ερώτησης του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τους Υπουργούς Απασχόλησης και Κοινωνικής Προστασίας και Ανάπτυξης, σχετικά με τα μέτρα για την προστασία των εργαζομένων και τη συνέχιση της λειτουργίας της εργοστασιακής μονάδας Optical Media Production.
      Η επίκαιρη ερώτηση του κυρίου συναδέλφου αναλυτικότερα έχει ως εξής:
      «Η εταιρεία Optical Media Production Europe που λειτουργεί στη Θήβα, θυγατρική της εταιρείας Intersonic, αντιμετωπίζει σοβαρά οικονομικά προβλήματα και μια από τις πιστώτριες τράπεζες έχει ζητήσει δικαστικά να υπαχθεί στο άρθρο 46 του ν. 1892/1990 περί ειδικής εκκαθάρισης με αποτέλεσμα, αν η αίτηση της τράπεζας γίνει δεκτή, οι πεντακόσιοι εργαζόμενοι του ομίλου να κινδυνεύουν όχι μόνο να βρεθούν στο δρόμο, αλλά να μην πάρουν ούτε τους μισθούς, τις αποζημιώσεις και τις ασφαλιστικές εισφορές που τους οφείλει η επιχείρηση.
      Η εργασιακή μονάδα Optical Media Production Europe που παράγει ψηφιακά μέσα εγγραφής (CD, CD-R, CD-RW) είναι η πιο σύγχρονη μονάδα παραγωγής της Ευρώπης και μία από τις επτά πιο σύγχρονες παγκοσμίως, τα δε εγκαίνιά της έγιναν μόλις το Δεκέμβριο του 2003 από τον πρώην Πρωθυπουργό κ. Κ. Σημίτη. Τα προβλήματά της οφείλονται, κυρίως, στην υψηλή τιμή του ευρώ έναντι του δολαρίου, αλλά και στις εισαγωγές ομοειδών προϊόντων από την Κίνα.
      Κατόπιν των ανωτέρω, ερωτώνται οι κύριοι Υπουργοί:
      1. Σε ποιες συγκεκριμένες ενέργειες έχει προχωρήσει η Κυβέρνηση, ώστε να διασφαλιστούν τα δικαιώματα και οι θέσεις εργασίας των εργαζομένων; Προτίθεται να επανεξετάσει το ν. 1892/99, ώστε σε περίπτωση εφαρμογής του να καταβάλλονται πρώτα οι οφειλές προς τους εργαζόμενους;
      2. Σε τι συγκεκριμένα μέτρα θα προχωρήσει, ώστε υπερσύγχρονες εργοστασιακές μονάδες όπως το εργοστάσιο της Optical Media Production, που μπορούν να λειτουργούν προς όφελος της ελληνικής και τοπικής κοινωνίας να μην οδηγούνται σε δυσάρεστη οικονομική κατάσταση εξαιτίας των διεθνών οικονομικών συγκυριών;»
      Θα απαντήσει ο Υφυπουργός Κοινωνικής Προστασίας κ. Γιακουμάτος.
      O Υφυπουργός Απασχόλησης και Κοινωνικής Προστασίας έχει το λόγο.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Καλά το είπατε, κύριε Πρόεδρε, «Κοινωνικής Προστασίας».
      ΠΡΟΕΔΡΕΥΩΝ (Γεώργιος Σούρλας): Θα το συνηθίσουμε, κύριε Υφυπουργέ. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Είναι το ίδιο σοβαρό και χρήσιμο το Υπουργείο όχι μόνο Απασχόλησης, αλλά και Κοινωνικής Προστασίας.
      Κύριε συνάδελφε, σύμφωνα με την Επιθεώρηση Εργασίας στη Θήβα, πράγματι, σε έλεγχο που κάναμε στις 12.1.2005 ευρέθη ότι η εταιρεία Optical Media Production Europe, η οποία είναι θυγατρική της Intersonic, οφείλει δεδουλευμένα στους εργαζόμενους. Από τις 5.1.2005 έπρεπε να είχε καταβληθεί ο μισθός του Δεκεμβρίου και η Υπηρεσία έκανε τα δέοντα, όπως επίσης έκανε και μήνυση.
      Πριν καταθέσετε την επίκαιρη ερώτηση γνωρίζατε ότι ο Υφυπουργός τη Δευτέρα οσονούπω, στις 31.1.2005 έχει σύσκεψη με το Εργατικό Κέντρο Θήβας και με τους εργαζόμενους και έρχεστε και το προλαβαίνετε με επίκαιρη στη Βουλή. Καλά κάνετε για να ακουστούν και μερικές αλήθειες. 
      Άρα το Υπουργείο Κοινωνικής Προστασίας άμεσα και πριν από εσάς επενέβη σ’ αυτό το μεγάλο θέμα. Ποιο είναι το θέμα όμως; Ποιο είναι το πολιτικό στοιχείο σε αυτήν την επίκαιρη; 
      Ακούστε, κύριοι συνάδελφοι. Το Δεκέμβριο του 2003 ο τότε Πρωθυπουργός ο Κώστας Σημίτης –ο σοβαρός οικονομολόγος και, πράγματι, του αξίζουν έπαινοι για τα οικονομικά του- εγκαινίασε την εταιρεία αυτήν, την Intersonic και παρίστατο στα εγκαίνια του μεγάλου εργοστασίου με τους πεντακόσιους εργαζόμενους με μεγάλα σποτς και διαφήμιση στην τηλεόραση. Και ω του θαύματος, αυτοί που τον έσυραν στη Θήβα να κάνει το σόου της νέας επενδυτικής ικανότητας και της ανάπτυξης της χώρας δεν ήξεραν ότι σε εννέα μήνες αυτή η εταιρεία πήγε με το άρθρο 46, που σημαίνει ειδική εκκαθάριση από τέσσερις μεγάλες τράπεζες, από την Εθνική, τη Eurobank και την Πίστεως. 
      Εδώ τι συνεπάγεται, κύριε Λεβέντη; Θαλασσοδάνεια, οι «ημέτεροι» σε υπερχρηματισμό, ο αναπτυξιακός σε ροκάνισμα από τις εισφορές και τους φόρους του Ελληνικού λαού και εγκαινιάζουμε τέτοιες επιχειρήσεις. Και ω του θαύματος του ΠΑΣΟΚικού, σε δέκα μήνες μία επιχείρηση που ξεκίνησε πάει σε εκκαθάριση από τις τράπεζες και αντιλαμβάνεστε το μεγάλο φαγοπότι των αετονύχηδων: Να στήνουμε εικονική ανάπτυξη, εικονικές θέσεις απασχόλησης. 
      Αυτά πληρώνει η σημερινή νέα διακυβέρνηση, αυτή είναι η φούσκα αφ΄ενός μεν του Χρηματιστηρίου και αφ΄ετέρου τα θαλασσοδάνεια της εικονικής ανάπτυξης της οικονομικής πολιτικής της προηγούμενης, δυστυχώς, Κυβέρνησης.
      (Θόρυβος, διαμαρτυρίες από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας):  Παρακαλώ, κύριοι συνάδελφοι, ησυχία. 
      Το λόγο έχει ο ερωτών Βουλευτής κ. Αθανάσιος Λεβάντης.
      ΑΘΑΝΑΣΙΟΣ ΛΕΒΕΝΤΗΣ: Κύριε Υπουργέ, να ξεκινήσουμε από το τελευταίο: Τα θαλασσοδάνεια, τις φούσκες, το ροκάνισμα κλπ. Εμείς δε θα αντιδικήσουμε σ’ αυτό. Αν θέλετε να επαυξήσουμε κιόλας.
      Το πρόβλημα όμως είναι ότι μία επιχείρηση η οποία είναι σύγχρονη, η οποία είναι βιώσιμη κλείνει και κλείνει επί των δικών σας ημερών. Και ακριβώς εδώ τις ευθύνες τις έχει τώρα η Κυβέρνηση. 
      Και δεν είναι μόνο ότι κλείνει, αλλά δεν πληρώνει και τα δεδουλευμένα. Και λέτε ότι ξέραμε ότι θα έχετε σύσκεψη. Ομολογώ ότι δεν το ήξερα, αλλά χαίρομαι που προλάβαμε έστω και έτσι. 
      Δεν θέλω με αυτό να σας μειώσω ότι δεν έχετε ευαισθησία στα εργασιακά θέματα. Το ερώτημα όμως, κύριε Υπουργέ, είναι τι κάνουμε. Η ανεργία είναι ένας εφιάλτης τον οποίο αντιμετωπίζουμε σε κάθε βήμα. Έχουμε την υψηλότερη ανεργία στην Ευρώπη και, δυστυχώς, κάθε μέρα κλείνουν επιχειρήσεις. Δεν συζητάμε μόνο για την OPTICAL. Είχαμε πάει προχθές στην Χαλκίδα, όπου και εκεί κλείνουν επιχειρήσεις. Έχουμε ένα εργοστάσιο στην Ξάνθη, για το οποίο μας καταγγέλλουν ότι χθες πήγαν να μεταφέρουν τα μηχανήματα εκτός χώρας. 
      Τι μέτρα παίρνει η Κυβέρνηση γι’ αυτήν τη συγκεκριμένη περίπτωση; Εμείς θέλουμε μια σαφή απάντηση. Κατ’ αρχήν, αν πάμε σε εκκαθάριση, να γίνει εκκαθάριση εν λειτουργία, ώστε να μπορέσουν οι εργαζόμενοι να πάρουν τα δεδουλευμένα και τις αποζημιώσεις. 
      Όμως, εκτός αυτού, πρέπει να καταβληθούν όλες οι προσπάθειες, ώστε μία βιώσιμη επιχείρηση να συνεχίσει να λειτουργεί. 
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ο κύριος Υπουργός έχει το λόγο για να δευτερολογήσει.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Λεβέντη, θα πω αυτό που λέτε στο Κομμουνιστικό Κόμμα Ελλάδος, δηλαδή πείτε μου μία χώρα του κόσμου –μηδεμιάς εξαιρουμένης, ακόμα και της Κούβας του Φιντέλ Κάστρο- όπου οι ιδιωτικές επιχειρήσεις όταν δεν πληρώνουν τα δεδουλευμένα, έρχεται το κράτος και τους πληρώνει. Αυτό δεν είναι κράτος φιλελεύθερο ή κράτος σοσιαλιστικό.
      Σήμερα, στην παγκόσμια εργασιακή νομοθεσία δεν υπάρχει τέτοιο καθεστώς όπου όταν ένας ιδιώτης κλείνει –το κομμωτήριο ή το εργοστάσιο- πληρώνει ο φορολογούμενος Έλληνας πολίτης. Αυτό δεν υπάρχει. 
      ΑΘΑΝΑΣΙΟΣ ΛΕΒΕΝΤΗΣ: Να πάρουν τότε οι εργαζόμενοι τα λεφτά και μετά οι τράπεζες.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Εάν μας το υποδείξετε ως Συνασπισμός, τότε με μεγάλη μας χαρά να το νομοθετήσουμε. Στη Γη αυτό δεν υπάρχει, μπορεί να υπάρχει στον Άρη.
      Θα πω όμως κάτι. Πράγματι το Υπουργείο Κοινωνικής Προστασίας άμεσα τη Δευτέρα θα συζητήσει με τους εργαζόμενους, μ’ αυτούς δηλαδή που, πραγματικά, πνίγονται και, πραγματικά, θέλουν λύση και όχι με εκείνους οι οποίοι κάνουν το συνήγορο. Θα βρούμε λύσεις μέσα από διάφορες πολιτικές και με τις δυνατότητες που μας δίνει το νομικό καθεστώς, ώστε να μπορέσουμε να βοηθήσουμε αυτούς τους ανθρώπους.
      (Στο σημείο αυτό την Προεδρική Έδρα καταλαμβάνει η Πρόεδρος της Βουλής κυρία ΑΝΝΑ ΜΠΕΝΑΚΗ-ΨΑΡΟΥΔΑ)
      Το ζήτημα όμως είναι το εξής: Είπατε για τη Χαλκίδα, για την Ξάνθη. Μα ξεχνάτε ότι το ΠΑΣΟΚ παρέδωσε όλη την Ελλάδα με εταιρίες φαλιμέντα, όπως η «ΤΡΙΚΟΛΑΝ», όπως «ΣΚΑΛΙΣΤΗΡΙ»; Αφανισμός! Το μόνο που είχε κάνει στη δεκαετία αυτή η πολιτική του ΠΑΣΟΚ, για την οποία εσείς σήμερα μας καταγγέλλετε, ήταν να στήνει εικονική πραγματικότητα σε ανάπτυξη, εικονικά εργοστάσια –όπως η INTERSONIC- και να τα εγκαινιάζει δυστυχώς ο σοβαρός Πρωθυπουργός τότε, ο Κώστας Σημίτης. 
      Λυπάμαι! 
      (Διαμαρτυρίες από την πτέρυγα του ΠΑΣΟΚ)
      ΑΘΑΝΑΣΙΟΣ ΛΕΒΕΝΤΗΣ: Εμείς δεν δίνουμε συγχωροχάρτι στο ΠΑΣΟΚ. Όμως, εσείς τώρα έχετε την ευθύνη.
      ΠΡΟΕΔΡΟΣ (Άννα Μπενάκη - Ψαρούδα): Κύριοι συνάδελφοι, η με αριθμό 595/25-1-2005 επίκαιρη ερώτηση του Ανεξάρτητου Βουλευτή κ. Ανδρέα Ανδριανόπουλου προς τους Υπουργούς Εξωτερικών και Ανάπτυξης, σχετικά με τον αγωγό Μπουργκάς-Αλεξανδρούπολη, διαγράφεται λόγω κωλύματος του κυρίου Υπουργού.
      ΠΡΟΕΔΡΟΣ (Άννα Μπενάκη – Ψαρούδα): Κυρίες και κύριοι συνάδελφοι, εισερχόμεθα στην ημερήσια διάταξη των
      ΕΠΕΡΩΤΗΣΕΩΝ
      Θα συζητηθεί η υπ’ αριθμόν 37/18/25.11.2004 επερώτηση του Προέδρου της Κοινοβουλευτικής Ομάδας του Πανελλήνιου Σοσιαλιστικού Κινήματος κ. Γεωργίου Παπανδρέου και των Βουλευτών του Κόμματός του, προς τον Υπουργό Αγροτικής Ανάπτυξης και Τροφίμων, σχετικά με την εφαρμογή της νέας Κοινής Αγροτικής Πολιτικής (ΚΑΠ).
      Κατά τη συζήτηση αυτή ο Γραμματέας της Κοινοβουλευτικής Ομάδας του ΠΑΣΟΚ, κ. Δημήτριος Ρέππας, ορίζει ως Κοινοβουλευτικό Εκπρόσωπο τον κ. Χρήστο Παπουτσή, ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ. Ορέστης Κολοζώφ ορίζει ως Κοινοβουλευτικό Εκπρόσωπο τον κ. Σταύρο Σκοπελίτη και ο Πρόεδρος του Συνασπισμού Ριζοσπαστικής Αριστεράς κ. Αλέξανδρος Αλαβάνος ορίζει ως Κοινοβουλευτική Εκπρόσωπο την κ. Ασημίνα Ξηροτύρη-Αικατερινάρη. 
      Το λόγο έχει ο πρώτος επερωτών, κ. Αθανάσιος Παπαγεωργίου.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Κυρίες και κύριοι συνάδελφοι, ο αγροτικός τομέας της χώρας μας περνάει δύσκολες ώρες, περνάει δύσκολες στιγμές. 
      (Στο σημείο αυτό προσέρχεται στην Αίθουσα ο Πρόεδρος του Πανελληνίου Σοσιαλιστικού Κινήματος κ. Γεώργιος Παπανδρέου)
      (Όρθιοι οι Βουλευτές του ΠΑΣΟΚ χειροκροτούν ζωηρά και παρατεταμένα)
      Οι δυσκολίες αυτές καταγράφονται, καταφαίνονται εξαιτίας της πρωτοφανούς κατάρρευσης του αγροτικού εισοδήματος -αντίστοιχη θέλω να σας υπενθυμίσω ότι απαντάμε τα τελευταία χρόνια, το 1991, όταν και πάλι κυβέρνηση τότε ήταν η Νέα Δημοκρατία- οι λόγοι είναι τρεις. 
      Πρώτον, έχουμε πρωτόφαντη μείωση των τιμών όλων των αγροτικών προϊόντων στην τάξη μεγέθους του 30% έως 50%. Έχουμε πάρα πολλές σοδειές, πάρα πολλά προϊόντα αδιάθετα ή εγκαταλελειμμένα στα χωράφια. 
      Έχουμε, κυρίες και κύριοι, δραματική αύξηση των τιμών των εφοδίων. Θα καταθέσω σχετικό συγκριτικό πίνακα των τιμών που απήλαυσαν πέρσι οι παραγωγοί στο σύνολο των προϊόντων, όπως και πίνακα των αυξήσεων των τιμών των εφοδίων και θα αναφέρω ενδεικτικά ένα-ένα τα εφόδια. Φέτος π.χ. η θειική αμμωνία και ο θειικός χαλκός, αντίστοιχα λίπασμα και φυτοφάρμακο, αυξήθηκαν μέχρι σήμερα από το Σεπτέμβριο μέχρι τώρα κατά 26% και 11% αντίστοιχα το τελευταίο τετράμηνο. 
      Πού οφείλεται, όμως, κυρίες και κύριοι, αγαπητοί συνάδελφοι, αυτή η δραματική εξέλιξη στο εισόδημα των αγροτών; Οφείλεται, κατά τη γνώμη μου, πάνω απ’ όλα στην παροιμιώδη ανικανότητα της Νέας Δημοκρατίας να οργανώσει τις αγορές των αγροτικών προϊόντων, να παρέμβει στις αγορές των αγροτικών προϊόντων. Δεύτερον, οφείλεται στο γεγονός ότι εναπόθεσε τις ελπίδες για το εισόδημα και τις τιμές των προϊόντων στα εμπορομεσιτικά κυκλώματα. Τρίτον, στις αθρόες, ανέλεγκτες, ανεξέλεγκτες εισαγωγές φθηνών προϊόντων και προϊόντων με χαμηλές τιμές. Και φυσικά τέταρτον -και σοβαρό- κυρίες και κύριοι, είναι ότι η Νέα Δημοκρατία επέλεξε κατά συνείδηση την εγκατάλειψη των εισοδημάτων και των τιμών των αγροτικών προϊόντων στην τύχη τους, για να αποπληθωρήσει ή να βοηθήσει στην προσπάθεια μείωσης του τιμάριθμου και του πληθωρισμού. Αυτή είναι η πραγματικότητα. 
      Στο τέλος όμως, κυρίες και κύριοι συνάδελφοι, δεν κατάφερε ούτε τα αγροτικά εισοδήματα να προστατεύσει, αλλά ούτε και τις τιμές του καταναλωτή να τιθασεύσει. Θέλω να σας πω μόνο ότι η ψαλίδα τιμών  παραγωγού - καταναλωτή ήταν όλα τα προηγούμενα χρόνια και στη χώρα μας 1 προς 4,5% και τώρα καταγράφεται άνοιγμα 1 προς 5,5% και πάει προς το 6%. Αυτή είναι η  κατάσταση. Και το ερώτημα, κυρίες και κύριοι, είναι ποιοι καταλήστευσαν όλο αυτό το χρονικό διάστημα το εισόδημα των παραγωγών.
      Θα απαντήσω και σε κάτι άλλο στη Νέα Δημοκρατία. Η Νέα Δημοκρατία αιτιάται όλο αυτό το χρονικό διάστημα, ισχυρίζεται ότι το πρόβλημα προήλθε από τους κακούς κανονισμούς που ψήφισε το ΠΑΣΟΚ και φυσικά αιτιάται ότι οφείλεται στις λεγόμενες προτιμησιακές σχέσεις που πάλι ψήφισε το ΠΑΣΟΚ.
      Πρώτα απ’ όλα θέλω να πω ότι και οι κανονισμοί και οι προτιμησιακές σχέσεις είναι αποφάσεις του συνόλου των κρατών της Ευρωπαϊκής Ένωσης και δεν είναι μονομερής απόφαση ή στάση της χώρας μας στα ευρωπαϊκά όργανα και διεθνή όργανα.
      Δεύτερον, ξεχνάει η Νέα Δημοκρατία κάτι που θυμούνται οι αγρότες, ότι με τους ίδιους κανονισμούς και το ίδιο καθεστώς προτιμησιακών σχέσεων για το σύνολο των προϊόντων πέρσι είχαν καλύτερες τιμές οι αγρότες και τα εισοδήματα ήταν πολύ καλύτερα απ’ ό,τι φέτος.
      Και φυσικά θα πω και κάτι άλλο στη Νέα Δημοκρατία. Γιατί δεν αντιλαμβάνεται ότι η μεγαλύτερη κατάρρευση επήλθε σε προϊόντα που είναι εκτός προστασίας, εκτός ΚΑΠ, όπως πατάτες, τομάτες, ακτινίδια, προϊόντα που δεν προστατεύονται και δεν ισχύουν σ’ αυτά οι κανονισμοί; Εκεί δοκιμάζεται περισσότερο το εισόδημα των αγροτών.
      Και φυσικά έκανε και το εξής, κυρίες και κύριοι η Νέα Δημοκρατία. Άφησε ανεξέλεγκτες –εξουσιοδότησε τα εμπορομεσιτικά κυκλώματα- τις εισαγωγές και όχι εική και ως έτυχε. Έγιναν αθρόες εισαγωγές στο στάρι και στην πατάτα σε χρόνους λίγο πριν τη διαμόρφωση των τιμών στο εσωτερικό, στην εσωτερική αγορά. Παραδείγματος χάρη ήρθαν από την Ουκρανία καράβια επί καραβιών, χιλιάδες τόνοι στάρι με 28 δραχμές το κιλό και έβγαιναν οι έμποροι στην επαρχία και έλεγαν: «Μα γιατί να το πάρουμε; Με 28 δραχμές παίρνουμε τσιφ στο λιμάνι της Πρέβεζας και της Πάτρας». Ήταν συνειδητή η επιλογή και δεν τους εμπόδισε κανένας να παρεμποδίσουν αυτές τις εισαγωγές. Το ίδιο γινόταν και πέρσι. Θα σας πω ότι εμείς πέρσι ελέγχαμε τις εισαγωγές και έρχονταν εισαγωγές, όταν διαμορφωνόταν η εσωτερική αγορά. Για παράδειγμα στάρι ερχόταν πάντα τον Αύγουστο.
      ΑΠΟΣΤΟΛΟΣ - ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Έλεγαν ότι θα βοηθήσουν τον πληθωρισμό.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Κυρίες και κύριοι συνάδελφοι, τα πράγματα είναι πολύ χειρότερα στη διαχείριση που κάνει ή έκανε και θα κάνει η Νέα Δημοκρατία, αναφορικά με τη μεγάλη μεταρρύθμιση που συντελείται αυτήν τη στιγμή στην Κοινή Αγροτική Πολιτική.
      Κυρίες και κύριοι συνάδελφοι, επί ένα χρόνο η Νέα Δημοκρατία προσπαθούσε να παραπληροφορήσει τους Έλληνες αγρότες και να μηδενίσει το έργο που εμείς επιτελέσαμε τα προηγούμενα χρόνια στην Ευρωπαϊκή Ένωση κατά την προσπάθεια μεταρρύθμισης της αγροτικής πολιτικής. Η Νέα Δημοκρατία προσπαθούσε να κεφαλαιοποιήσει όλα αυτά τα επιτεύγματα και να κρύψει τις δικές της ευθύνες στο τελευταίο στάδιο της διαχείρισης της μεταρρύθμισης της Κοινής Αγροτικής Πολιτικής. Γι’ αυτούς τους λόγους σήμερα εγκαλούμε την Κυβέρνηση και θα αναφέρω συγκεκριμένα επιχειρήματα.
      Κυρίες και κύριοι συνάδελφοι, θεωρώ ότι τρεις είναι οι μεγάλοι σταθμοί κατά την πορεία μεταρρύθμισης της Κοινής Αγροτικής Πολιτικής τα τελευταία χρόνια. Τρία είναι τα χρονικά σημεία που οι αποφάσεις σημαδεύουν την πορεία του αγροτικού τομέα και αυτά είναι τα ακόλουθα: 
      Πρώτον, η έκτακτη Σύνοδος Κορυφής τον Οκτώβριο του 2002 –θυμίζω ότι τότε ήταν κυβέρνηση το ΠΑΣΟΚ- όπου η Ευρωπαϊκή Ένωση, επισπεύδοντας τις εξελίξεις για μεταρρύθμιση εν όψει της κατάθεσης προσφοράς-πρότασης προς τον ΠΟΕ και εν όψει της διεύρυνσης, κατέφυγε στην αναθεώρηση της αγροτικής πολιτικής. Τι έλεγε η κοινή απόφαση; Έλεγε ότι η γεωργία μας από το 2006–2013 θα τυγχάνει του ίδιου βαθμού στήριξης. Δηλαδή, οι δαπάνες δεν μειώνονται, αλλά αυξάνονται συν 1% ετησίως για το σύνολο της ευρωπαϊκής γεωργίας. 
      Αυτή ήταν μια μεγάλη επιτυχία και τη χαιρετίσαμε, γιατί κανείς δεν την ανέμενε. Θα καταθέσω μάλιστα για τα Πρακτικά την ομιλία του κ. Μπασιάκου ο οποίος, ένα μήνα μετά από τη Σύνοδο Κορυφής, έλεγε ότι σε τρία ή τέσσερα χρόνια θα καταργηθούν οι επιδοτήσεις της Ευρωπαϊκής Ένωσης. 
      (Στο σημείο αυτό ο Βουλευτής κ. Αθανάσιος Παπαγεωργίου καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Δεν διαβάσατε καλά την ομιλία μου.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Τα λέω όλα αυτά, για να αξιολογήσουμε τη φερεγγυότητα του λόγου και των προσεγγίσεων της τότε Αξιωματικής Αντιπολίτευσης και σημερινής Κυβέρνησης.
      Κυρίες και κύριοι συνάδελφοι, με αυτήν την απόφαση, δίνεται χρόνος και ανάσα στην αγροτική οικονομία της χώρας μας για να προσαρμοστεί. Η γεωργία μας προστατεύεται και αυτό είναι πάρα πολύ κρίσιμο, γιατί το 45% του γεωργικού εισοδήματος στη χώρα μας διαμορφώνεται από τις επιδοτήσεις της Ευρωπαϊκής Ένωσης. Σε τιμές του 2000 στα τρεισήμισι τρισεκατομμύρια περίπου αξίας στην αγροτική παραγωγή μας, παίρνουμε περίπου ενάμιση τρισεκατομμύριο επιδοτήσεις από την Ευρωπαϊκή Ένωση. Αυτό είναι πάρα πολύ υψηλό ποσό και το γεγονός ότι διατηρούνται αυτές οι επιδοτήσεις είναι πολύ σημαντικό. Θα πω μόνο, από μελέτες που κάναμε, ότι χάνουμε μετά από το 2007 20.000.000.000 το χρόνο. Το 2013 χάνουμε 100.000.000.000. Δεν είναι σοβαρό ποσό για τη χώρα μας, εάν προσαρμοστεί γρήγορα η γεωργία στα νέα δεδομένα.
      Μετά από αυτήν την απόφάση η Κομισιόν ανέλαβε να κάνει την αρχιτεκτονική της μεταρρύθμισης, να φτιάξει τον πυρήνα και τη φιλοσοφία της μεταρρύθμισης. Τι είπε από τον Ιανουάριο του 2003; Είπε ότι, αφού προστατεύω τη γεωργία, αφού δίνω λεφτά για δέκα χρόνια, θα αλλάξω τη γεωργική πολιτική προς τις εξής κατευθύνσεις: Οι επιδοτήσεις δεν θα είναι με το στρέμμα, με το κιλό ή με το ζώο. Μέχρι τώρα, η Ευρωπαϊκή Ένωση δεν ήξερε τον αγρότη ως φυσικό πρόσωπο, αλλά μόνο τις παραγωγές και έτσι έβγαιναν οι επιδοτήσεις. Η πρώτη της απόφαση, που είναι πάρα πολύ σημαντική, λέει ότι από εδώ και πέρα οι αγρότες θα παίρνουν τις επιδοτήσεις κατευθείαν, με επιταγή στα χέρια τους. Η Κομισιόν γνωρίζει πια το φυσικό πρόσωπο και οι επιδοτήσεις παίρνουν τη μορφή της ενιαίας ενίσχυσης, του κατώτατου εισοδήματος προστασίας. Δείχνει έτσι στις αγροτικές καλλιέργειες ότι θα πρέπει να παράγουν πια με όρους ανταγωνισμού. 
      Η δεύτερη απόφαση αυτής της μεγάλης αγροτικής μεταρρύθμισης. Η Ευρωπαϊκή Ένωση λέει, ότι επειδή σας στηρίζω για δέκα χρόνια, θέλω να παράγετε, προϊόντα ποιότητας, γιατί ειδικά οι βόρειοι καταναλωτές διαμαρτύρονται. Γι’ αυτόν το λόγο φτιάχνει το σύστημα της λεγόμενης πολλαπλής συμμόρφωσης, για να παράγονται προϊόντα με κανόνες παραγωγής.
      Η τρίτη μεγάλη απόφαση είναι αυτή της διαφοροποιημένης ενίσχυσης. Τι κάνει η Ευρωπαϊκή Ένωση; Καθιερώνει το θεσμό της δυναμικής διαφοροποίησης, όπου στην ουσία παρακρατά από επιδοτήσεις ύψους πάνω από πέντε χιλιάδες ευρώ 3% το 2005, 4% το 2006 και στη συνέχεια 5%, προκειμένου να πάνε στο δεύτερο πυλώνα για την ανάπτυξη της υπαίθρου.
      Άρα έχουμε τρεις προτάσεις που αλλάζουν την Κοινή Αγροτική Πολιτική. Αυτή η πρόταση επικυρώθηκε τον Ιούνιο του 2003, όταν ήταν προεδρεύουσα στην Ευρωπαϊκή Ένωση η χώρα μας. Παράλληλα, τον Ιούλιο του 2003, πάλι με κυβέρνηση του ΠΑΣΟΚ, μπήκαμε στο πρώτο κύμα της μεταρρύθμισης των ΚΟΑ, δηλαδή των προϊόντων. Εκεί απεφασίσθη τα προϊόντα του βορρά, κυρίως βοοειδή και αροτρέα, να προσαρμοστούν.
      	Όμως, η κυβέρνηση του ΠΑΣΟΚ, κυρίες και κύριοι συνάδελφοι, τότε προνοώντας ότι στο δεύτερο «κύμα» που ήταν τα μεσογειακά δε θα είχαμε μεγάλη ευχέρεια να διαχειριστούμε, εμείς τη μεταρρύθμιση έθεσε πρόωρα κατά τη διάρκεια της προεδρίας μας το πρόβλημα των μεσογειακών προϊόντων, λάδι, καπνό, βαμβάκι. Εκεί πάρθηκε απόφαση να ισχύσουν και για τα μεσογειακά προϊόντα τα ίδια που ίσχυσαν για τα άλλα προϊόντα. Οι ίδιοι πόροι, οι ίδιες διαδικασίες και για τα μεσογειακά προϊόντα. Από κει, όμως, αρχίζει το πρόβλημα διότι εν τω μεταξύ ερχόμαστε στον Απρίλη, όπου γίνεται η πολιτική αλλαγή και αναλαμβάνει η Νέα Δημοκρατία.
      Ξέρετε τι έγινε, κυρίες και κύριοι; Χαντακώθηκαν τα δύο σοβαρά προϊόντα, ο καπνός και το βαμβάκι. Μπήκε «ταφόπλακα» στα δύο μεγάλα από άποψη εισοδήματος και ισχύος προϊόντα. Είναι τα μόνα προϊόντα –και ιδιαίτερα ο καπνός- που συνδυάζεται η τύχη του με την Κοινή Αγροτική Πολιτική μέχρι το 2009. Μετά το 2009 φεύγει το 50% της επιδότησης. Είναι το μόνο προϊόν, διότι στα άλλα η ισχύς των αποφάσεων είναι μέχρι το 2013. Βάλαμε «ταφόπλακα» και θα πρέπει να αποχαιρετίσουμε αυτά τα προϊόντα, όπως και στο βαμβάκι, όπου συνδυάζεται η εξέλιξη του βαμβακιού με τις εξελίξεις στην Αφρική. Αυτό πανηγυρίστηκε, αυτό παρουσιάστηκε σα μεγάλη επιτυχία. Ξέρετε γιατί; Γιατί έγινε στον απόηχο μιας πολιτικής μεταβολής και κανένας δεν αντιλαμβανόταν τι γινόταν εκείνη τη στιγμή. Η καταστροφή συνετελέσθη. Η «ταφόπλακα» μπήκε σ’ αυτά τα δύο μεγάλα προϊόντα. 
      Κυρίες και κύριοι συνάδελφοι, εγκαλούμε την Κυβέρνηση γιατί στη συνέχεια δε μας παρουσίασε προτάσεις για το τρίτο «κύμα», όπως λέγεται, της αναθεώρησης των ΚΟΑ, δηλαδή τη ζάχαρη κοκ. Δεν είδαμε καμία πρόταση. Πάνω απ’ όλα, όμως, εγκαλούμε την Κυβέρνηση γιατί για ένα χρονικό διάστημα ενός χρόνου δε μας φέρνει πρόταση για να μας πει αν θα πάμε σε ολική ή μερική αποσύνδεση της επιδότησης από τον παραγωγό, γιατί εν τω μεταξύ και με δικές της πρωτοβουλίες ανέλαβε ευθύνες να πάμε σε μερική αποσύνδεση. 
      Εμείς σταθερά είμαστε το μόνο κόμμα που ταχθήκαμε υπέρ της ολικής αποσύνδεσης γιατί πιστεύουμε ότι έτσι «κλειδώνουμε» τις επιδοτήσεις μέχρι το 2013 από τους κινδύνους να αμφισβητηθούν από τον ΠΟΕ και τους νέους κύκλους, διαπραγμάτευσης αλλά και τις αναθεωρήσεις που επιχειρούνται για μείωση του κοινοτικού προϋπολογισμού στο 1%. Θεωρούμε ότι το σύστημα της πλήρους αποσύνδεσης είναι πολύ πιο εξυγιαντικό, πολύ πιο καθαρό ενώ οι αγρότες παίρνουν απευθείας τις επιδοτήσεις. Αποφεύγουμε όλο αυτό το σύστημα των επιδοτήσεων, των πανωγραψιμάτων, στρεμματικών, φωτογραφικών, το σύστημα το οποίο παρήγαγε όλα αυτά τα νοσηρά φαινόμενα για δέκα χρόνια. 
      Κυρίες και κύριοι συνάδελφοι, η Κυβέρνηση εγκαλείται γιατί δεν καθιέρωσε τα δικαιώματα. 
      ΙΩΑΝΝΗΣ ΠΙΤΤΑΣ:…(Δεν ακούστηκε)
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Την ενιαία επιταγή οι αγρότες, κύριε Πιττά -θα πάρετε το λόγο αν θέλετε να φωνάζετε, γιατί παλιά φωνάζατε και κλείνατε τους δρόμους να το κάνετε και τώρα…
      ΙΩΑΝΝΗΣ ΠΙΤΤΑΣ:…(Δεν ακούστηκε)
      ΠΡΟΕΔΡΟΣ (Άννα Μπενάκη-Ψαρούδα): Σας παρακαλώ, κύριε συνάδελφε.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Η Κυβέρνηση δεν υπολόγισε τα δικαιώματα των αγροτών. Δικαίωμα επιδότησης σημαίνει στην πράξη ότι παίρνουμε την παραγωγή που έχει το 2001-2002 και με βάση αυτό δίνεται η επιδότηση εφεξής, η αποσυνδεμένη.
      Δεν έκανε τίποτα η Κυβέρνηση. Η Κυβέρνηση, κυρίες και κύριοι συνάδελφοι, δεν ενημέρωσε τους αγρότες. Οι αγρότες βρίσκονται στα πλήρη σκοτάδια. 
      Εν τω μεταξύ, σε έξι μήνες πρέπει να εφαρμοστεί η νέα Κοινή Αγροτική Πολιτική. Πρέπει να καταθέσει μέχρι το Μάη τις προτάσεις και από τον Αύγουστο είναι υποχρεωτική η κοινοποίηση της τελικής απόφασης. Δεν έβγαλε ούτε μία διαταγή προσαρμογής στον Κανονισμό της πολλαπλής προσαρμογής. Δεν έκανε, κυριολεκτικά, τίποτα σε έντεκα μήνες και η υπόθεση της προσαρμογής στην Κοινή Αγροτική Πολιτική κινδυνεύει να τιναχθεί από τη χώρα μας.
      Εδώ θα σας πω ότι είμαστε από τις λίγες χώρες που δεν υλοποιούμε αυτήν τη χρονιά τη νέα κοινή πολιτική. Οι περισσότερες την εφαρμόζουν από το 2005 και συναινέσαμε κι εμείς να εφαρμοστεί από το 2006 για να προετοιμαστεί η χώρα μας. Φανταζόμαστε όμως –και γι’ αυτό την ελέγχουμε και την εγκαλούμε- ότι δε θα είμαστε έτοιμοι. 
      Κυρίες και κύριοι συνάδελφοι, θέλω να κλείσω με δύο-τρία σχόλια. Έφτασαν πραγματικά έντεκα μήνες της Κυβέρνησης της Νέας Δημοκρατίας για να διαψεύσει και τις πιο μικρές προσδοκίες των αγροτών αναφορικά με κρίσιμα ζητήματα που καθορίζουν την τύχη και το μέλλον τους. 
      Τι υποσχέθηκε για τα πανωτόκια η Νέα Δημοκρατία, για το βαμβάκι, για τον ΟΓΑ, για τον ΕΛΓΑ; Κυρίες και κύριοι συνάδελφοι, υποσχέθηκε ότι θα λύσει το πρόβλημα της υπερχρέωσης των αγροτών. Είπε στην αρχή με πολυδιαφημισμένη καμπάνια ότι θα υπαχθούν εκατόν τριάντα χιλιάδες αγρότες. Υπέβαλαν αιτήσεις στην Αγροτική Τράπεζα μόνο εξήντα χιλιάδες, από τους οποίους σαράντα εννέα χιλιάδες αγρότες ξέρετε πόσοι μπαίνουν στη ρύθμιση στα πανωτόκια; Μόνο δέκα χιλιάδες, σαράντα δύο που αξιολογήθηκαν και άλλοι δέκα χιλιάδες μπαίνουν μόνο με απλή ρύθμιση. Αυτή είναι η ρύθμιση. Ξέρετε γιατί; Γιατί αφήνουν απέξω το λεγόμενο αλληλόχρεω λογαριασμό, αφήνουν απέξω τα εγγυημένα, αφήνουν απέξω τα στεγαστικά και ένα σωρό άλλες κατηγορίες δανείων. 
      Δεύτερον, είπε στεντορεία τη φωνή ο κ. Πρωθυπουργός ότι θα πληρώνουμε τις αποζημιώσεις των αγροτών τρεις μήνες μετά την καταστροφή. Τώρα, αφού ανέλαβε, η Κυβέρνηση λέει ότι θα πληρώνει σε τρεις μήνες από την παραλαβή του προϊόντος.
      Ξέρετε τι σημαίνει στην πράξη αυτό; Αν τη ζημιά στο βαμβάκι την υποστεί ο παραγωγός τον Ιούνιο και παραδίδεται το Γενάρη το προϊόν και αποζημιωθεί τρεις μήνες μετά, τότε πάμε δέκα μήνες μετά, όταν εμείς με χίλιους κόπους, με πολιτικό κόστος, με μεγάλες τριβές με τα συνδικαλιστικά στελέχη το είχαμε πάει στους έξι με οκτώ μήνες. 
      Φυσικά, προκαλώ εδώ -γιατί χρειάζεται και λίγη σάτιρα- να μας πουν με ποιο τρόπο θα πληρώνονται έντοκα οι περιπτώσεις που καθυστερούν. Δε μας το προσδιορίζετε. 
      Τρίτον, αναφέρομαι στον ΟΓΑ. Δεν το ανακοίνωσε στον προϋπολογισμό τι κατεγράφη, μόνο αύξηση 15 ευρώ στον ΟΓΑ.
      Τέταρτον, αναφέρομαι στα προγράμματα. Αυτό που έγινε με τα προγράμματα του Γ΄ ΚΠΣ είναι καταστροφικό. Ένα χρόνο πάγωσε όλες τις εγκρίσεις. Απέρριψε εκατόν είκοσι εγκεκριμένα επενδυτικά σχέδια και στη θέση τους έβαλε δικά τους επενδυτικά προγράμματα με παράνομα κριτήρια. 
      Τέλος κύριοι συνάδελφοι θέλω να αναφερθώ στο εξής. Ο κ. Καραμανλής όλα αυτά τα χρόνια είχε φουσκώσει τα μυαλά πάρα πολλών αγροτών ότι θα παρίσταται σε όλες τις διαδικασίες της Ευρωπαϊκής Ένωσης. Τον είδατε πουθενά όλο αυτό το χρονικό διάστημα; 
      Δεν υπάρχει ιστορικό προηγούμενο κυβέρνησης όπου σε έντεκα μήνες κατόρθωσε να διαψεύσει τους πάντες. Κατόρθωσε να ενσπείρει και να εμβαθύνει την αβεβαιότητα και ανασφάλεια του αγροτικού πληθυσμού. Πάνω από όλα όμως αυτό που έχει σημασία και πρέπει να έχει υπ΄ όψιν της η Κυβέρνηση είναι ότι έσπειρε την απογοήτευση στους αγρότες, όχι γιατί προσωρινά δοκιμάζεται το εισόδημά τους και η παραγωγή τους, αλλά γιατί δεν έχει όραμα, σχέδιο και πρόγραμμα. Το πρόγραμμά της ήταν τα πανωτόκια και η αγροφυλακή, δυο αιτήματα από το παρελθόν. Και η αγροφυλακή το μεγάλο λάβαρο έγινε το μεγάλο καλαμπούρι στα καφενεία. Γελά όλος ο κόσμος για την συμπαθή τάξη των αγροφυλάκων. Τα ανέκδοτα είναι καθημερινά. Αυτή, λοιπόν, αν είναι η πολιτική θα πρέπει να συνέλθουν γρήγορα και τους τη χαρίζουμε. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο Αρχηγός της Αξιωματικής Αντιπολίτευσης Πρόεδρος κ. Παπανδρέου.
      (Χειροκροτήματα από την πτέρυγα του ΠΑΣΟΚ)
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Κυρίες και κύριοι συνάδελφοι, θεώρησα απαραίτητη την παρέμβασή μου σήμερα σε αυτήν την επερώτηση. 
      Συμπληρώνεται ένας χρόνος Κυβέρνησης της Νέας Δημοκρατίας, ένας χρόνος ιστορικών προκλήσεων για τη χώρα, το κυπριακό, η πορεία της Τουρκίας στην Ευρωπαϊκή Ένωση, οι ολυμπιακοί αγώνες, το ευρωπαϊκό σύνταγμα, η ονομασία της FYROM, η απορρόφηση πόρων του Γ΄ ΚΠΣ, η εφαρμογή της νέας Κοινής Αγροτικής Πολιτικής. 
      Η Ελλάδα είχε όλες τις προϋποθέσεις να εκτιναχθεί με άλμα προς τα εμπρός, να δημιουργήσουμε τη σταθερή Ελλάδα της ανάπτυξης, της ασφάλειας, της συνοχής, της ειρήνης, της παιδείας, της διαφάνειας και της δημοκρατίας. 
      Συμπέρασμα: Αποτύχατε κύριοι της Νέας Δημοκρατίας. Αποτύχατε οικτρά. Οδηγείτε την Ελλάδα σε δρόμο καταστροφικό. Δημιουργήσατε ανασφάλεια για την εξωτερική μας πολιτική και την ακεραιότητα της χώρας. Δημιουργήσατε ανασφάλεια για τον επενδυτή και τον επιχειρηματία. Δημιουργήσατε ανασφάλεια για τον εργαζόμενο, τον άνεργο, τον μαθητή και τον φοιτητή. Δημιουργήσατε ανασφάλεια στον συνταξιούχο, στην ελληνική οικογένεια. Χάσατε το μεγάλο στοίχημα, τη μεγάλη ιστορική ευκαιρία να αξιοποιήσετε τους ολυμπιακούς αγώνες για την ανάπτυξη της χώρας. Θέσατε την Ελλάδα σε επιτήρηση και εξάρτηση με τη δήθεν απογραφή και τον Έλληνα και την ελληνική οικονομία σε ομηρία. 
      Σήμερα, έντεκα μήνες μετά, φαίνεται ότι είναι συνειδητή η πολιτική σας αυτή. Δεν είναι απλώς η ανικανότητά σας. Ομηρία για τον άνεργο που θα περιμένει τον «γαλάζιο» διορισμό, με το νέο νόμο του ΑΣΕΠ. Ομηρία για την επιχειρηματία που θα αντιμετωπίζει ένα νέο κρατισμό από την «γαλάζια» γραφειοκρατία. Ομηρία για τα μέσα ενημέρωσης και τους δημοσιογράφους, με τους «γαλάζιους» νόμους της διαπλοκής. Ομηρία για τον καταναλωτή, μπροστά στη «γαλάζια» ακρίβεια και λιτότητα. Ομηρία για τον πολίτη που αισθάνεται αδύναμος μπροστά στη «γαλάζια» αδιαφορία και ανικανότητα. Ομηρία και απόγνωση και για τον αγρότη, απόγνωση σε όλη την Ελλάδα, για όλους τους αγρότες, μπροστά στην κατάρρευση των τιμών και των εισοδημάτων τους. 
      Τα καταφέρατε, γιατί δεν μπορέσατε να υπερασπιστείτε τα συμφέροντα των αγροτών μας στην Ευρωπαϊκή Ένωση και στην παγκοσμιοποιημένη αγορά. Πάνω από όλα, όμως, τα καταφέρατε γιατί η πολιτική σας είναι ενάντια στους αγρότες, ενάντια στους καταναλωτές. 
      Ποιοι εξυπηρετήθηκαν από την πολιτική σας; Τα συμφέροντα των μεσαζόντων, των αεριτζήδων, γιατί αυτοί είναι οι μόνοι που κερδίζουν με την πολιτική σας.
      (Χειροκροτήματα από την πτέρυγα του ΠΑΣΟΚ)
      Αντί της συμπαράστασης στον αγρότη για τη μεγάλη αλλαγή στον αγροτικό χώρο με τη νέα Κοινή Αγροτική Πολιτική δημιουργήσατε ανασφάλεια, αβεβαιότητα, ανησυχία για το μέλλον του και το μέλλον της αγροτικής οικονομίας. 
      Δεν σας φταίνε οι δήθεν κακοί κανονισμοί του ΠΑΣΟΚ. Φταίει η δική σας κακή πολιτική και διαχείριση. Οι κανονισμοί υπήρχαν και πέρυσι και πρόπερσι. Λειτούργησαν χωρίς τα σημερινά προβλήματα. Σήμερα έχουμε μείωση των τιμών ακόμα και σε αγροτικά προϊόντα που δεν υπάγονται στους κοινοτικούς κανονισμούς. Αντί να πάμε μπροστά στη νέα ΚΑΠ, εσείς διαχειρίζεστε ακόμη το παρελθόν. Κάνατε προεκλογική σημαία σας «όλα τα κιλά, όλα τα λεφτά».
      (Χειροκροτήματα από την πτέρυγα του ΠΑΣΟΚ)
      ΒΥΡΩΝ ΠΟΛΥΔΩΡΑΣ: Που δεν ελέχθη ποτέ.
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Σας πιστέψανε οι αγρότες, σας εμπιστευτήκανε οι αγρότες, ανεβήκατε στα τρακτέρ τους. Τώρα ξέρουν. Τους προδώσατε, διότι τους εξαπατήσατε, τους εκμεταλλευτήκατε, παίξατε με τον πόνο τους και σήμερα ακόμη τους υβρίζετε.
      (Χειροκροτήματα από την πτέρυγα του ΠΑΣΟΚ)
      Να μην αισθάνονται οι αγρότες σήμερα αγανακτισμένοι με την πολιτική σας; Να μην αισθάνονται βαθύτατα την δικιά σας αδικία, της Νέας Δημοκρατίας;
      Πέρα όμως, κυρίες και κύριοι συνάδελφοι, από αυτά τα ψεύτικα τα λόγια τα μεγάλα, έχετε κάνει και μεγάλα λάθη.
      Αποδυναμώσατε πλήρως τους ελεγκτικούς μηχανισμούς στα εκκοκκιστήρια. Και το χειρότερο νομιμοποιήσατε ρουσφετολογικά πρόσθετες εκτάσεις. 
      Οι βαμβακοπαραγωγοί σήμερα δεν σας ζητούν τίποτα περισσότερο απ’ ό,τι τους υποσχεθήκατε.
      Εμείς σας προτείνουμε. Δώστε, τουλάχιστον, αυτά που έδωσε πέρυσι ο «κακός» κανονισμός και το «κακό» ΠΑΣΟΚ. Ούτε αυτό δεν κάνετε.
      (Χειροκροτήματα από την πτέρυγα του ΠΑΣΟΚ)
      Αυτό όμως δεν αρκεί. Εθνική υπόθεση είναι να λύσουμε το αγροτικό ζήτημα της χώρας. Και αντιλαμβάνονται οι αγρότες ότι χρειάζονται σήμερα τολμηρές μεταρρυθμίσεις, με όραμα και με πρωταγωνιστές τους νέους αγρότες και αγρότισσες, καταρτισμένους, κοινωνικά και επαγγελματικά καταξιωμένους.
      Έχουμε μπροστά μας μια παγκοσμιοποιημένη οικονομία, μια δύσκολη νέα αγορά, που επεκτείνεται στη γεωργία με μεγάλες συνέπειες. ΄Εχουμε διαπραγματεύσεις στον Παγκόσμιο Οργανισμό Εμπορίου, έχουμε τη νέα ΚΑΠ.
      Εμείς βλέπουμε ότι, με τη νέα ΚΑΠ μπορούμε να αξιοποιήσουμε αυτήν τη μεταρρύθμιση για ριζικό αναπροσανατολισμό της αγροτικής μας παραγωγής και οικονομίας. Θα σταθούμε κοντά στον αγρότη ώστε να δώσουμε νέες προοπτικές για μια ανάπτυξη ποιότητας στην ύπαιθρο. Ποιότητα σημαίνει τα προϊόντα μας να γίνουν ανταγωνιστικά. Ποιότητα σημαίνει τα προϊόντα μας να είναι υγιεινά, να μειωθούν τα φυτοφάρμακα, τα λιπάσματα, να μη βλάπτουν την υγεία και το περιβάλλον, να υπάρξει αναδιάταξη των καλλιεργειών μας, αναδιοργάνωση των αγροτικών συνεταιρισμών, να παίξουν το ρόλο τους ώστε να υπάρξουν σωστές συσκευασίες τυποποίησης, marketing, να έχουμε στροφή στην ανάπτυξη την περιφερειακή και σε νέες μορφές τουρισμού, και βεβαίως πρέπει να είναι συνδεδεμένος ο τουρισμός αυτός με την αγροτική ανάπτυξη. Σημαίνει να αξιοποιήσουμε ό,τι ωραιότερο έχει η Ελλάδα. Σημαίνει να διαφυλάξουμε και να αξιοποιήσουμε τις παραδόσεις μας, το περιβάλλον μας, σ’ αυτό το νέο οικονομικό περιβάλλον.
      Στόχος μας είναι η ανταγωνιστική γεωργία, φιλική στο περιβάλλον, προσαρμοσμένη στις ανάγκες του σύγχρονου καταναλωτή. Αυτή η πολιτική μας διασφαλίζει τη διατήρηση μικρομεσαίων οικογενειακών εκμεταλλεύσεων, τη διατήρηση της απασχόλησης και του συνολικού εισοδήματος. Δίνει προοπτικές και κάνει την ύπαιθρο αιχμή του δόρατος μιας νέας οικονομίας, ενταγμένη στην περιφερειακή ανάπτυξη, ολοκληρωμένη.
      Κύριο στοιχείο αυτής της νέας αγροτικής πολιτικής πρέπει να είναι ο πολιτισμός και η οικολογία, το περιβάλλον. Να δούμε αυτά τα στοιχεία με τελείως διαφορετικό μάτι. ΄Οχι ως ένα αντικείμενο απλώς προστασίας, αλλά ως δυναμικά στοιχεία σε μια νέα αγροτική ανάπτυξη.
      Το περιβάλλον θα παίξει κομβικό ρόλο στην οικονομία της υπαίθρου, με ποιοτική και ανταγωνιστική ανάπτυξη. ΄Οσο πιο γρήγορα αυτό το κάνουμε συνείδηση, τόσο πιο έτοιμοι θα είμαστε, για να είμαστε και ανταγωνιστικοί διεθνώς και να αξιοποιήσουμε ό,τι καλύτερο έχουμε.
      Θα ήταν σκόπιμο, λοιπόν, κυρία Πρόεδρε, και κύριοι συνάδελφοι, να δημιουργήσουμε και μια επιτροπή στη Βουλή, Επιτροπή Περιβάλλοντος, διακομματική, με στόχο τη νέα αναπτυξιακή πορεία…
      (Χειροκροτήματα από την πτέρυγα του ΠΑΣΟΚ)
      …που χρειάζεται η χώρα, ώστε να συνδυαστεί ακριβώς αυτή η συζήτηση με την περιφερειακή ανάπτυξη και τη σύγχρονη αγροτική ανάπτυξη της χώρας μας. Κάνω αυτήν την πρόταση σήμερα και πιστεύω να βρούμε ανταπόκριση πάνω σε αυτό το θέμα.
      Η παγκόσμια αγορά και αυτές οι μεταρρυθμίσεις μας θέτουν μπροστά σε ένα μεγάλο δίλημμα.
       Εμείς λέμε όχι σε μία πολιτική της  Νέας Δημοκρατίας που ουσιαστικά υιοθετεί αλλαγές που θα επιβληθούν άναρχα, από μία διεθνή αγορά, παθητικά, με μία πολιτική του αμέτοχου θεατή, με τον αγρότη θύμα και σε ομηρία, με αποτέλεσμα την ερήμωση της υπαίθρου, την ανεργία στην πόλη, την εξαφάνιση των παραδόσεων και του πολιτισμού μας. 
      Εμείς λέμε ναι στον σχεδιασμό, στην οργανωμένη δράση, στη συμμετοχή του αγρότη, στην αλλαγή μαζί του και όχι ενάντιά του. Λέμε ναι και στην αλήθεια. Και η αλήθεια είναι ότι πάμε σε ένα νέο πρότυπο αγρότη, ο οποίος δεν θα είναι εξαρτημένος από τις επιδοτήσεις, αλλά θα πρέπει να ανταγωνιστεί σε μία σκληρή, παγκόσμια αγορά.
       Όμως εμείς βάλαμε προϋποθέσεις, για να μπορεί να αξιοποιήσει αυτήν την αλλαγή. Με το εγγυημένο ουσιαστικά εισόδημα, με την επιδότηση του εισοδήματος που ανέλυσε προηγουμένως ο Θανάσης Παπαγεωργίου, αλλά διασφαλίσαμε και τις επιδοτήσεις μέχρι το 2013, ακριβώς για να γίνει αυτή η προσαρμογή, ώστε να μπορεί ο αγρότης, εγγυημένα και με ασφάλεια να προχωρήσει σε μία διαφορετική λογική. 
      Το ΠΑΣΟΚ είναι φορέας αλλαγής. Δεν αποδεχόμαστε την πατερναλιστική λογική που μπλοκάρει κινήματα και απαξιώνει μαζικά κινήματα, μπλοκάρει νέες κοινωνικές δυνάμεις. 
      Δεν αποδεχόμαστε την πολιτική της Νέας Δημοκρατίας σε αυτόν τον χώρο της αγροτικής πολιτικής. Εμείς έχουμε βαθιές ρίζες στην ύπαιθρο. Υπήρξαν και λάθη και παραλείψεις, αλλά ξέρουν οι αγρότες ότι είμαστε κομμάτι τους. Είμαστε δίπλα τους, παλεύουμε και θα συνεχίσουμε να παλεύουμε για το δικό τους μέλλον. 
      Όμως έχουμε μερικά ερωτήματα: 
      Τι κάνει η Νέα Δημοκρατία  για να υλοποιήσει τη νέα Κοινή Αγροτική Πολιτική, που απαιτεί οργανωτικές και διοικητικές αλλαγές, απαιτεί επιμόρφωση, απαιτεί δουλειά και σχεδιασμό; Τίποτε από αυτά δεν έχει κάνει η Νέα Δημοκρατία  τους έντεκα αυτούς μήνες. 
      Σας ερωτώ, τι κάνατε για το σκέλος της νέας ΚΑΠ που αφορά την περιβαλλοντική προστασία, τη δημόσια υγεία, την υγεία φυτών και ζώων που μπήκε σε εφαρμογή την 1-1-2005; Στην ουσία τίποτε.
      Τι κάνατε για το σύστημα της δυναμικής διαφοροποίησης που άρχισε και αυτό την 1-1-2005;
      Τι κάνατε για τις αποσυνδεδεμένες από την παραγωγή ενισχύσεις που θα ισχύσουν το 2006; Γιατί δεν έχετε καθορίσει ακόμα τα ποσοστά αποδέσμευσης για κάθε προϊόν; Πότε θα το αποφασίσετε; Ποια η πορεία εκτέλεσης των έργων του Γ΄ Κοινοτικού Πλαισίου Στήριξης στον αγροτικό τομέα; Πώς έχετε αξιοποιήσει αυτούς τους πόρους μέχρι σήμερα; Πόσα έργα έχετε προκηρύξει; 
      Δυστυχώς, κανένα από αυτά τα μέτρα, καμία από αυτές τις πολιτικές δεν έχει προχωρήσει ή δεν έχει προχωρήσει ικανοποιητικά. 
      Καθυστερήσεις και απραξία, που σημαίνει ότι μπορεί και χρηματοδοτήσεις να φύγουν και προς άλλες χώρες. 
      Καμία λεπτομερής εφαρμογή της νέας ΚΑΠ ανά προϊόν και ανά περιφέρεια. 
      Θα έχουμε υστέρηση με θύμα τον αγρότη.
      Φίλες και φίλοι, θα ήθελα να κλείσω λέγοντας ότι σε ένα χρόνο διακυβέρνησης, τι κατάφερε τελικά η Νέα Δημοκρατία; Κατάφερε να αλλάξει την ταμπέλα στην πρόσοψη του Υπουργείου Γεωργίας και το Υπουργείο Γεωργίας να ονομαστεί «Υπουργείο Αγροτικής Ανάπτυξης και Τροφίμων». Μπράβο σας!
      (Χειροκροτήματα από την πτέρυγα του ΠΑΣΟΚ)
      Κλείνοντας, θέλω να τονίσω ότι με την επερώτηση που συζητούμε σήμερα ελέγχουμε την Κυβέρνηση της Νέας Δημοκρατίας για τις καθυστερήσεις, τις ανακολουθίες, τις λανθασμένες πολιτικές. 
      Ελέγχουμε την Κυβέρνηση και τον Πρωθυπουργό για την έλλειψη απαραίτητης προετοιμασίας της Κοινής Αγροτικής Πολιτικής, της οπισθοδρόμησης της ελληνικής γεωργίας, της υπονόμευσης του μέλλοντος του Έλληνα αγρότη. 
      Εμείς θα συνεχίσουμε να ελέγχουμε τη Νέα Δημοκρατία . Θα συνεχίσουμε να ελέγχουμε την Κυβέρνηση και, ταυτόχρονα, θα καταθέτουμε δικές μας προτάσεις για το μέλλον αυτού του τομέα, το μέλλον αυτής της χώρας, το μέλλον αυτού του αγρότη. 
      Εμείς δεν πρόκειται να υποσχεθούμε λαγούς με πετραχήλια. Εμείς αυτό που υποσχόμαστε στον αγρότη είναι ότι θα μιλήσουμε τη γλώσσα της αλήθειας. Υποσχόμαστε να δουλέψουμε σκληρά μαζί του, για να πετύχουμε τη μεγάλη ανατροπή στον αγροτικό τομέα. Θα υπερασπιστούμε το δικαίωμά του να ελπίζει και να οραματίζεται ένα διαφορετικό μέλλον για τον ίδιο, για τα παιδιά του και για την περιφέρεια. Θα υπερασπιστούμε το δικαίωμά του να ζει με ασφάλεια και σιγουριά. Θα υπερασπιστούμε το δικαίωμά του να εκφράζει τη θέλησή του και να εμπιστεύεται αυτόν που ψήφισε να κυβερνήσει τη χώρα. Εσείς της Νέας Δημοκρατίας τους στερήσατε αυτό το δικαίωμα. Το ΠΑΣΟΚ αυτό το δικαίωμα, αυτήν την εμπιστοσύνη, την εγγυάται και θα την εγγυάται. 
      Ευχαριστώ πολύ. 
      (Όρθιοι οι Βουλευτές του ΠΑΣΟΚ χειροκροτούν ζωηρά και παρατεταμένα)
      ΠΡΟΕΔΡΟΣ (Άννα Μπενάκη - Ψαρούδα): Κύριε Πρόεδρε του ΠΑΣΟΚ, να σας δώσω μία ενδιαφέρουσα πληροφορία, που θα σας ευχαριστήσει, για την πρότασή σας για την επιτροπή περιβάλλοντος. Έχουμε προχωρήσει πολύ, διότι οι συνάδελφοι από την Επιτροπή Οικονομικών και συγκεκριμένα ο κ. Κασσίμης και ο κ. Κατσιγιάννης έχουν υποβάλει από το καλοκαίρι μία εμπεριστατωμένη πρόταση για τη δημιουργία αυτής της επιτροπής. Ήδη είναι έτοιμη η διάταξη και συγκαλείται την άλλη εβδομάδα η Επιτροπή του Κανονισμού, όπου με ένα-δύο άλλα θέματα ακόμα θα περάσει και αυτή η επιτροπή, για την οποία συμφώνησε το Προεδρείο αμέσως ότι είναι απαραίτητη και ότι θα συμβάλλει πάρα πολύ στο κοινοβουλευτικό μας έργο. 
      Το λόγο έχει τώρα ο συνάδελφος κ. Αργύρης. 
      ΕΥΑΓΓΕΛΟΣ ΑΡΓΥΡΗΣ: Κυρία Πρόεδρε, κυρίες και κύριοι συνάδελφοι, η απόφαση των αρχηγών κρατών, δηλαδή των ηγετών, ότι θα συνεχίσουν τη χρηματοδότηση μέχρι το 2013 ακούστηκε με ικανοποίηση και χαιρετίστηκε από το σύνολο των Ευρωπαίων αγροτών. Από την πρώτη στιγμή η Νέα Δημοκρατία προσπάθησε να αμφισβητήσει αυτήν τη μεγάλη επιτυχία, η οποία συνεχίστηκε και κατά την αναθεώρηση του Ιουνίου. Σήμερα, λοιπόν, εδώ ελέγχουμε τη Νέα Δημοκρατία για κάτι που είναι υποχρεωμένη να κάνει, γιατί δεν μπορεί να συνεχίζει το ταξίδι στο παρελθόν. Είναι υποχρέωσή της να προετοιμάσει τη χώρα και τους αγρότες για την εφαρμογή της νέας ΚΑΠ. Η νέα ΚΑΠ αποτελεί για όλους μας μία πρόκληση. Η θετική ανταπόκριση όλων μας θα είναι πολύ μεγάλης σημασίας για το μέλλον των Ελλήνων αγροτών. 
      Θα πρέπει να πω εδώ ότι η Ευρωπαϊκή Ένωση αλλά και το σύνολο των κρατών-μελών, οι είκοσι πέντε σήμερα και οι είκοσι επτά αύριο, δεν θα μας περιμένουν. Και βέβαια, εάν εμείς καθυστερήσουμε και κάνουμε λάθη, δεν θα μας το συγχωρέσουν ποτέ και οι αγρότες. Παρουσιάζεται μία μεγάλη ευκαιρία για την ελληνική γεωργία. Παρουσιάζεται η ευκαιρία της προσαρμογής. Τι έχουμε, όμως, σήμερα; Έχουμε μια μεγάλη καθυστέρηση που μπορεί να περιμένει μέχρι τις 31 Ιουλίου, αλλά χρειάζεται προετοιμασία. Και εδώ η Νέα Δημοκρατία δεν έχει αποσαφηνίσει σε καμία περίπτωση ποιες είναι οι προθέσεις της. 
      Και θυμίζω λίγο τα μεγάλα ζητήματα, όπου υπήρξε και η μεγάλη αντιπαράθεση. Είπε πριν ο εισηγητής και στη συνέχεια ο Πρόεδρός μας για τα τρία μεγάλα προϊόντα. Ελέγχεστε -και είναι πάρα πολύ σημαντικό αυτό- ότι το 2009, ενώ θριαμβολογείτε, αφαιρείτε από τους Έλληνες παραγωγούς εισόδημα 185.000.000 ευρώ το χρόνο και πηγαίνουν προς άλλη κατεύθυνση. Και επίσης, από το 2009 βάζετε σε περιπέτεια το ελληνικό βαμβάκι, γιατί ταυτίζεται απόλυτα με αυτό των αφρικανικών χωρών. 
      Και σήμερα, ενώ θα έπρεπε να είμαστε όλοι σε μια πορεία προσαρμογής ο αγροτικός κόσμος είναι σε αναστάτωση. Θα μας πει ο Υπουργός εδώ: Γιατί είναι σε αναστάτωση; Ο Υπουργός είναι πάρα πολύ χαρούμενος και ευχαριστημένος. Μάλιστα βγαίνοντας από το Μαξίμου, όταν βλέπει ότι κατρακυλούν οι τιμές των προϊόντων, όταν τα προϊόντα είναι αδιάθετα, όταν η μείωση είναι πάνω από 50%, βγαίνει χαιρετίζοντας τον κόσμο από τις τηλεοράσεις και λέει ότι το εισόδημα το 2004 θα είναι αυξημένο. 
      Όταν, κύριε Υπουργέ, λέτε τέτοια πράγματα καταλαβαίνετε, λοιπόν, τι ανησυχία σπέρνετε παντού. Και αυτή η ανησυχία σήμερα έχει τον κόσμο στον δρόμο. Και τον έχει τον κόσμο στον δρόμο, γιατί για κάθε πρόβλημα έχετε τη λύση κατά τη δική σας άποψη. Έχετε το άλλοθι: για όλα φταίει το παρελθόν, για όλα φταίνε οι κακοί κανονισμοί. Και επίσης φταίνε οι εισαγωγές.
      Ας μιλήσουμε, λοιπόν, για ένα προϊόν που έχει πολύ μεγάλη σημασία για τη χώρα μας. Είναι σήμερα αδιάθετο στις αποθήκες των παραγωγών οκτακόσιες χιλιάδες τόνοι σιτηρά. Και τι λέτε εσείς; Φταίει το κακό ΠΑΣΟΚ που έκανε εισαγωγές. Σας πληροφορώ, λοιπόν, ότι και όταν κυβερνούσε το ΠΑΣΟΚ υπήρχαν εισαγωγές και το 2000 και το 2001 και το 2003. Δεν μπορεί να επηρεάζουν οι εισαγωγές των πενήντα και των εξήντα χιλιάδων τόνων τις αδιάθετες ποσότητες των οκτακοσίων χιλιάδων τόνων. 
      Και επίσης, κύριε Υπουργέ, θα ήθελα να σας ρωτήσω: γιατί είχαμε άλλου είδους αντιπαράθεση και γιατί είχαμε μια βελτίωση στις τιμές των παραγωγών; Έχω εδώ τον πίνακα όπου τα προηγούμενα χρόνια είχαμε ένα εκατομμύριο τετρακόσιους χιλιάδες τόνους και ένα εκατομμύριο τετρακόσιους πενήντα χιλιάδες τόνους. Φέτος έχουμε ένα εκατομμύριο τριακόσιους τόνους. Άρα, λοιπόν δεν είναι θέμα εισαγωγών και υπερπαραγωγής. 
      Βέβαια φροντίσατε να δώσετε άδεια στους εισαγωγείς, στους αλευροβιομήχανους γρήγορα για να προλάβετε και μετά βγάζετε κορώνες και ανακοινώσεις ότι δήθεν φταίνε οι εισαγωγές. 
      Να πάμε τώρα σε ένα άλλο θέμα που έχει τον κόσμο στο δρόμο: το βαμβάκι. Φταίει ο κακός κανονισμός. Φταίνε οι προηγούμενοι που πήραν τις αποφάσεις. Εσείς τι κάνατε, κύριε Υπουργέ; Όταν ήσασταν εκεί στα μπλόκα και λέγατε στους παραγωγούς ότι αυτά είναι καταστροφικά, όταν τους λέγατε ότι θα πάρουν περισσότερα λεφτά από εσάς, γιατί σήμερα δεν τους λέτε την αλήθεια; Γιατί τους λέτε, λοιπόν, ότι ο κανονισμός με τα ίδια κιλά το 2002 και το 2003 έδωσε στους παραγωγούς 330 δραχμές το κιλό; Και σήμερα, λοιπόν, κάνετε και κάτι άλλο. Δεν λέτε την αλήθεια. Και είναι επικίνδυνο για έναν Υπουργό να λέει ψέματα και ανακρίβειες. Λέτε λοιπόν: «μα δεν μπορούμε να κάνουμε τίποτα». Περιφέρεστε από κανάλι σε κανάλι και λέτε φταίνε οι προηγούμενοι.
       Υπάρχουν δυο αποφάσεις τις οποίες επικυρώσατε. Η απόφαση της προηγούμενης κυβέρνησης και η υπογραφή η δική μου ότι θα ισχύσει το 2004 ό,τι και το 2003. Τι είναι, λοιπόν, αυτό που άλλαξε; Αλλάξανε χέρια εκατόν πενήντα χιλιάδες στρέμματα. Γιατί, κύριε Υπουργέ, λέτε «δεν κάνατε ελέγχους». Και όταν, λοιπόν, λέτε σήμερα ότι δεν κάναμε ελέγχους σε επερώτηση εδώ μας εγκαλούσατε γιατί το ΣΔΟΕ ήταν στα εκκοκκιστήρια. 
      Και επίσης λέτε ότι δεν τιμωρήσαμε κανέναν. Στα Πρακτικά της Βουλής λέτε «την πρώτη μέρα που ανοίξανε τα εκκοκκιστήρια παρουσιάστηκε το ΣΔΟΕ». Πώς είναι δυνατόν να μην κάνουμε ελέγχους και να παρουσιάζεται και το ΣΔΟΕ; Και σας ρωτώ. Τι επανελέγχους κάνατε; Τι διασταυρωτικούς ελέγχους κάνατε; Κάνατε τους ελέγχους που ξέρατε από το Σεπτέμβριο. Ξέρατε, λοιπόν, το Σεπτέμβριο ότι υπάρχουν εκτάσεις στις οποίες δεν έπρεπε να παραχθεί το βαμβάκι ή, εν πάση περιπτώσει, ότι δεν έπρεπε να παραδοθεί. Γιατί δεν τις ανακοινώνατε; 
      Νομίζατε ότι θα είναι χαμηλή η παραγωγή. Και τώρα, λοιπόν, που ρίξατε τη ζάχαρη στο νερό, προσπαθείτε να μαζέψετε τη ζάχαρη. Δεν θα υπάρξει ζάχαρη. Γιατί, κύριε Υπουργέ, ούτε εδώ πιστεύετε κανέναν. 
      ΠΡΟΕΔΡΟΣ: (Άννα Μπενάκη-Ψαρούδα): Ολοκληρώστε, παρακαλώ.
      ΕΥΑΓΓΕΛΟΣ ΑΡΓΥΡΗΣ: Ολοκληρώνω μ’ αυτήν τη φράση. 
      Σας είπα από την αρχή, κύριε Υπουργέ, ότι κάνατε λάθος. Δεν μας πιστέψατε εμάς. Βγήκαν οι δικοί σας συνδικαλιστές και σας είπαν «κύριε Υπουργέ, κάνατε λάθος». Δεν τους πιστέψατε και αυτούς. Πήγατε στην Ευρωπαϊκή Ένωση και σας είπε: «τα στοιχεία που έχετε είναι λάθος». Ούτε αυτούς τους πιστεύετε; Δεν υπάρχει κανένας, κύριε Υπουργέ, για σας που πρέπει κάποια στιγμή να ακούσετε; Μ’ αυτόν το δρόμο που ακολουθείτε πάτε τους αγρότες πολλά χρόνια πίσω. Μ’ αυτά τα πρωτόγνωρα που λέτε κάθε φορά, θα κάνετε τους αγρότες πρωτόγονους. Αλλά θα την πάρετε την απάντηση και την παίρνετε κάθε μέρα. 
       ΠΡΟΕΔΡΟΣ: (Άννα Μπενάκη-Ψαρούδα): Το λόγο έχει ο συνάδελφος κ. Βασίλειος Τόγιας. 
      ΒΑΣΙΛΕΙΟΣ ΤΟΓΙΑΣ: Κυρία Πρόεδρε, κύριε Υπουργέ, η νέα Κοινή Αγροτική Πολιτική είναι μια πρόκληση για την οικονομία μας. Σας επερωτούμε για την εφαρμογή της νέας Κοινής Αγροτικής Πολιτικής αλλά πρέπει προκαταβολικά να σας πούμε ότι η νέα Κοινή Αγροτική Πολιτική είναι πολύ σοβαρή υπόθεση για να την αντιμετωπίσετε όπως έχετε αντιμετωπίσει μέχρι τώρα τα αγροτικά θέματα. 
      Τα ανεξίτηλα δείγματα γραφής που έχετε δώσει με την έως τώρα καταστροφική αγροτική σας πολιτική, σε συνδυασμό με την ολιγωρία και την απραγία σας ως προς την εφαρμογή της νέας Κοινής Αγροτικής Πολιτικής είναι και απογοητευτικά και ανησυχητικά για το μέλλον των αγροτών και της αγροτικής οικονομίας. 
      Έχετε την κυβέρνηση, ή τη νέα διακυβέρνηση, όπως αυτάρεσκα σας αρέσει να λέτε, ένα περίπου χρόνο. Ε. αυτός ο χρόνος ήταν ο χρόνος της επανόδου σας στην κυβέρνηση και ο χειρότερος για τον αγρότη και τα εισοδήματά του των τελευταίων χρόνων.
      	Τα εισοδήματα των αγροτών υπέστησαν τεράστια πλήγματα. Θα μπορούσατε να πείτε, εάν ήταν για ένα, δύο, ή τρία προϊόντα, ότι ήταν μια σύμπτωση, ότι ήταν μια κακή χρονιά. Αλλά όλα ανεξαιρέτως τα προϊόντα; Η ύπαιθρος και το εισόδημα του αγρότη έχουν πληγεί ανεπανόρθωτα. Τα προϊόντα των καλλιεργειών και όλες οι καλλιέργειες έχουν δεχθεί τεράστια πλήγματα. Και σύμπτωση επαναλαμβανόμενη, δεν μπορεί να αποτελεί σύμπτωση. Είναι κατάσταση. Και η κατάσταση έχει αίτια. Και τα αίτια είναι στην πολιτική σας.
      Οι τιμές παραγωγού το 2004 έπεσαν για όλα τα προϊόντα σχεδόν στο μισό, είτε λόγω απειρίας, όπως σας χρεώνουν τα στελέχη της παράταξής σας, είτε επειδή, όπως λένε αγροτοσυνδικαλιστές, εξοφλήθηκαν πολιτικά γραμμάτια προς τους μεγαλοεμπόρους και τους βιομηχάνους στο κύκλωμα των τροφίμων. Για παράδειγμα –και αυτό είναι περίπου προφανές- σε κάθε περίπτωση η φετινή ραγδαία πτώση των τιμών πιστοποιεί με τον πιο αποκαλυπτικό τρόπο τη διαχειριστική ανικανότητα της νέας σας διακυβέρνησης, σε όλα τα προϊόντα, από το σιτάρι, στη βιομηχανική ντομάτα, στα σταφύλια και βέβαια με κορωνίδα το βαμβάκι.
      Πριν από λίγο μιλούσε ο Πρόεδρός μας και άκουσα τον κ. Πολύδωρα να λέει για αυτά που δήθεν δεν λέγατε, όταν ήσασταν στην Αντιπολίτευση. Ξεγελάσατε και εξαπατήσατε  τους βαμβακοπαραγωγούς και αυτό δεν μπορεί να αμφισβητηθεί. «Όλα τα κιλά, όλα τα λεφτά» ήταν η μόνη σας πολιτική, η οποία ελέχθη και ελέχθη σε όλους τους τόνους. Το αμφισβητείτε;
      «Να γίνει άμεση παραλαβή και τιμολόγηση όλης της παραγωγής βάμβακος» ανέφερε ο κ. Ρουσόπουλος, κύριε Πολύδωρα, στις 23 Ιανουαρίου του 2002 μετά από σύσκεψη των συντονιστών ομάδων Διαρκών Επιτροπών της Νέας Δημοκρατίας.
      «Οι αγρότες που φέτος αντιμετωπίζουν τη μεγαλύτερη κρίση τους» -είναι δική σας δήλωση, κύριε Υπουργέ- «εμπαίζονται πάλι, αφού υπάρχει παραγωγή, η οποία δεν είναι επιλέξιμη». Και συνεχίζατε, πράγμα που ήδη έχει δημιουργηθεί στον τομέα του βάμβακος, λόγω της αλλοπρόσαλλης κυβερνητικής πολιτικής των κάθε λογής αδικαιολόγητων και αυθαίρετων περιορισμών στην καλλιέργεια και στην παραγωγή, εντείνεται».
      Απαντήσατε αυθαίρετα, κάνοντας δήθεν ελέγχους. Στα χωριά λένε ότι έγιναν εξυπηρετήσεις ρουσφετολογικές και πρέπει να δώσετε την εξήγηση πώς φτάσαμε στα ένα εκατομμύριο εκατόν τριάντα δύο χιλιάδες τόνους, ποιος επανέλεγχος και πώς έγινε και αφαιρέσατε 17,5 χιλιάδες στρέμματα, με αποτέλεσμα αυτή η πολιτική της αυθαιρεσίας να καταλήξει στο να μειώσει δραματικά το εισόδημα των αγροτών, γιατί ο αγρότης και ο βαμβακοπαραγωγός καταλαβαίνουν αυτό τελικά που έχουν στην τσέπη τους. Με τον ίδιο Κανονισμό αυτό που είχε στην τσέπη του τελικά ο παραγωγός είναι 100 δραχμές κάτω στην τιμή του βαμβακιού από πέρυσι και οι αγρότες στο δρόμο. Δεν φταίει, λοιπόν, ο Κανονισμός, αλλά ο κακός χειρισμός και η κακή διαχείριση.
      Και αναρωτιέται κανείς, κύριε Υπουργέ, αφού δεν μπορέσατε να διαχειριστείτε φέτος το αγροτικό πρόβλημα, πώς θα μπορέσετε να διαχειριστείτε τη σοβαρή υπόθεση της Κοινής Αγροτικής Πολιτικής, η οποία απαιτεί σχέδιο, όραμα και τόλμη. Σε αυτήν την κατεύθυνση δεν έχετε κάνει απολύτως τίποτα.
      Είχατε δεσμευτεί –είναι δηλώσεις του προκατόχου σας- ότι θα είστε έτοιμοι σύντομα –μέχρι το τέλος του χρόνου λέγατε- να φέρετε τις προτάσεις σας για τις συνδέσεις και τις αποσυνδέσεις των προϊόντων και ακόμα τις περιμένουμε. Δεν έχετε κάνει καμία προετοιμασία ουσιαστική και σε βάθος για την Κοινή Αγροτική Πολιτική και η εφαρμογή της είναι πολύ σοβαρή υπόθεση. Αποδείξατε, αφού είστε τόσο κακοί διαχειριστές, πόσο μάλλον μπορεί να είστε ικανοί και έτοιμοι να αντιμετωπίσετε με πολιτική του μέλλοντος, το πρόβλημα του μέλλοντος της αγροτικής οικονομίας, που είναι πρόβλημα της υπαίθρου, που είναι πρόβλημα της Ελλάδος τελικά.
      Χάθηκε η εμπιστοσύνη. Δεν υπάρχει εμπιστοσύνη από τον αγροτικό κόσμο προς την πολιτική σας. Εμείς θα αγωνιστούμε να μην το πληρώσουν η Ελλάδα και οι αγρότες χειρότερα.
      Ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε και εμείς.
      Το λόγο έχει ο συνάδελφος κ. Δριβελέγκας.
       ΙΩΑΝΝΗΣ ΔΡΙΒΕΛΕΓΚΑΣ: Κυρία Πρόεδρε, κυρίες και κύριοι συνάδελφοι, οι αγρότες όλης της χώρας βρίσκονται σε απόγνωση, σε απελπισία. Δημιουργήσατε ελπίδες και προσδοκίες ότι θα ικανοποιήσετε όλα τα αιτήματα των αγροτών, ότι θα στηρίζατε το εισόδημά τους.  
      Προεκλογικά, κύριε Υπουργέ, η Νέα Δημοκρατία «όλα τα έσφαζε και όλα τα μαχαίρωνε» και να το αποτέλεσμα: Βγάλατε όλον τον κόσμο στο δρόμο. Δεν υπάρχει προηγούμενο τέτοιας κατάρρευσης του εισοδήματος. Κανένα προϊόν δεν έχει τιμή ίδια με πέρσι. Τα περισσότερα προϊόντα σαπίζουν στις αποθήκες ή στα χωράφια. Δεν υπάρχει ιστορικό προηγούμενο στη χώρα να έχουν φυτρώσει τα σιτάρια της καινούρια καλλιέργειας και η παλιά σοδειά να είναι απούλητη. Από τους χίλιους τετρακόσιους τόνους οι χίλιοι τόνοι περίπου είναι απούλητοι και αυτό οφείλεται στην πολιτική σας. Επιτρέψατε τις εισαγωγές πριν το θερισμό και έτσι ωφελήθηκαν τέσσερις-πέντε εταιρείες «δικών σας παιδιών». 
      Λέτε ότι υπάρχει υπερπαραγωγή. Μπορείτε να μας πείτε, κύριε Υπουργέ, τα στοιχεία της περσινής και της φετινής παραγωγής στη χώρα; Επειδή δεν τα λέτε αυτά, να σας τα πω εγώ. Εσείς ο ίδιος στις 18 Οκτωβρίου στο Συμβούλιο Υπουργών Γεωργίας στο Λουξεμβούργο καταθέσατε ότι φέτος η παραγωγή είναι χίλιοι τετρακόσιοι τόνοι, ενώ πέρυσι ήταν χίλιοι τριακόσιοι εξήντα επτά τόνοι. Αυτή είναι η υπερπαραγωγή; Το 3%; 
      Δικαιολογείστε ότι για τις εισαγωγές ευθύνεται ο πρόεδρος μας, γιατί το 2001 συναίνεσε στην απόφαση των Δεκαπέντε της Ευρωπαϊκής Ένωσης για προτιμησιακές σχέσεις τρίτων χωρών με την Ευρωπαϊκή Ένωση, όπως απαιτούσε ο ΠΟΕ. Αλλά το ίδιο δεν κάνατε εσείς –και καλώς το κάνατε- το καλοκαίρι με τον κ. Μολυβιάτη και τον κ. Τσιτουρίδη; 
      Αλλά αυτά μικρή σημασία έχουν για τους αγρότες. Το 2001 έγινε αυτή η συμφωνία. Τότε τα σιτάρια είχαν πρόβλημα; Το 2000, το 2003 είχαν πρόβλημα;  Πουλήθηκαν πέρσι με 62 δραχμές το κιλό. Φέτος επιτρέψατε εισαγωγές πριν το θερισμό. Και όταν έκαναν τη δουλειά τους οι μεγαλοεισαγωγείς, τα «δικά σας παιδιά», τότε σας έπιασε ο πόνος για τους αγρότες και διατάξατε τον Αύγουστο φυτοϋγεινονικούς ελέγχους. Αλλά ήταν πλέον πολύ αργά. 
      Και δεν φτάνει αυτό. Ενώ ήρθαν τα σιτάρια πολύ φθηνά, γύρω στις 25 δραχμές το κιλό, το ψωμί αυξήθηκε κατά 20 δραχμές το κιλό και δεν ωφελήθηκαν έτσι οι καταναλωτές, αλλά την πλήρωσαν και αυτοί. Μεταφέρατε εισόδημα από τους αγρότες στους λίγους, στα «δικά σας παιδιά», επαναλαμβάνω.
      Κύριε Πρόεδρε, δυο λόγια για το βαμβάκι. Αποδειχθήκατε ανίκανοι εκ του αποτελέσματος να διαχειριστείτε το βαμβάκι. Αφήσατε τα εκκοκκιστήρια ανεξέλεγκτα και μπήκε αέρας. Δώσατε εκατό με εκατόν σαράντα χιλιάδες στρέμματα παραπάνω και τώρα έρχεστε να πείτε ότι οι αγρότες έχουν κάνει υπερβάσεις. Δώσατε στη δημοσιότητα, μετά από ελέγχους –λέει- δεκαεπτάμισι χιλιάδων παραγωγών, ότι  αυτοί έχουν υπέρβαση. Και ποια ήταν η υπέρβαση; Ήταν διακόσια με τριακόσια τετραγωνικά περίπου ο καθένας. 
      Με αυτό που κάνετε, κύριε Υπουργέ, έχετε εξοργίσει τους αγρότες, γιατί τους εξευτελίζετε. Διαπομπεύετε και διασύρετε οικογένειες. Αυτό είναι ντροπή, κύριε Υπουργέ. Μία ερώτηση: Μπορείτε να πείτε στους αγρότες τι τιμή θα πάρουν στο τέλος της διαχειριστικής περιόδου; Μπορείτε να το πείτε σήμερα ενώπιον της Αντιπροσωπείας, για να σας δούμε αν λέτε την αλήθεια, όπως λέτε τι τιμή θα πάρουν αυτοί οι αγρότες στο τέλος του Μαΐου; Διότι ξέρουν ότι πέρυσι πήραν από 360 έως 380 και 314 πήραν πρόπερσι που λέτε ότι πέρσι είχε μικρή παραγωγή. 
      Κύριε Υπουργέ, η Κυβέρνηση σας και όλα τα στελέχη έλεγαν ή υπονοούσαν ότι οι αγρότες δικαιούνται όλα τα κιλά και όλα τα λεφτά. 
      Τώρα τι κάνουν οι αγρότες; Τώρα δεν παίρνουν τα λεφτά, αλλά τους μένουν και τα  κιλά, κύριε Υπουργέ. 
      (Χειροκροτήματα από την πτέρυγα του ΠΑΣΟΚ)
      Προσπαθείτε να ενοχοποιήσετε αθώους αγρότες, για να αθωώσετε την ένοχη πολιτική σας. Δυο πράγματα οφείλει να κάνει ο Πρωθυπουργός κ. Καραμανλής. Πρώτον, οφείλει να ζητήσει δημόσια συγγνώμη από τους αγρότες,  που τους είπε ψέματα και τους εξαπάτησε. Δεύτερον, να μην κρύβεται στα τσάϊ - πάρτι των γυναικών του Κολωνακίου και να μιλά σ’ αυτές για τους αγρότες, αλλά να τους δεχθεί άμεσα και να ασχοληθεί με τα προβλήματά τους όπως προεκλογικά υποσχόταν ότι θα δώσει λύσεις. 
      (Χειροκροτήματα από την πτέρυγα του ΠΑΣΟΚ)
      Άλλωστε ο Γραμματέας της Νέας Δημοκρατίας κ. Μεϊμαράκης ως αντιπολίτευση έλεγε ότι η Νέα Δημοκρατία είχε τις λύσεις αλλά δεν τις έλεγε για να μην τις αντιγράψει το ΠΑΣΟΚ. Τώρα που είστε Κυβέρνηση ξεδιπλώστε τις λύσεις. 
      (Χειροκροτήματα από την πτέρυγα του ΠΑΣΟΚ)
      Δώστε επιτέλους λύσεις στα προβλήματα των αγροτών που βρίσκονται στους δρόμους και πάψτε να κρύβεστε κύριε Υπουργέ. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΟΣ ( Άννα Μπενάκη - Ψαρούδα): Ο κ. Χατζημιχάλης έχει το λόγο. 
      ΦΩΤΗΣ ΧΑΤΖΗΜΙΧΑΛΗΣ: Κύριε Υπουργέ, αναγνωρίζουμε όλοι ότι η γεωργία βρίσκεται στη δίνη κοσμογονικών αλλαγών. Η Ευρωπαϊκή Ένωση προσπαθεί να αντιμετωπίσει το σκληρό ανταγωνισμό και τις εξελίξεις μέσα από την κοινή αγροτική πολιτική, που συμφωνήθηκε στη διάρκεια της επιτυχούς προεδρίας της Ευρωπαϊκής Ένωσης. Προσπαθούμε να δώσουμε διέξοδο. Όλες οι χώρες ετοιμάζονται και οι είκοσι επτά. Μόνον η Ελλάδα παραμένει απαθής και αδιάφορη. 
      Στο χρόνο που πέρασε έπρεπε η Ελλάδα να προετοιμαστεί. Έπρεπε οι αγρότες να ενημερωθούν. Έπρεπε οι υπηρεσίες του Υπουργείου Αγροτικής Ανάπτυξης και Τροφίμων να είναι ήδη καλύτερα οργανωμένες και έτοιμες. Τι ξέρουν σήμερα οι υπηρεσίες αλλά και οι παραγωγοί για την κοινή αγροτική πολιτική και τις αλλαγές που επιφέρει; Τι ξέρουν για την πολλαπλή συμμόρφωση, για τη δυναμική διαφοροποίηση, για τους κώδικες ορθής γεωργικής πρακτικής, πώς θα λειτουργήσει η αποσύνδεση της επιδότησης από την παραγωγή; 
      Είχατε δεσμευτεί για μία ακόμα φορά ότι θα φέρετε τις προτάσεις σας τον Ιούνιο. Τον Ιούνιο είπατε ότι θα τις φέρετε τον Οκτώβριο και ο Οκτώβριος έγινε Νοέμβριος. Πέρασαν οι μήνες, πέρασε ένας χρόνος διακυβέρνησης από τη Νέα Δημοκρατία, αλλά δεν είδαμε ακόμα τις προτάσεις σας. 
      Πήγατε να συζητήσετε τους εφαρμοστικούς κανονισμούς στις Βρυξέλλες. Παραλάβατε συμφωνία κοινής αγροτικής πολιτικής και διαλύσατε ό,τι έπρεπε να διαπραγματευτείτε. Αποδεχθήκατε τη σύνδεση της παραγωγής βάμβακος από το 2009 με τις χώρες της Αφρικής. Υπέγραψε ο κ. Τσιτουρίδης. Δεν υπέγραψε ο Ισπανός συνάδελφός του. Παραλάβατε τον καπνό, το επόμενο μεσογειακό προϊόν και υπογράψατε τη μείωση των επιδοτήσεων κατά 50% από το 2010 και όχι από το 2013 εξυπηρετώντας ποια συμφέροντα; Παραλάβατε ποσόστωση εκατόν είκοσι χιλιάδων τόνων αγελαδινού γάλακτος που ήταν επιτυχία της διαπραγματευτικής ικανότητας της κυβέρνησης του ΠΑΣΟΚ. Μοιράστηκαν το Φεβρουάριο από την κυβέρνηση του ΠΑΣΟΚ. Ακυρώσατε την απόφαση κατανομής στους παραγωγούς και είπατε ότι θα κάνετε την κατανομή αργότερα. 
      Τον Απρίλιο απαντήσατε σε ερώτηση στη Βουλή ότι εντός των ημερών πρόκειται να γίνει η κατανομή. Ακόμη δεν έχετε κάνει την κατανομή. Εκατόν είκοσι χιλιάδες τόνοι γάλακτος είναι χαμένοι για τη χώρα, είναι χαμένοι για το εισόδημα των παραγωγών, είναι εμπόδιο και επιβάρυνση στο ισοζύγιο. Κάποιοι, όμως, κέρδισαν. Ποιοι και γιατί; Απαντήστε αν μπορείτε. 
      Καταλάβαμε από τις προγραμματικές σας δηλώσεις ότι είστε μία Κυβέρνηση περιορισμένων οριζόντων. Μας πείσατε σ’ αυτό το διάστημα των δέκα μηνών ότι είστε μια Κυβέρνηση περιορισμένων δυνατοτήτων και περιορισμένων προσδοκιών. 
      Τώρα τελευταία προσπαθείτε να μας πείσετε ότι είστε και περιορισμένης ευθύνης. Για όλα τα δεινά της φετινής χρονιάς φταίει το ΠΑΣΟΚ. Αλλά επί των Κυβερνήσεων του ΠΑΣΟΚ δεν κατρακυλούσαν οι τιμές στα προϊόντα. Κατρακυλούσαν τα επιτόκια από το 24% που τα παραλάβαμε στο 5%.
      (Χειροκροτήματα από την πτέρυγα του ΠΑΣΟΚ)
      Λέτε ότι φταίει ο κακός κανονισμός. Αλλά ο κακός κανονισμός έδινε διαφορετικές τιμές πέρυσι, 100 δραχμές επιπλέον στο κιλό του βαμβακιού απ’ ότι δίνει φέτος. Λέτε ότι φταίνε οι υπάλληλοι του ΟΠΕΚΕΠΕ, αλλά παίρνουν εντολές από εσάς. Φταίνε οι Νομαρχιακές Αυτοδιοικήσεις αλλά η πλειοψηφία των Νομαρχών είναι κομματικά σας στελέχη. Φταίνε τέλος οι αγρότες. Φταίνε οι αγρότες γιατί πίστεψαν τις υποσχέσεις σας. Φταίνε οι αγρότες γιατί ακόμα και τώρα απαιτούν από εσάς την υλοποίηση των προγραμματικών σας δεσμεύσεων.
      Οδηγήσατε τον αγροτικό κόσμο σε κρίση. Με τεχνάσματα και με κραυγαλέα ψεύδη προσπαθείτε σήμερα να αποποιηθείτε των ευθυνών σας. Προσπαθείτε να διασπάσετε τους αγρότες, να τους συκοφαντήσετε, να στρέψετε τους Μακεδόνες βαμβακοπαραγωγούς εναντίον των Θεσσαλών, να στρέψετε τους παραγωγούς άλλων προϊόντων εναντίον των βαμβακοπαραγωγών, να στρέψετε το σύνολο της ελληνικής κοινωνίας ενάντια στους αγρότες. Και αυτό που κάνετε είναι καταστροφικό, κύριε Υπουργέ, γιατί οι αγρότες απαιτούν αυτά που υποσχεθήκατε.
      Είναι νωπές ακόμα οι προεκλογικές εξαγγελίες και στη θέση αυτών των προεκλογικών εξαγγελιών βλέπουν οι παραγωγοί μία καθημερινή σκληρή πραγματικότητα. Θυμούνται τα κολακευτικά λόγια των στελεχών της Νέας Δημοκρατίας πριν από τις εκλογές και τα συγκρίνουν με τις παγωμένες ανακοινώσεις του κ. Αντώναρου. Θυμούνται τον κ. Καραμανλή στα μπλόκα και τον συγκρίνουν με τις κλειστές πόρτες του Μαξίμου σήμερα. θυμούνται τις υποσχέσεις, ότι ο Πρωθυπουργός θα δίνει μάχες στις Βρυξέλλες και βλέπουμε σήμερα ότι όχι μόνο ο Πρωθυπουργός, όχι ο Υπουργός αλλά ούτε καν ο Υφυπουργός δεν πηγαίνει στις Βρυξέλλες για να συγκρουστεί και να διεκδικήσει.
      Δεν περιμένουν πια οι αγρότες, κύριε Υπουργέ, τίποτα πλέον από εσάς όπως διαμηνύουν στα μπλόκα. Περιμένουν από τον Πρωθυπουργό, δεν περιμένουν από εσάς…
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Είναι ανακρίβειες αυτά που λέτε, μην τα επαναλαμβάνετε.
      ΠΡΟΕΔΡΟΣ ( Άννα Μπενάκη - Ψαρούδα): Σας παρακαλώ πολύ, κύριε Υφυπουργέ, μην διακόπτετε. Δεν θέλω παρεμβάσεις.
      ΦΩΤΗΣ ΧΑΤΖΗΜΙΧΑΛΗΣ: Είμαι πολύ προσεκτικός, κύριε Υφυπουργέ.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Λέτε ανακρίβειες.
      ΠΡΟΕΔΡΟΣ ( Άννα Μπενάκη - Ψαρούδα): Σας παρακαλώ!
      ΦΩΤΗΣ ΧΑΤΖΗΜΙΧΑΛΗΣ: Είμαι υποχρεωμένος να μεταφέρω εδώ τις φωνές των αγροτών, αυτών των αγροτών που βρίσκονται στους δρόμους και αυτών που περιμένουν και διεκδικούν από εσάς.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Λέει κακόπιστες ανακρίβειες.
      ΠΡΟΕΔΡΟΣ ( Άννα Μπενάκη - Ψαρούδα): Κύριε Υφυπουργέ, μην με αναγκάσετε να πάρω μέτρα. Σας παρακαλώ πάρα πολύ! Συγκρατηθείτε και περιμένετε την ώρα σας.
      ΦΩΤΗΣ ΧΑΤΖΗΜΙΧΑΛΗΣ: Οι αγρότες λοιπόν που τους βλέπουμε σήμερα με τις φωτογραφίες του Πρωθυπουργού στα τρακτέρ…
      (Θόρυβος, διαμαρτυρίες από την πτέρυγα της Νέας Δημοκρατίας)
      ΠΡΟΕΔΡΟΣ ( Άννα Μπενάκη - Ψαρούδα): Κύριοι συνάδελφοι, σας παρακαλώ πολύ!
      Κύριε Χατζημιχάλη η ώρα σας τελείωσε καθώς είδατε. Βάλτε μία τελεία.
      ΦΩΤΗΣ ΧΑΤΖΗΜΙΧΑΛΗΣ: Δεν τελείωσε ακόμα, αλλά τελειώνει.
      ΠΡΟΕΔΡΟΣ ( Άννα Μπενάκη - Ψαρούδα): Τελείωσε προ πολλού η ώρα σας, τελειώνετε και εσείς.
      ΦΩΤΗΣ ΧΑΤΖΗΜΙΧΑΛΗΣ: Κλείνω, κυρία Πρόεδρε.
      Είμαι υποχρεωμένος, κύριε Υπουργέ, να μεταφέρω αυτά που οι αγρότες λένε σήμερα στους δρόμους και στα τηλεοπτικά κανάλια. Δεν περιμένουν από εσάς πλέον. Λυπάμαι πολύ που το λέω. Περιμένουν από τον Πρωθυπουργό που θα έδινε μάχες. Αλλά ο Πρωθυπουργός όταν βρίσκεται στο εξωτερικό, παραβρίσκεται και χαιρετίζει και όταν βρίσκεται στο εσωτερικό, παρακολουθεί και σχολιάζει.
      Πάρτε αποφάσεις επιτέλους! Οι αγρότες περιμένουν, η ελληνική κοινωνία περιμένει.
      (Χειροκροτήματα από την πτέρυγα του ΠΑΣΟΚ)
      Εάν δεν μπορείτε να δώσετε οικονομική λύση, τότε δώστε πολιτική λύση. Το δρόμο τον έδειξε ο κ. Χαρακόπουλος. Αλλάξτε πορεία γρήγορα τώρα πριν είναι αργά.
      (Χειροκροτήματα από την πτέρυγα του ΠΑΣΟΚ)
      (Θόρυβος από την πτέρυγα της Νέας Δημοκρατίας)
      ΠΡΟΕΔΡΟΣ ( Άννα Μπενάκη - Ψαρούδα): Το λόγο έχει ο Υπουργός Αγροτικής Ανάπτυξης, κ. Μπασιάκος.
      ΓΕΩΡΓΙΟΣ ΒΛΑΧΟΣ: Μην ψηφίζετε Πρόεδρο να πάμε σε εκλογές.
      ΠΡΟΕΔΡΟΣ ( Άννα Μπενάκη - Ψαρούδα): Κύριε Βλάχο, σας παρακαλώ! Επιτέλους, τάξη σ’ αυτή την Αίθουσα από όλες τις πλευρές. 
      ΓΕΩΡΓΙΟΣ ΒΛΑΧΟΣ: Μας ακούει και ο κόσμος.
      ΠΡΟΕΔΡΟΣ ( Άννα Μπενάκη - Ψαρούδα): Βεβαίως και σας ακούει ο κόσμος και πρέπει να το λαμβάνετε σοβαρά υπ’ όψιν αυτό. Δεν είναι θέαμα Βουλής.
      Ορίστε, κύριε Υπουργέ, έχετε το λόγο.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Κύριοι συνάδελφοι, θέλω πραγματικά να ευχαριστήσω τον Πρόεδρο του ΠΑΣΟΚ διότι βρήκαμε τη λύση στο αγροτικό πρόβλημα. Πραγματικά είμαι συγκλονισμένος από την πρότασή του να συστήσουμε την Επιτροπή Περιβαλλοντικής Προστασίας της Βουλής που είναι η μόνη πρόταση για να επιλυθεί το μεγάλο πρόβλημα της ελληνικής γεωργίας.
      ΕΥΑΓΓΕΛΟΣ ΠΑΠΑΧΡΗΣΤΟΣ: Αυτό καταλάβατε;
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Η μόνη πρόταση, κύριοι συνάδελφοι, που ακούστηκε στο μονόλογο του κ. Παπανδρέου που δεν τον διακόψαμε, τον σεβαστήκαμε, ήταν να συστήσουμε ομάδα περιβαλλοντικής προστασίας της Βουλής, η οποία είχε ήδη δρομολογηθεί με πρωτοβουλία Βουλευτών της Νέας Δημοκρατίας.
      Αυτή είναι η κοροϊδία. 
      Και βέβαια θα πρέπει να τον συγχαρώ και για ένα άλλο θετικό που κάνει ο κ. Παπανδρέου, ότι στα πλαίσια μιας αυτοκριτικού χαρακτήρα επίσκεψης στη Λάρισα, έχει την ευκαιρία να απολογηθεί για τα λάθη και τις παραλείψεις της τελευταίας δεκαετίας, που έχουν οδηγήσει τον αγροτικό τομέα στη σημερινή δεινή κρίση.
      (Χειροκροτήματα από την πτέρυγα της Νέας Δημοκρατίας)
      Θα πρέπει να απολογηθεί ο κ. Παπανδρέου μεταξύ άλλων γιατί υπέγραψε τους κανονισμούς με τους οποίους καταργήθηκε κάθε δασμολογικός περιορισμός εισαγωγής προϊόντων ακόμη και από την Ουκρανία, που είπατε κύριοι συνάδελφοι. Διότι με βάση συγκεκριμένο κανονισμό που έχει υπογράψει ο κ. Παπανδρέου -μεταξύ άλλων κανονισμών που είχε υπογράψει η προηγούμενη κυβέρνηση- επιτρέπεται η εισαγωγή προϊόντων χωρίς δασμούς. Και αυτός είναι ένας βασικός λόγος για τον οποίο αντιμετωπίζουμε κρίση σε ορισμένα προϊόντα τα οποία εσείς επικαλείστε.
      ΙΩΑΝΝΗΣ ΔΡΙΒΕΛΕΓΚΑΣ: Πότε έγινε αυτό;
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Θα σας πω συγκεκριμένα και θα καταθέσω στα Πρακτικά ημερομηνίες και υπογραφές και συμβάσεις.
      ΠΡΟΕΔΡΟΣ (Άννα Μπενάκη-Ψαρούδα): Κύριε Υπουργέ, θα σας παρακαλούσα να μην απαντάτε στις παρεμβάσεις. Οι παρεμβάσεις ούτε φαίνονται, ούτε ακούγονται. Και έτσι όπως γίνονται δεν μπορούν να καταγραφούν. Εσείς φαίνεστε και σας παρακαλώ να μη σταματάτε, αλλά να προχωράτε στο λόγο σας.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Θέλω, κυρία Πρόεδρε, να επισημάνω εξ αρχής ότι η επερώτηση αυτή σήμερα δεν έχει κανένα αντικείμενο, κανένα περιεχόμενο, κανένα αποτέλεσμα. Η επερώτηση αυτή η οποία κατατέθηκε στη Βουλή το Νοέμβριο, αναφέρεται μόνο σε θέματα προσαρμογής μας στη νέα Κοινή Αγροτική Πολιτική. Δεν υπήρχε η ευαισθησία από τους Βουλευτές του ΠΑΣΟΚ να κάνουν έστω και μία αναφορά στα προβλήματα που αναφέρουν σήμερα. Ίσως γιατί τα είχαν υποτιμήσει, ίσως γιατί δεν είχαν το θάρρος να τα αναφέρουν αφού πολλά απ’ αυτά ανάγονται σε δικούς τους κανονισμούς, στη δική τους περίοδο, στη δική τους διαχείριση. 
      Πάντως πρέπει να επισημάνω, για τους Βουλευτές που δεν έχουν γνώση της επερώτησης, ότι δεν υπάρχει τίποτα άλλο σ’ αυτήν την επερώτηση πέραν αόριστων επισημάνσεων για δήθεν παραλείψεις της Κυβέρνησης σε θέματα προετοιμασίας της χώρας για τη νέα Κοινή Αγροτική Πολιτική
      Η επερώτηση θέτει δύο σημαντικά ζητήματα. Θα ξεκινήσω απ’ αυτά και θα αναφερθώ σε ό,τι άλλο έχει λεχθεί στην Αίθουσα. Πρώτα απ’ όλα αναφέρεται στην ανάγκη να υπάρξει προετοιμασία για τα μέτρα που θα ισχύσουν ή ισχύουν από την 1η Ιανουαρίου 2005. 
      Η κοινή υπουργική απόφαση που προβλέπεται και η οποία είναι αποτέλεσμα πολύωρων συσκέψεων με φορείς, ανταλλαγής απόψεων με ειδικούς, έχει ήδη δημοσιευθεί στην Εφημερίδα της Κυβερνήσεως με ημερομηνία 24 Δεκεμβρίου. Άρα το ένα μέρος της επερώτησης είναι άνευ αντικειμένου.
      Θέλω δε να τονίσω ότι με απόφαση που ελήφθη στο Συμβούλιο Υπουργών Γεωργίας το Δεκέμβριο με πρωτοβουλία και της χώρας μας, επετεύχθη να υπάρξει χαλαρότατη εφαρμογή των μέτρων για τα πρώτα δύο ή τρία χρόνια ώστε να προσαρμοστούμε πολύ πιο ομαλά στη νέα περίοδο εφαρμογής μέτρων τόσο στην πολλαπλή συμμόρφωση όσο και στη δυναμική διαφοροποίηση. Το λέω αυτό γιατί αυτά τα μέτρα και αυτές οι αρχές είχαν κριθεί και είχαν αποφασιστεί από τη δική σας κυβέρνηση. Και ήρθε αυτή η Κυβέρνηση να μαζέψει τα αμάζευτα και να επιτύχει τη χαλαρή εφαρμογή των μέτρων που θα οδηγούσαν με βεβαιότητα στην περικοπή επιδοτήσεων.
      Το δεύτερο θέμα που θίγει η επερώτηση -και θα κάνω απλώς ένα μικρό σχόλιο και θα κριθούμε όλοι από αυτά που λέμε- είναι ότι ο λόγος για τον οποίο δεν έχει αποφασιστεί ακόμη η ελληνική θέση -που σύμφωνα με τον Κανονισμό υπάρχει περιθώριο να κατατεθεί μέχρι τον Ιούλιο φέτος- είναι πως πολλοί φορείς μεταξύ των οποίων και η ΠΑΣΕΓΕΣ, μας ζητούν επιμόνως να αναβάλουμε τη δημοσιοποίηση της δικής μας θέσης για να είμαστε καλύτερα προετοιμασμένοι. 
      Η χθεσινή σύσκεψη της ΠΑΣΕΓΕΣ έφερε το εξής αποτέλεσμα που δημοσιοποιήθηκε νομίζω: δώστε μας ένα μήνα παράταση για να σας πούμε την άποψή μας επί του θέματος. 
      Δεν μπορεί, λοιπόν, η Κυβέρνηση, πιεζόμενη δεν ξέρω για ποιο λόγο από σας, να καταθέσει άμεσα την εθνική θέση για το ζήτημα της αποδέσμευσης και της σύνδεσης των επιδοτήσεων, να προτρέχει και να μην αφουγκραστεί ανησυχίες,  προβληματισμούς και απόψεις αφού είναι βέβαιο ότι τόσο το Κόμμα σας όσο και πολλοί άλλοι φορείς αντιφάσκουν μεταξύ τους και από μήνα σε μήνα αλλάζουν θέση.
      Αρκεί να επισημάνω ότι το 	ΠΑΣΟΚ προεκλογικά μιλούσε για μερική αποσύνδεση και σήμερα ακούσαμε έναν Βουλευτή του ΠΑΣΟΚ να μιλάει από τους Βήματος αυτού για πλήρη αποσύνδεση. 
      Ειδικά δε η ΠΑΣΕΓΕΣ που είναι η κορυφαία συνεταιριστική οργάνωση των αγροτών έχει εκφράσει κατά καιρούς τρεις ή τέσσερις θέσεις. Αναφερόταν σε σύνδεση 20% και αποσύνδεση 80% για το λάδι, αργότερα ήρθε στην ολική αποσύνδεση και οι χθεσινές θέσεις μιλούν για αποσύνδεση 60%. Μας ζητάει δε μία παράταση ενός μηνός. Να μας καταθέσει μία τεκμηριωμένη πρόταση, ώστε να λάβουμε υπ’ όψιν και αυτήν την πρόταση της κορυφαίας, επαναλαμβάνω, συνεταιριστικής οργάνωσης, όπως και δεκάδων άλλων οργανώσεων με τις οποίες έχουμε συνεργαστεί και ανταλλάσσουμε σε καθημερινή βάση απόψεις και να καταθέσουμε την πρότασή μας. 
      Άρα δεν είναι υπερημερία της Κυβέρνησης, δεν είναι καθυστέρηση της Κυβέρνησης, αλλά συνειδητή επιλογή να ακούσουμε και να αφουγκραστούμε το σύνολο των φορέων, ακόμη και το Κόμμα σας. Όταν καταλήξετε κάπου, να μας πείτε να το συνεκτιμήσουμε για να λάβουμε τη θέση που αρμόζει για το συμφέρον των αγροτών. 
      Ας έρθουμε τώρα στα θέματα τα οποία αναλύθηκαν και διογκώθηκαν. Πρώτα απ’ όλα, κύριοι συνάδελφοι, και κυρίως συνάδελφοι από περιοχές που δεν είναι αγροτικές, αλλά από αστικά κέντρα, θέλω να τονίσω ότι το σύνολο των κοινοτικών κανονισμών που εφαρμόζουν σήμερα έχουν εγκριθεί από την προηγούμενη κυβέρνηση. Καλώς ή κακώς καμία άλλη κοινοτική ρύθμιση δεν εφαρμόζεται σήμερα. 
      Οι κοινοτικές ρυθμίσεις πολύ μεγάλης σημασίας οι οποίες εκρίθησαν επί των ημερών μας και ήταν αποτέλεσμα της αποφασιστικού χαρακτήρα και πολύ αποτελεσματικής παρέμβασης του Πρωθυπουργού κ. Καραμανλή ως νέου Πρωθυπουργού στο πρώτο Συμβούλιο Κορυφής του Μαρτίου, η οποία εν συνεχεία αποτέλεσε τη βάση για να στηρίξουμε μία διαπραγματευτική θέση και να επιτύχουμε τις πολύ θετικές ρυθμίσεις των προϊόντων βαμβακιού, λαδιού και καπνού τον Απρίλιο, αυτές, λοιπόν, οι ρυθμίσεις θα ισχύσουν καλώς ή κακώς από το 2006. 
      Ήταν στη βάση προετοιμασίας της δικής σας Κυβέρνησης, ήταν στη βάση δικών σας δεσμεύσεων που ευτυχώς είχαμε την ευκαιρία λόγω και της παρέμβασης του Πρωθυπουργού να τη βελτιώσουμε σημαντικά, αποκομίζοντας ειδικά για το βαμβάκι, μια και αυτό είναι θέμα των ημερών, 65.000.000 ευρώ πρόσθετα ετησίως για τους αγρότες μας, κάτι το οποίο είχατε απεμπολήσει με τις διαπραγματεύσεις σας της εποχής εκείνης. 
      Με την ευκαιρία αυτή, πρέπει να τονίσω ότι στην πρακτική του κ. Σημίτη, ο οποίος αρνούνταν κατηγορηματικά τη  δυνατότητα να παρίστατο στο Συμβούλιο Κορυφής -όπως το έκανε βαρύγδουπα και στη Χαλκιδική- και να στηρίζει τα αγροτικά προϊόντα, λέγοντας ότι δεν μπορεί στο Συμβούλιο Κορυφής να θέτουμε θέματα για εσπεριδοειδή, για πορτοκάλια, για ροδάκινα και όλα τα άλλα -αυτή είναι η δήλωση του κ. Σημίτη καταγεγραμμένη δύο μέρες πριν πάει στο Συμβούλιο Κορυφής της Χαλκιδικής- σ’ αυτήν την πρακτική ετών του κ.  Σημίτη που απέφευγε να παρίσταται και να δίνει μάχες, είχαμε την πρακτική του κ. Καραμανλή που στο πρώτο Συμβούλιο Κορυφής, όταν πράγματι είχε την ευκαιρία να θέσει τα σοβαρά ζητήματα, έθεσε το ζήτημα των τριών μεσογειακών προϊόντων. 
      (Χειροκροτήματα από την πτέρυγα της Νέας Δημοκρατίας)
      Και δεν υπάρχει, κύριοι συνάδελφοι και κύριε Χατζημιχάλη, που λασπολογείτε και ψεύδεστε δυστυχώς, ούτε ένα Συμβούλιο στο οποίο να μην έχει παραστεί ένας από την πολιτική ηγεσία του Υπουργείου Αγροτικής Ανάπτυξης. Σας το λέω αυτό γιατί βγήκατε επανειλημμένως και το λέτε, δημιουργώντας κλίμα και εντυπώσεις. 
      Τη Δευτέρα το πρωί που μας πέρασε, τα θέματα που συζητούντο στο Συμβούλιο Υπουργών Γεωργίας δεν ήταν τόσο σημαντικά ώστε να χρειάζεται η παρουσία Υπουργού. Εκπροσώπησε τη χώρα επάξια ο Υφυπουργός κ. Κοντός και ο Γενικός Γραμματέας κ. Αυγουλάς και έθεσαν και το ζήτημα των τιμών των προϊόντων, όπως είχα κάνει και εγώ προ διμήνου σε αντίστοιχο Συμβούλιο στα διάφορα, όπου δεν λαμβάνονται αποφάσεις. 
      Και θέλω να σας πω ότι εκείνη την ημέρα είχα καλέσει τους αγρότες να καταθέσουν στο Υπουργείο οποιαδήποτε πρόταση είναι συμβατή προς τους κοινοτικούς κανονισμούς για να επιλύσουμε το πρόβλημα του βαμβακιού ή οποιοδήποτε άλλο πρόβλημα μας ετίθετο. 
      Κατηγόρησε ο κ. Αργύρης την άποψή μας και επέκρινε την τακτική μας που συνίσταται στο να αναφερόμαστε στο αγροτικό εισόδημα. Εδώ υπάρχουν τρία στοιχεία. Ή θα πάρουμε το εισόδημα ή θα πάρουμε τις τιμές ή θα πάρουμε την παραγωγή. Εγώ, λοιπόν, σας δηλώνω ότι θεωρώ ως κρίσιμο μέγεθος το εισόδημα. Ούτε τις τιμές ούτε την παραγωγή, διότι δεν σημαίνει ότι η τιμή διαμορφώνει το εισόδημα. Η τιμή είναι ένας παράγων, η παραγωγή είναι ο άλλος και ο τρίτος παράγων είναι το κόστος. 
      Το μόνο στοιχείο που συνθέτει όλα αυτά  είναι το αγροτικό εισόδημα. Και όσο και αν σας φαίνεται περίεργο, όσο και να αντιδράτε με αυτήν την αναφορά που θα κάνω, θα σας πω ότι τα στοιχεία της EUROSTAT τα οποία φαντάζομαι ότι αποδέχεστε επιβεβαιώνουν αυτό που λέμε, ότι δηλαδή φέτος, το 2004, το αγροτικό εισόδημα στη χώρα ανά μονάδα εργασίας αυξήθηκε κατά 2,8% έναντι 0,8% των δεκαπέντε παλαιών μελών της Ευρωπαϊκής Ένωσης. Αν θέλετε, διαψεύστε το. Όμως, αυτό είναι. 
      ΕΥΑΓΓΕΛΟΣ ΑΡΓΥΡΗΣ: Τίνος είναι τα στοιχεία; 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Της EUROSTAT είναι, κύριε Αργύρη. Λυπάμαι για την άγνοιά σας. Η αύξηση στην Ελλάδα είναι 2,8% και 0,8% στις δεκαπέντε παλαιές χώρες.  
      ΕΥΑΓΓΕΛΟΣ ΑΡΓΥΡΗΣ: Αυτά είναι στοιχεία που δώσατε εσείς και όχι η EUROSTAT. 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Όχι, όχι. Είναι τα στοιχεία τιμών με τα οποία....
      ΠΡΟΕΔΡΟΣ (Άννα Μπενάκη-Ψαρούδα): Δεν γίνεται διάλογος, κύριε συνάδελφε. 
      Κύριε Υπουργέ, μην απαντάτε. Τα λέει για τον εαυτόν του ο κ. Αργύρης. Παρακαλώ συνεχίστε. 
      ΕΥΑΓΓΕΛΟΣ ΑΡΓΥΡΗΣ: Επιτρέπετε, κύριε Υπουργέ, μία διακοπή; 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Όχι, κύριε συνάδελφε.
      ΕΥΑΓΓΕΛΟΣ ΑΡΓΥΡΗΣ: Όμως, εγώ επέτρεπα στον κύριο Υπουργό να κάνει διακοπές, όταν έκανε επερωτήσεις. 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Όπως ανέφερα και πριν, αναφέρομαι σε τέσσερις συγκεκριμένες ημερομηνίες υπογραφής συγκεκριμένων δεσμεύσεων στην Ευρωπαϊκή Ένωση και στα πλαίσια διμερών σχέσεων της Κυβέρνησής σας και συγκεκριμένα του Υπουργού Εξωτερικών τότε κ. Παπανδρέου για τη διευκόλυνση αθρόων εισαγωγών αγροτικών προϊόντων από τρίτες χώρες. 
      Το 2001 κανονισμός 2007 με την Αλβανία, τη Βοσνία, την Ερζεγοβίνη, την Κροατία και τη Σλοβενία.
      Το 2003 με τη Ρουμανία και τη Βουλγαρία. Σιτηρά, αραβόσιτος σε χώρες απ’ όπου λέτε ότι κάναμε εισαγωγή. 
      Το 1997 απόφαση Συμβουλίου με τη Ρωσία. 
      Το 1998 απόφαση Συμβουλίου με την Ουκρανία για τα σιτηρά. 
      Με βάση, λοιπόν, αυτούς τους κανονισμούς ενθαρρύνονται οι εισαγωγές. Είναι αυτονόητο. Εσείς δώσατε αυτήν την ευκαιρία. Φταίει η Κυβέρνηση της Νέας Δημοκρατίας που δεν καταγγέλλει συμβάσεις που βαρύγδουπα, για άλλους λόγους, είχατε υπογράψει τη δική σας εποχή; 
      Οι συνάδελφοι έκαναν μεγάλο θέμα ότι δήθεν δώσαμε άδεια εισαγωγής στην κρίσιμη περίοδο προ της συγκομιδής. Για να πάρετε λίγο τα στοιχεία και να σιωπάτε, όταν δεν έχετε καθόλου δίκιο. 
      Σκληρό σιτάρι, κύριοι συνάδελφοι. Το πρώτο εξάμηνο του 2003 στο οποίο αναφέρεστε, δηλαδή στην περίοδο προ της συγκομιδής. Το 2003, λοιπόν, είχαμε εισαγωγή τετρακόσιους ενενήντα επτά χιλιάδες τόνους. Το 2004 την ίδια περίοδο, δηλαδή το πρώτο εξάμηνο είχαμε τριακόσιους έντεκα χιλιάδες τόνους. Τουλάχιστον να μην ψεύδεστε. Αραβόσιτος. Το πρώτο εξάμηνο του 2003 είχαμε διακόσιους εξήντα τέσσερις χιλιάδες τόνους. Το πρώτο εξάμηνο του 2004 είχαμε διακόσιους τριάντα πέντε χιλιάδες  τόνους. 
      Καπνός. Την πρώτη περίοδο είχαμε είκοσι έναν χιλιάδες τόνους και δεκαοκτώ χιλιάδες τόνους την άλλη. Αμπελουργικά, στα οποία είχαμε πρόβλημα φέτος. Ξέρετε την τελευταία τριετία 2000 – 2003, δηλαδή στη δική σας τριετία, ποια εξέλιξη είχαμε στις εξαγωγές και στις εισαγωγές; Είχαμε μείωση των εξαγωγών κατά 18% και είχαμε αύξηση των εισαγωγών κατά 13,1%, κύριοι συνάδελφοι. 
      Αυτά είναι τα προβλήματα. Από εδώ προέκυψε η σημερινή κρίση. Τα τεράστια αποθέματα της τελευταίας τριετίας. Οι αθρόες εισαγωγές που ως βάση είχαν τους κανονισμούς σας και ιδού τα αποτελέσματα! 
      Βέβαια, όταν η τιμή ... 
      ΕΥΑΓΓΕΛΟΣ ΑΡΓΥΡΗΣ: Για ποιο σιτάρι μιλάτε, κύριε Υπουργέ; Για το μαλακό; Γι’ αυτό που είναι πουλημένο; 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Μιλάω για το σκληρό σιτάρι, κύριοι συνάδελφοι. Γιατί το μαλακό σιτάρι, κύριε συνάδελφε, είχε πέσει η παραγωγή στους διακόσιους ογδόντα δύο χιλιάδες τόνους πέρσι και φέτος είχε τριακόσιους σαράντα έναν χιλιάδες τόνους και απορροφήθηκε.
      ΕΥΑΓΓΕΛΟΣ ΑΡΓΥΡΗΣ: Για το σκληρό να μας πείτε! 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Για το σκληρό σας τα είπα. 
      ΕΥΑΓΓΕΛΟΣ ΑΡΓΥΡΗΣ: Τι μας είπατε; 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Σε σχέση με την πατάτα για τα προβλήματα των αποθεμάτων έχω να σας πω ότι τα αποθέματα πέρσι ήταν μεγαλύτερα από τα φετινά. Άρα θέλω να τονίσω και να καταλήξω ότι μη θίγετε θέματα για τα οποία είστε αποκλειστικά εσείς υπεύθυνοι. 
      Σύμμαχος στις θέσεις μου και στην επιχειρηματολογία μου έρχεται ανέλπιστα η κ. Μπατζελή με το χθεσινό δελτίο τύπου της. Σε μία ερώτησή της προς την Ευρωπαϊκή Ένωση λέει επί λέξει τα εξής: «Τη δυσμενή εμπορική κατάσταση της αγοράς των αγροτικών προϊόντων που εκτός της πιθανής αυξημένης παραγωγής επηρεάζεται σημαντικά και από την εφαρμογή των διμερών εμπορικών συμφωνιών –αναφέρεται στις συμφωνίες του κ. Παπανδρέου- των προενταξιακών συμφωνιών κ.ο.κ.» 
      ΙΩΑΝΝΗΣ ΔΡΙΒΕΛΕΓΚΑΣ: Πότε έγινε;
      ΕΥΑΓΓΕΛΟΣ ΜΠΑΣΙΑΚΟΣ ( Υπουργός Αγροτικής Ανάπτυξης και Τροφίμων): Αυτά λέει η κ. Μπατζελή στις 25 Ιανουαρίου. Διδαχθείτε από το κείμενό της. Εγώ λέω αυτά που λέει η κ. Μπατζελή. 
      ΙΩΑΝΝΗΣ ΔΡΙΒΕΛΕΓΚΑΣ: Πότε έγινε αυτό; Το 2001…
      ΕΥΑΓΓΕΛΟΣ ΜΠΑΣΙΑΚΟΣ (Υφυπουργός Αγροτικής Ανάπτυξης και Τροφίμων): Οι συμφωνίες από το 2000 μέχρι το 2003 και η εφαρμογή τους οδήγησαν στη σημερινή κρίση, τουλάχιστον της αδυναμίας διάθεσης προϊόντων.
      ΕΥΑΓΓΕΛΟΣ ΑΡΓΥΡΗΣ: Εσείς, κύριε Υπουργέ…
      ΕΥΑΓΓΕΛΟΣ ΜΠΑΣΙΑΚΟΣ (Υφυπουργός Αγροτικής Ανάπτυξης και Τροφίμων): Και βέβαια, πρέπει να τονίσω ότι για πρώτη φορά φέτος, λόγω των πολύ αυστηρών μέτρων φυτοϋγειονομικού χαρακτήρα, που έλαβε η Κυβέρνηση, είχαμε αφ’ ενός παρεμπόδιση της εισαγωγής συγκεκριμένων φορτίων. Και έχω δημοσιοποιήσει κατά καιρούς –δεν θέλω να κουράσω το Σώμα- μια σειρά περιπτώσεων, που έχουμε στείλει φορτία έξω, πράγμα που δεν έχετε κάνει ποτέ.
      Το αποτέλεσμα ήταν να μας κάνει καταγγελία ο κ. Δελατόλας –αναφέρομαι σε συγκεκριμένο, υπαρκτό περιστατικό- ο Πρόεδρος των Εισαγωγέων Σιτηρών, με αρθρογραφία, γιατί παρεμποδίζονταν οι εισαγωγές του. Ο κ. Δελατόλας! Και να γίνονται παρεμβάσεις από τον Πρέσβη της Ρωσίας ή από τον Πρέσβη του Καναδά ή να μας γίνεται αυστηρή παρατήρηση από την Ευρωπαϊκή Ένωση ότι καταστρατηγούμε δικές σας ρυθμίσεις και παρεμποδίζουμε τις εισαγωγές. Αυτή είναι η αλήθεια. Αυτή είναι η πραγματικότητα. Πάρτε τα στοιχεία και τουλάχιστον μην εκτίθεστε, μην εκτίθεστε περισσότερο.
      Θέλω δε να πω ότι έχουν εξαντληθεί όλα τα μέτρα που προβλέπονται για την παρεμπόδιση των εισαγωγών. Και δεν νομίζω ότι κανείς από εσάς μπορεί να μας συστήσει οποιοδήποτε μέτρο –αν και παρακαλώ να το κάνετε αυτό μέχρι τέλους της συζητήσεως- για το τι μπορεί να κάνει μια κυβέρνηση αφενός για να παρεμποδίσει τις εισαγωγές και αφετέρου να διευκολύνει και να ενισχύσει τις τιμές των προϊόντων.
      ΑΝΑΣΤΑΣΙΟΣ ΚΑΡΑΜΑΡΙΟΣ: Υπάρχουν και συμβάσεις.
      ΕΥΑΓΓΕΛΟΣ ΜΠΑΣΙΑΚΟΣ (Υφυπουργός Αγροτικής Ανάπτυξης και Τροφίμων): Διότι προφανώς δεν ζητάτε εσείς, που κυβερνήσατε τα τελευταία ένδεκα χρόνια τη χώρα, να γίνει το κράτος έμπορος, φαντάζομαι. Δεν το κάνατε ποτέ. Τώρα, από την εύκολη θέση της Αξιωματικής Αντιπολίτευσης μπορείτε να πετάτε «πυροτεχνήματα», για να ακούει ο κόσμος. Πότε το κάνατε εσείς; Τι κάνατε εσείς και δεν κάναμε εμείς στα σταφύλια, στα στάρια, στο ρύζι, σε οποιοδήποτε προϊόν; Τι κάνατε εσείς και δεν κάναμε εμείς; Να μας το υποδείξετε.
      ΦΩΤΗΣ ΧΑΤΖΗΜΙΧΑΛΗΣ: Πετύχαμε καλύτερες τιμές, κύριε Υπουργέ.
      ΕΥΑΓΓΕΛΟΣ ΜΠΑΣΙΑΚΟΣ (Υφυπουργός Αγροτικής Ανάπτυξης και Τροφίμων): Οι καλύτερες τιμές που υπάρχουν σε ορισμένα προϊόντα, ορισμένες περιόδους χρονικές, οφείλονται στη διαδικασία προσφοράς και ζήτησης. Και να σας πω και κάτι άλλο, κύριοι συνάδελφοι; Να σας πω κάτι πολύ απλό, το οποίο και το παιδάκι του Δημοτικού Σχολείου καταλαβαίνει και απορώ γιατί δεν το καταλαβαίνετε εσείς. Για να εισαχθεί ένα προϊόν από άλλη χώρα, είτε της Ευρωπαϊκής Ένωσης είτε τρίτη χώρα, προφανώς είναι προϊόν φτηνότερο κι απ’ το δικό μας. Δεν θα γίνονταν εισαγωγές διαφορετικά.
      Άρα έχουμε μια διεθνή κρίση τιμών, λόγω υπερπαραγωγής –διεθνώς, είναι βέβαιο αυτό- η οποία οδηγεί σε εισαγωγές προϊόντων και στη χώρα μας, όπως και σε άλλες χώρες. Και η Ιταλία έχει το ίδιο πρόβλημα και η Γαλλία έχει το ίδιο πρόβλημα και η Ισπανία έχει το ίδιο πρόβλημα. Και δεν έχουν βρει κανένα μαγικό τρόπο αντιμετώπισης, πέραν όσων μέτρων, στα όρια της νομιμότητας, εφαρμόζουμε, με τις καταγγελίες και τις παρεμβάσεις και τις διαμαρτυρίες όλων των φορέων που εμπλέκονται. Αυτή είναι η πραγματικότητα.
      Επομένως, μην παραπληροφορείτε, διότι –επαναλαμβάνω- επιβεβαιώνετε αυτό που λέω, ότι αλλού οι τιμές είναι ακόμη χαμηλότερες και από τις δικές μας, αφού αυτός είναι ο λόγος, για τον οποίο εισάγονται στη χώρα μας. Δεν θα εισάγονταν αλλιώς. Τι να κάνουμε;
      Και μιλάτε εσείς, που διαμορφώσατε ένα εκρηκτικών διαστάσεων ύψος στο έλλειμμα του εμπορικού ισοζυγίου αγροτικών προϊόντων, που το φτάσατε στο 670.000.000.000 το 2003! Εσείς μιλάτε! Εσείς έχετε δημιουργήσει τα προβλήματα. Και ενώ το πρόβλημα ήταν υπαρκτό, δεν κάνατε τίποτα, που να βελτιώσει τις υποδομές και τις προϋποθέσεις για την ανταγωνιστικότητα της ελληνικής γεωργίας.
      Και έρχομαι τώρα στο τι κάναμε. Φέτος είμαστε περήφανοι, κύριοι συνάδελφοι, γιατί για πρώτη φορά κατεβλήθησαν τόσο γρήγορα τόσο πολλές επιδοτήσεις. Τα συγκριτικά στοιχεία είναι καταλυτικά. Λυπάμαι, όμως, γιατί διαφωνείτε με έναν θεσμό που επινοήσαμε, του να δίδεται δάνειο συμβατό με τα κοινοτικά, κύριε Αργύρη, και όχι ασύμβατο…
      ΕΥΑΓΓΕΛΟΣ ΑΡΓΥΡΗΣ: Να τα πείτε στην Κοινότητα αυτά.
      ΕΥΑΓΓΕΛΟΣ ΜΠΑΣΙΑΚΟΣ (Υφυπουργός Αγροτικής Ανάπτυξης και Τροφίμων): … του να δίνουμε δάνειο, συμψηφίζοντας το ποσό αυτό όμως με τις επιδοτήσεις που δικαιούνται οι αγρότες, αλλά θα τις έπαιρναν πολύ αργότερα, και προσπαθώντας να διευκολύνουμε τους αγρότες και προσπαθώντας να επιλύσουμε προβλήματα, που χρόνιζαν επί των ημερών σας, δώσαμε πολύ περισσότερες επιδοτήσεις σε πολύ συντομότερο χρονικό διάστημα.
      Ενδεικτικά θα σας πω ότι ακόμη και σήμερα, που έπρεπε να έχουν δοθεί όλες οι επιδοτήσεις και επί ημερών σας –τελειώνει ο Γενάρης- έχουμε 15% παραπάνω στο λάδι. Και εδώ εμπλέκονται οι ενώσεις, εμπλέκονται οι νομαρχίες, να στείλουν σωστά χαρτιά.
      Και δεν κάνατε τίποτα. Δεν υπήρχε ελαιοκομικό μητρώο επί των ημερών σας. Τίποτα δεν υπήρχε. Και κάναμε απόφαση να παρακαμφθεί το μητρώο, γιατί ήσασταν ανίκανοι. Δηλώνουν, όμως, στην Ευρωπαϊκή Ένωση ότι από τον Οκτώβριο του 2003 είναι πανέτοιμο το μητρώο. Και ψεύδεστε! Και πάμε να τα «μαζέψουμε», μπας και γλιτώσουμε κανένα πρόστιμο, από τα εκατοντάδες δισεκατομμύρια πρόστιμα που πληρώνει η χώρα, λόγω της ανικανότητάς σας και του λαϊκισμού σας. Αυτή είναι η πραγματικότητα.
      Κύριοι συνάδελφοι, μας ήρθε μπουγιουρντί 35.000.000.000 για το βαμβάκι των τελευταίων τριών ετών. 35.000.000.000 δισεκατομμύρια! Και υπάρχουν πολλά άλλα πολύ υψηλά ποσά κοινοτικών καταλογισμών για τις περιόδους του ΠΑΣΟΚ, τις περιόδους διακυβέρνησής του, τα οποία εμείς προσπαθούμε να πληρώσουμε.
      Το ίδιο συμβαίνει και με τον ΕΛΓΑ, που χρωστούσατε τριών-τεσσάρων ετών αποζημιώσεις και τα πληρώνουμε εμείς τώρα. Διότι αυτά αφήσατε ως βάρος στην Κυβέρνηση της Νέας Δημοκρατίας και έχετε το θράσος να φωνάζετε σήμερα.
      Όταν, λοιπόν, το σύνολο των καταλογισμών έφτασε τα 658.000.000 ευρώ και το σύνολο των καταλογισμών για το βαμβάκι την περίοδο 1996-1997 ήταν 4.000.000.000 και τώρα 35.000.000.000 και αναμένονται άλλα πρόστιμα για την περίοδο από το 2000 μέχρι το 2003, αυτά να τα θυμόμαστε. 
      Λέω, λοιπόν, για τον καπνό δόθηκαν είκοσι ημέρες νωρίτερα από πέρυσι, για τα αμπελονικά 143% πιο πολλές επιδοτήσεις σε σχέση με πέρυσι, για το βαμβάκι 50% περισσότερες φέτος από πέρυσι, για τα οπωροκηπευτικά 182% περισσότερες από πέρυσι και για τις εκτάσεις ΟΣΔΕ –εκεί που δώσαμε και την προκαταβολή, το 70% στις αρχές Δεκεμβρίου, κυβερνητική απόφαση και ενέργεια πολύ θετική και υποστηρικτική του εισοδήματος των αγροτών που δεν έχει προηγούμενο- αύξηση κατά 151%. Αναμένουμε τα πορίσματα, όπως σας είπα και πριν, των νομαρχιακών αυτοδιοικήσεων, ώστε να εξοφληθεί το σύνολο της κοινοτικής επιδότησης που άλλοτε δινόταν από το Φλεβάρη και μετά, κύριε Αργύρη.
      Αναφορικά, λοιπόν, με τις αποζημιώσεις, εγώ θα σας πω ότι ενώ είχατε τα προβλήματα των ζημιών –και αναφέρομαι και στην παραγωγή, αλλά και στο φυτικό κεφάλαιο, δηλαδή και στο ΠΣΕΑ- καθυστερούσατε να πληρώνετε αποζημιώσεις, γιατί θέλατε προφανώς να μεταφέρετε το βάρος στην επόμενη Κυβέρνηση, με αποτέλεσμα, ενώ τα χρόνια των μεγάλων ζημιών -που ήταν τα δικά σας χρόνια- είχατε μέσο όρο διετίας 401.000.000 ευρώ, εμείς αυτήν τη στιγμή έχουμε μέσο όρο 540.000.000 ευρώ σε μία χρονιά. Έχουμε αύξηση καταβολής αποζημιώσεων κατά 34% σε σχέση με τις ημέρες σας. 
      Επειδή ο κύριος συνάδελφος, ο κ. Παπαγεωργίου, εξακολουθεί να ψεύδεται δυστυχώς, λέγοντας ότι είχαμε υποσχεθεί το τρίμηνο από την καταστροφή, σας δίνω για δεύτερη φορά για τα Πρακτικά -μήπως έχετε την ευαισθησία να το διαβάσετε- το πρόγραμμα της Νέας Δημοκρατίας, το οποίο δημοσιοποιήθηκε τον Ιούνιο του 2003, πολύ προ των εκλογών…
      ΕΥΑΓΓΕΛΟΣ ΑΡΓΥΡΗΣ: Την ομιλία του κ. Καραμανλή να μας δώσετε.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): … και λέει ρητά: «Εντός τριμήνου από το χρόνο της συγκομιδής». Τουλάχιστον μην κάνετε συνειδητή παραπλάνηση. 
      (Στο σημείο αυτό ο Υπουργός κ. Ευάγγελος Μπασιάκος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Και επειδή επιμένετε για τους ροδακινοπαραγωγούς, έχω καταγγείλει σ’ αυτή την Αίθουσα τον κ. Πασχαλίδη, καταγγέλλω και εσάς τώρα. Όταν κάναμε πολύωρες συσκέψεις -οι εκπρόσωποι των φορέων των τριών νομών που είχαν πάθει ζημιά με το ροδάκινο- εσείς παρακαλέσατε και ζητήσατε να καθυστερήσουν οι εκτιμήσεις των ζημιών του ΕΛΓΑ για να πιέσουμε τους εμπόρους και τους μεταποιητές να πάρουν την παραγωγή σας και συμφωνήσαμε όλοι ομόφωνα να καθυστερήσουμε τις αποζημιώσεις για να πιέσουμε και να αναγκάσουμε τους μεταποιητές να παραλάβουν την ποσότητα ροδάκινου που ήταν πολύ  μεγαλύτερη.
      ΑΝΑΣΤΑΣΙΟΣ ΣΙΔΗΡΟΠΟΥΛΟΣ: Πείτε και καμιά αλήθεια, κύριε Υπουργέ.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Και παρ’ όλα αυτά πήραν οι παραγωγοί ροδάκινου αποζημίωση για το κλαδοσπόρι -που δεν είχαν πάρει ποτέ στα χρονικά- χάρη στη δική μας παρέμβαση, χάρη στην πρωτοβουλία του Πρωθυπουργού και του Υπουργείου Αγροτικής Ανάπτυξης. Και πρέπει να ευχαριστείτε αυτήν την πολιτική εξέλιξη, να είστε όλοι ευχαριστημένοι και όχι να ρίχνετε τα βάρη για την πιθανή καθυστέρηση, η οποία δεν υπάρχει. Άρα, λοιπόν, μιλάμε για τρίμηνο από τη συγκομιδή. 
      Μια και αναφέρθηκε ένας συνάδελφος στο θέμα των απορροφήσεων κοινοτικών κονδυλίων, θα σας πω μονολεκτικά ότι το 23% έγινε 31% στο πρόγραμμα της αγροτικής ανάπτυξης –αναφέρομαι στη διάρκεια των δέκα μηνών- το 22% της αλιείας έγινε 32,5%, το 10% του leader έγινε 26,5%, το 44% του Εγγράφου Προγραμματισμού έγινε 56,5%. 
      Αυτές είναι οι επιδόσεις μας, πράξεις οι οποίες οδήγησαν στη συγκράτηση και του τελευταίου ευρώ. Δεν χάσαμε ούτε ένα ευρώ, ενώ κινδυνεύαμε ειδικά στο leader να χάσουμε ένα πολύ μεγάλο ποσό από αυτά που μπορούσαμε να προωθήσουμε. 
      Αναφορικά με τις απορροφήσεις και με την παραγωγή του βάμβακος –που είναι και το κρίσιμο θέμα των ημερών- έχουμε μιλήσει πολύ και στην τηλεόραση και έχουμε κάνει πολύωρες συσκέψεις, για πρώτη φορά. 
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Υπουργού)
      Κυρία Πρόεδρε, θα ήθελα τρία λεπτά από τη δευτερολογία μου για να ολοκληρώσω αυτό το θέμα, ώστε να υπάρξει μία ευκαιρία και αντιπαράθεσης, αν θέλετε, με τους συναδέλφους. 
      Οι έλεγχοι που έγιναν φέτος, ήταν πρωτόγνωροι. Αποφασίστηκαν όλα τα μέτρα της διαχείρισης από την Άνοιξη, στα πλαίσια δεκάδων συσκέψεων με πολλούς φορείς και εκπροσώπους των αγροτών. Δεν είχαν ξαναγίνει ποτέ αυτά. Πρώτη φορά εκλήθησαν τόσες πολλές φορές τόσοι πολλοί εκπρόσωποι στο Υπουργείο και ιδιαίτερα οι Ενώσεις. Τα μέτρα μας, μέχρι την τελευταία απόφαση της Παρασκευής, ελήφθησαν ομόφωνα. Διαφωνούσαν δύο ή τρεις ενώσεις, τελικώς διαφώνησε μόνο μία, η Ένωση της Λάρισας. 
      Με βάση αυτά τα μέτρα, προχωρήσαμε σε πρωτόγνωρους σε έκταση και βάθος ελέγχους, που δεν είχατε διανοηθεί ποτέ να κάνετε εσείς. Αναφέρομαι στη διακίνηση του προϊόντος, στα εκκοκκιστήρια κ.ο.κ., σε ποινές στα εκκοκκιστήρια, σε δώδεκα εκκοκκιστήρια έναντι εννέα επί των ημερών σας και σε πολλά κέντρα διαμετακόμισης. 
      Ελέγξτε τα στοιχεία σας, κύριε Αργύρη, σας παρακαλώ πολύ. Μπορέσαμε να αποβάλουμε τους παράνομους την εποχή εκείνη και να έχουμε την άνεση, αφού ολοκληρώθηκε η διαδικασία παράδοσης της ποσότητας στα εκκοκκιστήρια, να προχωρήσουμε τώρα σε ελέγχους επί χάρτου, διοικητικούς ελέγχους που δεν τους είχατε κάνει ποτέ.
      Σας είπα και πάλι μη με προκαλείτε περισσότερο, εγώ σήμερα θα πω ένα στοιχείο. Υπάρχει, κύριοι συνάδελφοι, μία κατηγορία αυτών που το ίδιο χωράφι το έχουν δηλώσει δύο φορές. Εμείς το εντοπίσαμε με ελέγχους που διαρκούν δύο μήνες, κύριε Αργύρη. Δεν είναι έλεγχοι των τριών ημερών, γιατί ακούω που λέγεται αυτό και είναι αστείο. Εμείς ελέγξαμε όλα τα πορίσματα των τριμελών επιτροπών των Νομαρχιακών Αυτοδιοικήσεων στις οποίες μετείχαν και ενώσεις και ο τοπικός ΟΠΕΚΕΠΕ και διορθώσαμε λάθη και παραλείψεις που θα έπρεπε οι ίδιες να έχουν διορθώσει.
      Ειδικά για την κατηγορία των διπλών χαρτογραφικών –και μη με προκαλέσετε– εκεί που εμείς κόβουμε φέτος πεντακόσιες οκτώ περιπτώσεις –γιατί πεντακόσιες οκτώ είναι οι περιπτώσεις- εσείς πέρσι πληρώσατε χίλιες εννιακόσιες τριάντα περιπτώσεις! Πληρώσατε τετραπλάσιο αριθμό! Όχι μόνο δεν ελέγξατε, αλλά πληρώσατε τετραπλάσιες περιπτώσεις σε σχέση με αυτές που πάμε να κόψουμε εμείς και θα τις κόψουμε! Δεν δικαιούστε, λοιπόν, να ομιλείτε.
      ΕΥΑΓΓΕΛΟΣ ΑΡΓΥΡΗΣ: Ήταν 360 δραχμές!
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Αφήστε τα αυτά και μη με προκαλείτε. 
      (Θόρυβος στην Αίθουσα)
      ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Να το ξαναπείτε αυτό για να ξανακούσουμε πόσα λαμόγια πληρώθηκαν!
      (Θόρυβος στην Αίθουσα – Κωδωνοκρουσίες)
      ΠΡΟΕΔΡΟΣ (Άννα Μπενάκη-Ψαρούδα): Και εσείς, κύριε συνάδελφε, διακόπτετε; Παρακαλώ πολύ. Διακόπτετε τον Υπουργό τώρα; Τι πράγματα είναι αυτά; 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης  και Τροφίμων): Σε σχέση, λοιπόν, με τους ελέγχους θέλω να σας πω ότι εξαιρέσαμε εκτάσεις σε υπερβάσεις μέχρι μισό στρέμμα, γιατί είπαμε ότι μπορεί να υπάρχει μία απόκλιση ή οτιδήποτε. Όμως, δεν μπορεί να ισχυρίζονται διάφοροι ότι μπορούμε να εξαιρέσουμε και τα δύο και τα τρία στρέμματα ή οτιδήποτε άλλο, διότι αν προσθέσεις τρία στρέμματα σε κάθε βαμβακοπαραγωγό –και είναι ογδόντα δύο χιλιάδες βαμβακοπαραγωγοί- ορίστε τα διακόσιες πενήντα χιλιάδες στρέμματα των υπερβάσεων! Εσείς έτσι κάνατε, εμείς κάνουμε κάτι διαφορετικό. Λυπάμαι! 
      Ή δεν μπορεί να υπάρχει κάποιος επώνυμος ο οποίος έχει υπέρβαση 10% και να τη θεωρεί μικρή. Το 10% της υπέρβασης σημαίνει τριακόσιες πενήντα χιλιάδες στρέμματα, κύριε Αργύρη, που με κοιτάτε. Έτσι είναι! Και πάμε να βάλουμε επιτέλους μία τάξη που δεν την τολμήσατε ποτέ στα χρονικά!
      Πότε έφτασαν στην περιφέρεια τέτοιες καταστάσεις να αναρτηθούν; Γιατί  αυτό προβλέπει η νομοθεσία. Εγώ δεν δημοσιοποίησα καμία κατάσταση. Ο ΟΠΕΚΕΠΕ έστειλε καταστάσεις στις ενώσεις και στις Νομαρχιακές Αυτοδιοικήσεις που είναι οι αρμόδιοι φορείς να κάνουν τους ελέγχους, δηλαδή αυτό που δεν έκαναν πριν. Λυπάμαι! Αυτό ήταν το δικό σας σύστημα! 
      Αν και σήμερα ο ΟΠΕΚΕΠΕ είναι τόσο διαλυμένος, τον οποίο πράγματι παραλάβαμε διαλυμένο, που κατάφερε να εντοπίσει τόσες χιλιάδες περιπτώσεις –σε λίγες μέρες, λέτε εσείς- με πολύ προσπάθεια –λέω εγώ- δύο μηνών και να υπάρχουν αναρτημένες στις περιφέρειες καταστάσεις, οι οποίες υπόκεινται στην κρίση από τριμελείς επιτροπές για πιθανά λάθη που μπορεί να υπάρχουν –φαντάζομαι- σε ένα πολύ μικρό ποσοστό. Αυτή τη δουλειά κάναμε.
      Να σας πω και κάτι άλλο. Δεν είναι δυνατόν για τους λίγους να παρανομούμε και να ζημιώνουμε τους πολλούς. Στο σύνολο των αιτημάτων που τέθηκαν οι μόνοι που αντιδρούν είναι οι Λαρισαίοι. Δεν υπάρχει άλλη ένωση που να αντιδρά. Υπάρχουν τριάντα δύο ενώσεις και συμφώνησαν όλες. Αρχικά είχε διαφωνήσει η Λάρισα, ο Βόλος και ο Αλμυρός. Σήμερα μόνο η Λάρισα έχει μείνει να διαφωνεί. Ξέρετε τι θέλει; Να βάλει τα κιλά παραπάνω, δηλαδή να ζημιωθούν όλοι οι άλλοι. Δεν γίνεται αυτό, το είπαμε. 
      Προτείνετέ μας μία άποψη, μία ιδέα που να είναι συμβατή με το κοινοτικό πλαίσιο και θα την κάνουμε δεκτή. Εμείς είμαστε ακόμα και τώρα ανοικτοί στο διάλογο. Εγώ δέχομαι και το ΠΑΣΟΚ να εισηγηθεί κάτι τέτοιο. Κάποια στελέχη του ΠΑΣΟΚ –γιατί επίσημα δεν το εισηγούνται- λένε να κάνουμε αυτό που έκαναν αυτοί το 2001. Όμως, το 2001, όταν πράγματι πήγατε στις Βρυξέλλες, θεμελιώσατε αυτήν την άποψη και δώσατε τις εθνικές ενισχύσεις στη βάση της βίαιης προσαρμογής της χώρας στο νέο κανονισμό που είχε ψηφιστεί το Μάιο. Είπατε τότε ότι δεσμευόμαστε –και αυτό το αποφάσισαν και οι δεκαπέντε χώρες- πως ουδέποτε θα αποδεχθούμε αίτημα ανάλογης ενίσχυσης. Η δε Δανία έκανε ρητή δήλωση και είπε να μην τολμήσετε ποτέ να φέρετε τέτοια πρόταση. Και βέβαια δεν τόλμησε και η δική σας κυβέρνηση να φέρει ανάλογη πρότάση από το 2001 και μετά, παρά το ότι υπήρχε κρίση σε συγκεκριμένα προϊόντα.
      Δεν μπορεί, λοιπόν, να απεμπολούμε όλα τα δικαιώματά μας και να καταθέτουμε στην Ευρωπαϊκή Ένωση αβάσιμες ή ονειροπόλες προτάσεις για να κάνουμε τον καλό και να χάνουμε την αξιοπρέπειά μας και το κύρος μας στις Βρυξέλλες, γιατί έχουμε πολύ σοβαρότερα θέματα να συζητήσουμε από αυτά που εσείς μας αφήσατε σε εκκρεμότητα.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      ΠΡΟΕΔΡΟΣ (Άννα Μπενάκη-Ψαρούδα): Κύριε Υπουργέ, παρακαλώ ολοκληρώστε.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Θέλω εδώ, κυρία Πρόεδρε, να κάνω μία προσθήκη, γι’ αυτά τα οποία λέγονται για νέα στρέμματα. Δεν παρενέβη ούτε το Υπουργείο, ούτε ο ΟΠΕΚΕΠΕ, ούτε προσέθεσε, ούτε έκοψε ούτε ένα στρέμμα πουθενά. Απεδέχθη προτάσεις των τριμελών επιτροπών των Νομαρχιακών Αυτοδιοικήσεων που αφορούσαν δεσμεύσεις του προηγούμενου Υπουργείου και της προηγούμενης κυβέρνησης –και καλά έκαναν- για νέους αγρότες, για σχέδια βελτίωσης, για παλιά δικαιώματα, για πρόωρη σύνταξη, για νιτρορρύπανση, για γονική παροχή, για μεταβίβαση και για κληρονομιές.
      Αυτό είναι το μεγάλο σκάνδαλο που έκανε η τότε κυβέρνηση. Απεδέχθη στο σύνολό τους τις εισηγήσεις των τριμελών Νομαρχιακών Αυτοδιοικήσεων και προσέθεσε αυτές τις κατηγορίες, επειδή εσείς είχατε δεσμευτεί ότι αυτές οι κατηγορίες μπαίνουν ως προσθήκη.
      Και επιμένω και πάλι, κύριε Αργύρη, ότι παρά τα όσα λέγατε φέτος έχουμε τριάντα πέντε χιλιάδες στρέμματα λιγότερα εγκεκριμένα προ των επανελέγχων –γιατί αυτά προφανώς θα μειωθούν πολύ περισσότερο- από πέρυσι. Πέρσι είχατε τρεις χιλιάδες εξακόσια ενενήντα πέντε στρέμματα και φέτος έχουμε τρεις χιλιάδες εξακόσια εξήντα χιλιάδες στρέμματα.
      ΠΡΟΕΔΡΟΣ ( Άννα Μπενάκη - Ψαρούδα): Κύριε Υπουργέ, παρακαλώ, ολοκληρώστε. Έχετε και τη δευτερολογία σας.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Πιστεύω, λοιπόν, ότι θα βοηθούσατε τον τόπο αν κάνατε αυτοκριτική, σαν αυτή που θα πάει να κάνει ο κ. Παπανδρέου –ελπίζω- αύριο στη Λάρισα. Να καταθέτετε προτάσεις -και όχι αυτές τις αστείες προτάσεις για επιτροπές περιβαλλοντικής προστασίας- όταν μιλάτε εδώ για την επερώτηση…
      (Θόρυβος – διαμαρτυρίες από την πτέρυγα του ΠΑΣΟΚ)
      ΠΡΟΕΔΡΟΣ ( Άννα Μπενάκη - Ψαρούδα): Παρακαλώ, κύριε Υπουργέ. Έληξε ο χρόνος σας. 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Εγώ είμαι ανοιχτός σε κάθε πρόταση, αρκεί να πάψετε να λαϊκίζετε και να μην ξεχνάτε ότι η διακυβέρνησή σας έχει συσσωρεύσει τόσα δεινά που προφανώς το δεκάμηνο της διακυβέρνησης της Νέας Δημοκρατίας ή το τρίμηνο της δική μου υπουργίας δεν μπορούν να ανατρέψουν. 
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ ( Άννα Μπενάκη - Ψαρούδα): Ευχαριστούμε πολύ. 
      Το λόγο έχει ο Κοινοβουλευτικός Εκπρόσωπος του ΠΑΣΟΚ, κ. Χρήστος Παπουτσής.
      ΧΡΗΣΤΟΣ ΠΑΠΟΥΤΣΗΣ: Κυρίες και κύριοι συνάδελφοι, ο αγροτικός κόσμος της χώρας περίμενε σήμερα, με την ευκαιρία της συζήτησης της επερώτησης του ΠΑΣΟΚ να ακούσει από την Κυβέρνηση τι μέτρα πρόκειται να πάρει για να στηρίξει, να προστατεύσει και να ενισχύσει το εισόδημα του αγρότη που μειώνεται με δραματικό τρόπο, με ένα κόστος παραγωγής για το οποίο μεγάλη ευθύνη έχει η ίδια η Κυβέρνηση.
      Ακούσαμε όλοι εμβρόντητοι τον κύριο Υπουργό και όλοι οι αγρότες της χώρας βέβαια, ότι ο αγροτικός κόσμος ζει σε συνθήκες ευημερίας, ότι ο αγροτικός κόσμος ζει με ασφάλεια, ότι ο αγροτικός κόσμος έχει το καλύτερο εισόδημα όλων των εποχών. 
      Είναι προφανές ότι η Νέα Δημοκρατία ως Κυβέρνηση ακολουθεί την ίδια ακριβώς τακτική που ακολούθησε ως αντιπολίτευση: διαστρέβλωση της πραγματικότητας, μίζερη προσέγγιση των πραγμάτων, συστηματική προσπάθεια δημιουργίας εντυπώσεων, κομματική σκοπιμότητα και εμπάθεια, εμμονή σε ιδεοληψίες και κατασυκοφάντηση των πάντων.
      Η Νέα Δημοκρατία στην πραγματικότητα δεν κυβερνά τον τόπο. Απλώς ελέγχει, απογράφει, αποκαλύπτει, καταγγέλλει. Αμφισβητεί τα πάντα: την παραγωγική διαδικασία της χώρας, την εξωτερική πολιτική, τη λειτουργία της Ευρωπαϊκής Ένωσης, τη Συνθήκη της Ευρωπαϊκής Ένωσης, τη λειτουργία της οικονομίας και των θεσμών. Επιδίδεται με ευκολία στη σπίλωση των ανθρώπων, γεμίζει με σκιές, ενίοτε και με λάσπη το δημόσιο βίο της χώρας. Είναι δηλαδή στην κυριολεξία μία σκιώδης Κυβέρνηση. Μια Κυβέρνηση η οποία κρύβεται στα προβλήματα. Μία Κυβέρνηση με αδυναμία να ασκήσει δημιουργικά την εξουσία. Και επειδή είναι προφανής η αδυναμία, για να καλυφθεί αυτή, επιλέγουν αυταρχικές μεθόδους και αλαζονικές συμπεριφορές. 
      Όλα αυτά, όμως, δεν κρύβονται από το λαό. Δεν κρύβονται από τους πολίτες, όπου κι αν αυτοί ζουν, στην πόλη, στο χωριό, κι όπου αυτοί εργάζονται, στην οικονομία, στην παραγωγή, στις δημόσιες υπηρεσίες. Παντού, ο κάθε πολίτης, βλέπει τη δική του καθημερινότητα. Βλέπει το πραγματικό πρόσωπο της Νέας Δημοκρατίας. Βλέπει τις μεγάλες αδυναμίες, την έλλειψη ικανότητας στη διακυβέρνηση. 
      Η Νέα Δημοκρατία τώρα αποκαλύπτεται. Υπάρχει έλλειμμα αξιοπιστίας στην πολιτική σας και πλεόνασμα λαϊκισμού και αμετροέπειας. Υπάρχει έλλειμμα ικανότητας και τεχνογνωσίας και πλεόνασμα αλαζονείας και αυταρχισμού. Αυτή είναι η αλήθεια. 
      Τα «κάνατε θάλασσα» στον αγροτικό κόσμο και στην ακτοπλοΐα «μαντάρα». Με ευκολία βάζετε βέτο για τους εφοπλιστές, αλλά για τους αγρότες καμία μάχη στην Ευρώπη. 
      Για τον «βασικό μέτοχο» υπερισχύει το εθνικό δίκαιο. Για τους αγρότες, για τους εργαζόμενους, για τους συμβασιούχους, για τους νησιώτες υπερισχύει το κοινοτικό δίκαιο. Με τα ψέματα πήρατε την ψήφο των πολιτών και με τα ψέματα επιχειρείτε να κυβερνήσετε. 
      Ας αποκαταστήσουμε, λοιπόν, την αλήθεια: Η τελική απόφαση για τα μεσογειακά προϊόντα, για το βαμβάκι, τον καπνό, το λάδι, ελήφθη τον Απρίλιο του 2004, επί Κυβερνήσεως της Νέας Δημοκρατίας.
      Ήταν μία απόφαση που ανέτρεψε τους στρατηγικούς στόχους και τις κατευθύνσεις εκείνου του συμβιβασμού -γιατί στην Ευρωπαϊκή Ένωση ήταν πάντα ένας συμβιβασμός- ανέτρεψε τις κατευθύνσεις και τις δεσμεύσεις εκείνου του συμβιβασμού που επετεύχθη τον Ιούνιο του 2003 με τη μεταρρύθμιση της Κοινής Αγροτικής Πολιτικής. 
      Και εδώ ακριβώς είναι που ελέγχεται η Κυβέρνηση της Νέας Δημοκρατίας, γιατί αποδέχθηκε σημαντικότατες αποκλίσεις σε σχέση με την αναθεώρηση των υπόλοιπων τομέων της Κοινής Αγροτικής Πολιτικής. Όμως, πάνω απ’ όλα, γιατί ακύρωσε τους ελληνικούς στρατηγικούς στόχους που είχαν διασφαλιστεί μέχρι το Φεβρουάριο του 2004 σε επίπεδο διαπραγματεύσεων, αλλά και γιατί ελαχιστοποίησε τα οφέλη της χώρας μας, δημιουργώντας διακριτική μεταχείριση σε σχέση με τους άλλους τομείς της μεταρρύθμισης του Ιουνίου του 2003 της Κοινής Αγροτικής Πολιτικής.
      Συγκεκριμένα, στον τομέα του καπνού, οι Έλληνες καπνοπαραγωγοί μετά το 2009 χάνουν το 50% του εισοδήματός τους που μεταφέρεται στο δεύτερο πυλώνα για την αγροτική ανάπτυξη.
      ΒΥΡΩΝ ΠΟΛΥΔΩΡΑΣ: Ενώ πρώτα;
      ΕΥΑΓΓΕΛΟΣ ΜΠΑΣΙΑΚΟΣ (Υφυπουργός Αγροτικής Ανάπτυξης και Τροφίμων): Ο κ. Γείτονας το ξέρει καλά το θέμα αυτό, αφού υπέγραψε για τον καπνό.
      ΧΡΗΣΤΟΣ ΠΑΠΟΥΤΣΗΣ: Και αυτό έγινε μόνο στον καπνό και για κανέναν άλλον τομέα. Τέτοια ρύθμιση ουδέποτε είχε τεθεί στο τραπέζι των διαπραγματεύσεων μέχρι το Φεβρουάριο του 2004.
      ΕΥΑΓΓΕΛΟΣ ΜΠΑΣΙΑΚΟΣ (Υφυπουργός Αγροτικής Ανάπτυξης και Τροφίμων): Ο κ. Γείτονας ως Υπουργός Υγείας το έθαψε το θέμα.
      ΧΡΗΣΤΟΣ ΠΑΠΟΥΤΣΗΣ: Δεύτερον, στον τομέα του βάμβακος, αντί για εσωτερική κοινοτική ρήτρα επαναδιαπραγμάτευσης, υιοθετήθηκε τον Απρίλιο του 2004 με την Κυβέρνηση της Νέας Δημοκρατίας διεθνής πολιτική ρήτρα επαναδιαπραγμάτευσης μεταξύ της Ευρωπαϊκής Ένωσης και των αφρικανικών χωρών.
      Αυτή η ειδική κοινοτική ρήτρα ήταν ένα στοιχείο το οποίο η κυβέρνηση του ΠΑΣΟΚ απέρριπτε κατηγορηματικά σε όλες τις φάσεις της προγενέστερης διαπραγμάτευσης. Αυτή την ειδική ρήτρα την είχε αναδείξει η κυβέρνηση του ΠΑΣΟΚ ως κρίσιμο στοιχείο στις απαιτήσεις για τον τελικό συμβιβασμό. 
      Αυτή η πολιτική ρήτρα για το βαμβάκι το 2009 θα έχει ως αποτέλεσμα να μειωθούν οι ενισχύσεις του συνδεδεμένου τμήματος, του 35%, αφού τότε ακριβώς θα είναι και η πολιτική επιδοτήσεων της Ευρωπαϊκής Ένωσης που θα διαμορφωθεί σε συνάρτηση με τις πολιτικές παραχωρήσεις της Ευρωπαϊκής Ένωσης προς τις χώρες της Αφρικής. 
      Και αυτό έγινε μόνο για το βαμβάκι και για κανένα άλλο προϊόν τον Απρίλιο του 2004 με την Κυβέρνηση της Νέας Δημοκρατίας.
      Κυρίες και κύριοι συνάδελφοι, μετά την κατάρρευση των τιμών σε όλα τα προϊόντα, σε ολόκληρη τη χώρα, σε όλους τους παραγωγούς και τη δραματική μείωση που γνώρισαν οι παραγωγοί στο εισόδημά τους, τώρα οι παραγωγοί του βαμβακιού είναι αυτοί που γνωρίζουν με τη σειρά τους τι σημαίνει ανευθυνότητα και λαϊκισμός, αναλογιζόμενοι όλη την προηγούμενη περίοδο τις θέσεις της Νέας Δημοκρατίας, του Κώστα Καραμανλή, των Υπουργών.
      Η Κυβέρνηση της Νέας Δημοκρατίας και σ’ αυτόν –δυστυχώς- τον τομέα αποδεικνύεται ανίκανη στη διαχείριση, ανίκανη στον έλεγχο. Εγκλωβισμένη σε ιδεοληψίες, σε κομματική εμπάθεια σε βάρος του ΠΑΣΟΚ, φέρνει κυριολεκτικά τους αγρότες στην απόγνωση. Για να ικανοποιήσει τις ρουσφετολογικές απαιτήσεις των δικών της ανθρώπων, αδικούνται σήμερα κατάφωρα οι αγρότες που νόμιμα και έντιμα καλλιεργούν το βαμβάκι.
      Τι πρέπει να γίνει τώρα; Πρέπει να πληρωθούν όλοι οι παραγωγοί με βάση τις καλλιεργημένες εκτάσεις που τους αναλογούν, σύμφωνα με το ολοκληρωμένο σχέδιο διαχείρισης και ελέγχου. Σας εγκαλούμε από την πρώτη στιγμή και δεν δεσμεύεστε.
      Τι πρέπει να γίνει παραπέρα; Πρέπει να ανακοινώσει η Κυβέρνηση με στοιχεία και λεπτομέρειες πόσες επιπλέον εκτάσεις παραχωρήθηκαν από το Υπουργείο Αγροτικής Ανάπτυξης τον Απρίλιο και το Μάιο του 2004, σε ποιους και με ποιες διαδικασίες, έτσι ώστε αυτές να εμφανίζονται σήμερα μέσα στον ΟΣΔΕ.
      Πρέπει να πραγματοποιηθεί συνολικός επανέλεγχος των όσων ζητήσαμε, αλλά όλων των καλλιεργημένων εκτάσεων από τις οποίες παραδόθηκε βαμβάκι από το Σεπτέμβριο μέχρι σήμερα. Όλων των καλλιεργημένων εκτάσεων!
      Και δεχθήκατε να κάνετε επανέλεγχο. Δεχθήκατε! Ομολογήσατε δηλαδή στην πράξη ότι υπήρξαν παραλείψεις στους μηχανισμούς. Και δεν ελέγχετε τους μηχανισμούς, αλλά ελέγχετε τους αγρότες. Λασπώνετε τους αγρότες, κατηγορείτε τους αγρότες.
      Κυρίες και κύριοι συνάδελφοι της Νέας Δημοκρατίας, ο λαός σας κρίνει και είναι βέβαιο ότι η κοινωνία έχει βάλει την Κυβέρνηση της Νέας Δημοκρατίας σε διαρκή επανέλεγχο για την αναξιοπιστία της πολιτικής σας και κυρίως για την ανικανότητα στη διακυβέρνηση. Αυτή είναι η πραγματικότητα.
      Η Κυβέρνηση, σύμφωνα με την πάγια τακτική της και σήμερα επεχείρησε να ανατρέψει τους ρόλους. 
      Σήμερα όμως, κύριε Υπουργέ της Αγροτικής Ανάπτυξης, ελέγχεστε και απολογείστε στο Σώμα. Σήμερα, κύριε Υπουργέ της Αγροτικής Ανάπτυξης, είναι το ΠΑΣΟΚ που ελέγχει την Κυβέρνηση. Σήμερα, κύριε Υπουργέ της Αγροτικής Ανάπτυξης, είστε εσείς που πρέπει να απαντήσετε σχετικά με τις ευθύνες που σας αποδίδουμε. Και σας εγκαλούμε για την παντελή έλλειψη οργανωμένης και συστηματικής ενημέρωσης των αγροτών, σχετικά με το περιεχόμενο της μεταρρύθμισης, που είναι αποκλειστική σας ευθύνη. Σας εγκαλούμε, γιατί δεν υπάρχει ουσιαστική και πλήρης ενημέρωση των αγροτών, αλλά και των υπαλλήλων της διοίκησης στο κέντρο και στην περιφέρεια και έτσι δυσχεραίνεται η προετοιμασία και καθυστερούν οι επιλογές και οι αναγκαίες αποφάσεις που πρέπει να ληφθούν. Εκτός εάν συμβαίνει κάτι άλλο και θα χαρώ να ακούσω μια διαβεβαίωση ότι δεν συμβαίνει -αλλά υπάρχουν και τέτοιες υποψίες- αν κόβετε και ράβετε τους εφαρμοστικούς κανονισμούς, σύμφωνα με τα συμφέροντα των ολίγων εκλεκτών φίλων της Νέας Δημοκρατίας.
      Σήμερα ελέγχεστε, κύριε Υπουργέ της Αγροτικής Ανάπτυξης, και το ΠΑΣΟΚ σάς αποδίδει ευθύνες, γιατί κανείς δεν γνωρίζει με σαφήνεια ποια είναι η κατεύθυνση της Κυβέρνησης, κανείς δεν γνωρίζει αν έχετε κατεύθυνση, αν έχετε προσανατολισμό.
      Σας ρωτώ: η μεταρρύθμιση θα εφαρμοστεί σε ολόκληρη τη χώρα με ενιαίους κανόνες ή θα εφαρμοστούν ειδικά μέτρα σε συγκεκριμένες περιοχές, όπως παρέχει αυτήν τη δυνατότητα το νέο καθεστώς; Υπάρχει ενδιαφέρον της Κυβέρνησης να εξομαλυνθούν οι επιπτώσεις από την εφαρμογή της νέας ΚΑΠ ή ακόμα και να διατηρηθούν συγκεκριμένοι κλάδοι σε περιοχές, στις οποίες ορισμένα προϊόντα έχουν ζωτική σημασία; Θα αποδεχτείτε την πρότασή μας -που κάνετε πως δεν την ακούτε τόσον καιρό- για πλήρη αποσύνδεση ή θα κρατήσετε συνδεδεμένες ενισχύσεις; Σε ποια προϊόντα; Πώς θα προωθήσετε τα προγράμματα για την ενίσχυση της ποιότητας των προϊόντων; Με ποιους φορείς; Με ποια προεργασία;
      Σήμερα, κύριε Υπουργέ της Αγροτικής Ανάπτυξης, ελέγχεστε και σας αποδίδουμε ευθύνη για τον τρόπο άσκησης της κυβερνητικής εξουσίας στο χώρο σας. Είχατε την υποχρέωση να ολοκληρώσετε όλες τις αναγκαίες διοικητικές προσαρμογές στη δομή του Υπουργείου σας και στους εμπλεκόμενους οργανισμούς και στις διευθύνσεις της περιφέρειας και δεν έχετε κάνει απολύτως τίποτα. Και όσο καθυστερείτε τόσο μεγαλώνει ο κίνδυνος, όχι μόνο για να μην είναι τελικά επωφελής η μεταρρύθμιση για τους αγρότες αλλά για να καταντήσουμε στο τέλος να αρνείται η Ευρωπαϊκή Επιτροπή να εγκρίνει τις επιδοτήσεις, προβάλλοντας ακριβώς την αδυναμία σας, την αδυναμία της διοίκησης να εγγυηθεί την απρόσκοπτη και αντικειμενική λειτουργία των ελεγκτικών μηχανισμών, για να μην πω ότι αυτό έγινε ήδη από το Νοέμβριο και για το βαμβάκι.
      Δεν έχετε προχωρήσει σε καμία αλλαγή στα οργανογράμματα των υπηρεσιών. Ενημερώστε, κύριε Υπουργέ, παρακαλώ τη Βουλή. Προβλέψατε στον προϋπολογισμό του 2005 και σε ποια γραμμή –γιατί δεν μπορώ να το αντιληφθώ- την πρόσληψη του προσωπικού που απαιτείται στο κέντρο και στην περιφέρεια ακριβώς για τις νέες αναδιαρθρώσεις που χρειάζονται στη διοίκηση των υπηρεσιών σας; Μπορείτε να διαβεβαιώστε τη Βουλή ότι οι υπάρχουσες περιφερειακές υπηρεσίες διαθέτουν στελέχη με εξειδίκευση και γνώση για να ανταποκριθούν στις νέες ανάγκες, να δίνουν σαφείς και χρήσιμες πληροφορίες και οδηγίες στους αγρότες για να διεξάγουν επίσης με αντικειμενικότητα τους ελέγχους πολλαπλής συμμόρφωσης που εφαρμόζονται υποχρεωτικά ήδη από την 1η Ιανουαρίου του 2005; 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Δεν το ξέρετε καλά.
      ΠΡΟΕΔΡΟΣ ( Άννα Μπενάκη - Ψαρούδα): Παρακαλώ, μη διακόπτετε.
      ΧΡΗΣΤΟΣ ΠΑΠΟΥΤΣΗΣ: Δυστυχώς εκείνο που ξέρω είναι ότι λίγες λέξεις είναι αυτές που αρκούν για να χαρακτηρίσουν την κατάσταση που επικρατεί στο Υπουργείο σας. Απερίγραπτη προχειρότητα, ερασιτεχνισμός, επιπολαιότητα. Ο αγροτικός κόσμος έχει αφεθεί κυριολεκτικά στην τύχη του. Δεν μπορούν να προγραμματίσουν, γιατί κανείς δεν τους έχει ενημερώσει για τους κανόνες που θα κληθούν να εφαρμόσουν. Δεν μπορούν να αξιοποιήσουν και να συνεκτιμήσουν το τοπίο που διαμορφώνουμε στην ευρωπαϊκή γεωργία, γιατί κανείς δεν μπήκε στον κόπο να τους πληροφορήσει τι θα εφαρμόσουν τα άλλα κράτη-μέλη της Ευρωπαϊκής Ένωσης.
      Μας λέει η Κυβέρνηση: «Μην ανησυχείτε. Είμαστε σε διαρκή διαβούλευση με τις άλλες μεσογειακές χώρες. Και εκείνοι προβληματίζονται και δεν έχουν καταλήξει ακόμη. Δεν είναι η αλήθεια;» Η Ιταλία και η Πορτογαλία άρχισαν ήδη από την 1η Ιανουαρίου την εφαρμογή της νέας Κοινής Αγροτικής Πολιτικής. Η Ισπανία και η Πορτογαλία, όπως και οι περισσότερες χώρες, έχουν δημοσιοποιήσει τις προθέσεις τους.
      Και εδώ, επειδή είναι ζήτημα εξαιρετικής σημασίας για την Ελλάδα και για τον αγροτικό κόσμο, πρέπει να διαμορφωθούν τώρα καθαρές ελληνικές θέσεις. Αυτό ζητούμε από εσάς, να διαμορφωθούν ξεκάθαρες ελληνικές θέσεις, έτσι ώστε η Κυβέρνηση σε συνεργασία με τους αγρότες και τις αγροτικές οργανώσεις να μπορεί χωρίς καθυστέρηση να επεξεργαστεί και να διατυπώσει τις ελληνικές θέσεις για τους όρους εφαρμογής των μεταρρυθμίσεων των μεσογειακών τομέων και για να μπορέσουμε, στη συνέχεια, να επηρεάσουμε θετικά τις διαπραγματεύσεις στις διαχειριστικές επιτροπές.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Όμως αυτή δεν είναι μία απλή διευθέτηση που μπορείτε να κάνετε με ορισμένους συμβούλους σας, αλλά είναι ένα κολοσσιαίο έργο διαχείρισης για την οποιαδήποτε κυβέρνηση οποιουδήποτε κράτους-μέλους της Ευρωπαϊκής Ένωσης, εκτός από την ελληνική Κυβέρνηση της Νέας Δημοκρατίας, η οποία μέχρι αυτήν τη στιγμή που μιλάμε δεν έχει προσδιορίσει ούτε τα βασικότερα στοιχεία για την έναρξη του προσδιορισμού των δικαιωμάτων. Γι’ αυτό ελέγχουμε την Κυβέρνηση, για την εγκληματική καθυστέρηση προετοιμασίας των αγροτών και της διοικητικής μηχανής, προκειμένου να αντεπεξέλθουν και να ανταποκριθούν στις απαιτήσεις της εποχής μας.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κυρία Πρόεδρε, θα ήθελα την ανοχή σας για δύο τρία λεπτά.
      Κυρίες και κύριοι συνάδελφοι, η μεταρρύθμιση της Κοινής Αγροτικής Πολιτικής είναι δεδομένη και πρέπει να εφαρμοστεί με τον καλύτερο δυνατό τρόπο για τους Έλληνες αγρότες, για το εισόδημά τους, για την προοπτική τους, για την ποιότητα της ζωής τους.
      Όμως οι εξελίξεις δεν σταματούν εδώ. Οι προκλήσεις για την Ελλάδα του μέλλοντος είναι πολλές, ιδιαίτερα στον τομέα της ανάπτυξης, και πρέπει να τις εκμεταλλευτούμε όλοι με τόλμη και ανοιχτό πνεύμα, με ρεαλισμό και διορατικότητα, με πλήρη συναίσθηση ότι δεν είμαστε μόνοι μας σ’ αυτόν τον κόσμο, ότι δεν ήμασταν ποτέ, μα ποτέ, μόνοι μας.
      Κύριοι συνάδελφοι, ας αναλογιστούμε την προηγούμενη εικοσιπενταετία, για την οποία αποδίδει η Νέα Δημοκρατία στις τότε κυβερνήσεις του ΠΑΣΟΚ τις ευθύνες. Ας αναλογιστούμε τις αλλαγές που πραγματοποιήθηκαν κατά την προηγούμενη εικοσιπενταετία στην Ευρώπη και σε ολόκληρο τον κόσμο. Η ΕΟΚ του 1981 των δέκα κρατών-μελών έγινε Ευρωπαϊκή Ένωση των είκοσι πέντε κρατών-μελών, η ΚΟΜΕΚΟΝ διαλύθηκε, το τείχος του Βερολίνου έπεσε, η Ρωσία και οι χώρες της Ανατολικής Ευρώπης μπήκαν στο καθεστώς της ελεύθερης αγοράς, η Γιουγκοσλαβία, που βρίσκεται στη γειτονιά μας, γνώρισε τον πόλεμο και διαλύθηκε, η Κίνα έγινε μέλος του Παγκόσμιου Οργανισμού Εμπορίου, η Ευρωπαϊκή Ένωση επιχειρεί να διαπραγματευτεί σε παγκόσμιο επίπεδο για τους κανόνες που διέπουν το παγκόσμιο εμπόριο.
      Μέσα σ’ αυτήν την κοσμογονία των αλλαγών των προηγούμενων είκοσι πέντε χρόνων, τις μεγάλες αλλαγές που επηρέασαν ολόκληρη την οικονομία, αλλά και τον αγροτικό τομέα σε ολόκληρη την Ευρώπη, η μικρή Ελλάδα με τις κυβερνήσεις του ΠΑΣΟΚ, με τις κυβερνήσεις του Ανδρέα Παπανδρέου και του Κώστα Σημίτη κατάφερε, όχι μόνο να είναι ισχυρή με κύρος και δύναμη παντού, αλλά κατόρθωσε, ειδικά στον αγροτικό τομέα, να δίνει μάχες και να κερδίζει για το συμφέρον του Έλληνα αγρότη.
      Σήμερα η Ευρώπη έχει προδιαγράψει την πορεία της, αλλά είναι πολλά ακόμα τα μέτωπα που είναι ανοιχτά σε διεθνές και ενδοκοινοτικό επίπεδο. Οι πολυμερείς διαπραγματεύσεις στα πλαίσια του Παγκόσμιου Οργανισμού Εμπορίου, οι διαπραγματεύσεις στη Ντόχα που τελειώνουν στο τέλος του 2005 συνεχίζονται αυτήν την εποχή και είναι σκληρές. Την ίδια εποχή σχεδιάζονται οι δημοσιονομικές προοπτικές της Ευρώπης για την περίοδο 2007-2013 που περιλαμβάνουν την εγγύηση, αλλά και το εύρος της χρηματοδότησης της ΚΑΠ. Σχεδιάζεται, ακόμα, σε ευρωπαϊκό επίπεδο η νέα πολιτική για την ανάπτυξη της υπαίθρου.
      Κυρίες και κύριοι συνάδελφοι, ένα είναι βέβαιο. Όλες αυτές οι αλλαγές και οι όποιες επί μέρους ρυθμίσεις που πραγματοποιούνται, θα αποτελέσουν παραμέτρους που θα επηρεάσουν άμεσα και πάλι την Κοινή Αγροτική Πολιτική. Με αυτά τα δεδομένα, η χώρα μας οφείλει να θέσει με αποφασιστικότητα νέους στόχους για τον αγροτικό τομέα, νέους αλλά ρεαλιστικούς στόχους για τα προϊόντα μας, που ήταν τα προηγούμενα χρόνια στρατηγικής σημασίας, είναι σήμερα και θα θέλαμε να είναι και τα επόμενα χρόνια.
      Οι επιλογές και οι αποφάσεις, που θα ληφθούν τώρα για την εφαρμογή της Κοινής Αγροτικής Πολιτικής, πρέπει να δώσουν την ευκαιρία στους αγρότες να ανταποκριθούν στις απαιτήσεις της αγοράς, να επιβιώσουν τα μικρά αγροτικά νοικοκυριά με άλλους όρους αγροτικής δραστηριότητας και με συμπληρώματα στο εισόδημά τους. Μέσα από τη μεταρρύθμιση πρέπει να αξιοποιηθεί πλήρως το συγκριτικό πλεονέκτημα της χώρας σε κάθε τομέα. Αυτή είναι η ορθότερη, η πιο ασφαλής, η πιο αξιόπιστη πορεία για την αναδιάρθρωση των καλλιεργειών, για την ορθολογική διαχείριση της παραγωγής, για τη δυναμική στροφή προς την ποιοτική και περιβαλλοντική ανάπτυξη.
      Τίποτα, όμως, δεν μπορούμε να πετύχουμε με διοικητικά μέτρα μόνο, χωρίς στόχο και χωρίς όραμα, ένα στόχο και ένα όραμα που πρέπει να συνδέεται με την ανάπτυξη και με την εξέλιξη της αγοράς. Αυτή είναι η φιλοσοφία της μεταρρύθμισης. Αυτός είναι ο στόχος επιβίωσης της ελληνικής γεωργίας και είναι ο μόνος δρόμος που διασφαλίζει μία πολύπλευρη ανάπτυξη της υπαίθρου και ταυτόχρονα διασφαλίζει ποιότητα ζωής για τον αγροτικό κόσμο της χώρας.
      Κυρίες και κύριοι συνάδελφοι, αν χαθεί η δυνατότητα αυτή τώρα με λάθη και με παραλείψεις, αν χάσουμε χρόνο με στείρες κομματικές αντιπαραθέσεις, αν συνεχίσουμε να δίνουμε τη μάχη χαρακωμάτων για τις τιμές των προϊόντων για τα προϊόντα ξεχωριστά και χάνουμε το μέλλον της ελληνικής γεωργίας, τότε δεν θα υπάρξει αναστροφή και όλοι οι εμπλεκόμενοι, με τον έναν ή με τον άλλον τρόπο, μα πάνω απ’ όλους φυσικά η Κυβέρνηση της Νέας Δημοκρατίας, θα επωμιστούν στο ακέραιο την ευθύνη. 
      Σας ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΟΣ (Άννα Μπενάκη - Ψαρούδα): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν σε χώρους του κτηρίου της Βουλής, σαράντα επτά μαθητές και μαθήτριες και τρεις καθηγητές από το Γυμνάσιο Άσου Λεχαίου Κορινθίας.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Πολύδωρας.
      	ΒΥΡΩΝ ΠΟΛΥΔΩΡΑΣ: Κυρίες και κύριοι συνάδελφοι, για να παρακολουθήσω την αποστροφή του Κοινοβουλευτικού Εκπροσώπου του ΠΑΣΟΚ κ. Παπουτσή, που έχει σχέση με μία ιστορική αναδρομή εικοσιπενταετίας, διατηρώ κι εγώ μνήμη εικοσιπενταετίας και σας θυμίζω το «ΕΟΚ και ΝΑΤΟ, το ίδιο συνδικάτο».
      (Χειροκροτήματα από την πτέρυγα της Νέας Δημοκρατίας)
      (Στο σημείο αυτό την Προεδρική Έδρα  καταλαμβάνει ο Γ΄ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ)
      Είναι μία απλή υπόθεση μνήμης. Την αξιολόγηση αυτού του συνθήματος, αν αποσβένεται με την πάροδο του χρόνου ή αν έχει κάποια επίπτωση στη δική σας πολιτική αξιοπιστία, την αφήνω στην κρίση των θεατών, του ελληνικού λαού, ο οποίος δεν είναι αμνήμων. Χάσατε στην εικοσιπενταετία την πολύτιμη ευκαιρία της αναδιάρθρωσης της αγροτικής οικονομίας της χώρας. Είστε οι εισηγητές -πάντοτε στην αναπόληση της εικοσιπενταετίας- της αγροτικής αδράνειας, «άντε ν’ αρπάξουμε από τις χωματερές», «καθίστε, μη δουλεύετε, το ΠΑΣΟΚ εγγυάται εδώ την ευζωία σας με τις χωματερές και με τα κορόιδα τους Ευρωπαίους, από τους οποίους θα τα παίρνουμε», με αποτέλεσμα αυτήν τη στιγμή να τρέχουμε ασθμαίνοντες μήπως προλάβουμε την τρίτη αναθεώρηση της Κοινής Αγροτικής Πολιτικής της Ευρώπης, όταν έχουν λάβει τη μέριμνά τους η Ισπανία, η Πορτογαλία, η Ιταλία αλλά και οι χώρες του Βορρά, προκειμένου να έχουν κατακτήσεις στις δύο προηγηθείσες αναθεωρήσεις της Κοινής Αγροτικής Πολιτικής. Για να είμαστε ρεαλιστές και για να έχουμε αίσθηση της παγκόσμιας οικονομίας, σας λέω ότι και οι αναθεωρήσεις της Ευρώπης πάλι δεν αντέχουν στην παγκοσμιοποίηση και στο διεθνή καταμερισμό εργασίας και υπηρεσιών. 
      Ποια είναι η Κοινή Αγροτική Πολιτική, γιατί το κάνατε όλοι τεχνικό και ότι μπορούμε να επιλύσουμε με τη γνώμη της ελληνικής Βουλής το πόσα είναι τα προϊόντα μας, πόσο είναι το μερτικό, αν θα έχουμε αποσύνδεση της επιδότησης από την παραγωγή, αν θα το συνδέσουμε με το εισόδημα ενός αγροτικού νοικοκυριού κοκ; Πώς θα είναι η ευρωπαϊκή τάξις, η ευρυθμία, σε σχέση με τον Παγκόσμιο Οργανισμό Εμπορίου και με την επίθεση της Ασίας; 
      ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Πείτε τους και για την ανταγωνιστικότητα.
      ΒΥΡΩΝ ΠΟΛΥΔΩΡΑΣ: Αυτά τα νέα έπρεπε να μας φέρετε από τις Βριξέλες, όχι τώρα, αλλά στη Χαλκιδική το 2003. Ο κ. Μπασιάκος σάς είπε καθαρά ότι ο κ. Σημίτης δήλωνε ότι δεν μπορούμε να μιλάμε για τα εσπεριδοειδή στη Σύνοδο Κορυφής. Σας ρωτώ κι εγώ ποια είναι τα κεκτημένα, τα αποκτήματα, τα ωφελήματα για τα μεσογειακά προϊόντα και έχετε την αναίδεια –αιδώς, Αργείοι- να μιλάτε για βαμβάκι, καπνό και ελαιόλαδο που τα είχατε αφήσει «στο ράφι»;
      (Χειροκροτήματα από την πτέρυγα της Νέας Δημοκρατίας)
      Και πήγε ο Καραμανλής, δέκα ημερών Πρωθυπουργός, για να φτιάξει το δρόμο για το Συμβούλιο Υπουργών, ώστε να πάρουμε μία θέση, μία υπόσταση, με έναν έντιμο συμβιβασμό εκείνα τα οποία εσείς τα είχατε λησμονήσει. Μάλλον τα  περιφρονούσατε. 
      (Χειροκροτήματα από την πτέρυγα της Νέας Δημοκρατίας)
      Λέω, λοιπόν, εγώ στους αγρότες, προς τους οποίους στέκεται δίπλα η Νέα Δημοκρατία …
      (Χειροκροτήματα από την πτέρυγα της Νέας Δημοκρατίας)
      …ότι θυμηθείτε, μία πρόσφατη μνήμη σάς ζητώ να ενεργοποιήσετε, ότι είσαστε όχι απλά λησμονημένοι στη Χαλκιδική, αλλά περιφρονημένοι, διότι είχε ορίσει η κυβέρνηση του ΠΑΣΟΚ και ο Πρωθυπουργός άλλης τάξεως ζητήματα να  απασχολήσουν το Συμβούλιο Κορυφής στη Χαλκιδική με Προεδρία της Ελλάδος.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Έχετε επιλεκτική μνήμη.
      ΒΥΡΩΝ ΠΟΛΥΔΩΡΑΣ: Μη μιλάτε, γιατί, κύριε Παπαγεωργίου, μου φαίνεται ότι ήσαστε στην ΑΤΕ. Εκεί στην Αγροτική Τράπεζα διετέθησαν κάποια κονδύλια τα οποία ήσαν το 80% των κονδυλίων που διέθετε η  ΑΤΕ σε μη αγρότες και το 20% στους είκοσι χιλιάδες αγρότες της ΑΤΕ. 
      (Χειροκροτήματα από την πτέρυγα της Νέας Δημοκρατίας)
      Λοιπόν, ντροπή και πάλι. Κρατηθείτε.
      Στεκόμαστε δίπλα στον Έλληνα αγρότη, προκειμένου έστω την υστάτη ώρα να κάνουμε πράξη ότι χρειαζόμαστε ζώσα ελληνική ύπαιθρο, με αγρότες οι οποίοι θα έχουν εισόδημα, θα έχουν μειωμένο κόστος και θα έχουν και τρόπο διαθέσεως των προϊόντων τους.
      Σ’ αυτήν τη γραμμή ο μικρός απολογισμός λέγει: Μείωση κατά 25% του κόστους ελέγχου από τα ΟΣΔΕ. Η δυνατότητα στους κτηνοτρόφους να κατασκευάζουν τα ποιμνιοστάσια χωρίς κόστος, δηλαδή χωρίς καμία επιβάρυνση υπέρ του δημοσίου. Μειώθηκαν κατά 0,75 τα επιτόκια των αγροτικών δανείων και ευεργετήθηκαν κατά δήλωση του κ. Παπαγεωργίου, μόνο δέκα χιλιάδες αγρότες, ενώ έπρεπε να ευεργετηθούν τριάντα χιλιάδες και ενώ η Νέα Δημοκρατία είχε υποσχεθεί εξήντα χιλιάδες. 
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Εκατόν είκοσι χιλιάδες.
      ΒΥΡΩΝ ΠΟΛΥΔΩΡΑΣ: Εκατόν τριάντα χιλιάδες.
      Και γιατί δεν ευεργετούσατε εσείς τις δέκα χιλιάδες, τον ταπεινό αριθμό των αγροτών από τα πανωτόκια; Γιατί εσείς είχατε τη θηλιά μονίμως εδώ των αγροτών από τα πανωτόκια της Αγροτικής; 
      Θέλετε να σας πω και κάτι άλλο; Μήπως εσείς δεν κάνατε φωλεές εχιδνών από τη γραφειοκρατία, τους συνεταιρισμούς; Μήπως θέλετε να σας θυμίσω τι έγινε με την «Ελαιουργική»; Μήπως θέλετε να σας θυμίσω τι έγινε με το πρώιμο σκάνδαλο του καλαμποκιού; 
      ΦΩΤΗΣ ΧΑΤΖΗΜΙΧΑΛΗΣ Το σκάνδαλο Τσιπλάκου;
      ΒΥΡΩΝ ΠΟΛΥΔΩΡΑΣ. Δεν είμαστε λωτοφάγοι. Έχουμε μνήμη και τις ημέρες και τα αποτρόπαια έργα του ΠΑΣΟΚ στον αγροτικό τομέα, δηλαδή στην καταβαράθρωση της αγροτικής οικονομίας, τα ξέρουμε πολύ καλά.
      (Χειροκροτήματα από την πτέρυγα της Νέας Δημοκρατίας)
      Γι’ αυτό στεκόμαστε δίπλα στον αγρότη με πολιτικές συγκεκριμένες. Μήπως θέλετε να σας θυμίσω ότι το πετρέλαιο το μετακυλίσαμε για την αγροτική οικονομία σε όλη τη διάρκεια του έτους, ενώ σταμάταγε τον Απρίλιο; Μήπως θέλετε να σας θυμίσω, όπως είπε ο κ. Μπασιάκος, ότι οι αποζημιώσεις καταβάλλονται στο συντομότερο δυνατό χρόνο και για το κεφάλαιο παραγωγής και για το φυτικό ή ζωικό κεφάλαιο. Πότε αυτά τα επιτεύγματα ξαναείχαν γίνει; Και συνομολογούμε ότι είναι ασπιρίνη, χρωστάμε πολύ περισσότερα, αν θέλετε να δείτε πόση είναι η αναγνώριση της οφειλής προς τον Έλληνα αγρότη.
      (Χειροκροτήματα από την πτέρυγα της Νέας Δημοκρατίας)
      Υπάρχει ζήτημα εθνικής τάξεως ότι πρέπει να σώσουμε την αγροτιά, ότι είναι όρος εθνικής επιβίωσης να μην έχουμε έρημη χώρα την ελληνική ύπαιθρο. Είναι ζήτημα εθνικής επιβίωσης να φροντίζουμε τη σχέση εγχώριας παραγωγής προς εγχώρια κατανάλωση.
      Επί σειρά ετών είχαμε το ισοζύγιο εξωτερικών πληρωμών στα αγροτικά προϊόντα σε δραματική ανισότητα. Και ήσαστε απαθείς και αδιάφοροι.
      Βλέπατε, αγοράζαμε και από την Τουρκία. Ασχολήθηκε κανένας για τα εσπεριδοειδή με του κολόνες του χυμού από τη Βραζιλία; Ασχολήθηκε κανείς για τα κηπευτικά από την Τουρκία; Χρόνια είκοσι τουλάχιστον! Και έχετε το θράσος να έρχεστε τώρα και να μιλάτε για την αγροτική οικονομία, ότι έχουμε αργήσει στην αναθεώρηση, στις προτάσεις μας για την αναθεώρηση της Κοινής Αγροτικής Πολιτικής. 
      Θέλω να σας πω, κυρίες και κύριοι συνάδελφοι, ότι εμείς ως ευρωπαϊστές στο κάτω-κάτω πιστεύουμε στην ιδέα της «Ενωμένης Ευρώπης». Πιστεύουμε σε αυτήν την εσωτερική λειτουργία και θα καταλάβουμε την άριστη θέση και στη διανομή του αγροτικού έργου, της αγροτικής εργασίας, των αγροτικών υπηρεσιών και του αγροτικού τελικά εισοδήματος.
      Μπορούν με τη Νέα Δημοκρατία  οι Έλληνες αγρότες να είναι πεπεισμένοι ότι το μέλλον γλυκοχαράζει υπέρ αυτών. Και για τους βαμβακοπαραγωγούς σάς έδωσε τις πειστικές εξηγήσεις ο κ. Μπασιάκος. Είναι και τεχνικό ζήτημα που έχει να κάνει, όταν βάζεις πολλές παραγωγές, πολλά εισοδήματα, πολλές εκτάσεις θα έχει επίπτωση στο σύνολο. Και αυτό το τεχνικό, αυτήν την τεχνική εξίσωση οφείλετε να τη σεβαστείτε. Μάλιστα μπορώ να πω ότι ο κ. Παπανδρέου, ο Αρχηγός της Αξιωματικής Αντιπολίτευσης, στην παρέμβασή του έδειξε τον προσήκοντα σεβασμό και δεν  ήταν πλειοδότης σαν τον κ. Παπαγεωργίου ή τον κ. Παπουτσή που λέει «Δώστε όλα τα λεφτά τώρα».
      Μα, δεν θα μείνει. Δεν καταλαβαίνετε ότι θα μείνει πηλίκον της διαιρέσεως από αυτήν την εξίσωση, έτσι ώστε να μη βλαβούν οι πολλοί, οι τίμιοι, οι αληθινοί βαμβακοπαραγωγοί; 
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Εγώ δεν το είπα, κύριε Πολύδωρα. 
      ΒΥΡΩΝ ΠΟΛΥΔΩΡΑΣ: Ο κ. Παπουτσής το είπε, εντάξει. 
      ΠΡΟΕΔΡΕΥΩΝ (Ιωάννης Τραγάκης): Κύριε Πολύδωρα, παρακαλώ όσο μπορείτε να συντομεύσετε. 
      ΒΥΡΩΝ ΠΟΛΥΔΩΡΑΣ: Θέλω να απευθύνω μία λέξη κυρίως προς τους βαμβακοπαραγωγούς Λαρίσης. Δηλαδή ουσιαστικά μεγεθύνω τη σκέψη του κ. Μπασιάκου. Όποια σκέψη και ιδέα υπάρχει για να λύσουμε την εξίσωση διαφορετικά υπέρ των αγροτών, η Κυβέρνηση είναι ανοιχτή. Εννοείται να μη μειωθεί το πηλίκο της διαιρέσεως και βρεθούν οι πολλοί να χάνουν εισόδημα και να μην έρχεται η εθνική οικονομία να πληρώνει τα πρόστιμα στην Ευρώπη, έτσι ώστε να έρχεται τελικά ζημιογόνο αποτέλεσμα. 
      Μάλιστα τώρα με τους συμφωνημένους ελέγχους διαμορφώνονται οι προϋποθέσεις για καλύτερη ρύθμιση του ζητήματος του βάμβακος για το 2005-2006 και επέκεινα. Διότι ξεκινάμε από μία στέρεη βάση, έντιμη βάση, ηθική βάση αμοιβής του εργαζομένου, του πραγματικά δηλαδή άξιου αμοιβής βαμβακοπαραγωγού κατ’ αντιδιαστολή προς την πειρατική λογική και το κλείσιμο του ματιού, στο οποίο ησκείτο, είχε ειδικότητα το ΠΑΣΟΚ με τις διάφορες παραγωγικές τάξεις.
      Συνεπώς ο θρήνος, το ολοφύρεσθαι, τα κροκοδείλια δάκρυα των επερωτώντων, νομίζω ότι δεν αρμόζουν σε ένα επίπεδο σοβαρής συνομιλίας για το αγροτικό ζήτημα της χώρας και το αγροτικό ζήτημα της Ευρώπης γενικότερα. Θέλω συνεννόηση, θέλω αυτοπεποίθηση και κυρίως να γίνει πιστευτό από όλους και εφαρμόζεται στην Αγροτική Πολιτική ότι η Νέα Δημοκρατία, ο Κώστας Καραμανλής, η Κυβέρνηση της Νέας Δημοκρατίας στέκεται στο πλευρό των αγροτών για να κατακτήσουμε το μέλλον και με την αγροτική οικονομία. 
      (Χειροκροτήματα από την πτέρυγα  της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε.
      Ο κ. Σκοπελίτης έχει το λόγο για οκτώ λεπτά. 
      ΣΤΑΥΡΟΣ ΣΚΟΠΕΛΙΤΗΣ: Κύριε Πρόεδρε, μπορεί το θέμα της εφαρμογής των αποφάσεων της ενδιάμεσης αναθεώρησης της ΚΑΠ και των ΚΟΑ, των μεσογειακών προϊόντων να απασχολεί το ΠΑΣΟΚ, απασχολεί και τη Νέα Δημοκρατία. Μην ανησυχείτε, κύριοι συνάδελφοι, θα την εφαρμόσουν. Στο ίδιο ευαγγέλιο πιστεύει. 
      Όμως, το να ισχυρίζεστε ότι απασχολεί και τη μεσαία αγροτιά αυτό το θέμα και «Αμάν και πότε» κάνει να εφαρμοστούν αυτές οι αποφάσεις, είναι έξω από κάθε λογική. Εκτός, βέβαια, εάν ο ισχυρισμός αυτός αποσκοπεί στο να διασκεδάσει ευθύνες που υπάρχουν και από την πλευρά σας για τη σημερινή κατάσταση που αντιμετωπίζει η μεσαία αγροτιά της χώρας μας.
      Άλλα είναι τα προβλήματα, κύριοι συνάδελφοι, που απασχολούν την αγροτιά και τα γνωρίζετε. Τους απασχολεί πρώτα και κύρια τούτο το πράγμα. Βλέπουν το προϊόν του ιδρώτα τους να παραμένει απούλητο στις αποθήκες, όπως τα σιτάρια, οι πατάτες και άλλα προϊόντα. Τους απασχολεί που χιλιάδες τόνοι βαμβακιού θα μείνουν εκτός επιδότησης. Τους απασχολεί το θέμα των εξευτελιστικών τιμών που παίρνουν όταν πουλούν τα προϊόντα τους στους εμπόρους, που δεν τους αφήνει κανένα περιθώριο να καλύψουν έξοδα διαβιώσεως, αφού ούτε το κόστος παραγωγής δεν καλύπτουν αυτές οι τιμές. Αυτά είναι τα προβλήματα που ταλανίζουν τον αγρότη μας συν τα άλλα που έχουν να κάνουν με τις παρεχόμενες σ’ αυτούς υπηρεσίες στους τομείς της υγείας και της παιδείας, που όλο και περισσότερο υποβαθμίζονται και όλο και περισσότερο γίνονται οικονομικός βραχνάς γι’ αυτούς.
      Και εσείς εκείνο που κάνετε, κύριοι συνάδελφοι και των δυο κομμάτων, είναι να ψάχνετε να βρείτε αιτίες για την κατάσταση έξω από την πολιτική την οποία ακολουθούσατε. Λες και έπεσαν από τον ουρανό! Λες και είναι στο ριζικό του αγρότη να τα περνά αυτά τα προβλήματα. Και στην κατεύθυνση αυτή θα μας δοθεί η ευκαιρία να πούμε περισσότερα. Έχουμε καταθέσει και εμείς επερώτηση στη Βουλή πάνω στο θέμα. Το πιο ωραίο είναι ότι βγάζετε και υπεύθυνο τον αγρότη για την κατάντια που περνά, γιατί, λέει, δεν εφαρμόζει τους κανονισμούς -αλήθεια, τον ρωτήσατε και οι δυο σας, όταν ψηφίζατε αυτούς τους κανονισμούς, και τώρα έχετε απαίτηση της εφαρμογής τους;- ή γιατί δεν παράγει καλά αγροτικά προϊόντα.
       Και σας ρωτώ, κύριοι συνάδελφοι: λέτε ότι εκεί βρίσκεται το πρόβλημα των εξευτελιστικών τιμών που παίρνει σήμερα ο παραγωγός και δεν βρίσκεται στη ληστρική επέλαση του μεγάλου κεφαλαίου, την οποία πατρονάρατε εσείς και πατρονάρει σήμερα η Κυβέρνηση με όλα τα μέσα;  Γιατί πατρονάρισμα είναι η κατάργηση των τιμών ασφάλειας που κάνατε, πατρονάρισμα είναι η κατάργηση της παρέμβασης, πατρονάρισμα είναι, κύριε Υπουργέ, η ψήφιση του κανονισμού 865 της Ευρωπαϊκής Ένωσης, που έγινε επί των ημερών σας, ο οποίος προβλέπει απελευθέρωση από δασμούς των εισαγωγών λαδιού, όταν το παρθένο λάδι έχει φθάσει στις 930 δραχμές το κιλό, όταν οι αγρότες πριν από δώδεκα χρόνια πουλούσαν το ελαιόλαδο στις 1200 το κιλό.
      Όσον αφορά το θέμα των κανονισμών, τούτο έχω να πω. Εμείς καταγγέλλουμε τους κανονισμούς που απαγορεύουν στο μικρομεσαίο αγρότη παραγωγό να καλλιεργήσει λίγα μέτρα γης παραπάνω και να παράγει λίγη ποσότητα παραπάνω, προκειμένου να καλύψει τις ανάγκες επιβίωσής του, που κάθε μέρα και αυγαταίνουν εξαιτίας της αντιλαϊκής πολιτικής. 
      Όσον αφορά τις αποφάσεις της ενδιάμεσης αναθεώρησης της ΚΑΠ, για τις οποίες είστε υπεύθυνοι και τα δυο τα κόμματα, εμείς λέμε τούτο, όπως ακριβώς το λέει και ο λαός μας: «Να μη σώσει και εφαρμοστούν ποτέ»! Και αυτό γιατί θα επιδεινώσουν ακόμα παραπέρα την κατάσταση στην οποία βρίσκεται σήμερα ο μικρός και μεσαίος αγρότης. Θα επιδεινώσουν το εισόδημά του. Αυτή την αρνητική συνέπεια θα έχει η αποδέσμευση της ενίσχυσης από την παραγωγή, αφού αυτή όχι μόνο δεν θα αναπροσαρμόζεται από χρόνο σε χρόνο, αλλά θα μειώνεται από τη διαφοροποίηση που προβλέπεται και από την αύξηση του τιμαρίθμου.
      Έτσι, προς το τέλος της συγκεκριμένης εφαρμογής της ΚΑΠ θα καταντήσει αυτή η ενίσχυση σαν κοινωνικό επίδομα σαν εκείνο που δίνεται σε αναξιοπαθούντα άτομα -και καλώς δίνεται- της ελληνικής κοινωνίας. Έτσι τους καταντήσατε τους αγρότες.
      Όμως αυτή η αποδέσμευση δεν έχει και ένα άλλο αρνητικό αποτέλεσμα το οποίο είναι στόχος σας; Και ποιο είναι αυτό; Θα υποθηκεύσει το μέλλον σημαντικών αγροτικών καλλιεργειών της χώρας μας, που για χρόνια στήριζαν το εισόδημα χιλιάδων αγροτών, περιοχών κλπ., αφού το ενδιαφέρον για τη βελτίωση την αύξηση της παραγωγής θα εκλείψει, γιατί θα υπάρχει  αποδέσμευση παραγωγής και επιδότηση. Δεν αποτελεί λοιπόν σε καμιά περίπτωση η εφαρμογή των αποφάσεων της ενδιάμεσης αναθεώρησης της ΚΑΠ και τον ΚΟΑ των μεσογειακών προϊόντων λύση για τα προβλήματα της μικρομεσαίας αγροτιάς. Όπως δεν αποτέλεσαν λύση οι προηγούμενες αναθεωρήσεις που έγιναν και που δημιούργησαν τα προβλήματα που σήμερα αντιμετωπίζει ο αγρότης. Λύση υπάρχει. Και αυτή βρίσκεται στην ανάπτυξη της γεωργίας μας έξω από ποσοστώσεις, πλαφόν και άλλους κοινοτικούς κανονισμούς. Μια ανάπτυξη σύμφωνα με τις παραγωγικές δυνατότητες της χώρας μας -που είναι μεγάλες- τις διατροφικές ανάγκες του λαού μας με σεβασμό στο περιβάλλον και τη δημόσια υγεία. 
      Στα πλαίσια αυτής της κατεύθυνσης και με την ανάπτυξη του παραγωγικού συνεταιρισμού, για τον οποίο μιλάμε εμείς, θα αντιμετωπιστούν και τα διαρθρωτικά προβλήματα της ελληνικής αγροτικής παραγωγής, δηλαδή ο μικρός και πολυτεμαχισμένος κλήρος κλπ. Μ’ αυτόν τον τρόπο θα αντιμετωπιστούν και όχι με την καταστροφή της μικρομεσαίας αγροτικής παραγωγής που εσείς προωθείτε. 
      Και μην το ξεχνάτε. Τα αποτελέσματά της, κύριε συνάδελφε: διακόσιες είκοσι χιλιάδες αγροτικά νοικοκυριά καταστράφηκαν στην πορεία υλοποίησης των αποφάσεων των προηγούμενων αναθεωρήσεων των ΚΑΠ. 
      Αυτή την πρόταση, λοιπόν, κάνουμε εμείς σαν Κομμουνιστικό Κόμμα Ελλάδας στο μικρομεσαίο αγρότη. Συχνά όμως το λέμε ότι για να περπατήσει η πρότασή μας, αυτή η λύση, χρειάζεται μια άλλη πολιτική. Χρειάζεται μιαν άλλη Κυβέρνηση, μια λαϊκή Κυβέρνηση -όπως λέμε εμείς- που θα εφαρμόσει μια λαϊκή πολιτική που θα στηρίξει, με όλες τις δυνάμεις και με όλα τα μέσα, την προοπτική ανάπτυξης της αγροτικής μας οικονομίας.
      Καλούμε, λοιπόν, το μικρομεσαίο αγρότη να απαλλαγεί από το σφιχτό -θανάσιμο λέμε εμείς- αγκάλιασμα των δυο κομμάτων που ενστερνίζονται και προωθούν παρόμοιες αποφάσεις όπως αυτή της ενδιάμεσης αναθεώρησης της ΚΟΑ και των ΚΑΠ και να δώσει τον αγώνα μαζί με την εργατική τάξη τα άλλα λαϊκά στρώματα για να αλλάξουν οι συσχετισμοί δύναμης που θα φέρουν στην εξουσία μια Κυβέρνηση που θα ενστερνίζεται τους φόβους τις αγωνίες τους και τις ελπίδες τους για μια καλύτερη ζωή. 
      Κλείνοντας θα ήθελα να πω ότι το Κομμουνιστικό Κόμμα της Ελλάδας στηρίζει με όλες του τις δυνάμεις τους αγρότες που δίνουν τους αγώνες για τα πραγματικά προβλήματα που τους απασχολούν, που απασχολούν την αγροτική οικονομία της χώρας μας. Και καλεί τη μικρομεσαία αγροτιά να πάρει μαζικά και αγωνιστικά μέρος στις αγωνιστικές κινητοποιήσεις που οργανώνει σε όλη την Ελλάδα η ΠΑΣΥ τη Δευτέρα 31 Ιανουαρίου.
      Ευχαριστώ πολύ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε και εμείς. 
      Η Κοινοβουλευτική Εκπρόσωπος του Συνασπισμού κ. Ασημίνα Ξηροτύρη-Αικατερινάρη έχει το λόγο.
      ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ: Ευχαριστώ, κύριε Πρόεδρε.
      Είναι γεγονός ότι ο πρωτογενής τομέας στην Ελλάδα βρίσκεται σε σοβαρότατη κρίση που φέτος εκδηλώνεται με ιδιαίτερη οξύτητα αφού έπληξε όλα σχεδόν τα αγροτικά προϊόντα: σιτηρά, ρύζι, αμπελουργικά, καπνό, βαμβάκι, πατάτες, κτηνοτροφικά.
      Η νέα Κοινή Αγροτική Πολιτική δημιουργεί νέα αδιέξοδα για την ελληνική γεωργία που θα οδηγήσουν σε επιδείνωση της κατάστασης του πρωτογενή τομέα και των αγροτών. Και ιδιαίτερα θα πλήξουν τη μικρή και μεσαία οικογενειακή εκμετάλλευση που αποτελεί τον πυρήνα του αγροτικού χώρου. Γι’ αυτό λοιπόν και οι αγρότες οδηγούνται στις κινητοποιήσεις όχι μόνο για το βαμβάκι που είναι κρίσιμη και αυτή η κατάσταση αλλά και για όλα τα άλλα προϊόντα.
      Η επερώτηση έθετε ένα ουσιαστικό θέμα. Να συζητήσουμε δηλαδή για τους όρους και τις δεσμεύσεις για μια καλύτερη εφαρμογή της αναθεωρημένης κοινής πολιτικής.
      Βέβαια ούτε αυτό το θέμα δεν συζητήθηκε στην ουσία εδώ. Επικοινωνιακές εντάσεις υπήρξαν μόνο και τίποτε άλλο.
      Εμείς, όμως, θέλουμε να θέσουμε και ένα άλλο θέμα, για το οποίο έπρεπε και η προηγούμενη κυβέρνηση να έχει αγωνία και να το συζητά συνέχεια και στη Βουλή και με τον ελληνικό λαό και η νέα Κυβέρνηση. Και οι δύο, όμως, δεν το κάνετε. 
      Το ζήτημα είναι η κριτική μας απέναντι στην ΚΑΠ, γιατί για να οργανωθείς απέναντι στην κοινή αναθεώρηση της αγροτικής πολιτικής που έχει προβλήματα, πρέπει να κάνεις ευθαρσώς την κριτική σου και να πεις και τη θέση σου στον κόσμο, για να αναλάβεις και τις ευθύνες.
      Τι συμβαίνει με την Κοινή Αγροτική Πολιτική; Τι κυριαρχεί σε αυτήν; Κυριαρχεί αφ’ ενός η αποσύνδεση και αφ’ ετέρου η εφαρμογή ορθών περιβαλλοντολογικών πρακτικών. Για την πρώτη, την αποσύνδεση δηλαδή, και μάλιστα στην περίπτωση της ολικής αποσύνδεσης, το ΠΑΣΟΚ απάντησε εύκολα. Θέλει ολική αποσύνδεση. Η Νέα Δημοκρατία συσκέπτεται ακόμα. Στην περίπτωση αυτή θα έχουμε σταδιακή εγκατάλειψη της παραγωγής και στα θέματα των περιβαλλοντικών πρακτικών θα έχουμε απώλεια μέρους των ενισχύσεων υπό τη μορφή περικοπών και προστίμων.
      Η ειλικρινής αιτιολόγηση της αναθεώρησης θα έπρεπε να γνωστοποιεί τα εξής στοιχεία: Απόφαση της Ευρωπαϊκής Ένωσης είναι να περιορίσει την ποσοστιαία συμμετοχή των γεωργικών δαπανών στον προϋπολογισμό. Ας μην κρυβόμαστε. Απόφασή της είναι να μην αυξήσει το πλαφόν της εισφοράς των κρατών-μελών στον προϋπολογισμό πάνω από 1,27% του ΑΕΠ. Παρά τις πρόσθετες δαπάνες λόγω διεύρυνσης, εισάγεται μια περιορισμένη διάταξη των δαπανών για τη γεωργία, ώστε να μη θιγούν υπερβολικά οι μεγάλες γεωργικές εκμεταλλεύσεις της Ευρώπης, οι οποίες θα εξακολουθούν να απολαμβάνουν τη μερίδα του λέοντος στις ενισχύσεις.
      Με την αποσύνδεση δεν θα στηρίζονται πλέον τα γεωργικά προϊόντα. Υποβαθμίζονται οι αρχικοί στόχοι της περιβαλλοντικής προστασίας και της παραγωγής ποιοτικών προϊόντων, αφού ο παραγωγός, στις περιπτώσεις που θα εφαρμοστεί η πλήρης αποσύνδεση, θα εγκαταλείψει τελικά την καλλιέργεια, γιατί δεν τον συμφέρει πλέον να παράγει.
      Είναι φανερό ότι η Ελλάδα, όπως και άλλες χώρες, δεν είναι σε θέση να ανατρέψουν αυτές τις αποφάσεις. Όμως πρέπει να πάψουμε να θεωρούμε ότι είναι συμφέρον της χώρας η εισροή πόρων ανεξάρτητα από την αξιοποίησή τους.
      Οι αδυναμίες του νέου συστήματος δεν είναι ίδιες για όλες τις χώρες. Γι’ αυτό και ορισμένες εκφράστηκαν με ενθουσιασμό στην αρχή και όχι βέβαια συμπτωματικά. Χώρες με ανταγωνιστική γεωργία, με λίγους και μεγάλους επιχειρηματίες γεωργούς, με ελάχιστη σημασία του γεωργικού τομέα στη σύνθεση του ΑΕΠ και της απασχόλησης, με κοινωνίες και κοινότητες όπου η γεωργία είναι μόνο ένας κρίκος μιας ανθεκτικής αλυσίδας συμπεριφοράς, βεβαίως εκφράστηκαν με ικανοποίηση για την Κοινή Αγροτική Πολιτική. 
      Όμως χώρες όπως η Ελλάδα δεν ανταποκρίνονται με κανέναν τρόπο σε αυτά τα γνωρίσματα. Θα έπρεπε η κατάστασή μας απέναντι σε αυτήν την Κοινή Αγροτική Πολιτική τουλάχιστον να μας προβληματίσει. Βέβαια σε αυτήν την Αίθουσα και με το κενό πλέον της Αίθουσας αυτήν τη στιγμή και εκ των συναδέλφων του ΠΑΣΟΚ, που ήρθαν με τόσο μεράκι να συζητήσουν το τι θα κάνουμε για να επισπεύσουμε την εφαρμογή της, δεν πρόκειται να συζητήσουμε ποτέ αυτό το θέμα. Το μόνο που θα συζητάμε είναι εάν θα κλείσουν ή θα ανοίξουν τα Τέμπη. Δεν συζητάμε τίποτε άλλο.
      Τι θα θέταμε στη συζήτησή μας για την Κοινή Αγροτική Πολιτική; Θα τη δούμε βραχυπρόθεσμα ή μακροπρόθεσμα; Θα τη δούμε από τη σκοπιά του μεμονωμένου παραγωγού ή από τη σκοπιά της γεωργικής οικονομίας της χώρας; Αν τη δούμε σε βραχυχρόνιο επίπεδο, βεβαίως θα πει το ΠΑΣΟΚ ότι μας εξασφάλισε τις επιδοτήσεις μέχρι το 2003. Εκεί είναι το πρόβλημα; Και τι θα γίνει μετά; Άλλωστε οι οικονομικά ισχυρές χώρες θα λησμονήσουν αργότερα και θέλουν να λησμονήσουν τα άμεσα οφέλη από την ύπαρξη ανοικτής ευρωπαϊκής πολιτικής και θα προβάλουν μόνο τις δοσοληψίες μέσω του προϋπολογισμού. Έτσι, θα λένε αργότερα ότι τώρα δεν καταβάλλουν κοινωνικά βοηθήματα, τα οποία δεν αιτιολογούνται. Έτσι θα γίνουν μακροχρόνια οι επιδοτήσεις.
      Ο μεμονωμένος παραγωγός μπορεί σήμερα να αισθάνεται ευτυχής και αδέσμευτος, ιδίως όταν η αποσύνδεση είναι ολική.
      Αν μάλιστα ο αγρότης είναι μεγάλης ηλικίας, όπως συμβαίνει στην πλειονότητα των Ελλήνων αγροτών, η ευτυχία του -εντός εισαγωγικών βέβαια- θα είναι μεγαλύτερη. Θα μπορεί να εγκαταλείψει τη γεωργία και να ζει χορτασμένος -πάλι εντός εισαγωγικών- από τις κολακείες για την προσφορά του στον τόπο, αλλά πικραμένος για την κοινωνική απαξίωση του επαγγέλματός του. 
      Όμως, αν οι γεωργοί, κύριοι συνάδελφοι, πάψουν να παράγουν, επειδή οι τιμές της ελεύθερης αγοράς δεν θα καλύπτουν το κόστος, τότε η χώρα θα έχει να αντιμετωπίσει όχι μόνο διεύρυνση του ελλείμματος, του εμπορικού ισοζυγίου γεωργικών προϊόντων, αλλά και εγκατάλειψη πολλών αγροτικών περιοχών. Και τότε θα διαρραγεί ακόμη περισσότερο ο παραγωγικός και κοινωνικός ιστός. 
      Χρειάζεται, λοιπόν, μία ψύχραιμη αντιμετώπιση και κριτική της αποδοχής της νέας ΚΑΠ. Δεν έγινε αυτό, παρ’ όλο που η επερώτηση θέτει ουσιαστικά στοιχεία για από δω και πέρα. Πώς θα εφαρμοστεί, λοιπόν; Ας πάμε σε αυτό. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, θα θελήσω δύο λεπτά από τα οκτώ που δικαιούμαι, γιατί μίλησαν και άλλοι συνάδελφοι παραπάνω.
      Η νέα ΚΑΠ, λοιπόν, έχει μεγάλες αδυναμίες, όμως περιλαμβάνει και στοιχεία τα οποία μπορούν να αξιοποιηθούν στην κατεύθυνση της αγροτικής ανάπτυξης. Ο αγώνας αυτός πρέπει να δοθεί με κριτήριο το συμφέρον -κοινωνικά και οικονομικά- της ελληνικής γεωργίας και όχι το συμφέρον των δύο κομμάτων. 
      Υπάρχει μία κοινή διαπίστωση. Η χώρα μας -οι υπηρεσίες, οι μηχανισμοί, οι φορείς των αγροτών- είναι απροετοίμαστη για να ανταποκριθεί στους όρους και στις προϋποθέσεις αυτής της σκληρής ΚΑΠ, μερικοί δε από αυτούς τους όρους και τις προϋποθέσεις έχουν αρχίσει ήδη. Η διάλυση του Υπουργείου είναι έργο της προηγούμενης κυβέρνησης, αλλά και η νέα πολιτική ηγεσία του Υπουργείου στέκεται αμήχανη και δεν παίρνει αποφάσεις, παρά τις αρχικές διακηρύξεις και την πομπώδη αλλαγή του τίτλου. Εννιά μήνες μετά και ο νέος τίτλος αποδεικνύεται άνευ περιεχομένου.
      Το κύριο πρόβλημα του Υπουργείου είναι το πώς θα συνεργαστούν οι υπηρεσίες στα τρία διοικητικά επίπεδα. Η προηγούμενη μεταρρύθμιση, η προηγούμενη αλλαγή απέτυχε παταγωδώς. Από την άλλη πλευρά, υπάρχει μία αντισυνταγματική -για εμάς- τροπολογία που μετέταξε χιλιάδες υπαλλήλους  του Υπουργείου στις Νομαρχιακές Αυτοδιοικήσεις. Τώρα μαλώνετε μεταξύ σας αν καταγράφουν καλά ή αν δεν καταγράφουν. Αυτή η κατάσταση δημιουργήθηκε. Ιδρύθηκαν και λειτουργούν πολλοί οργανισμοί και ανώνυμες εταιρείες στο Υπουργείο. Αυτές αποδυνάμωσαν και αποδιοργάνωσαν τις υπηρεσίες τους, χωρίς να παράγεται το αναμενόμενο έργο, με σημαντικές αρνητικές επιπτώσεις στην αγροτική έρευνα και στην εκπαίδευση των αγροτών.
      Η επερώτηση επισημαίνει πράγματι μεγάλες καθυστερήσεις στην προετοιμασία για την εφαρμογή της νέας ΚΑΠ. Συμφωνούμε στα περισσότερα. Άλλωστε, την κριτική αυτή την κάναμε εμείς πολύ νωρίτερα και στην κυβέρνηση του ΠΑΣΟΚ. Δεν αναφέρεται όμως η επερώτηση σε δύο σημαντικά πράγματα. Γιατί καθυστέρησαν τα προγράμματα ενημέρωσης για την ΚΑΠ και ακόμη τώρα δεν έχουν αρχίσει και με ευθύνη της προηγούμενης κυβέρνησης και της τωρινής; Η επερώτηση δεν αναφέρεται επίσης στον κίνδυνο να μην ενισχυθούν όσα συμφωνήθηκαν τον Ιούνιο του 2003 κατά την αναθεώρηση της ΚΑΠ και στην προσπάθεια που πρέπει να καταβληθεί ώστε να διασφαλιστούν οι άμεσες ενισχύσεις: ο πρώτος πυλώνας και οι πόροι της αγροτικής ανάπτυξης, ο δεύτερος πυλώνας σε σχέση με τις μειονεκτικές περιοχές. Θα τελειώσουν σε λίγο οι μειονεκτικές περιοχές.  Βέβαια, τις βόρειες χώρες δεν τις ενδιαφέρει, αλλά για την Ελλάδα, για τη χώρα μας, θα είναι καταστροφή. 
      Κυρίες και κύριοι συνάδελφοι, εμείς από την πλευρά του Συνασπισμού Ριζοσπαστικής Αριστεράς θα δώσουμε τη μάχη μαζί με τον αγροτικό κόσμο για την καλύτερη δυνατή εφαρμογή της ΚΑΠ, αλλά θα δώσουμε τη μάχη σε επίπεδο χώρας και σε επίπεδο Ευρωπαϊκής Ένωσης, μαζί με το αριστερό κόμμα της Ευρωπαϊκής Αριστεράς, για μία ριζοσπαστική αναθεώρηση της ΚΑΠ, ούτως ώστε να ενισχύονται οι μικρομεσαίες αγροτικές εκμεταλλεύσεις, να αναβαθμιστεί ο ρόλος των συνεταιρισμών και να αξιοποιηθούν οι ομάδες παραγωγών, με στόχο πάντα την ανάπτυξη της υπαίθρου, την παραγωγή ποιοτικών και ανταγωνιστικών προϊόντων και την προστασία του περιβάλλοντος.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κυρία συνάδελφε. 
      Το λόγο έχει ο κ. Ανωμερίτης.
      ΓΕΩΡΓΙΟΣ ΑΝΩΜΕΡΙΤΗΣ: Ευχαριστώ, κύριε Πρόεδρε.
      Είναι πρωτοφανής η μείωση των αγροτικών εισοδημάτων και αυτό δεν χρειάζεται να το αποδεικνύουμε εμείς ούτε με στατιστικά στοιχεία ούτε με εκτιμήσεις, αυτό το ξέρει ο αγροτικός κόσμος, όποιο προϊόν και αν παράγει.
      Εάν όμως γίνονται τέτοιου είδους διαμαρτυρίες, αυτό δεν έχει σχέση με την πλεονάζουσα παραγωγή, έχει σχέση με τη διαχρονική εξαπάτηση των παραγωγών, με την απόκρυψη της αλήθειας. Και όπως είπε και ο Πρόεδρός μας, μόνο εάν πάτε να μιλήσετε τη γλώσσα της αλήθειας στους αγρότες θα έχετε μια αιτιολογία. Και αυτό το λέω για όλους, αλλά ιδιαίτερα για σας κύριοι Υπουργοί, γιατί όλα αυτά τα χρόνια δεν είπατε την αλήθεια, αντιπολιτευόσασταν απλώς το ΠΑΣΟΚ και δεν κάνατε τίποτε άλλο. Αλλά οι αγρότες δεν είναι πολίτες δεύτερης κατηγορίας. 
      Τρία χρόνια που ήμουν Υπουργός δεν βγήκαν τα τρακτέρ στους δρόμους, όχι γιατί ήταν όλα καλά ή τα κάναμε όλα σωστά, αλλά γιατί λέγαμε την αλήθεια και πηγαίναμε και διεκδικούσαμε. Και να σας θυμίσω ότι εκείνα τα χρόνια χάρη στις κυβερνήσεις του ΠΑΣΟΚ και προσωπικά του Κώστα Σημίτη εκείνο τον καιρό, πήραμε 11.000.000.000.000 δραχμές για τη γεωργία εκ των οποίων 7.000.000.000.000 δραχμές για επιδοτήσεις. Περάσαμε τις πολιτικές ανάπτυξης υπαίθρου, περάσαμε τις λογικές της προστασίας του περιβάλλοντος και της μεγάλης στροφής της ποιότητας. Γιατί αυτό πρέπει να πούμε στους αγρότες ότι τα επόμενα χρόνια και ιδιαίτερα μετά το 2010 - 2013 ο τομέας και η Ενωμένη Ευρώπη θα ενισχύει τον αγροτοδιατροφικό τομέα της οικονομίας και σιγά - σιγά τα βιομηχανικά φυτά θα εγκαταλειφθούν. Από τώρα να ετοιμαστούμε γι’ αυτό. Γι’ αυτό ενδιαφέρεται η Ενωμένη Ευρώπη και γι’ αυτό δίνει τις επιδοτήσεις και απαιτεί τις προσαρμογές.
      Κύριε Υπουργέ, συνέχεια και πολλές φορές έχετε αναφερθεί στον Κανονισμό του 2001. Μπορείτε να μου πείτε σε σχέση με τον Κανονισμό που ψηφίσατε εσείς του 2004 άρθρο 110γ, σε τι διαφέρει; Εσείς δεν συμφωνήσατε με υπογραφή του κ. Τσιτουρίδη και δική σας ότι το μάξιμουμ των στρεμμάτων θα είναι τρία εκατομμύρια επτακόσιες χιλιάδες στρέμματα, που με το μέσο όρο ανά στρέμμα μάς δίνει ακριβώς τα ίδια κιλά; Και τι διαμαρτύρεστε; Διαμαρτύρεστε γιατί καταφέραμε από τα 200.000.000 ευρώ του 1990-1993 να τα κάνουμε 700.000.000 ευρώ;
      Έχετε στα χέρια σας να μοιράσετε 240.000.000.000 δραχμές, αλλά όπως λένε οι αγρότες αποτύχατε και δεν είστε ικανοί να μοιράσετε «δυο γαϊδουριών άχυρα», για να το πω στη γλώσσα την αγροτική. Έχετε τα λεφτά και τώρα θυμηθήκατε να κάνετε τους νέους υπολογισμούς, που έπρεπε να τους έχετε κάνει όχι όταν ήσασταν εσείς Υπουργός -σε αυτό έχετε δίκιο- αλλά έπρεπε να έχουν γίνει από τον Απρίλιο, Μάιο, τότε με τα στρέμματα. Αλλά ξεχάσατε ότι το βαμβάκι έχει λευκό χρώμα και δεν έχει πράσινο γαλάζιο ή κόκκινο. Και, δυστυχώς, το έχουν ξεχάσει αυτό και μερικοί αγροτοσυνδικαλιστές.
      Κύριε Υπουργέ, σας άκουσα που είπατε ότι στα τέσσερα χρόνια του ΠΑΣΟΚ έγιναν παρατυπίες και επεβλήθησαν πρόστιμα 4.000.000.000 δραχμών και αργότερα κάτι άλλα, τα οποία όπως ξέρετε είναι συνήθως λόγω παραβάσεων των συνεταιρισμών. Αυτό όμως δεν έπρεπε να το πείτε εσείς εδώ μέσα, διότι στη δική σας περίοδο όταν ήσασταν Υφυπουργός το 1991-1992 μόνο για το βαμβάκι, επειδή ικανοποιήσατε τους εκκοκκιστές, πληρώσαμε 73.000.000.000 δραχμές και επιστρέψαμε τις μισές επιδοτήσεις. Και από τότε μας έβαλαν στο κόκκινο οι Ευρωπαίοι. Μας θεώρησαν χώρα απάτης.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Λέτε ανακρίβειες.
      ΓΕΩΡΓΙΟΣ ΑΝΩΜΕΡΙΤΗΣ: Εάν δεν ήσασταν εσείς Υφυπουργός εκείνη την περίοδο, ήταν κάποιοι άλλοι.
      Πληρώσαμε 73.000.000.000 για μια χρονιά και για ένα προϊόν. Αυτό ήταν το πρόστιμο την περίοδο 1991-1992. 
      Κύριε Πρόεδρε, οι διαμαρτυρόμενοι αγρότες έχουν δίκιο. Έχουν δίκιο γιατί αισθάνονται ξεγελασμένοι. Τώρα ο κύριος Υπουργός στέλνει καταστάσεις, τις κολλάει στα δημοτικά καταστήματα, στους συνεταιρισμούς. Καλά, οι αγρότες τι είναι; Μεταξεταστέες μαθήτριες να πηγαίνουν για να δουν αν πήραν τον άλφα ή το βήτα βαθμό; Τους προσβάλλετε. Αυτά έπρεπε να έχουν γίνει.
      Χάσατε το παιχνίδι από το Μάιο και μετά μέχρι το Σεπτέμβριο και φυσικά χάθηκε και το παιχνίδι κατά την εισκόμιση του προϊόντος. Αφήστε το παρελθόν και κοιτάξτε το μέλλον.
      Τα πάντα αλλάζουν από το 2006. Και πρέπει να το πούμε. Πρέπει να συμφωνήσουμε. Πρέπει να δούμε τι θα κάνουμε. Τα μάτια μπροστά, κύριε Υπουργέ, όχι πίσω.
      Επειδή αναφέρθηκε ο κ. Πολύδωρας σε «γλυκοχάραμα», φαίνεται ότι γλυκοχαράζει στη Λάρισα που βγαίνει ο αυγερινός!
      ΠΡΟΕΔΡΕΥΩΝ (Ιωάννης Τραγάκης): Κύριε Ανωμερίτη, οφείλω...
      Πού πας; Να ανέβεις στο Βήμα; Ένα λεπτό έχεις. Στο Βήμα θέλεις για ένα λεπτό; Κάτσε κάτω και θα σου πω εγώ πόσο.
      Κύριε Ανωμερίτη, οφείλω μία διευκρίνιση προς το Σώμα.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Σε Βουλευτή μιλάτε έτσι;
      ΠΡΟΕΔΡΕΥΩΝ (Ιωάννης Τραγάκης): Ένα λεπτό.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Είναι συμπεριφορά αυτή;
      ΠΡΟΕΔΡΕΥΩΝ (Ιωάννης Τραγάκης): Ένα λεπτό.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Μα μου λέτε κάτσε κάτω, ρε;
      ΠΡΟΕΔΡΕΥΩΝ (Ιωάννης Τραγάκης): Όχι βέβαια.
      ΧΡΗΣΤΟΣ ΠΑΠΟΥΤΗΣ: Αυτό είπατε.
      ΠΡΟΕΔΡΕΥΩΝ (Ιωάννης Τραγάκης): Δεν ελέχθη κάτι τέτοιο. Λάθος κάνετε.
      (Διαμαρτυρίες από την πτέρυγα του ΠΑΣΟΚ)
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Παρακαλώ να ζητήσετε συγγνώμη και να διαγραφεί από τα Πρακτικά.
      ΠΡΟΕΔΡΕΥΩΝ (Ιωάννης Τραγάκης): Ε, βέβαια θα διαγραφεί. Αν είναι δυνατόν! Αλλά δεν ελέχθη κάτι τέτοιο.
      Κύριε Ανωμερίτη, ξέρετε ότι σας εδόθη κατά παραχώρηση ο χρόνος. Θα σας πω γιατί όμως. Το άρθρο 135 του Κανονισμού στο οποίο αναφέρεστε, στην παράγραφο 9, είναι γνωστό ότι αναφέρεται για Βουλευτή ο οποίος έχει διατελέσει Υπουργός ή της παρούσης Κυβέρνησης ή προηγούμενης κυβέρνησης και έχουν αναφερθεί λάθη ή παραλείψεις του και αναφέρεται στα λάθη και παραλείψεις του. Το λέω αυτό για το Σώμα, γιατί δημιουργήθηκαν ερωτηματικά γιατί σας εδόθη ο λόγος. Ο λόγος γι’ αυτό σας εδόθη.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Επώνυμα δεν σας είπαμε τίποτα.
      ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Παπαγεωργίου, έχετε το λόγο για δύο λεπτά.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Όχι δύο λεπτά. Είμαι εισηγητής.
      ΠΡΟΕΔΡΕΥΩΝ (Ιωάννης Τραγάκης): Συγγνώμη, έχετε έξι λεπτά. Οι υπηρεσίες εδώ μου γράφουν ότι συμπληρώσατε δεκαεπτά λεπτά στην πρωτολογία σας.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Εγώ θεωρώ λήξαν το γεγονός, κύριε Πρόεδρε. Δεν θα έπρεπε να το θεωρώ λήξαν αλλά νομίζω ότι το απαιτούν οι στιγμές.
      Κυρίες και κύριοι συνάδελφοι, δεν μπορώ να αντιπαρέλθω τον υπαινιγμό του αγαπητού κ. Πολύδωρα, του Κοινοβουλευτικού Εκπροσώπου της Νέας Δημοκρατίας. Θεωρώ ότι αν η παρουσία μου από το 1993 μέχρι το 2000 στην Αγροτική Τράπεζα της Ελλάδος, που κατά την περίοδο αυτή μειώσαμε τα επιτόκια από το 36% -τόσο τα παραλάβαμε- στο 6%, είναι προς ψόγο ή προς επιβράβευση, το ξέρουν οι αγρότες. Καλό είναι ο κ. Πολύδωρας να ρωτήσει και τους συντηρητικούς συνδικαλιστές της Νέας Δημοκρατίας για το βίο και την πολιτεία του Παπαγεωργίου στην Αγροτική Τράπεζα.
      Θεωρώ ότι είναι τιμή μου που ήμουν στην Αγροτική Τράπεζα και βοήθησα τους αγρότες και την Αγροτική Τράπεζα. Ο καθένας, εν πάση περιπτώσει, γράφει την ιστορία του.
      Κυρίες και κύριοι συνάδελφοι, δεν είναι όμως μόνο αυτό. Ο κύριος Υπουργός, ο οποίος έφυγε, ξέρετε τι είπε σήμερα; Δεν έχει θέση το ΠΑΣΟΚ και η παράταξη του ΠΑΣΟΚ για το ζήτημα της ολικής ή μερικής αποσύνδεσης. Όταν στην Επιτροπή Παραγωγής και Εμπορίου ως εκπρόσωπος του ΠΑΣΟΚ και παρουσία του προηγούμενου Υπουργού του κ. Τσιτουρίδη και του κ. Κοντού, είπα ότι η θέση οριστικά -και να καταγραφεί γιατί την παρερμηνεύετε, την αποσιωπάτε, την παραχαράζετε- είναι υπέρ της ολικής αποσύνδεσης. 
      Ήμουν εκπρόσωπος της παράταξης του ΠΑΣΟΚ στην Επιτροπή Παραγωγής και Εμπορίου. Και σήμερα δεν ήμουν ένας Βουλευτής. Το συνηθίζει ο κύριος Υπουργός Γεωργίας να μιλά απαξιωτικά για τους Βουλευτές και βλέπω όμως ότι αρχίζει και γίνεται συστηματικό στοιχείο της παράταξης της Νέας Δημοκρατίας. Ο  κ. Πολύδωρας -και να μην αναφερθώ και σε σας, κύριε Πρόεδρε, γιατί είπα να τελειώσει αυτή η κουβέντα- λέει «κάποιος Βουλευτής». Μα, ήμουν εισηγητής. Δεν ήμουν κάποιος Βουλευτής. Όλοι είμαστε κάποιοι Βουλευτές. Εδώ όμως υποτίθεται ότι εκπροσωπούσα την παράταξη του ΠΑΣΟΚ.
      Θέλω να πω στον κύριο Υπουργό ότι οι παλινωδίες, οι δεσμεύσεις της ηγεσίας οδήγησαν σ’ αυτό το τραγικό και τρομακτικό αποτέλεσμα να χαθούν, να καταστραφούν, να μπει ταφόπλακα στο βαμβάκι και στον καπνό το 2009. Γιατί ήταν προσηλωμένοι στη μερική αποσύνδεση όταν η Ευρωπαϊκή Ένωση έλεγε ολική αποσύνδεση στην τελική της πρόταση στα καπνά για παράδειγμα ενώ η αρχική ήταν μέχρι τρεισήμισι τόνους αποδέσμευση.
      Αυτή η παλινωδία, αυτή η προσκόλληση στην άποψη για μερική αποσύνδεση οδήγησε τον καπνό στην καταστροφή. Και φυσικά τώρα η Νέα Δημοκρατία θα πρέπει να πληρώσει τα επίχειρα, διότι το σύνολο των αγροτών είναι υπέρ της ολικής αποσύνδεσης. Απ’ όλο το πολιτικό φάσμα τοποθετούνται, υπέρ της ολικής αποδέσμευσης, ανεξάρτητα αν τα κόμματά τους είναι υπέρ της ολικής αποσύνδεσης.
      Και φυσικά δεν μπορεί, ο κύριος Υπουργός, να λέει ότι καθυστέρησε η υιοθέτηση της μιας ή της άλλης θέσης επειδή το ζήτησε η ΠΑΣΕΓΕΣ. Χθεσινή βραδυνή ανακοίνωση του Διοικητικού Συμβουλίου της ΠΑΣΕΓΕΣ λέει: «Ανεξάρτητα όμως από τη διαχείριση του επείγοντος και επίκαιρου προβλήματος του βαμβακιού, η ΠΑΣΕΓΕΣ πιστεύει ότι μας μένει λίγος χρόνος να συζητήσουμε και να σχεδιάσουμε την εφαρμογή της νέας ΚΑΠ, που επιφέρει μεγάλες μεταρρυθμιστικές αλλαγές. Σε έντεκα μήνες αρχίζει η εφαρμογή της  νέας ΚΑΠ και η Κυβέρνηση κρατάει κλειστά τα χαρτιά πώς θα την εφαρμόσει. Οι αγρότες δεν γνωρίζουν τίποτα. Πρέπει επιτέλους να συζητήσουμε και να αποφασίσουμε για την επόμενη ημέρα». Αυτό είναι που είπε ο κύριος Υπουργός –παρακαλώ να καταχωρισθεί στα Πρακτικά- ότι ζήτησε η ΠΑΣΕΓΕΣ παράταση της συζήτησης και της ανακοίνωσης της πολιτικής;
      (Στο σημείο αυτό ο Βουλευτής κ. Αθανάσιος Παπαγεωργίου                      καταθέτει για τα Πρακτικά το προαναφερθέν δελτίο Τύπου της ΠΑΣΕΓΕΣ, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Όσον αφορά τον ΕΛΓΑ, είπε ο κύριος Υπουργός ότι δεν ειπώθηκε και μας διάβασε ένα απόσπασμα του προγράμματος: «θα κάνουμε ό,τι κάναμε με τους συμβασιούχους», όπου ο κ. Καραμανλής στην ομιλία του στην Άμφισσα -θα ζητήσω να αναρτηθεί εδώ ένα βίντεο, ένα μόνιτορ- είπε ρητά και κατηγορηματικά: «Στους τρεις μήνες θα πληρώνονται για τη ζημιά». Και φυσικά μετά αρχίσατε να τα μαγειρεύετε, να τα αποσιωπάτε, να τα κρύβετε! 
      (Στο σημείο αυτό ο Βουλευτής κ. Αθανάσιος Παπαγεωργίου καταθέτει για τα Πρακτικά την προαναφερθείσα ομιλία του κ. Καραμανλή, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Η πεποίθηση όμως και η συνείδηση του κόσμου είναι ότι η άποψη της Νέας Δημοκρατίας ως Αντιπολίτευση και ως Κυβέρνηση ήταν ότι στους τρεις μήνες θα πληρώνεται η ζημία. 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): …
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Προκαταβολή 70%! Θα σας πω από την Πιερία που είναι το χωριό μου, κύριε Υπουργέ!
      Όλα τα χρόνια τα σιτηρά πληρώνονταν μέχρι 14 και 15 περίπου Γενάρη όπου η διαδικασία ολοκληρωνόταν. Ξέρετε τι κάνατε φέτος; Δώσατε το 70% προκαταβολή στις 16 Δεκέμβρη, βάλατε τους αγρότες σε μία περιπέτεια να υπογράφουν υπεύθυνες δηλώσεις ότι σε περίπτωση που μετά τον έλεγχο δεν θα ήταν δικαιούχοι, να επιστραφούν. Και ξέρετε πότε δώσατε το 30%; Τέλος Ιανουαρίου! Τώρα το δίνετε! Βγάλτε το μεσοσταθμικό όρο για να δείτε ποια μεγάλη πολιτική είναι αυτή που βάζει σε μια περιπέτεια με κόστη και την τράπεζα και το Υπουργείο! Ποιο ήταν το όφελος των αγροτών;
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Δεν θέλετε να προκαταβληθεί! Δεν σας αρέσει αυτό, έτσι;
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Κύριε Υπουργέ, η μεγάλη σας πολιτική επίσπευση για τα θέματα της πολλαπλής συμμόρφωσης και εφαρμογής της ΚΑΠ, ξέρετε τι λέει; Λέει –το ομολογήσατε- ότι στις 24 του μηνός, την τελευταία στιγμή, τα Χριστούγεννα, βγάλατε την εγκύκλιο για την πολλαπλή συμμόρφωση. Ποιοι αγρότες; Ποιοι επενδυτές; Ποιες εκμεταλλεύσεις μπορούν την πρώτη μέρα του 2005 να ενσκήψουν και να την εφαρμόσουν; Κανένας δεν ξέρει αυτήν την εγκύκλιο! Για να δείτε την ανετοιμότητα και για να δείτε ότι δεν ήσασταν έτοιμοι να κάνετε ούτε αυτό το τελευταίο βήμα στην 1η Ιανουαρίου!
      Και βέβαια έχετε δίκιο που λέτε ότι είναι χαλαρή η εφαρμογή, γιατί όλες οι χώρες προσπαθούν να εφαρμόσουν χαλαρά την πολλαπλή συμμόρφωση για  λόγους που είναι αυτονόητοι. 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Κύριε Παπαγεωργίου, …
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Κύριε Υπουργέ, δεν θέλω να με διακόπτετε, γιατί είστε γνωστός «διακοψίας» και μάλιστα με περισσό θράσος σήμερα θέλατε να διακόψετε τον Αρχηγό του Κόμματός μας! Θα σας πω και θα το καταθέσω στα Πρακτικά ότι στην προηγούμενη ομιλία του κ. Δρυ ως Υπουργού, τον διακόψατε έντεκα φορές! Αυτήν τη συνήθεια σας παρακαλώ να την ασκείτε στα κανάλια, όπου είστε καθημερινά και διακόπτετε τους πάντες και τα  πάντα! Σας παρακαλώ λοιπόν! 
      Αναφέρθηκε ο κύριος Υπουργός σε ένα άλλο ζήτημα, κατηγορώντας τον Πρόεδρο του ΠΑΣΟΚ. Γιατί, κύριε Υπουργέ, υπογράψατε ή προσυπογράψατε  μαζί με τον Υπουργό Εξωτερικών τον Αύγουστο την απόφαση-προσφορά προς τον ΠΟΕ αυτή που το 2003 για τις προτιμησιακές σχέσεις; 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Δεν το σώσαμε, κύριε Παπαγεωργίου!
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Αν είχατε αντίρρηση, δεν θα έπρεπε να την υπογράψετε, κύριε Υπουργέ! Την υπογράψατε, όμως. Γιατί αυτή δεν ήταν απόφαση του Γενικού Συμβουλίου; Το Γενικό Συμβούλιο όφειλε να προσυπογράψει τις άλλες αποφάσεις του Συμβουλίου Γεωργίας και της Κομισιόν για να τις πάει σαν προσφορά, σαν πρόταση στον ΠΟΕ. Και εσείς την προσυπογράψατε!  Και έρχεστε τώρα με περισσό θράσος και λέτε ότι ο Γεώργιος Παπανδρέου είναι υπεύθυνος. Εσείς δεν ήσασταν υπεύθυνος όταν υπογράψατε; Ας διαφωνούσατε! Ας αφήνατε να υπογράψει ο κ. Κοντός ή κάποιος άλλος. Γιατί δεν λέτε την αλήθεια στους Έλληνες πολίτες; 
      Δεύτερον, γιατί δεν επηρεάστηκαν πέρσι από τις προτιμησιακές σχέσεις και τις αθρόες εισαγωγές εξαιτίας του προτιμησιακού καθεστώτος οι τιμές και τα εισοδήματα των αγροτών; 
      Κύριε Υπουργέ, θα σας πω και κάτι άλλο. Αναφέρεστε στο βαμβάκι. Ενώ η Ισπανία και η πρόταση της Κομισιόν ήταν να πάμε στα τρεις χιλιάδες τετρακόσια στρέμματα για να εξασφαλίσουμε βιώσιμο εισόδημα, εσείς λαϊκίζοντας είπατε να πάμε στα τρεις χιλιάδες επτακόσια στην τελευταία προσαρμογή! 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Ο κ. Ανωμερίτης είπε άλλα τώρα! 
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Εσείς, κύριε Υπουργέ, εσείς! Ορίστε, εδώ είναι η πρόταση. 
      ΠΡΟΕΔΡΕΥΩΝ (Ιωάννης Τραγάκης): Μη διακόπτετε, κύριε Υπουργέ, σας παρακαλώ!
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Εσείς, με ευθύνη δική σας πήγατε στα τρεις χιλιάδες επτακόσια στρέμματα, για να παίζετε! Και το πρόβλημα είναι καθαρό. Δώσατε –και αφήστε τις τριμελείς επιτροπές- βαμβάκι ρουσφετολογικά –στρέμματα ρουσφετολογικά- και τώρα πληρώνετε και θα πληρώσετε αυτό το κόστος!
      Κλείνω, κύριε Πρόεδρε, με το εξής: Ο κύριος Πρωθυπουργός όλα αυτά τα χρόνια επικαλούνταν την αδιαλλαξία της κυβέρνησης. Έχω ομιλία από επερώτηση που έκανε η Νέα Δημοκρατία το Νοέμβριο του 2002. Λέει ο κ. Καραμανλής τα εξής: «Αρνείται ακόμη να ακούσει τη φωνή τους.» 
      Σήμερα, λοιπόν, στα «πρωινά» είδα όλα τα τρακτέρ των στελεχών της Νέας Δημοκρατίας να έχουν τη φωτογραφία του κ. Καραμανλή. Δεν ξέρω αν είναι προσβλητικό για εσάς και για τη διαπραγματευτική σας ισχύ. Όμως κατέφυγαν στον κ. Καραμανλή, δηλαδή εις ώτα μη ακουόντων! Δεν τους εδέχθη. Δεν συζητάει. Πότε είχε δίκιο ο κ. Καραμανλής; Τότε που κατηγορούσε τον κ. Σημίτη ή τώρα; 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. 
      Κύριε Αργύρη, έχετε το λόγο για δύο λεπτά. 
      ΕΥΑΓΓΕΛΟΣ ΑΡΓΥΡΗΣ: Όχι, για δύο λεπτά μόνο, κύριε Πρόεδρε. 
      ΠΡΟΕΔΡΕΥΩΝ (Ιωάννης Τραγάκης): Γιατί βλέπω ότι στην…
      ΕΥΑΓΓΕΛΟΣ ΑΡΓΥΡΗΣ: Κύριε Πρόεδρε, εγώ μίλησα κανονικά, ως ώφειλα, πέντε λεπτά. 
      ΠΡΟΕΔΡΕΥΩΝ (Ιωάννης Τραγάκης): Εφτά λεπτά μιλήσατε. 
      ΕΥΑΓΓΕΛΟΣ ΑΡΓΥΡΗΣ: Δεν μίλησα για εφτά λεπτά. 
      ΠΡΟΕΔΡΕΥΩΝ (Ιωάννης Τραγάκης): Οι υπηρεσίες αυτό λένε. 
      ΕΥΑΓΓΕΛΟΣ ΑΡΓΥΡΗΣ: Παρά την ανοχή που υπήρχε από την Πρόεδρο, αν ήταν έτσι, θα με διέκοπτε. Αυτά τα πράγματα, λοιπόν, να σταματήσουν! 
      Ευχαριστώ, κύριε Πρόεδρε, για το λόγο. Θέλω να πω ότι σήμερα, ελέγχοντας τη Νέα Δημοκρατία, ουσιαστικά της υπενθυμίζουμε τις υποχρεώσεις της, ενώ θα έπρεπε να γίνεται αυτό που γίνεται σε όλα τα ευρωπαϊκά κοινοβούλια, όπου η κυβέρνηση έρχεται να ενημερώσει για τις αποφάσεις που παίρνει για την προσαρμογή και την εφαρμογή της Κοινής Αγροτικής Πολιτικής. 
      Λέει ο Υπουργός ότι δεν έκανε τίποτα ο κ. Σημίτης και η προηγούμενη κυβέρνηση. Να θυμίσω, λοιπόν, ότι στο Συμβούλιο Κορυφής πάρθηκε και επικυρώθηκε η απόφαση των ηγετών για τη συνέχιση της χρηματοδότησης της Κοινής Αγροτικής Πολιτικής. Αφού, λοιπόν, υπάρχει αυτή η απόφαση, έρχεστε εσείς σήμερα να την εφαρμόσετε, εκτός και εάν λέτε ότι και αυτή δεν είναι σωστή. 
      Πάμε τώρα στα μεσογειακά προϊόντα….
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Αφού τα εξασφάλισε αυτά ο κ. Σημίτης μέχρι το 2013, τι συζητάμε τώρα;
      ΕΥΑΓΓΕΛΟΣ ΑΡΓΥΡΗΣ: Στο Κοινοβούλιο είστε, κύριε Υπουργέ. 
      Εκτός και αν δεν είναι σωστή η απόφαση. Γιατί για πρώτη φορά η Ευρώπη αποφασίζει να παίξει στον παγκόσμιο ανταγωνισμό, αλλάζοντας την πολιτική της χρηματοδότησης στα αγροτικά προϊόντα. 
      Ήταν, λοιπόν, ομόφωνες οι αποφάσεις όλων των οργανώσεων και του αρέσει του κυρίου Υπουργού να λέει ότι συσκέπτεται. Όμως, έχω την εντύπωση ότι εκεί όπου συσκέπτεται λόγω του βαμβακιού έχει βάλει βαμβάκι στα αφτιά και δεν ακούει. Γι’ αυτό πρέπει να του πω ότι αυτήν τη στιγμή όλοι θέλουν στον καπνό να ισχύσει η πλήρης αποδέσμευση. Όμως ο κ. Κοντός -ως εκπρόσωπος και ως πρώην διευθυντής των μεταποιητών- έκανε αυτό που λένε οι μεταποιητές. Λέει «όχι» στην αποδέσμευση. Έτσι τώρα μετά από ένα χρόνο, ενώ θα έπρεπε…
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Το έχουμε πει ή όχι; Μια λέτε έτσι και μια αλλιώς.
      ΕΥΑΓΓΕΛΟΣ ΑΡΓΥΡΗΣ: Γιατί δεν λέτε τίποτα; Γιατί δεν το λέτε; Γιατί αφήνετε σε αγωνία τους καπνοπαραγωγούς και κάθε φορά που πηγαίνουμε σε περιοδείες, μας ρωτούν «Τι θα γίνει με τον καπνό;». Εγώ τους λέω «Παιδιά, μη ρωτάτε εμάς. Δεν είμαστε κυβέρνηση. Αποφασίσατε Κυβέρνηση να είναι η Νέα Δημοκρατία». Ήρθαν, λοιπόν, οι Νεοδημοκράτες και σας φωνάζουν κάθε μέρα. Θα αποφασίσετε; Θα είστε υπέρ της αποδέσμευσης ή όχι; 
      Σας είπε πριν ο κύριος συνάδελφος ότι για πρώτη φορά στα χρονικά, όταν μοιράστηκαν εκατόν εβδομήντα χιλιάδες τόνοι γάλα στην Ελλάδα, τους εκατόν είκοσι χιλιάδες τόνους πήρε η Ελλάδα. Δεν τους μοιράζατε ένα χρόνο!
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Είχαν λάθη. 
      ΕΥΑΓΓΕΛΟΣ ΑΡΓΥΡΗΣ: Σας είπε ο κ. Ανωμερίτης ότι «δυο γαϊδουριών άχυρο», εκατόν είκοσι χιλιάδες τόνους γάλα, «δεν μπορείτε να το μοιράσετε»! Τι περιμένετε, λοιπόν, για να το μοιράσετε; 
      Πάμε τώρα στα άλλα ζητήματα. Δεν είπαμε «όλα τα βαμβάκια, όλα τα λεφτά». 
      (Στο σημείο αυτό χτυπάει το κουδούνι λήξεως του χρόνου ομιλίας του κυρίου Βουλευτή)
      Διαβάζω από τα Πρακτικά τα εξής: «Κατά συνέπεια, θα πρέπει να απαντήσετε τι θα συμβεί σε περίπτωση αύξησης της παραχθείσας ποσότητας. Ο κάθε παραγωγός που έχει μεγαλύτερη ποσότητα παραγωγής, θα παραδώσει και θα πάρει μόνο την εμπορική τιμή;» Τι τους λένε τώρα στη Λάρισα; 
      Επίσης, δεν κάνατε ελέγχους. Μου το είπατε και προηγούμενα. Τι λέει, λοιπόν, ο Υφυπουργός σας; Διαβάζω πάλι από τα Πρακτικά: «Θέλω να σας πω και να καταγγείλω ότι την πρώτη ημέρα της εκκοκκιστικής περιόδου είχαμε μια επιδρομή  του ΣΔΟΕ στα εκκοκκιστήρια.» Τα καταθέτω, για να τα δείτε. 
      (Στο σημείο αυτό ο Βουλευτής κ. Ευάγγελος Αργύρης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε. 
      ΕΥΑΓΓΕΛΟΣ ΑΡΓΥΡΗΣ: Κάναμε λοιπόν ή δεν κάναμε ελέγχους; 
      Ολοκληρώνω, κύριε Πρόεδρε, με μια λέξη: Μιλάτε για τα  προηγούμενα και επιλεκτικά. Πρώτον, δεν μιλήσατε για το σκληρό σιτάρι και μιλήσατε για εισαγωγές. Όμως ξέρετε ότι δεν είναι ζωοτροφικό; Ποτέ δεν είχατε πρόβλημα στο ζωοτροφικό σιτάρι. Υπάρχουν οκτακόσιες χιλιάδες τόνοι αδιάθετο σκληρό σιτάρι. Ήταν μόνο εξήντα χιλιάδες τόνοι οι εισαγωγές. Οι εισαγωγές φταίνε; 
      Επίσης -και κλείνω μ’ αυτήν τη φράση- θέλω να σας πω, κύριε Υπουργέ, ότι έχουμε μπροστά μας δύσκολες μέρες. Έχουμε ένα μεγάλο χρέος απέναντι στους αγρότες και οφείλουμε αυτό το χρέος να το αντιμετωπίσουμε όλοι μας. 
      Μόνο που εμείς, ό,τι και να πούμε σαν Αντιπολίτευση, δεν επηρεάζουμε τις τσέπες και την πολιτική, που θα δώσει λύση στα προβλήματα. Αυτήν την απόφαση πρέπει να την πάρετε εσείς.
      Σταματήστε, λοιπόν! Βγάλτε το βαμβάκι από τα αυτιά και ακούστε τον κόσμο! Ακούστε τον Χαρακόπουλο, τους δικούς σας συνδικαλιστές…
      ΠΡΟΕΔΡΕΥΩΝ (Ιωάννης Τραγάκης): Ολοκληρώσατε, κύριε συνάδελφε.
      ΕΥΑΓΓΕΛΟΣ ΑΡΓΥΡΗΣ: … όλο τον κόσμο! Γιατί διαφορετικά θα είναι πολύ δύσκολες οι μέρες που έρχονται!
      ΠΡΟΕΔΡΕΥΩΝ (Ιωάννης Τραγάκης): Ολοκληρώσατε, κύριε Αργύρη.
      Ο κ. Τόγιας έχει το λόγο.
      ΒΑΣΙΛΕΙΟΣ ΤΟΓΙΑΣ: Τι χρόνο δίνουν οι υπηρεσίες, κύριε Πρόεδρε;
      ΠΡΟΕΔΡΕΥΩΝ (Ιωάννης Τραγάκης): Τρία λεπτά, κύριε συνάδελφε. Και τρία σας δίνω.
      ΒΑΣΙΛΕΙΟΣ ΤΟΓΙΑΣ: Για να το γνωρίζουμε.
      ΠΡΟΕΔΡΕΥΩΝ (Ιωάννης Τραγάκης): Έχετε μιλήσει έξι λεπτά στην πρωτολογία σας.
      ΒΑΣΙΛΕΙΟΣ ΤΟΓΙΑΣ: Κύριε Πρόεδρε, είναι εντυπωσιακό πόσο η Κυβέρνηση, δια των εκπροσώπων της, βρίσκεται εκτός πραγματικότητας. Είναι θλιβερό, όταν η αναντίρρητη πραγματικότητα πιστοποιεί τη ραγδαία συρρίκνωση του αγροτικού εισοδήματος, να έρχεται ο Υπουργός Αγροτικής Ανάπτυξης στο Κοινοβούλιο και να προσπαθεί να δικαιολογήσει -δια της γνωστής μεθόδου της φυγής- να πιστοποιήσει και να αποδείξει ότι ευημερούν οι αριθμοί, ενώ οι αγρότες δυστυχούν.
      Επαίρεται, πανηγυρίζει για τα προσωρινά στοιχεία της EUROSTAT, που δήθεν αποδεικνύουν αύξηση 2,8%, όπως είπατε, κύριε Υπουργέ, το 2004 του αγροτικού εισοδήματος.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Ανά μονάδα εργασίας.
      ΒΑΣΙΛΕΙΟΣ ΤΟΓΙΑΣ: Χωρίς να μας λέει βέβαια –αυτά είναι προσωρινά στοιχεία- πώς τα πήρε αυτά τα στοιχεία η EUROSTAT και αν είναι έγκυρα.
      Πρόσφατα, κύριε Υπουργέ -έχω την εντύπωση ότι σας διαψεύδουν και οι αριθμοί δυστυχώς- η Εθνική Στατιστική Υπηρεσία ανακοίνωσε ότι κατά τη διάρκεια του 2004 οι δαπάνες των αγροτικών εκμεταλλεύσεων αυξήθηκαν δραματικά, κατά 7,4%, ενώ τα έσοδα μειώθηκαν κατά 2,1%, για πρώτη χρονιά ύστερα από πολλά χρόνια. Από τη σύγκριση, μπορείτε επίσης από την ίδια υπηρεσία –πιστεύω ότι δεν μπορείτε να την αμφισβητείτε, Εθνική Στατιστική Υπηρεσία είναι, κύριε Υπουργέ…
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Δεν είναι εισόδημα αυτό που λέτε.
      ΒΑΣΙΛΕΙΟΣ ΤΟΓΙΑΣ: Είναι έσοδα. Μπορεί τα έσοδα να έχουν τέτοια απόκλιση από το εισόδημα; Οι δαπάνες αυξήθηκαν κατά 5,1% το 2003 και τα έσοδα κατά 10,5%. Δυστυχώς και οι αριθμοί σας διαψεύδουν.
      Εκτός όμως από αυτό, πρέπει να απαντήσετε, κύριε Υπουργέ –δεν απαντήσατε πριν- και για κάτι άλλο. Είχατε δεσμευτεί για τα ποσοστά της αποδέσμευσης ως τον Ιούλιο του 2005. Είναι δήλωση του κ. Τσιτουρίδη και σε εφημερίδα και στο Κοινοβούλιο, ότι «Θα έχουν ληφθεί οι σχετικές αποφάσεις ως το 2004». Στις 17 Ιανουαρίου του 2005 θυμάστε και στέλνετε και ζητάτε από τις οργανώσεις να σας πουν τις απόψεις τους. Υπάρχει ανετοιμότητα και υπάρχει και προχειρότητα.
      Σήμερα επίσης, κύριε Υπουργέ –και ελπίζω αυτό να το έχετε πληροφορηθεί- ανακοινώθηκαν τα στοιχεία για τις εξαγωγές των αγροτικών προϊόντων. Η ανταγωνιστικότητα της γεωργίας μας δέχτηκε ένα πολύ μεγάλο πλήγμα. Γενικά η κατάσταση στον αγροτικό τομέα επί των ημερών σας, ό,τι και να επικαλείστε, έχει υποχωρήσει δραματικά και σε βάρος της οικονομίας και σε βάρος του αγροτικού εισοδήματος.
      Είναι καιρός να αφυπνιστείτε, είναι καιρός να κοιτάξετε το μέλλον. Δεν το χρωστάτε στους εαυτούς σας. Το απαιτούν οι αγρότες και νομίζω ότι το απαιτούν δικαιολογημένα, μιας και αποδείξατε ότι η ανίκανη διαχείριση του παρόντος δεν μπορεί να τους υποθηκεύσει ή να τους δημιουργήσει ασφάλεια για το μέλλον.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Ο κ. Δριβελέγκας έχει το λόγο για τρία λεπτά.
      ΙΩΑΝΝΗΣ ΔΡΙΒΕΛΕΓΚΑΣ: Ευχαριστώ, κύριε Πρόεδρε.
      Κύριε Υπουργέ, περιμέναμε εμείς, αλλά και όλος ο αγροτικός κόσμος, να ακούσουμε επιτέλους τι προτίθεστε να κάνετε, για να τον βγάλετε από τη δύσκολη κατάσταση, στην οποία έχει περιέλθει. Αλλά αντί να πείτε κάποια πράγματα, να ακούσει ο κόσμος επιτέλους, για να ανακουφιστεί, επαναλαμβάνετε τη γνωστή ιστορία: Λέτε ότι για όλα φταίει το ΠΑΣΟΚ.
      Μιλάτε για τις εισαγωγές, που έγιναν με τη συμφωνία του Παπανδρέου κλπ.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Δεν υπογράψατε;
      ΙΩΑΝΝΗΣ ΔΡΙΒΕΛΕΓΚΑΣ: Σας τα είπα στην πρωτολογία μου και τα επαναλαμβάνω και τώρα. Το 2001 λέτε ότι υπέγραψε.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Και το 2003.
      ΙΩΑΝΝΗΣ ΔΡΙΒΕΛΕΓΚΑΣ: Είχαν πρόβλημα τότε; Είχαν το 2002; Είχαν το 2003; Ήταν ή δεν ήταν οι τιμές στις 60 δραχμές;
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Θα σας τα ξαναπώ.
      ΙΩΑΝΝΗΣ ΔΡΙΒΕΛΕΓΚΑΣ: Λέτε ότι έγιναν έλεγχοι -και αναφέρατε μάλιστα και το όνομα του κ. Δελατόλα και ότι σας εγκάλεσε η Ευρωπαϊκή Ένωση κλπ.. Πότε, κύριε Υπουργέ;
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Πολλές φορές. 
      ΙΩΑΝΝΗΣ ΔΡΙΒΕΛΕΓΚΑΣ: Πότε; Τον Αύγουστο. Πότε έγιναν οι εισαγωγές; Πριν το θερισμό, κύριε Υπουργέ. 
      Βγάλατε πριν τις γιορτές στοιχεία της EUROSTAT για το ότι αυξήθηκε το εισόδημα. Και αποκρύπτετε τον αστερίσκο. 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Επιβεβαιώνεται. 
      ΙΩΑΝΝΗΣ ΔΡΙΒΕΛΕΓΚΑΣ: Βγάλτε τα εδώ, δώστε τα στην Αίθουσα της Βουλής. Τι λέει ο αστερίσκος της EUROSTAT, κύριε Υπουργέ; Μπορείτε να το πείτε εσείς ή θέλετε να σας το πω εγώ;  
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Κατά μονάδα εργασίας, σας το είπα. 
      ΙΩΑΝΝΗΣ ΔΡΙΒΕΛΕΓΚΑΣ: Όχι, λέει και κάτι άλλο. Ακούστε το καλά: «Τα στοιχεία δίνονται με ευθύνη του κράτους-μέλους». Εσείς τα δώσατε, κύριε Υπουργέ, αυτά τα στοιχεία. 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Δεν νομίζω.
      ΙΩΑΝΝΗΣ ΔΡΙΒΕΛΕΓΚΑΣ: Μικρή σημασία έχουν, όμως, αυτά που λέμε τώρα. Πηγαίνετε στον κόσμο έξω στα χωριά, πηγαίνετε στην ύπαιθρο και πείτε στον κόσμο ότι έχει αυξημένο εισόδημα, τίποτε άλλο. 
      Εγκαλέσατε τον Πρόεδρό μας, γιατί έχει το θάρρος να πάει στη Λάρισα και να μιλήσει για το παρόν και το μέλλον της ελληνικής γεωργίας. Εσείς, κύριε Υπουργέ, η Κυβέρνησή σας και ο Πρόεδρός σας κρύβεστε. Δεν πάτε πουθενά. 
      Αυτόν τον καιρό γίνεται στο Νταβός μια μεγάλη συνδιάσκεψη, γίνεται μια συζήτηση μεταξύ Πόρτο Αλλέγκρε και ανεπτυγμένων χωρών και δεν πάει ο κ. Καραμανλής. Δεν τις ξέρει αυτές τις διαδρομές. Ούτε στην Ευρωπαϊκή Ένωση πάει. Μια διαδρομή ξέρει, Μαξίμου-Ραφήνα και να κάνει ομιλίες στα δικά του κομματικά στελέχη για να ικανοποιείστε όλοι. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Υπουργέ, έχετε μια δικαιολογία για όλα, ότι για όλα φταίει το «κακό ΠΑΣΟΚ».  Ανατρέχετε συνέχεια στο παρελθόν. Είστε ικανοί να πείτε ότι και για την πατάτα, που είναι απούλητη, φταίει ο Καποδίστριας που την έφερε στην Ελλάδα!
      ΠΡΟΕΔΡΕΥΩΝ (Ιωάννης Τραγάκης): Ολοκληρώσατε, κύριε συνάδελφε; 
      ΙΩΑΝΝΗΣ ΔΡΙΒΕΛΕΓΚΑΣ: Ολοκληρώνω, κύριε Πρόεδρε. 
      Είναι καιρός, κύριε Υπουργέ, να αρχίσετε να δουλεύετε και να βάλετε εμπρός τα καινούργια που έρχονται με την ΚΑΠ. Ένα θα σας πω: Επικαλείστε συνέχεια τον καπνό. Σας είπε ο εισηγητής μας, σας το λέω και εγώ, ότι από τον Ιούνιο με τον κ. Τσιτουρίδη είπαμε τη θέση μας, με την πρώτη επερώτησή μας. 
      ΠΡΟΕΔΡΕΥΩΝ (Ιωάννης Τραγάκης): Ολοκληρώσατε, κύριε συνάδελφε. 
      ΙΩΑΝΝΗΣ ΔΡΙΒΕΛΕΓΚΑΣ: Ένα λεπτό, κύριε Πρόεδρε, αν μου επιτρέπετε. 
      Για τον καπνό, ξέρετε γιατί δεν βγάζετε την αποσύνδεση, κύριε Υπουργέ; Για έναν απλό λόγο δεν την βγάζετε. Διότι φοβάστε ότι θα δώσουν πολύ χαμηλή τιμή οι καπνέμποροι τώρα και θέλετε να το πάτε παραπέρα, για να μην προστεθούν και οι καπνοπαραγωγοί στο μέτωπο των άλλων αγροτών. 
      Ευχαριστώ, κύριε Πρόεδρε.  
      ΠΡΟΕΔΡΕΥΩΝ (Ιωάννης Τραγάκης): Ο κ. Χατζημιχάλης έχει το λόγο. 
      ΦΩΤΗΣ ΧΑΤΖΗΜΙΧΑΛΗΣ: Ευχαριστώ, κύριε Πρόεδρε.  
      Λυπάμαι πολύ που ο κ. Πολύδωρας ήρθε εδώ, σ’ ένα θεατρικό κρεσέντο έκανε αντιπολίτευση στην τότε κυβέρνηση του ΠΑΣΟΚ και στη συνέχεια αποχώρησε από την Αίθουσα. 
      Χρησιμοποίησε πολύ βαριές εκφράσεις, αναφερόμενος στα μεσογειακά προϊόντα και τις διαπραγματεύσεις που έκανε ο τότε Πρωθυπουργός κ. Σημίτης και η ηγεσία του Υπουργείου Γεωργίας. Είπε επί λέξει: «Τα είχατε αφήσει στο ράφι, τα είχατε λησμονήσει, είναι περισσή αναίδεια. Αιδώς, Αργείοι». Κύριε Πρόεδρε, τιμώ τον κ. Πολύδωρα. Του επιστρέφω, όμως, τους χαρακτηρισμούς κατά πρόσωπο. 
      Διαβάζω τη δήλωση του κ. Τσιτουρίδη, όταν ήρθε να μας ενημερώσει για τις διαπραγματεύσεις που έκανε ο ίδιος ως Υπουργός Γεωργίας στις Βρυξέλλες για την αναθεώρηση της Κοινής Αγροτικής Πολιτικής. Στις 5 Μαΐου 2004 λέει ο κ. Τσιτουρίδης: «Στην πολιτική συμφωνία του Ιουνίου -κυβέρνηση ΠΑΣΟΚ- προβλεπόταν με πολύ συγκεκριμένη και δεσμευτική δήλωση ότι για την αναθεώρηση των μεσογειακών προϊόντων θα ισχύσουν οι ίδιες αρχές και κανόνες μ’ αυτούς τους κανόνες και αυτές τις αρχές που ίσχυαν για την αναθεώρηση των προϊόντων του Ιουνίου, δηλαδή των άλλων προϊόντων των βορείων χωρών. Θα ήθελα να πω ότι η σημερινή Κυβέρνηση, σχετικά με τις αποφάσεις του Σεπτεμβρίου, του Οκτωβρίου, του Νοεμβρίου και του Δεκεμβρίου της τότε κυβέρνησης –συνέχεια των διαπραγματεύσεων- τις βρίσκει ενδιαφέρουσες και ανταποκρίνονται πάνω-κάτω στις δεσμεύσεις του Ιουνίου του 2003».
      Αυτά για τον κ. Πολύδωρα και για τα μεσογειακά προϊόντα. Μόνο που ήρθε στη συνέχεια η διαπραγμάτευση της Νέας Δημοκρατίας, για να τα κάνει «μπάχαλο» και στον καπνό και στο βαμβάκι. 
      Θα ήθελα να πω δυο λόγια για το γάλα, γιατί σας άκουσα προηγουμένως, κύριε Υπουργέ, να λέτε ότι ήταν λάθος η κατανομή που είχαμε κάνει εμείς. Εγώ δέχομαι ότι ήταν λάθος η κατανομή. Επειδή θέλω να μιλάω με στοιχεία –και όλοι, όπως βλέπετε, μιλάμε με στοιχεία- παίρνω τα Πρακτικά της απάντησης σε ερώτησή μου στις 24 Απριλίου του 2004. Λέτε λοιπόν τότε, ψευδόμενος για μια ακόμα φορά όπως αποδεικνύεται, τα εξής: «Η Κυβέρνηση έχει ολοκληρώσει ήδη τη νέα κατανομή και τις επόμενες ημέρες θα δημοσιοποιήσει τη νέα απόφαση, η οποία θα ισχύσει για την περίοδο 2004-2005».
      Η περίοδος 2004-2005 τελείωσε, κύριε Μπασιάκο! Η κατανομή ακόμη δεν υπάρχει στους παραγωγούς. Ακόμη περιμένουν τις εκατόν είκοσι χιλιάδες τόνους, που κέρδισε η κυβέρνηση του ΠΑΣΟΚ λόγω της αξιοπιστίας και της διαπραγματευτικής της ικανότητας. Επιτέλους, σταματήστε να ψευδολογείτε!
      Είπατε επίσης ότι δώσατε έγκαιρα τις επιδοτήσεις. Δεν δώσατε επιδοτήσεις, κύριε Μπασιάκο! Δώσατε δάνεια στους παραγωγούς, επειδή δεν μπορούσατε να δώσετε επιδοτήσεις εγκαίρως!
      Πρόσφατα, λόγω των κινητοποιήσεων, είπατε ότι με τους ελέγχους που κάνατε, θα δώσετε 15 δραχμές επιπλέον στο βαμβάκι ως επιστροφή στους παραγωγούς, δηλαδή θα πάρουν συνολικά 38 δραχμές. Θα τις πάρουν, κύριε Μπασιάκο; Έχετε διασφαλισμένες κατ’ αρχήν τις 23 δραχμές της επιστροφής για τη συνυπευθυνότητα; Έχετε διασφαλισμένες στη συνέχεια τις 15 δραχμές; Από ποιους ελέγχους; Πριν από λίγο καιρό δηλώνατε ότι κάνατε πενήντα χιλιάδες ελέγχους για τους βαμβακοπαραγωγούς. Μόλις απαίτησαν οι παραγωγοί και το ΠΑΣΟΚ να κάνετε ελέγχους, σε τέσσερις μέρες είπατε ότι κάνατε δεκαεπτά χιλιάδες ελέγχους επιπλέον και κερδίσατε 15 δραχμές. Ποιους κοροϊδεύετε επιτέλους;
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Ιωάννης Τραγάκης): Ολοκληρώσατε, κύριε συνάδελφε!
      ΦΩΤΗΣ ΧΑΤΖΗΜΙΧΑΛΗΣ: Ολοκληρώνω, κύριε Πρόεδρε.
      Κύριε Υπουργέ, είπατε ότι ο κ. Παπανδρέου έρχεται στη Λάρισα, για να απολογηθεί στους αγρότες. Θα υποδεχθούμε τον Πρόεδρο του ΠΑΣΟΚ με μεγάλη χαρά και τιμή και θα ακούσουμε προτάσεις για το μέλλον της αγροτικής παραγωγής και της πορείας της υπαίθρου! Μιλήσατε και για τους «πλούσιους Λαρισαίους» και προσβάλατε έναν ολόκληρο νομό!
      ΠΡΟΕΔΡΕΥΩΝ (Ιωάννης Τραγάκης): Ολοκληρώσατε, κύριε συνάδελφε!
      ΦΩΤΗΣ ΧΑΤΖΗΜΙΧΑΛΗΣ: Ολοκληρώνω, κύριε Πρόεδρε. Θα είμαι πολύ σύντομος. 
      Εγώ λοιπόν, κύριε Υπουργέ, σας καλώ να έρθετε κι εσείς στη Λάρισα και να μην πάτε στους «πλούσιους» βαμβακοπαραγωγούς που προσβάλατε. Να πάτε στον Τύρναβο και στο Δαμάσι, που έχουν ακόμα απούλητα τα σταφύλια τους! Να πάτε στην Ελασσόνα που έχουν τα καπνά τους απούλητα και στους κτηνοτρόφους που δεν ξέρουν σε τι τιμή πουλάνε σήμερα το γάλα και το βόειο κρέας! Να πάτε στα Φάρσαλα και να μιλήσετε με τους σιτοπαραγωγούς, που έχουν απούλητες τις παραγωγές τους!
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Ιωάννης Τραγάκης): Ολοκληρώσατε, κύριε συνάδελφε!
      ΦΩΤΗΣ ΧΑΤΖΗΜΙΧΑΛΗΣ: Και αν δεν θέλετε να πάτε στη Λάρισα, να πάτε στις Σέρρες, αν τολμάτε! Και αν δεν θέλετε να πάτε στους αγρότες των Σερρών –γιατί έχουν βαμβάκι- να πάτε στο Νευροκόπι, στους πατατοπαραγωγούς, που έχουν εβδομήντα χιλιάδες  από τους ογδόντα χιλιάδες τόνους απούλητους!
      Πηγαίνετε στην Ελλάδα και πάρτε τα μηνύματα από κάθε περιοχή, από κάθε γωνιά της ελληνικής υπαίθρου και αλλάξτε επιτέλους πορεία! Δεν φταίτε μόνο εσείς, κύριε Υπουργέ! Φταίει το σύνολο της πολιτικής σας. Ήρθε η ώρα ο Πρωθυπουργός να αναλάβει τις δικές του ευθύνες!
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, ανακοινώνω προς το Σώμα ότι η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την έκθεσή της στο σχέδιο νόμου του Υπουργείου Εσωτερικών, Δημόσιας Διοίκησης και Αποκέντρωσης: «Ρυθμίσεις θεμάτων για το προσωπικό του Δημοσίου και των νομικών προσώπων του ευρύτερου δημόσιου τομέα και για τους ΟΤΑ».
      Επίσης η Διαρκής Επιτροπή Παραγωγής και Εμπορίου καταθέτει την έκθεσή της στην πρόταση νόμου αρμοδιότητας του Υπουργείου Τουριστικής Ανάπτυξης: «Ανάπτυξη του Ιαματικού Τουρισμού και του Θερμαλισμού».
      Κύριε Υπουργέ, έχετε το λόγο.
      ΕΥΑΓΓΕΛΟΣ ΑΡΓΥΡΗΣ: Πόσα λεπτά θα μιλήσει ο κύριος Υπουργός; Εμείς δεν θα μιλήσουμε;
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Νομίζω ότι ο χρόνος μου είναι τρία λεπτά. 
      ΠΡΟΕΔΡΕΥΩΝ (Ιωάννης Τραγάκης): Μισό λεπτό! Επειδή αναφερθήκατε στο θέμα, κύριε Αργύρη, να σας πω ότι εσείς στη δευτερολογία σας μιλήσατε ακριβώς πέντε λεπτά και στην πρωτολογία σας επτά λεπτά. Συνολικά πήρατε δώδεκα ολόκληρα λεπτά, αντί οκτώ που δικαιούστε.
      ΕΥΑΓΓΕΛΟΣ ΑΡΓΥΡΗΣ: Πόσο μίλησε ο κύριος Υπουργός;
      ΠΡΟΕΔΡΕΥΩΝ (Ιωάννης Τραγάκης): Πιστεύω ότι ο κύριος Υπουργός δεν θα τριτολογήσει, ως έχει δικαίωμα. Γι’ αυτό του κράτησα και τα πέντε λεπτά της τριτολογίας του.
      Ορίστε, κύριε Υπουργέ. Έχετε το λόγο. 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Να μου αφαιρέσετε τρία λεπτά από το χρόνο μου. Θα τριτολογήσει ο κ. Κοντός.
      ΠΡΟΕΔΡΕΥΩΝ (Ιωάννης Τραγάκης): Ωραία. Έχετε, λοιπόν, δέκα λεπτά. Και παρακαλώ να σταματήσουν οι διαμαρτυρίες. 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Εγώ χαίρομαι, κύριοι συνάδελφοι, για τη διάθεση του κ. Παπανδρέου να πάει στη Λάρισα και να απολογηθεί. Είναι επαινετό το ότι έστω και τώρα αντιλαμβάνεται τα δεινά που επισώρευσε η κυβέρνησή του επί δέκα χρόνια και αισθάνεται την ανάγκη να δώσει εξηγήσεις στο λαό της Λάρισας, ο οποίος χαρακτηριζόταν διαχρονικά ως τόπος κινητοποιήσεων, ως τόπος που αναδείκνυε τα προβλήματα. Και με τη φόρα αυτή του παρελθόντος, έχουν έρθει οι κινητοποιήσεις τώρα. Εσείς προκαλούσατε την κρίση με τις αποφάσεις σας την εποχή εκείνη. 
      Πάει, λοιπόν, εκεί ο κ. Παπανδρέου –και καλά κάνει- εκτός αν δεν θέλει να απολογηθεί και θέλει να εξηγήσει την πολύ σημαντική πρόταση που ακούστηκε σήμερα και η οποία είμαι βέβαιος ότι θα επιλύσει το πρόβλημα της ελληνικής γεωργίας, τη λειτουργία, δηλαδή, της περιβαλλοντικής επιτροπής της Βουλής. 
      ΦΩΤΗΣ ΧΑΤΖΗΜΙΧΑΛΗΣ: Να τα πείτε στον κ. Χαρακόπουλο αυτά, κύριε Μπασιάκο.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Εγώ θα ήθελα τη Δευτέρα να μου πείτε για τι θα ενημερώσει ο κ. Παπανδρέου, πώς θα αναλύσει την επιτροπή περιβαλλοντικής προστασίας …
      ΦΩΤΗΣ ΧΑΤΖΗΜΙΧΑΛΗΣ: Αυτά να τα πείτε στον κ. Χαρακόπουλο, για τη Λάρισα.
      ΠΡΟΕΔΡΕΥΩΝ (Ιωάννης Τραγάκης): Κύριε Υπουργέ, ένα λεπτό.
      Κύριοι συνάδελφοι, με συγχωρείτε. Ακουστήκατε και πραγματικά δεν σας διέκοψε κανένας. Σας παρακαλώ πάρα πολύ.
      ΕΥΑΓΓΕΛΟΣ ΑΡΓΥΡΗΣ: Προσβάλλει το Κοινοβούλιο.
      ΠΡΟΕΔΡΕΥΩΝ (Ιωάννης Τραγάκης): Σας παρακαλώ πάρα πολύ!
      ΕΥΑΓΓΕΛΟΣ ΑΡΓΥΡΗΣ: Προσβάλλει την ίδια την Πρόεδρο της Βουλής. 
      ΠΡΟΕΔΡΕΥΩΝ (Ιωάννης Τραγάκης): Σας παρακαλώ. Διακοπές δεν επιτρέπω.
      Ορίστε, κύριε Υπουργέ.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Εγώ είπα ότι είναι πολύ σημαντικό για τη γεωργία το να λειτουργήσει αυτή η επιτροπή. Αυτό είπα. Και περιμένω πραγματικά τις προτάσεις του κ. Παπανδρέου, μήπως τις αναλύσει στη Λάρισα και φωτιστούμε και από Δευτέρα βάλουμε σε εφαρμογή το πρόγραμμα περιβαλλοντικής προστασίας, για να επιλύσουμε το τεράστιο ζήτημα της γεωργίας.
      Πραγματικά το περιμένω, κύριοι συνάδελφοι. Τη Δευτέρα το πρωί περιμένω τα πρακτικά της ομιλίας του κ. Παπανδρέου από τη Λάρισα. Φαντάζομαι ότι θα επιμείνει στην πρότασή του. Ήταν η μόνη πρόταση που ακούστηκε σήμερα εδώ. Φαντάζομαι ότι θα πάει να την αναλύσει επί τόπου.
      Θέλω, λοιπόν, να πω, σε σχέση μ’ αυτά που ακούστηκαν, ότι οι Κανονισμοί τους οποίους υπέγραψε ο κ. Παπανδρέου –και ο οποίος είναι μία από τις αιτίες της σημερινής κρίσης- είναι ο 573/2003 και ο 958/2003, που αφορούσαν τη Ρουμανία και τη Βουλγαρία. Λέω για δύο περιπτώσεις μόνο από όσες είπα πριν. 
      Λοιπόν, από το 2000 μέχρι το 2003, ο κ. Παπανδρέου υπέγραφε αποφάσεις για να διευκολύνονται οι εισαγωγές στη χώρα. Ας το ξέρετε τουλάχιστον, για να διορθώσετε αυτά που λέτε εκ των υστέρων  ...
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Δηλαδή πότε; Από το 1997;
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Και από το 1997 υπάρχουν. Υπάρχουν κι άλλοι. Υπάρχουν εφτά με οκτώ Κανονισμοί, μη νομίζετε.
      ΕΥΑΓΓΕΛΟΣ ΑΡΓΥΡΗΣ: Για τα προϊόντα πέστε μας.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Αυτά που σας είπα, αφορούν όλα τα προϊόντα.
      ΕΥΑΓΓΕΛΟΣ ΑΡΓΥΡΗΣ: Αυτά που ήρθαν από τη Βουλγαρία; 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων):  Όλα τα προϊόντα. Όλα.
      ΠΡΟΕΔΡΕΥΩΝ (Ιωάννης Τραγάκης): Μην απαντάτε, κύριε Υπουργέ.
      ΕΥΑΓΓΕΛΟΣ ΑΡΓΥΡΗΣ: Για τα στάρια; 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Τα στάρια, σιτηρά και αραβόσιτος του 2003 ... 
      ΕΥΑΓΓΕΛΟΣ ΑΡΓΥΡΗΣ: Πόσα ήρθαν;
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Επειδή επιμένετε, σας είπα ότι οι εισαγωγές σκληρού σταριού πέρυσι ήταν τετρακόσιες ενενήντα επτά χιλιάδες τόνοι το πρώτο εξάμηνο, την κρίσιμη περίοδο προ της συγκομιδής –φαντάζομαι ότι θα γνωρίζετε ότι η συγκομιδή  είναι το μήνα Ιούνιο- το δε 2004 ήταν τριακόσιες έντεκα χιλιάδες τόνοι. Είναι πολύ λιγότερες οι εισαγωγές φέτος από πέρυσι, γιατί είχαν προλάβει είχαν κάνει εισαγωγές με τους Κανονισμούς αυτούς τα προηγούμενα χρόνια και είχαν φτιάξει σημαντικά αποθέματα, κύριε Αργύρη. Αυτός ήταν ο λόγος.
      Όσον αφορά αυτά που λέτε επιμόνως για τη νέα ΚΑΠ, πρέπει να επαινέσετε την Κυβέρνηση που εξασφάλισε με συμμαχία κι άλλων χωρών και στα πλαίσια διαπραγματευτικών προσπαθειών μας μηνών, την έγκριση της Ευρωπαϊκής Ένωσης, ώστε να υπάρχει χαλαρή εφαρμογή των μέτρων τα πρώτα χρόνια μέχρι το 2007, για να μην πληρώσουμε κανένα πρόστιμο και να μην υπάρχει καμία περικοπή απ’ αυτές τις οποίες αναφέρατε εδώ. 
      Είναι μεγάλη επιτυχία –δεν το αναδείξαμε, κύριε Παπαγεωργίου- γι’ αυτά που εσείς δεσμευτήκατε ότι πρέπει να ισχύσουν από την πρώτη χρονιά, να τα αναβάλουμε για ένα διάστημα εμείς, να υπάρχει καλύτερη προσαρμογή και να μην υπάρχει κανένας κίνδυνος περικοπής για την πολλαπλή συμμόρφωση. Αυτό πετύχαμε και το κατηγορείτε κι αυτό. Εντάξει, δικαίωμά σας. Αυτό πετύχαμε.
      Ακριβώς γιατί η Δημόσια Διοίκηση που μας κληροδοτήσατε ήταν διαλυμένη και  ακριβώς γιατί θα υπήρχαν κίνδυνοι περικοπών στη βάση των δικών σας συμφωνιών προ του καλοκαιριού του 2003, όταν η Ελλάδα είχε την Προεδρία, προσπαθήσαμε να μεταφέρουμε την ημερομηνία έναρξης εφαρμογής των μέτρων αυτών μετά από τρία χρόνια, ώστε να υπάρχει χαλαρή εφαρμογή. Αυτό πετύχαμε.
      Σας είπα και πάλι ότι δεν πρόκειται περί εγκυκλίου –ούτε αυτό το γνωρίζετε, λυπάμαι, σας το εξήγησα- αλλά είναι η προβλεπόμενη κοινή υπουργική απόφαση, που δημοσιεύθηκε στην Εφημερίδα της Κυβερνήσεως στις 24 Δεκεμβρίου. Λέει όσα αφορούν την προετοιμασία για τη νέα ΚΑΠ από τον Ιανουάριο. Σ’ αυτό αρκούμαστε και δεν χρειάζεται να κάνουμε τίποτε άλλο. Επικουρικώς, όμως, ετοιμάζουμε και ενημερωτικά φυλλάδια και μία σειρά άλλα θέματα. 
      Θέλω να σας πω ότι δεν μπορεί εσείς τουλάχιστον, κύριε Αργύρη, που έχετε θητεύσει στην ΠΑΣΕΓΕΣ, να αδειάζετε την ΠΑΣΕΓΕΣ επιμένοντας να την παρακάμψουμε και να μην ακούσουμε το αίτημά της, το οποίο διατυπώθηκε χθες και μεταδόθηκε στις ειδήσεις σήμερα. Το άκουσα και εγώ προσωπικά. Δώστε μας ένα μήνα παράταση να σας απαντήσουμε. Έλεος! Αφήστε, να μην την αδειάσουμε την ΠΑΣΕΓΕΣ. 
      Η ΠΑΣΕΓΕΣ λοιπόν, αν δεν το ξέρετε, λέει ότι σ’ ένα μήνα θα σας απαντήσουμε …
      ΕΥΑΓΓΕΛΟΣ ΑΡΓΥΡΗΣ: Κατατέθηκε η ανακοίνωση.
      ΠΡΟΕΔΡΕΥΩΝ (Ιωάννης Τραγάκης):  Παρακαλώ, κύριε συνάδελφε.
      ΕΥΑΓΓΕΛΟΣ ΑΡΓΥΡΗΣ: Μα, αφού με ρωτάει, κύριε Πρόεδρε, να μην απαντήσω;
      ΠΡΟΕΔΡΕΥΩΝ (Ιωάννης Τραγάκης): Κύριε Υπουργέ, μη ρωτάτε. Θα παίρνετε απαντήσεις. Γιατί ρωτάτε; Πείτε αυτά που έχετε να πείτε.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Εγώ λοιπόν και η Κυβέρνηση της Νέας Δημοκρατίας, η οποία πιστεύει στο διάλογο που είναι πρωτόγνωρος σε σχέση με το τι συνέβαινε στο παρελθόν, θα περιμένει, κύριε Αργύρη και την ΠΑΣΕΓΕΣ και τις άλλες οργανώσεις να καταθέσουν έγκαιρα τις προτάσεις τους, αφού έχουμε πολύ μεγάλο χρονικό περιθώριο μέχρι τον Ιούνιο, για να καταθέσουμε στην Ευρωπαϊκή Ένωση την εθνική θέση σε σχέση με την αποδέσμευση και τη δέσμευση.
      Σε σχέση με τον καπνό και το γάλα, θα σας απαντήσει ο κ. Κοντός στο χρόνο της δικής μου τριτολογίας, για να εξηγήσει με στοιχεία τι λέγατε προεκλογικά και τι λέτε τώρα, ώστε τουλάχιστον να σταματήσετε να παραπλανείτε το Σώμα.
      Θέλω να σας πω, επίσης, το εξής: Συνεννοηθείτε μεταξύ σας. Ο κ. Ανωμερίτης λέει ότι ήταν λίγα τα τρία εκατομμύρια επτακόσιες χιλιάδες στρέμματα που πήραμε, ήθελε παραπάνω. Εσείς λέτε ότι ήταν πολλά τα τρία εκατομμύρια επτακόσιες χιλιάδες στρέμματα και έπρεπε να πάρουμε τρία εκατομμύρια τετρακόσιες χιλιάδες στρέμματα. Συνεννοηθείτε, για να δούμε ποια είναι η δική σας η θέση.
      ΕΥΑΓΓΕΛΟΣ ΑΡΓΥΡΗΣ: Τα ίδια λεφτά με τα ίδια στρέμματα.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Πριν από λίγη ώρα ακούστηκαν δύο αντιφατικές θέσεις, από τον κ. Ανωμερίτη που είχε διατελέσει Υπουργός Γεωργίας και από τον κ. Παπαγεωργίου. Κανονίστε τι θέλετε.  Πραγματικά, σας προκαλώ. Ο κ. Ανωμερίτης είπε ότι είναι λίγα, εσείς λέτε ότι είναι πολλά. Βρείτε τη λύση, γιατί εδώ είναι θέμα διαπραγμάτευσης.
      Εμείς, λοιπόν, κρίναμε ότι το άριστο μέγεθος, μία άριστη έκταση για επιδότηση είναι τα τρία εκατομμύρια επτακόσιες χιλιάδες στρέμματα. Ένας λόγος που το εγκρίναμε χωρίς περικοπές, χωρίς καμία διαδικασία, χωρίς παρεμβάσεις στις τριμελείς επιτροπές των Νομαρχιακών Αυτοδιοικήσεων –το λέω ξανά, γιατί πάλι ψεύδεστε- είναι γιατί θέλαμε να είμαστε κοντά στα τρία εκατομμύρια επτακόσιες χιλιάδες στρέμματα, ώστε να μπορούμε να καρπωθούμε το σύνολο των κοινοτικών εισροών για το βαμβάκι από το 2006 μέχρι το 2013.
      Και αν μας λέτε εδώ ότι ο κ. Σημίτης είχε εξασφαλίσει μέχρι το 2013 τους πόρους, τότε γιατί έχουμε πρόβλημα φέτος; Αφού τα εξασφαλίσατε εσείς. 
      ΕΥΑΓΓΕΛΟΣ ΑΡΓΥΡΗΣ: Τον Κανονισμό γιατί δεν τον αλλάξατε;
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Δεν έχετε ανάγκη από δική μας παρέμβαση, δικές μας πρωτοβουλίες, διότι είχε προγραμματιστεί επί των ημερών σας να αλλάξει ο Κανονισμός και να ισχύσει η νέα ρύθμιση από το 2006, κύριε Αργύρη. Γι’ αυτόν το λόγο έγινε το 2006, γιατί αν το είχατε πάρει από την Ελληνική Προεδρία που είχατε όλο το περιθώριο, μπορεί να αλλάζατε τον Κανονισμό και νωρίτερα. 
      Δεσμευτήκατε και αυτό βρήκαμε εμείς ως έτοιμη διαπραγμάτευση, που μάλιστα θα συζητείτο όταν ήμασταν μίας εβδομάδας Υπουργοί με τον κ. Τσιτουρίδη και πήραμε μία παράταση, για να μπορούμε να κάνουμε τις παρεμβάσεις και να έχουμε αυτήν την επιτυχία στην εξέλιξη της ρύθμισης. Αυτό έγινε, λοιπόν, γιατί είχατε συμφωνήσει εσείς και ως Προεδρία και στη συνέχεια ως κυβέρνηση μέχρι το Μάρτιο, όταν αποχωρήσατε από την εξουσία.
      Επειδή πολλά λέγονται για τους ελέγχους, θα ήθελα να πω ότι οι έλεγχοι φέτος ολοκληρώθηκαν με βάση ένα πρόγραμμα, όπως γίνονταν και στο παρελθόν. Όποιοι έλεγχοι γίνονταν παλιά, έγιναν και φέτος.
      Πέραν, όμως, αυτών των δικών σας ελέγχων, κύριε Αργύρη, προσθέσαμε πάρα πολλούς άλλους, τους πενήντα χιλιάδες ελέγχους που λέμε ότι έγιναν σε όλη τη χώρα, σε περιπτώσεις εκκοκκιστηρίων, κέντρων διαμετακόμισης και διακίνησης προϊόντων, στις υγρασίες και σε πολλά άλλα. Κόψαμε πάρα πολλές υγρασίες, επειδή το λέτε συνέχεια.
      Πέραν όλων αυτών που κάναμε επικουρικώς, προσθέσαμε επανελέγχους, οι οποίοι επιτρεπτώς αρχίζουν από τον Ιανουάριο μέχρι το Μάιο, γιατί τότε δεν υπάρχει διακίνηση προϊόντων και μπορούμε εύκολα επί χάρτου να περικόπτουμε τις παράνομες περιπτώσεις. Εσείς δεν το τολμήσατε ποτέ αυτό στα χρονικά. Επίσης, στείλαμε καταστάσεις στις ενώσεις και τις νομαρχίες –γιατί κατηγορηθήκαμε και γι’ αυτό- για διασταύρωση, ώστε να δοθεί η δυνατότητα στον αγρότη να κάνει την ένστασή του και να προβούμε στις τελικές καταγραφές για τα πορίσματα των τριμελών, ώστε ο αγρότης να ξέρει τι θα εισπράξει.
      Κανείς δεν δικαιούται να αντιδρά για το ότι εμείς δήθεν του δώσαμε δικαίωμα και το πήραμε πίσω, γιατί όπως θα ξέρετε –αν το ξέρετε, αν έχετε την επιμέλεια να το δείτε- σε κάθε καρτέλα του παραγωγού υπάρχει ρητή αναφορά. «Μειώσεις στην παραδιδόμενη ποσότητα ενδέχεται να υπάρξουν από δικαιώματα, δείγμα 5%, από ελέγχους, αποζημιώσεις, κλπ».
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Υπουργού)
      Υπάρχει ένα πολύ ικανοποιητικό χρονικά περιθώρια για να προχωρήσουν αυτοί οι έλεγχοι και να αποδώσουν καρπούς.
      Λέω ξανά ότι αυτά ποτέ δεν τολμήσατε να τα επιχειρήσετε.
      Πρέπει επίσης να σας πω ότι ακριβώς η συνετή διαχείριση του Κανονισμού οδηγεί σε αύξηση των κοινοτικών εισροών, διότι μπορεί πέρυσι να πήραν οι αγρότες 350 και 360 δραχμές λόγω της μικρής παραγωγής βάμβακος, αλλά οι τελικές εισροές στη χώρα φέτος θα είναι 90.000.000 ευρώ παραπάνω από πέρυσι. Γιατί δεν το λέτε και αυτό;
      Εσείς ξέρετε τι ζητάτε; Να δώσουμε στους αγρότες ό,τι δώσατε εσείς πέρυσι, να μείνουμε, δηλαδή, στα 620.000.000 ευρώ. Αυτό θέλετε εσείς.
      (Θόρυβος από την πτέρυγα του ΠΑΣΟΚ)
      Εμείς, λοιπόν, αν ολοκληρωθούν οι έλεγχοι σύμφωνα με τις αρχικές εκτιμήσεις, ελπίζουμε ότι μπορούμε να φτάσουμε τα 710.000.000 ευρώ και να υπερβούμε κατά 90.000.000 ευρώ αυτά τα οποία δώσατε εσείς πέρυσι. 
      Δεν αρκούμαι σ’ αυτά που δώσατε εσείς πέρυσι, γιατί είχατε μία συγκυριακή περίοδο που είχατε μία πολύ μικρή παραγωγή και είναι η μόνη φορά που πήραν τόσα οι αγρότες. Γιατί δεν πάτε λίγο πριν, στα χρόνια του 2001, του 2002, του 2003 ή να πάτε και λίγο πριν από το 2001, για να δείτε ποιες ήταν οι τιμές του βάμβακος;
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε Υπουργέ.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Πρέπει ακόμα να σας πω ότι η προκαταβολή είναι ένας θεσμός, τον οποίο αγκάλιασαν οι αγρότες, έστω και αν αντιδράτε εσείς. Είναι κοινοτικό μέτρο, διευκόλυνε τους αγρότες. Σας άκουσα και άλλοτε να αντιδράτε. 
      Εγώ επιμένω να επισημαίνω στο Σώμα αυτήν τη διχογνωμία που υπάρχει μεταξύ υμών και των αγροτών. Κανείς αγρότης δεν διαμαρτυρήθηκε, γιατί πήρε νωρίτερα τα λεφτά σε περιπτώσεις που είχαν ελεγχθεί ή ήταν εκτός δείγματος, όπως σας είπα και πριν.
      Πρέπει να πω ακόμα ότι και ο διάλογος υπάρχει και η συνεργασία υπάρχει με τους εκπροσώπους των αγροτών και με τους ηγέτες των κινητοποιήσεων, πράγμα που δεν το κάνατε ποτέ. Εσείς αρνιόσασταν το διάλογο, όταν γινόταν μία κινητοποίηση. Εμείς έχουμε καθημερινή επαφή. Σήμερα μιλήσαμε με τις Σέρρες, μιλάμε με τη Λάρισα καθημερινά. Εσείς δεν το κάνατε ποτέ αυτό. 
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Στα κομματικά μαγαζιά. 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Αναγνωρίζουμε ότι υπάρχουν προβλήματα, πολλές φορές υπάρχει παραπληροφόρηση, πολλές φορές, επειδή δεν τους είπατε σεις τι ίσχυε, οι άνθρωποι ζητούν κάποια πράγματα στα οποία ενδεχομένως δεν ικανοποιούνται. Έχουμε ανοιχτό το δίαυλο επικοινωνίας, αξιολογούμε τα προβλήματα, θεωρούμε ότι ο αγροτικός τομέας έχει μεγάλα και πολλά προβλήματα λόγω της δικής σας αποτυχημένης δεκαετίας και είμαστε υποχρεωμένοι σ’ ένα βάθος χρόνου να φέρουμε μέτρα και με το νομοσχέδιο και με μια σειρά άλλες διοικητικές παρεμβάσεις, ώστε να διευκολύνουμε και να στηρίξουμε τον αγρότη.
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε Υπουργέ. 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Θέλω να σας πω ακόμη –και να καταλήξω μ’ αυτό- ότι σε σχέση με τα αιτήματα των κινητοποιήσεων που έχουν αντιφατικό χαρακτήρα, δηλαδή άλλοι θέλουν να βάλουμε κιλά παραπάνω, άλλοι να μη βάλουμε κιλά παραπάνω, φέραμε για πρώτη χρονιά σε ισορροπία ένα ολόκληρο σύστημα αντικρουόμενων συμφερόντων από τριάντα δύο ενώσεις και πετύχαμε ομοφωνία, τουλάχιστον στις τριάντα, για να μην πω τριάντα μία ενώσεις. Είναι πρωτόγνωρο το αποτέλεσμα αυτό. 
      ΦΩΤΗΣ ΧΑΤΖΗΜΙΧΑΛΗΣ: Γι’ αυτό όλοι είναι στους δρόμους και οι μεν και οι δε!
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Και το αίτημα το οποίο προβάλλεται για εθνική ενίσχυση, ξέρετε τι ύψους είναι, κύριε συνάδελφε, πρόεδρε, που είστε από μία αγροτική περιφέρεια; Επί 1.100 δισεκατομμυρίων ετησίως ζητάνε άλλα 10.000.000.000. Αυτό είναι όλο κι όλο. Υπάρχει τόσο μεγάλη κρίση στον αγροτικό τομέα, γιατί δεν δίνουμε το 0,09% των επιδοτήσεων από εθνικούς πόρους; Είναι τόσο μεγάλο το πρόβλημα, που δεν βάζουμε μέσα ποσότητα που είναι το 3,6% της συνολικής ποσότητας βάμβακος φέτος; 
      Άρα, λοιπόν, για την Κυβέρνηση είναι θέμα αρχής, είναι θέμα σεβασμού της διατήρησης, αν θέλετε, του κρατικού προϋπολογισμού, των πόρων που εισφέρονται στον κρατικό προϋπολογισμό από χαμηλοεισοδηματίες και από κάθε φορολογούμενο. Σεβόμαστε το δημόσιο χρήμα, προσπαθούμε να αποτρέψουμε τα προβλήματα και τις πρακτικές του παρελθόντος με τις αυξημένες κοινοτικές κυρώσεις και θα διαχειριστούμε το σύστημα, έστω και αν παραλάβαμε αυτό το χάος που παραλάβαμε, με συνετό τρόπο, ώστε σιγά-σιγά και με ενημέρωση των αγροτών να αλλάξουμε την πορεία του αγροτικού τομέα και να τον φέρουμε σε οδούς προόδου και ευημερίας. 
      Και μια λέξη ακόμα. Τον κ. Μπανιά ρωτήστε για το πότε προέκυψε το θέμα της αλληλεγγύης. Στο Κανκούν. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στο χώρο των εκθέσεων της Βουλής με θέμα: «Τριάντα χρόνια από το Σύνταγμα του 1975», καθώς και σε άλλους χώρους του κτηρίου της Βουλής, είκοσι τέσσερις μαθητές και μαθήτριες και τρεις καθηγητές από το Εμπειρίκειο Γυμνάσιο Άνδρου Κυκλάδων.
      Τους καλωσορίζουμε στο Κοινοβούλιο.
      (Χειροκροτήματα απ’ όλες τις πτέρυγες της Βουλής)
      Ο κ. Παπουτσής έχει το λόγο.
      ΧΡΗΣΤΟΣ ΠΑΠΟΥΤΣΗΣ: Ευχαριστώ, κύριε Πρόεδρε.
      Για μια ακόμη φορά ο κύριος Υπουργός εντυπωσίασε τη Βουλή για την εξαιρετική ευκολία την οποία έχει να χειρίζεται το λόγο και να παραπλανεί το Σώμα. Και επειδή είναι πάρα πολλά αυτά στα οποία αναφέρθηκε και θα ήθελα να επιμείνω, θέλω να πω ευθύς εξ αρχής ότι εκτιμώ τον κ. Μπασιάκο, γιατί δείχνει ένας άνθρωπος ο οποίος δουλεύει πολύ, διαβάζει, ενημερώνεται, μιλάει πολύ. Αλλά όταν ένας άνθρωπος, ενημερωμένος εκ των πραγμάτων, παραπλανεί το Σώμα, σημαίνει ότι είναι επιλογή το ψεύδος. Σ’ αυτό θα σταθώ. 
      Ψεύδος πρώτο, λοιπόν, η ανακοίνωση της ΠΑΣΕΓΕΣ. Τι λέει η ανακοίνωση της ΠΑΣΕΓΕΣ; Λέει: «Η ΠΑΣΕΓΕΣ πιστεύει ότι μένει λίγος χρόνος να συζητήσουμε και να σχεδιάσουμε την εφαρμογή της νέας Κοινής Αγροτικής Πολιτικής, που επιφέρει μεγάλες μεταρρυθμιστικές αλλαγές. Σε έντεκα μήνες αρχίζει η εφαρμογή της νέας ΚΑΠ και η Κυβέρνηση κρατάει κλειστά τα χαρτιά της για το πώς θα την εφαρμόσει. Οι αγρότες δεν γνωρίζουν τίποτα. Πρέπει επιτέλους να συζητήσουμε και να αποφασίσουμε τώρα».
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Έχει ζητήσει ένα μήνα παράταση. Το άκουσα στις ειδήσεις αυτό. 
      ΧΡΗΣΤΟΣ ΠΑΠΟΥΤΣΗΣ: Καταθέσαμε προηγουμένως την ανακοίνωση της ΠΑΣΕΓΕΣ. 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Θέλει ένα μήνα παράταση. Ζητάει από την Κυβέρνηση ένα μήνα παράταση. Μην επιμένετε. Κάνετε λάθος, τι να κάνουμε; 
      ΧΡΗΣΤΟΣ ΠΑΠΟΥΤΣΗΣ: Κύριε Πρόεδρε, παρακαλώ να μου κρατήσετε το χρόνο μου. 
      Ψέμα δεύτερο. Ο κ. Καραμανλής στην εαρινή σύνοδο του 2004 στο Συμβούλιο Κορυφής υπερασπίστηκε τα συμφέροντα της ελληνικής γεωργίας και κατοχύρωσε τα δικαιώματα των προϊόντων.
      Προκαλώ, λοιπόν, τον κύριο Υπουργό να καταθέσει στη Βουλή τα πρακτικά του εαρινού συμβουλίου, δεδομένου ότι τα έψαξα όλα λεπτομερώς από την αρχή μέχρι το τέλος και δεν βρήκα καμία αναφορά, καμία παρέμβαση του κυρίου Πρωθυπουργού επί των συγκεκριμένων θεμάτων. Παρακαλώ, λοιπόν, να τα καταθέσετε. 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Το είδατε αμελώς, πολύ πρόχειρα.
      ΧΡΗΣΤΟΣ ΠΑΠΟΥΤΣΗΣ: Ψέμα τρίτο. Τα μεσογειακά προϊόντα, βαμβάκι, καπνός, λάδι, έκλεισαν –λέει- κατά την περίοδο των κυβερνήσεων του ΠΑΣΟΚ.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Δεν είπαμε έτσι.
      ΧΡΗΣΤΟΣ ΠΑΠΟΥΤΣΗΣ: Ολοκληρώθηκαν οι διαπραγματεύσεις και αποφασίστηκαν τον Απρίλιο του 2004 επί Κυβερνήσεως της Νέας Δημοκρατίας.
      Ψέμα τέταρτο. Η χώρα έχει δεσμευτεί ότι δεν πρόκειται ποτέ να διεκδικήσουμε τις εθνικές ενισχύσεις, σύμφωνα με τις δηλώσεις που έχουν καταχωρηθεί στα πρακτικά του Συμβουλίου των Υπουργών Γεωργίας του 2002. Θα καταθέσω στη Βουλή την ομόφωνη απόφαση του Συμβουλίου Υπουργών της εποχής εκείνης, σύμφωνα με την οποία θεωρείται συμβατή προς την κοινή αγορά η έκτακτη ενίσχυση στους βαμβακοπαραγωγούς της Ελλάδας από την ελληνική Κυβέρνηση. 
      (Στο σημείο αυτό ο Βουλευτής κ. Χρήστος Παπουτσής καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Τον κ. Δρυ να ρωτήσετε. 
      ΧΡΗΣΤΟΣ ΠΑΠΟΥΤΣΗΣ: Τι να ρωτήσω; Ο κ. Δρυς ως εκπρόσωπος της κυβέρνησης του ΠΑΣΟΚ, με το κύρος που διέθετε η κυβέρνηση του ΠΑΣΟΚ εκείνη την εποχή και με τους ελεγκτικούς μηχανισμούς που λειτούργησαν άψογα, με διεκδίκηση και αποφασιστικότητα πέτυχε την έγκριση αυτής της απόφασης. Θα καταθέσω προς χρήση της Κυβέρνησης την επεξηγηματική επιστολή του κ. Δρυ προς την Προεδρεύουσα του Συμβουλίου εκείνης της εποχής, κ. Μαριάν Φίσερ Μποέλ, προκειμένου να αντλήσει επιχειρήματα και η Κυβέρνηση στην περίπτωση που θα τα χρειαστεί. 
      (Στο σημείο αυτό ο Βουλευτής κ. Χρήστος Παπουτσής καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Επιπλέον, επειδή φτάσαμε στο συγκεκριμένο θέμα των αγροτών, θα πω ότι ακούω συχνά τον κ. Μπασιάκο να λέει ότι δεν υπάρχει τέτοια δυνατότητα. Θέλω να ξεκαθαρίσω τη θέση μας. Το ΠΑΣΟΚ δεν υιοθετεί την πρόταση για ένα γενικευμένο καθεστώς εθνικών ενισχύσεων. Πρώτα απ’ όλα, αυτό το καθεστώς των γενικευμένων ενισχύσεων απαγορεύεται από την κοινοτική νομοθεσία και τη συνθήκη. Ακόμα και αν επετρέπετο, δεν θα το υιοθετούσαμε. Σε καμία περίπτωση, κανείς μα κανείς και καμία χώρα δεν μπορεί να απεμπολήσει το δικαίωμα που κατοχυρώνει η ίδια η Συνθήκη της Ευρωπαϊκής Ένωσης στα άρθρα 87 και 88, σύμφωνα με τα οποία σε εξαιρετικές περιπτώσεις, όταν υπάρχει θέμα, όχι για λόγους αγοράς, αλλά για ειδικούς λόγους, τότε να επιτρέπεται η ενίσχυση. 
      Έτσι, λοιπόν, η αίτηση της Ελλάδος το 2002 έγινε λόγω της πρώτης εφαρμογής, όπως σωστά ανέφερε ο κύριος Υπουργός, του προγράμματος και των αδυναμιών που παρουσιάστηκαν στη συγκεκριμένη τότε λειτουργία του συστήματος. Τώρα υπάρχει ένας εμφανής λόγος. Αυτός είναι η αδυναμία της Κυβέρνησης να ελέγξει το σύστημα. Γι’ αυτόν το λόγο θα πρέπει, στην περίπτωση που δεν θα βρείτε άλλους τρόπους ή άλλα μέτρα, να μην απεμπολήσετε αυτό το δικαίωμα. Κανείς δεν έχει το δικαίωμα να απεμπολεί το δικαίωμα της χώρας να διεκδικεί. 
      Δεύτερον, σας έθεσα ένα ερώτημα από το Βήμα της Βουλής προηγουμένως, επειδή μας κατηγορήσατε ότι δεν έχουμε θέσεις, αλλά δεν πήρα καμία απάντηση. Προτίθεστε να ικανοποιήσετε τα αιτήματα και να πληρωθούν τα ποσά για τις νόμιμες ποσότητες που καλλιεργήθηκαν μέσα στα πλαίσια του ολοκληρωμένου σχεδίου; 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Ποιες θεωρείτε εσείς νόμιμες διαδικασίες; Μπορείτε να μας εξηγήσετε; 
      ΧΡΗΣΤΟΣ ΠΑΠΟΥΤΣΗΣ: Θα προχωρήσετε σε ελέγχους για τις εκτάσεις, τις οποίες βάλατε χαριστικά, ρουσφετολογικά από τον Απρίλιο του 2004 και μετά μέσα στο ολοκληρωμένο σχέδιο διαχείρισης και ελέγχων; Ναι ή όχι; Θα προχωρήσετε; Θέλουμε συγκεκριμένη απάντηση.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Ποιες είναι οι νόμιμες διαδικασίες; Μπορείτε να μας πείτε; 
      ΧΡΗΣΤΟΣ ΠΑΠΟΥΤΣΗΣ: Όσον αφορά τον κ. Καραμανλή που είπε ότι η Νέα Δημοκρατία στέκεται στο πλευρό των αγροτών, θα ήθελα να πω ότι το μόνο που βλέπω από τις τηλεοράσεις στο πλευρό των αγροτών είναι τα τρακτέρ και σε ορισμένα εξ αυτών βλέπω να είναι αναρτημένη η φωτογραφία του κ. Καραμανλή. 
      Επίσης βλέπω τα γνωστά αγροτοσυνδικαλιστικά στελέχη της Νέας Δημοκρατίας να συνδιαλέγονται κατ’ αποκλειστικότητα και με προνομιακό τρόπο με τον κύριο Υπουργό, λες και η υπόθεση των αγροτών, είναι ενδοοικογενειακή υπόθεση της Νέας Δημοκρατίας.
      Επί πλέον βλέπω ότι οι ίδιοι οι Υπουργοί και οι Βουλευτές της Κυβέρνησης εγκαλούν τον Υπουργό και επιθυμούν να μεσολαβήσει, για να συζητήσει ο Πρωθυπουργός  το θέμα και να πάρει θέση. 
      Το μόνο που άκουσα από την πλευρά του Πρωθυπουργού, είναι από το βήμα μιας ειδικής σύσκεψης των γυναικών της Νέας Δημοκρατίας να απευθύνεται στους αγρότες και να τους διαβεβαιώνει ότι το κράτος δεν πρόκειται να παρανομήσει. 
      Κύριοι συνάδελφοι, είναι αυτή η εικόνα κόμματος και Κυβέρνησης που βρίσκεται στο πλευρό των αγροτών; Εγώ βλέπω το αντίθετο, όπως το βλέπει όλος ο κόσμος. Βλέπω αυτό που βιώνει ο κάθε αγρότης σε όλη τη χώρα, ότι, δηλαδή, το κόστος παραγωγής είναι δυσβάσταχτο και οι τιμές των προϊόντων του παραγωγού είναι πολύ μικρές, ενώ την ίδια στιγμή το εισόδημά του μειώνεται δραματικά και δεν υπάρχει μέλλον.
      Γιατί η Κυβέρνηση -και γι’ αυτό εγκαλείται σήμερα με την επερώτησή μας- παραμένει απαθής, λες και «αγοράζει αγρόν» αυτήν την περίοδο που είναι κρίσιμη για την προετοιμασία και την κατοχύρωση του μέλλοντος του Έλληνα αγρότη. Αυτή είναι η πραγματικότητα. 
      Εμείς δεν επιδιώκουμε τη σύγκρουση, επιδιώκουμε, όμως, το καλύτερο για τον Έλληνα αγρότη, όπως το επιδιώξαμε και το πετύχαμε όλα τα προηγούμενα χρόνια, γιατί κανείς, μα κανείς δεν μπορεί να αμφισβητήσει ότι το ΠΑΣΟΚ έδωσε τις μάχες του και τις κέρδισε. Η Νέα Δημοκρατία δεν έδωσε καμία μάχη, μία διαπραγμάτευση έκανε για τα μεσογειακά προϊόντα και τα κατέστρεψε. 
      Παρακαλώ πάρα πολύ αυτή η ιστορία και η φιλολογία και η ορολογία «υπογράφω, κάνω, δείχνω του διάφορους κανονισμούς» να σταματήσει. Κανείς δεν υπογράφει, κύριε Υπουργέ, ούτε κι εσείς και εύχομαι να μείνετε στη θέση σας και σε άλλες θέσεις στην Κυβέρνηση για πολλά χρόνια. Κανείς, μα κανείς δεν πρόκειται να σας πει ότι υπογράφετε αποφάσεις. Δεν υπογράφονται αποφάσεις στην Ευρωπαϊκή Ένωση. Δεν είναι μία διαδικασία συμβάσεων και παραχωρήσεων. Η Ευρωπαϊκή Ένωση είναι ένα πεδίο αγώνα. Διαπραγματεύσεις γίνονται και κρίνεται η ικανότητα της κάθε κυβέρνησης και του κάθε Υπουργού ξεχωριστά. Βεβαίως, έχει απόλυτη σχέση και με το κύρος της Κυβέρνησης και της χώρας το να διεκδικεί, να διαπραγματεύεται και να κατοχυρώνει τις θέσεις. 
      Οι ευχές μου, δυστυχώς, φαίνεται ότι δεν πρόκειται να «πιάσουν», γιατί οι αγρότες ήδη έχουν αποφασίσει. Οι αγρότες που ψήφισαν Νέα Δημοκρατία, νιώθουν απογοητευμένοι, νιώθουν απομονωμένοι, νιώθουν «στη γωνία» και γι’ αυτό φοβάμαι ότι οι μέρες της Νέας Δημοκρατίας στην Κυβέρνηση δεν θα είναι πολλές.
      Σας ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Ιωάννης Τραγάκης): Ο Υφυπουργός Αγροτικής Ανάπτυξης και Τροφίμων κ. Κοντός έχει το λόγο για πέντε λεπτά. 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, κύριοι συνάδελφοι, στο λίγο χρόνο που έχω στη διάθεσή μου, θα προσπαθήσω να κάνω κάποιες επισημάνσεις πάνω σ’ αυτά που έχουν ακουστεί. 
      Καταρχάς όσον αφορά τη σύνδεση και την αποσύνδεση, ο κ. Παπαγεωργίου σωστά είπε ότι όταν έγινε συζήτηση στην Επιτροπή Παραγωγής και Εμπορίου για τον καπνό και τα άλλα προϊόντα, η θέση της μείζονος Αντιπολίτευσης ήταν υπέρ της ολικής αποσύνδεσης.
      Θέλω, όμως, να θυμίσω ιδιαίτερα και στους συναδέλφους που ήταν στην προηγούμενη Βουλή, ότι ο κ. Δρυς, Υπουργός της κυβέρνησης του ΠΑΣΟΚ, διακήρυττε ότι η ολική αποσύνδεση είναι καταστροφή. Μάλιστα, θέλω να θυμίσω ότι τότε η ΠΑΣΕΓΕΣ μιλούσε για μερική σύνδεση της επιδότησης με την παραγωγή.
      Θέλω δε να πω ότι με το να μην παίρνουμε απόφαση, αφ’ ενός μεν προστατεύουμε τις τιμές των καπνών, γιατί μιλώντας συνέχεια για ολική αποσύνδεση, εσείς οδηγείτε μεγάλες εταιρείες να φύγουν από την Ελλάδα, εταιρείες που επί σειρά ετών αγόραζαν καπνά κι έτσι πέφτουν οι τιμές των ελληνικών καπνών. Αφ’ ετέρου πρέπει να σας πω ότι ακόμη στις διαχειριστικές επιτροπές, όπου συζητούνται οι ερμηνείες των κανονισμών που ψηφίστηκαν, δεν έχει ξεκαθαριστεί εάν μπορούμε να πάμε σε ολική αποσύνδεση ή μερική σε όλες ή μερικές ποικιλίες και δεν έχουν ξεκαθαριστεί τα θέματα των δικαιωμάτων. Πρέπει να σας πω ότι υπήρξαν χώρες που δήλωσαν ότι επιλέγουν τη μερική ή την ολική αποσύνδεση και μετά αναγκάστηκαν να πάρουν πίσω τα λόγια τους. 
      Εμείς, λοιπόν, με πολύ μεγάλη υπευθυνότητα και σε συνεχή επικοινωνία με τους αγρότες, μιλούμε για ολική και μερική αποσύνδεση. 
      	Θέλω δε να πω και κάτι ακόμη, διότι καταθέσατε ένα δελτίο Τύπου της ΠΑΣΕΓΕΣ, η οποία τι λέει; Ότι θα πρέπει να οργανωθούμε διοικητικά για να αντιμετωπίσουμε τις προκλήσεις. 
      Χθες ήμουν στην ΠΑΣΕΓΕΣ και συζήτησα με τον Πρόεδρο και μέλη του Διοικητικού Συμβουλίου, οι οποίοι ξεκάθαρα μου είπαν ότι για το θέμα του ελαιολάδου ακόμα δεν έχουν σχηματίσει γνώμη. Αυτό το είπε η ΠΑΣΕΓΕΣ, η κορυφαία συνεταιριστική οργάνωση της χώρας. Αυτή είναι η αλήθεια και όχι αυτά που μας λέτε ότι αποφάσισε η ΠΑΣΕΓΕΣ, ότι αποφάσισαν οι αγρότες. Σας λέω ότι με πολύ μεγάλη υπευθυνότητα αντιμετωπίζουμε το θέμα της αποσύνδεσης, γιατί είναι ένα μείζον θέμα για την ελληνική γεωργία. 
      Για το βαμβάκι ακούσαμε τον κ. Ανωμερίτη εδώ να λέει ότι επί των ημερών του δεν έγινε καμία κινητοποίηση. Δεν μας λέει, όμως, τι έγινε, όταν αποφασίστηκε επί των ημερών του ο νέος Κανονισμός, τι έγινε μετά. Δε μας λέει για τη διαχείριση του 2001-2002. Υπήρξαν εκατόν σαράντα έξι χιλιάδες τόνοι μη επιλέξιμων βαμβακιών. Το 2002-2003 υπήρξαν ογδόντα χιλιάδες τόνοι μη επιλέξιμων βαμβακιών και αυτά όλα ήταν απόρροια του πολύ κακού Κανονισμού που αποφασίστηκε τότε στις Βρυξέλλες.
      Μάλιστα, θέλω να πω εδώ και να σας θυμίσω ότι ήταν η πρώτη φορά που ένας Κανονισμός ήταν χειρότερος από την πρόταση της Επιτροπής. Πάντα έχουμε προτάσεις, γίνεται διαπραγμάτευση και έχουμε έναν καλύτερο Κανονισμό. Εδώ είχαμε χειρότερο Κανονισμό, χειρότερη απόφαση από την πρόταση που υπήρξε. 
      Ακούστηκαν πολλά εδώ για διάφορα θέματα, όπως για τα θέματα της κτηνοτροφίας και για το τι θα πούμε στους κτηνοτρόφους. 
      Μα, εμείς τι θα πούμε στους κτηνοτρόφους, όταν παραλάβαμε οργανισμούς και μια διοίκηση που έχει τριακόσιες πενήντα κενές οργανικές θέσεις κτηνιάτρων και εσείς έτσι προσπαθούσατε να κάνετε κτηνοτροφία; Όταν ενάμισι εκατομμύριο αιγοπρόβατα επιτρέψατε να μπαίνουν κάθε χρόνο μέσα με δικές σας αποφάσεις;  ‘Όταν κατακόρυφα αυξήθηκαν επί των ημερών σας οι εισαγωγές κτηνοτροφικών και γαλακτοκομικών προϊόντων; Αυτή δεν είναι η αλήθεια; Αυτή δεν είναι η πραγματικότητα; Πέστε μας αποφάσεις που πήρατε, έτσι ώστε να αλλάξει η κακή πορεία της ελληνικής κτηνοτροφίας.
      Μας λέτε και για την κατανομή του γάλακτος, όταν παραλάβαμε μια απόφαση η οποία ήταν λανθασμένη. Το είπα και προηγουμένως. Αλλάξαμε την απόφαση αυτή και όπως είπε και ο κ. Μπασιάκος, αυτή δημοσιοποιήθηκε. Αποτέλεσμα ήταν πενήντα χιλιάδες τόνοι να δοθούν σε νέους αγρότες, οι οποίοι είχαν μπει σε σχέδια βελτίωσης και συνεχίζεται με απόλυτα δίκαιο και αντικειμενικό τρόπο να γίνονται οι κατανομές όλης της υπόλοιπης ποσότητας.
      ΦΩΤΗΣ ΧΑΤΖΗΜΙΧΑΛΗΣ: Πόσες κατανομές έγιναν, κύριε Υφυπουργέ;
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): 	Μας ψέγετε, δηλαδή, για το γεγονός ότι αλλάξαμε μια κακή απόφαση; Μας ψέγετε γιατί στηρίζουμε τους νέους κτηνοτρόφους, έτσι ώστε να εκσυγχρονιστούν μπαίνοντας σε διάφορα προγράμματα; Μας ψέγετε, γιατί με σωστό και αντικειμενικό τρόπο κάνουμε τις κατανομές του γάλακτος; 
      Θέλω να σας πω, κύριοι συνάδελφοι, ότι με πολύ μεγάλη υπευθυνότητα αντιμετωπίζουμε τα θέματα της ελληνικής γεωργίας. Δεν μπορεί να ακούγεται στην Εθνική Αντιπροσωπεία ότι δεν δόθηκαν νωρίτερα οι επιδοτήσεις. Δόθηκαν πολύ νωρίτερα οι επιδοτήσεις σε όλα τα καθεστώτα από οποιαδήποτε άλλη χρονιά και στη βιομηχανική ντομάτα κλπ. Και το ξέρουν οι Έλληνες αγρότες. Πώς δόθηκαν; Αυτό θεωρώ ότι είναι ένα επίτευγμα της ελληνικής Κυβέρνησης.
      Τελειώνοντας, θέλω να πω ότι εμείς έχουμε και στρατηγική και όραμα και στόχους. Δουλεύουμε συστηματικά για να υλοποιήσουμε το πρόγραμμά μας, το οποίο αποσκοπεί στην ανόρθωση της ελληνικής γεωργίας. Θα σας πω ακόμα ότι εμείς δεν περιοριζόμαστε στην επιτροπή περιβαλλοντικής προστασίας, που αν μη τι άλλο, όταν θα το ακούσουν οι Έλληνες αγρότες, θα νοιώσουν προσβολή. Εύχομαι αυτό που είπε σήμερα εδώ ο κ. Παπανδρέου, να μην το πει στη Λάρισα την οποία θα επισκεφθεί αύριο, διότι θα επιβεβαιωθεί για άλλη μια φορά ότι το ΠΑΣΟΚ στον αγροτικό τομέα ούτε είχε ούτε έχει πρόγραμμα και στόχους για την ανάπτυξή του.
      ΠΡΟΕΔΡΕΥΩΝ (Ιωάννης Τραγάκης): Τον λόγο έχει ο Κοινοβουλευτικός Εκπρόσωπος του ΠΑΣΟΚ  κ. Παπουτσής.
      ΧΡΗΣΤΟΣ ΠΑΠΟΥΤΣΗΣ: Κύριε Πρόεδρε, δεν είχα την πρόθεση να πάρω το λόγο. Θα πω μόνο μια φράση. Είναι κρίμα να κάνουμε τόση ώρα συζήτηση και τελικώς να καταλήγουμε ξανά και ξανά στα ίδια πράγματα. Είναι πολύ κρίμα. 
      Θέλω να πω ότι εμείς προσήλθαμε στη συζήτηση με αίσθημα ευθύνης. Παρουσιάσαμε και αιτιολογήσαμε την επερώτηση εγκαλώντας τη Νέα Δημοκρατία για τις παραλείψεις της σε όλο το φάσμα της αγροτικής πολιτικής και ιδιαίτερα στην προετοιμασία της ΚΑΠ. Παρ’ όλα αυτά, ακόμα και από την τελευταία λέξη του κυρίου Υπουργού και του κυρίου Υφυπουργού, βλέπουμε ότι παρέμεινε εκεί από όπου ξεκίνησε, να μην αντιλαμβάνεται η Κυβέρνηση ότι είναι εγκαλούμενη.
      Κύριοι, σήμερα ήλθατε να απολογηθείτε. Δεν απολογηθήκατε. Θα απολογηθείτε, όμως, στον ελληνικό λαό, διότι ο λαός παρακολουθεί, γνωρίζει και ξέρει. Και γι’ αυτόν το λόγο δεν είναι και πολύ εύκολο ούτε για εσάς ούτε για τον Πρωθυπουργό να αρθρώσετε δημόσιο λόγο προς τους αγρότες.
      Όλα αυτά τα οποία είπατε σήμερα, προφανώς θα συζητηθούν. Προφανώς θα ακούσετε και τις αντιδράσεις τόσο για το ρόλο των αγροτών όσο και για την υβριστική παρέμβαση προς τους αγρότες του κυρίου Κοινοβουλευτικού Εκπροσώπου του κόμματός σας, διότι περί αυτού επρόκειτο και βεβαίως τις τελευταίες αναφορές των κυρίων Υπουργών, οι οποίοι έδειξαν για μια ακόμη φορά ότι δεν καταλαβαίνουν, τη στιγμή που οι ανάγκες και οι αγρότες απαιτούν να καταλαβαίνετε.
      Τελευταία ερώτηση: Θα πληρωθούν όλα τα χρήματα, που αναλογούν από τις νόμιμες…
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Τα νόμιμα.
      ΧΡΗΣΤΟΣ ΠΑΠΟΥΤΣΗΣ:..καλλιεργηθείσες ποσότητες στα πλαίσια του ολοκληρωμένου σχεδίου του ΟΣΔΕ; Είναι μια απλή ερώτηση. 
      ΠΡΟΕΔΡΕΥΩΝ (Ιωάννης Τραγάκης): Το λόγο έχει ο Υπουργός Αγροτικής Ανάπτυξης και Τροφίμων κ. Μπασιάκος.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Κύριοι συνάδελφοι, τόσο μεγάλη επαφή έχει με τον αγροτικό κόσμο το ΠΑΣΟΚ, που στην τελευταία επερώτηση του Νοεμβρίου δεν κάνει καμία αναφορά σ’ όλα αυτά τα θέματα που ανέφερε σήμερα. Δεν έχει καμία σχέση με την πραγματικότητα. Η επερώτησή σας αναφέρεται αποκλειστικά σε θέματα προετοιμασίας της νέας ΚΑΠ. Έχει ξεπεραστεί η επερώτηση από αυτά τα πράγματα. Δύο σκέλη έχει, την δική μου απόφαση της 24ης Δεκεμβρίου, η οποία έκλεισε ως αποτέλεσμα πολλών διαβουλεύσεων και την προετοιμασία για τη νέα ΚΑΠ ως προς την αποσύνδεση και σύνδεση και για την οποία επιτρεπτώς περιμένουμε και την ΠΑΣΕΓΕΣ και άλλους φορείς, οι οποίοι δεν έχουν κατασταλάξει στην άποψή τους.
      Ερευνήστε το, θα σας παρακαλέσω, εγώ σας προστατεύω. Μην εκτίθεστε για μία ακόμη φορά.
      Ό,τι άλλο ελέχθη στην Αίθουσα αυτή, κύριε Πρόεδρε, δεν περιλαμβάνεται στην επερώτηση. Τόσο πολύ είχε υποβαθμίσει το ΠΑΣΟΚ και ως Αντιπολίτευση τα προβλήματα που οι ίδιοι δημιούργησαν. Ούτε τώρα υπάρχει αυτοκριτική διάθεση ούτε υπάρχει στην επερώτησή τους έστω και μία αναφορά για το εισόδημα, για το βαμβάκι. Τίποτα δεν υπάρχει απ’ όλα αυτά. Υπάρχει μόνο ως προετοιμασία.
      Δεύτερον, όταν είχαμε εκατόν σαράντα έξι χιλιάδες τόνους απόθεμα το 2001, τι λέγατε για τα νόμιμα δικαιώματα τότε; Αυτό να μου πείτε, κύριε Παπουτσή. Όταν είχαμε τις ογδόντα χιλιάδες τόνους αποθέματα το 2002-2003, τι κάνατε με τα νόμιμα δικαιώματα τότε; Να μας διδάξετε πώς το αντιμετωπίσατε αυτό, να μας πείτε τι άλλαξε από τότε μέχρι σήμερα ως προς τον Κανονισμό, ο οποίος ισχύει από το 2001 και αφού μας προσδιορίσετε ποια είναι τα νόμιμα δικαιώματα –γιατί τα νόμιμα δικαιώματα είναι συνάρτηση όχι μόνο των στρεμμάτων που περιορίζεστε να λέτε, αλλά και των αποδόσεων κατά στρέμμα- και αν εσείς θέλετε να βάλουμε εξακόσια κιλά το στρέμμα ως επιδοτούμενη επιλέξιμη ποσότητα, να πείσετε τριάντα δύο ενώσεις στις τριάντα τέσσερις και ελάτε να μας το πείτε. 
      Σας ευχαριστώ πολύ.
      ΠΡΟΕΔΡΕΥΩΝ (Ιωάννης Τραγάκης): Εντάξει, κύριε Υπουργέ.
      Κυρίες και κύριοι συνάδελφοι, κηρύσσεται περαιωμένη η συζήτηση επί της υπ’ αριθμ. 37/18/25-11-2004 επερωτήσεως του Προέδρου της Κοινοβουλευτικής Ομάδας του ΠΑΣΟΚ κ. Γεωργίου Παπανδρέου και των Βουλευτών του Κόμματός του, προς το Υπουργείο Αγροτικής Ανάπτυξης και Τροφίμων, σχετικά με την εφαρμογή της νέας Κοινής Αγροτικής Πολιτικής.
      Στο σημείο αυτό δέχεστε να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 15.43’ λύεται η συνεδρίαση για την προσεχή Τρίτη 2 Φεβρουαρίου 2005 και ώρα 18.00΄, με αντικείμενο εργασιών του Σώματος α) κοινοβουλευτικό έλεγχο, συζήτηση επικαίρων ερωτήσεων και αναφορών και ερωτήσεων και, β) νομοθετική εργασία:ι) συνέχιση της συζήτησης επί των άρθρων και του συνόλου του σχεδίου νόμου του Υπουργείου Περιβάλλοντος, Χωροταξίας και Δημοσίων Έργων: «Ανάθεση και Εκτέλεση δημοσίων συμβάσεων εκπόνησης μελετών και παροχής συναφών υπηρεσιών και άλλες διατάξεις» και ιι) μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Μεταφορών και Επικοινωνιών: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας του Αζερμπαϊτζάν σε θέματα διεθνών οδικών μεταφορών», σύμφωνα με την ημερήσια διάταξη που έχει διανεμηθεί.
      Ο ΠΡΟΕΔΡΟΣ                                        ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ 28/1/05                    ΣΕΛ.4

