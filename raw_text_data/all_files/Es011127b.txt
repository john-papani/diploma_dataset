 

ΣΥΝΕΔΡΙΑΣΗ ΜΒ'
Τρίτη, 27 Νοεμβρίου 2001 (απόγευμα)
ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ

Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Ανακοινώνεται ότι τη συνεδρίαση παρακολουθούν άνδρες και γυναίκες από το 1ο ΚΑΠΗ Συκεών Θεσσαλονίκης, σελ.
3. Συζήτηση και λήψη απόφασης για τις αιτήσεις άρσης της ασυλίας των Βουλευτών Ν. Γκατζή και Β. Κεδίκογλου, σελ.
4. Ανακοινώνεται ότι ο Υπουργός Δικαιοσύνης διεβίβασε στη Βουλή αίτηση Εισαγγελικής Αρχής για την άρση της ασυλίας του Βουλευτή Π. Καμμένου, σελ.
5. Ανακοινώνεται ότι από την Εισαγγελική Αρχή διεβιβάσθη αίτηση στη Βουλή για την άρση της ασυλίας του Βουλευτού κ. Γεωργίου Τσούρνου, σελ.
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Τετάρτης 28 Νοεμβρίου 2001 σελ.
4. Συζήτηση αναφορών και ερωτήσεων.
α) Προς τον Υπουργό Εθνικής Παιδείας και Θρησκευμάτων i) σχετικά με τη λήψη μέτρων για τη μόνιμη στελέχωση με ειδικευμένο προσωπικό, των Ειδικών σχολείων, στο Νομό Ηρακλείου, σελ.
ii) σχετικά με την κάλυψη των κενών θέσεων σε εκπαιδευτικό προσωπικό στο Νομό Έβρου, σελ.
iii) σχετικά με τους λόγους απόρριψης από την επιτροπή του Υπουργείου της αίτησης για τη σύσταση πανεπιστημίου στο Νομό Πέλλας, σελ.
β) Προς τον Υπουργό Πολιτισμού (αρμόδιο σε θέματα Αθλητισμού), σχετικά με την πορεία υλοποίησης των αθλητικών έργων τα οποία είναι ενταγμένα στο Πρόγραμμα "Ελλάδα 2004" στο Νομό Μεσσηνίας, σελ.
γ) Προς τον Υπουργό Τύπου και Μέσων Μαζικής Ενημέρωσης, σχετικά με τις προθέσεις της Κυβέρνησης να ρυθμίσει νομοθετικά τις διαδικασίες για τη διεξαγωγή των δημοσκοπήσεων, σελ.
Γ. ΝΟΜΟΘΕΤΙΚΗ ΕΡΓΑΣΙΑ
1. Ψήφιση στο σύνολο του σχεδίου νόμου του Υπουργείου Οικονομικών: "Αιγιαλός, παραλία και άλλες διατάξεις", σελ.
2. Ψήφιση στο σύνολο του σχεδίου νόμου του Υπουργείου Οικονομικών: "Αιθυλική αλκοόλη και αλκοολούχα προϊόντα", σελ.
3. Συζήτηση επί της αρχής των άρθρων και του συνόλου του σχεδίου νόμου του Υπουργείου Εξωτερικών: "Κύρωση των Αποφάσεων των Αντιπροσώπων των Κυβερνήσεων των Κρατών-Μελών συνερχομένων στο πλαίσιο του Συμβουλίου της Ευρωπαϊκής Ένωσης, σχετικά με την προστασία των πολιτών της Ευρωπαϊκής Ένωσης εκ μέρους των διπλωματικών και προξενικών αντιπροσωπειών και περί θεσπίσεως του προσωπικού ταξιδιωτικού εγγράφου", σελ.
ΟΜΙΛΗΤΕΣ
Α. Επί των αναφορών και ερωτήσεων:
ΓΚΕΣΟΥΛΗΣ Ν., σελ.
ΕΥΘΥΜΙΟΥ Π., σελ.
ΚΟΥΡΑΚΗΣ Ι., σελ.
ΚΡΗΤΙΚΟΣ Π., σελ.
ΛΑΜΠΡΟΠΟΥΛΟΣ Ι., σελ.
ΣΤΡΑΤΑΚΗΣ Ι., σελ.
ΤΖΑΜΤΖΗΣ Ι., σελ.
ΧΟΥΡΜΟΥΖΙΑΔΗΣ Γ., σελ.
ΧΥΤΗΡΗΣ Τ., σελ.
Β. Επί των σχεδίων νόμων του Υπουργείου Οικονομικών:
α) ΒΑΡΒΤΙΤΣΙΩΤΗΣ Ι., σελ.
ΠΑΠΑΓΕΩΡΓΟΠΟΥΛΟΣ Ε., σελ.
ΦΩΤΙΑΔΗΣ Α., σελ.
β) ΒΑΡΒΙΤΣΙΩΤΗΣ Ι., σελ.
ΦΩΤΙΑΔΗΣ Α., σελ.
Γ. Επί των αιτήσεων άρσης ασυλίας:
ΓΙΑΝΝΟΠΟΥΛΟΣ Ε., σελ.
ΛΟΒΕΡΔΟΣ Α., σελ.
ΚΕΔΙΚΟΓΛΟΥ Β., σελ.
ΚΟΥΒΕΛΗΣ Φ., σελ.
ΜΑΝΤΟΥΒΑΛΟΣ Π., σελ.
ΣΚΥΛΛΑΚΟΣ Α., σελ.
ΠΡΑΚΤΙΚΑ ΒΟΥΛΗΣ
Ι΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Β΄
ΣΥΝΕΔΡΙΑΣΗ ΜΒ΄
Τρίτη 27 Νοεμβρίου 2001 (απόγευμα)
Αθήνα, σήμερα στις 27 Νοεμβρίου, ημέρα Τρίτη και ώρα 18.15' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από τον κ. Ιωάννη Λαμπρόπουλο, Βουλευτή Μεσσηνίας, τα ακόλουθα:)
Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία ο Δήμος Βόλου Μαγνησίας ζητεί την παραχώρηση στο Δήμο του, του ακινήτου της "θεσσαλικής Οινοπνευματικής Εταιρείας" Βόλου για την αξιοποίηση και αναβάθμιση της ευρύτερης περιοχής.
2) Ο Βουλευτής Αιτωλ/νίας κ. ΜΑΡΙΟΣ ΣΑΛΜΑΣ κατέθεσε αναφορά με την οποία το Ειδικό Δημοτικό Σχολείο Μεσολογγίου Αιτωλ/νίας ζητεί την πρόσληψη καθηγητών διαφόρων ειδικοτήτων από το πιο πάνω Σχολείο.
3) Οι Βουλευτές κύριοι ΣΠΥΡΟΣ ΣΤΡΙΦΤΑΡΗΣ και ΠΑΝΑΓΙΩΤΗΣ ΚΟΣΙΩΝΗΣ κατέθεσαν αναφορά με την οποία ο Νομάρχης Αιτωλ/νίας ζητεί επιχορήγηση από τον Προϋπολογισμό του έτους 2002 για τον καλύτερο προγραμματισμό της λειτουργίας των Προνοιακών Ιδρυμάτων του Νομού του.
4) Οι Βουλευτές κύριοι ΓΕΩΡΓΙΟΣ ΑΜΠΑΤΖΟΓΛΟΥ και ΠΑΝΑΓΙΩΤΗΣ ΛΑΦΑΖΑΝΗΣ κατέθεσαν αναφορά με την οποία ο Σύλλογος Γονέων και Κηδεμόνων των Νοσηλευομένων Παιδιών στο Θεραπευτήριο Χρονίων Παθήσεων Αθηνών - Σκαραμαγκά, ζητεί την αναβάθμιση της παρεχόμενης περίθαλψης στα παιδιά και την εύρυθμη λειτουργία του Θεραπευτηρίου.
5) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε αναφορά με την οποία ο Σύνδεσμος Ξενοδοχοϋπαλλήλων Κέρκυρας ζητεί την αναβάθμιση των τουριστικών σχολών και τη δημιουργία τμήματος τουριστικών σπουδών στο Ιόνιο Πανεπιστήμιο.
6) Ο Βουλευτής Φθιώτιδας κ. ΔΗΜΗΤΡΙΟΣ ΑΛΑΜΠΑΝΟΣ κατέθεσε αναφορά με την οποία ο Αγροτικός Σύλλογος Σπερχειάδας Φθιώτιδας ζητεί ενημέρωση για την πορεία του αρδευτικού έργου "Βίστριζας Β' φάση" στην περιοχή του.
7) Ο Βουλευτής Φθιώτιδας κ. ΔΗΜΗΤΡΙΟΣ ΑΛΑΜΠΑΝΟΣ κατέθεσε αναφορά με την οποία ο Δήμος Φιλοθέης Αττικής διαμαρτύρεται για το άρθρο 24 του νομοσχεδίου που αφορά στη μεταφορά Συντελεστή Δόμησης του ΥΠΕΧΩΔΕ.
8) Ο Βουλευτής Αττικής κ. ΘΕΟΔΩΡΟΣ ΚΑΤΣΙΚΗΣ κατέθεσε αναφορά με την οποία ο Δήμος Φιλοθέης Αττικής ζητεί να μην τροποποιηθεί το πολεοδομικό καθεστώς στη Φιλοθέη.
9) Ο Βουλευτής Εύβοιας κ. ΑΝΑΣΤΑΣΙΟΣ ΛΙΑΣΚΟΣ κατέθεσε αναφορά με την οποία το Εκκλησιαστικό Συμβούλιο του Ιερού Ναού Αγίου Γεωργίου Βατώνατ - Νέας Αρτάκης Εύβοιας ζητεί συντήρηση του Ναού και την προβολή του ως εκκλησιαστικού μνημείου.
10) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε δημοσίευμα εφημερίδας για τα προβλήματα λειτουργίας του Ειδικού Σχολείου Μεσολογγίου.
11) Ο Βουλευτής Καρδίτσας κ. ΔΗΜΗΤΡΙΟΣ ΣΙΟΥΦΑΣ κατέθεσε αναφορά με την οποία θιγόμενοι από τα έργα της εκτροπής το Αχελώου ζητούν την παραχώρηση της χρήσης των απαλλοτριωθέντων αγροκτημάτων στους ιδιοκτήτες του οικισμού Τρυγόνας του Δήμου Δρακότρυπας Καρδίτσας.
12) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε δημοσίευμα εφημερίδας για τις προτάσεις της Τοπικής Αυτοδιοίκησης των νησιών που αφορούν και στην κατανομή της ΣΑΤΑ στους νησιωτικούς δήμους.
13) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε δημοσίευμα εφημερίδας για τη μείωση των επιτοκίων των τραπεζών που έχει τελικά λειτουργήσει προς όφελος των τραπεζών.
14) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε δημοσίευμα εφημερίδας για τα προβλήματα της Δημόσιας Υγείας στην Παλιά Πόλη της Κέρκυρας.
15) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε δημοσίευμα εφημερίδας για τα αιτήματα των σπουδαστών στο ΤΕΙ Αργοστολίου, που βρίσκεται υπό κατάληψη.
16) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε δημοσίευμα εφημερίδας που αφορά στην έλλειψη αθλητικών υποδομών από το Νομό Κέρκυρας.
17) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία η Πανελλήνια Ομοσπονδία Αστυνομικών Υπαλλήλων ζητεί την επέκταση των διατάξεων του Νόμου "Περί τρομοκρατίας" για τη διασφάλιση των οικογενειών των αστυνομικών που δολοφονούνται ή ακρωτηριάζονται κατά την εκτέλεση καθηκόντων.
18) Οι Βουλευτές κύριοι ΣΠΥΡΟΣ ΣΤΡΙΦΤΑΡΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία ο Πρόεδρος της Σχολικής Επιτροπή του Ειδικού Δημοτικού Σχολείου Μεσολογγίου Αιτωλ/νίας ζητεί να στελεχωθεί το σχολείο με τις απαραίτητες ειδικότητες προσωπικού.
19) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία το Σωματείο Προσωπικού Καθαριότητας Δημοσίων και Ιδιωτικών Κτιρίων Ρεθύμνου υποβάλλει προτάσεις σχετικά με το εργασιακό και μισθολογικό καθεστώς του κλάδου.
20) Ο Βουλευτής Πειραιά κ. ΠΑΝΑΓΙΩΤΗΣ ΚΡΗΤΙΚΟΣ κατέθεσε αναφορά με την οποία ο κ. Βασίλης Αναστασόπουλος, κάτοικος Νέας Σμύρνης, καταγγέλλει τη διαφθορά στην Ανατολική Αττική στις αναθέσεις δημοσίων έργων χωρίς την προηγούμενη τήρηση των νόμιμων διαδικασιών.
21) Ο Βουλευτής Πειραιά κ. ΠΑΝΑΓΙΩΤΗΣ ΚΡΗΤΙΚΟΣ κατέθεσε αναφορά με την οποία ο Δήμος Κορυδαλλού ζητεί την εκβάθυνση της οδού Παπαδιαμάντη για να μειωθεί ο κίνδυνος πλημμύρας στην περιοχή του.
22) Ο Βουλευτής Πειραιά κ. ΠΑΝΑΓΙΩΤΗΣ ΚΡΗΤΙΚΟΣ κατέθεσε αναφορά με την οποία η 'Ενωση Ποδοσφαιρικών Σωματείων Πειραιά ζητεί την αστυνομική παρουσία κατά τη διεξαγωγή αγώνων ερασιτεχνικού ποδοσφαίρου.
23) Ο Βουλευτής Αττικής κ. ΓΕΩΡΓΙΟΣ ΑΜΠΑΤΖΟΓΛΟΥ κατέθεσε αναφορά με την οποία η Ομοσπονδία Εργαζομένων Ερευνητικών Κέντρων - Ιδρυμάτων διαμαρτύρεται για το παράνομο συμφωνητικό που υπέγραψε η Διοίκηση του πιο πάνω Κέντρου με την "Ελληνική Αλιευτική Ποιοτική".
24) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία η Νομαρχιακή Αυτοδιοίκηση Μαγνησίας ζητεί την παραχώρηση της χρήσης των δύο κτιρίων του Οργανισμού Καπνού για τη συντήρησή του και την αξιοποίησή τους.
25) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία ο Σύνδεσμος Συνταξιούχων ΔΕΗ Κεντρικής Ελλάδας διαμαρτύρεται για τη μη υλοποίηση του άρθρου 34 παρ. 6 του Ν. 2773/99 καθώς και του ΠΔ 51/2001.
26) Ο Βουλευτής Δωδεκανήσου κ. ΑΡΙΣΤΟΤΕΛΗΣ ΠΑΥΛΙΔΗΣ κατέθεσε αναφορά με την οποία ο Δήμος Κάσου Δωδεκανήσου ζητεί την άμεση τσιμεντόστρωση της προβλήτας του λιμανιού της Κάσου.
27) Ο Βουλευτής Δωδεκανήσου κ. ΑΡΙΣΤΟΤΕΛΗΣ ΠΑΥΛΙΔΗΣ κατέθεσε αναφορά με την οποία η κυρία Ευαγγελία Σταματάρου, πτυχιούχος Μαθηματικών ΕΚΠΑ ζητεί να συμπεριληφθούν οι πτυχιούχοι των Μαθηματικών Τμημάτων των ΑΕΙ στην κατηγορία ΠΕ Στατιστικής στην προκήρυξη για τη στελέχωση της ΠΕΣΥ.
28) Ο Βουλευτής Εύβοιας κ. ΑΝΑΣΤΑΣΙΟΣ ΛΙΑΣΚΟΣ κατέθεσε αναφορά με την οποία κάτοικοι του Αγιόκαμπου του Δήμου Αιδηψού Εύβοιας ζητούν την κατασκευή λιμανιού, τύπου αλιευτικού καταφυγίου στην περιοχή τους.
29) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο Σύλλογος Μέσης και Παράκτιας Αλιείας Μαρμαρίου Εύβοιας ζητεί τη συνέχιση της αλιευτικής δράσης της Βιντζότρατας.
30) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο Δήμος Στυρέων Εύβοιας ζητεί χρηματοδότηση για την αποκατάσταση των ζημιών στους αγροτικούς δρόμους της περιοχής του λόγω των καταρρακτωδών βροχοπτώσεων του Νοεμβρίου.
Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ 
1. Στην με αριθμό 706/27-8-01 ερώτηση δόθηκε με το υπ'αριθμ. 974/5-9-01 έγγραφο από την Υφυπουργό Υγείας και Πρόνοιας η ακόλουθη απάντηση: 
"Απαντώντας στην με αριθμό 706/27-08-01 ερώτηση που κατατέθηκε στη Βουλή από τον Βουλευτή κ. Νικήτα Κακλαμάνη με θέμα "Ασθενοφόρα - Ελικόπτερα και Αεροδιακομιδές Ασθενών" σας πληροφορούμε τα εξής:
Η αριθμ.3194/2000 σύμβαση του Υπουργείου Ανάπτυξης με την ΗΛΚΑ Α.Ε. Γ.Π. ΑΥΓΕΡΙΝΟΠΟΥΛΟΣ για την προμήθεια 123 Ασθενοφόρων που προορίζονται για τα Νοσηλευτικά Ιδρύματα της χώρας και το ΕΚΑΒ, υλοποιείται κανονικά.
Συγκεκριμένα με το ΔΥ5β/462/14-04-2001 έγγραφο της Δ/νσης Οικονομικού διαβιβάστηκαν τα δικαιολογητικά για την εξόφληση της Φ212427/04-04-2001 επιταγής της Τράπεζας της Ελλάδος ποσού 542.544.000 δρχ. ως προκαταβολή για όλα τα ασθενοφόρα στην εταιρεία ΗΛΚΑ ΑΥΓΕΡΙΝΟΠΟΥΛΟΣ. 
Στην συνέχεια, αφού έγινε η οριστική ποιοτική και ποσοτική παραλαβή των 51 ασθενοφόρων με το ΔΥ5β/9629/26-07-2001 έγγραφο της Δ/νσης Οικονομικού του Υπουργείου μας, έγινε η κατανομή ποσού 383.944.337 δρχ. από τις πιστώσεις του Π.Δ.Ε., το οποίο χορηγήθηκε στην προμηθεύτρια Εταιρεία για την εξόφληση των αναφερόμενων ασθενοφόρων. 
Όσον αφορά την προμήθεια Ελικοπτέρου μεταφοράς βαρέως πασχόντων ασθενών του ΕΚΑΒ έχει διενεργηθεί διαγωνισμός με διαπραγμάτευση και έχει αποσταλεί φάκελος με σχέδιο Σύμβασης και όλα τα σχετικά στο Ελεγκτικό Συνέδριο του Κράτους για να γνωμοδοτήσει σύμφωνα με τις διατάξεις του ν. 2741/99. 
Μετά τον απαιτούμενο έλεγχο του Ελεγκτικού Συνεδρίου του Κράτους θα ακολουθήσει η τελική υπογραφή της Σύμβασης με την εταιρεία ΑGUSΤΑ.
Συνημμένα σας αποστέλλουμε πίνακα μεταβιβάσεων πληρωμών προς την Τράπεζα της Ελλάδος από τις εγκεκριμένες πιστώσεις του έργου 9791001 "Προμήθεια Ασθενοφόρων για ανάγκες Νοσοκ. Ιδρυμάτων κ. Υγείας ΕΚΑΒ" καθώς και το από 25-07-2001 Δελτίο Τύπου που εξέδωσε το ΕΚΑΒ με αφορμή σχετικά δημοσιεύματα που προέκυψαν από την κατάθεση ερώτησης του Βουλευτή της Ν.Δ. κ. Νικ. Κακλαμάνη. 
Η Υφυπουργός
ΧΡ. ΣΠΥΡΑΚΗ"
2. Στην με αριθμό 714/24-7-01 ερώτηση ΑΚΕ 82 δόθηκε με το υπ'αριθμ. 972/5-9-01 έγγραφο από την Υφυπουργό Υγείας και Πρόνοιας η ακόλουθη απάντηση: 
"Απαντώντας στη με αριθμό 714/82/24-07-01 ερώτηση και Α.Κ.Ε. που κατατέθηκε στη Βουλή από τον Βουλευτή κ. Αθανάσιο Γιαννόπουλο με θέμα "Διπλοεγγγραφικό Λογιστικό Σύστημα Δημοσίων Νοσοκομείων" σας πληροφορούμε τα εξής:
- Κρίθηκε ότι για την ενιαία εφαρμογή του διπλογραφικού Λογιστικού συστήματος σε όλα τα νοσοκομεία και την άντληση ομοιογενών και συγκρίσιμων πληροφοριών κόστους σε όλη την επικράτεια απαιτείται η εκπόνηση κεντρικής μελέτης εφαρμογής για όλα τα νοσοκομεία.
- Η μελέτη αυτή (κοστολογικής οργάνωσης κατάρτισης ολοκληρωμένου λογιστικού σχεδίου και προδιαγραφών λογισμικού) προβλέπεται να προκηρυχθεί τον Σεπτέμβριο 2001, με εγκατάσταση αναδόχου ως το τέλος του έτους και σταδιακές προκηρύξεις εφαρμογής του διπλογραφικού ανά ΠεΣΥ ή ανά νοσοκομεία από το δεύτερο εξάμηνο του 2002.
Η Υφυπουργός
ΧΡ. ΣΠΥΡΑΚΗ"
3. Στην με αριθμό 750/25-7-01 ερώτηση δόθηκε με το υπ'αριθμ. 4614/5-9-01 έγγραφο από τον Υπουργό Ανάπτυξης η ακόλουθη απάντηση:
"Σε απάντηση της ερώτησης 750/25-7-01 που κατατέθηκε στη Βουλή από τον Βουλευτή κ. Ευτ. Κοντομάρη και αφορά στην αναβάθμιση των Σ.Τ.Ε. στην Κέρκυρα και στην προώθηση νέων ειδικοτήτων όπως συνοδοί - οδηγοί χώρων, στελέχη σε κρουαζιερόπλοια και ακτοπλοοία καί στελέχη υγιεινής τροφίμων, σας γνωρίζουμε τα εξής: 
Όπως έχουμε ήδη αναφέρει σε απάντηση μας στην υπ. αριθ. 7778/22- 5-01 ερώτηση του ιδίου Βουλευτή με το ίδιο περιεχόμενο, οι Σ.Τ.Ε., που λειτουργούν Εκπαιδευτική Μονάδα Τουριστικής Εκπαίδευσης και στην Κέρκυρα, στα πλαίσια του Γ΄ Κοινοτικού Πλαισίου Στήριξης στα Επιχειρησιακά προγράμματα ΕΠΕΑΕΚ και ΕΠΑΝ και όπου αφορούν στην Εκπαίδευση και Κατάρτιση στον Τομέα του Τουρισμού, έχουν συμπεριλάβει δράσεις όπως, μελέτες και έρευνες για την αναδιάρθρωση και αναβάθμιση της τουριστικής εκπαίδευσης και κατάρτισης καθώς και αναμόρφωση και εκσυγχρονισμό των προγραμμάτων σπουδών της τουριστικής εκπαίδευσης και κατάρτισης.
Μεταξύ των άλλων στόχων των ανωτέρων δράσεων είναι:
- Η προσαρμογή των προγραμμάτων στις προβλεπόμενες ανάγκες της τουριστική αγοράς. 
- Ο επαναπροσανατολισμός των προγραμμάτων τουριστικής εκπαίδευσης προς τα νέα επαγγέλματα. 
- Η διασύνδεση με την αγορά εργασίας και τους κοινωνικούς εταίρους
- Η αναμόρφωση των εφαρμοζομένων προγραμμάτων σπουδών και σχεδιασμός νέων. 
- Πιλοτική υλοποίηση πρότυπων εφαρμογών τουριστικής εκπαίδευσης σε επιλεγμένες ειδικότητες που αντιστοιχούν στις πραγματικές ανάγκες αγοράς εργασίας και θα αποτελέσουν μοντέλα βέλτιστων πρακτικών. 
- Υλοποίηση καινοτόμων προγραμμάτων συμπληρωματικής κατάρτισης και εξειδίκευσης για αποφοίτους τουριστικής εκπαίδευσης στα οποία θα ενσωματωθούν και οι τεχνολογίες της πληροφορίας και επικοινωνίας.
Ο Υπουργός
Ν. ΧΡΙΣΤΟΥΔΟΥΛΑΚΗΣ"
4. Στην με αριθμό 752/25-7-2001 ερώτηση δόθηκε με το υπ' αριθμ. 2766/5-9-2001 έγγραφο από τον Υπουργό Μεταφορών και Επικοινωνιών η ακόλουθη απάντηση:
"Σε απάντηση της ερώτησης με αριθμό 752/25-7-2001, που κατέθεσε στη Βουλή ο Βουλευτής κ. Μιλτ. Βαρβιτσιώτης, σχετικά με τη σιδηροδρομική πρόσβαση στο λιμάνι του Λαυρίου, κατά λόγο αρμοδιότητας του Υπουργείου Μεταφορών και Επικοινωνιών σύμφωνα και με το σχετικό έγγραφο με αριθμ. Πρωτ. 141872/06-08-01 του Οργανισμού Σιδηροδρόμων Ελλάδος, σας πληροφορούμε τα παρακάτω:
Ο σχεδιασμός του προαστικού σιδηροδρόμου προβλέπει επέκταση του μέχρι το Λαύριο. Στα εγκριθέντα έργα της προγραμματικής περιόδου (2000-2006), έχει ενταχθεί το τμήμα του προαστικού μέχρι το αεροδρόμιο των Σπάτων. Για τις μελέτες της επέκτασης προς Λαύριο, έχει υποβληθεί μέσω ΥΜΕ και ΥΠΕΘΟ, σχετική αίτηση χρηματοδότησης στο Ταμείο Υποδομής Μεταφορών. Ήδη η αίτηση έχει γίνει αποδεκτή από την Επιτροπή Διευρωπαϊκών Δικτύων και αναμένεται η έκδοση της σχετικής εγκριτικής απόφασης.
Ο Υπουργός
ΧΡΗΣΤΟΣ ΒΕΡΕΛΗΣ"
5. Στην με αριθμό 724/25-7-2001 ερώτηση δόθηκε με το υπ' αριθμ. 973/5-9-2001 έγγραφο από τον Υφυπουργό Υγείας και Πρόνοιας η ακόλουθη απάντηση:
"Απαντώντας στην με αριθμό 724/25-7-2001 ερώτηση που κατατέθηκε στη Βουλή από τους Βουλευτές κυρίους Νικήτα Κακλαμάνη και Αθανάσιο Γιαννόπουλο αναφορικά με τα συμβαίνοντα στη Γυναικολογική Κλινική του Π.Γ.Ν. Ελευσίνας "ΘΡΙΑΣΙΟ" σας πληροφορούμε τα εξής:
Με αφορμή περιστατικό νοσηλείας της επιτόκου Κλημεντήνης Μακρή (η οποία απεβίωσε κατά τη διάρκεια τοκετού) στη Μαιευτική - Γυναικολογική Κλινική του "ΘΡΙΑΣΙΟΥ" Νοσοκομείου διενεργήθηκε ΕΔΕ και κατόπιν αυτής και συμπληρωματική έρευνα προκειμένου να διερευνηθεί η υπόθεση και να αποδοθούν πειθαρχικές ευθύνες στους εμπλεκόμενους.
Με βάση τα στοιχεία των πορισμάτων της έρευνας προέκυψαν πειθαρχικές ευθύνες για τον Μιχαήλ Αβατάγγελο, Επιμελητή Α' της Μαιευτικής - Γυναικολογικής Κλινικής του ανωτέρω Νοσοκομείου ο οποίος και παραπέμφθηκε από τον Γεν. Γραμματέα του Υπουργείου στο Κεντρικό Πειθαρχικό Συμβούλιο Γιατρών Ε.Σ.Υ. προκειμένου να ελεγχθεί πειθαρχικά.
Η πειθαρχική υπόθεση του εν λόγω γιατρού εκκρεμεί στο Κεντρικό Πειθαρχικό Συμβούλιο, το οποίο έθεσε προς συζήτηση το θέμα στην τελευταία συνεδρίασή του την 28η Αυγούστου 2001 και αποφάνθηκε υπέρ της περαιτέρω διερεύνησης της υπόθεσης διατάσσοντας τη διενέργεια πειθαρχικής ανάκρισης.
Τέλος σας γνωρίζουμε ότι έχουν ενημερωθεί και έχουν αποσταλεί τα σχετικά με την υπόθεση στοιχεία στις αρμόδιες Εισαγγελικές Αρχές.
Η Υφυπουργός
Χ. ΣΠΥΡΑΚΗ"
6. Στην με αριθμό 338/6-7-2001 ερώτηση δόθηκε με το υπ' αριθμ. 503/21-8-2001 έγγραφο από τον Υπουργό Εξωτερικών η ακόλουθη απάντηση:
"Σε απάντηση της ερώτησης 338 από 6.7.01 του Βουλευτή κ. Σ. Σπηλιόπουλου, σας γνωρίζουμε τα εξής:
Το Υπουργείο Εξωτερικών ήταν ενήμερο για την επίσκεψη του "Υπουργού Εξωτερικών και Άμυνας" του ψευδοκράτους Ertogruloglu, στην Παλαιστίνη, τον Απρίλιο του 2001.
Ο κ. Ertogruloglu ήταν προσκεκλημένος της Παλαιστινιακής Μη Κυβερνητικής Οργάνωσης PASSIA ("Palestinian Academic Society for the Study of International Affairs"), προκειμένου να δώσει διάλεξη με θέμα: "The Cyprus Question from a Turkish Perspective".
Τόσο η αρμόδια Διεύθυνση Κύπρου του Υπουργείου Εξωτερικών όσο και ο Έλληνας Γενικός Πρόξενος στην Ιερουσαλήμ προέβησαν σε συνεργασία με τις Κυπριακές Αρχές σε σειρά διαβημάτων και επαφών προς τους αξιωματούχους και εκπροσώπους της Παλαιστινιακής Αρχής, ώστε να μην αποδοθεί καμία επίσημη ιδιότητα στον κ. Ertogruloglu, και κατ' επέκταση καμία αναγνώριση του ψευδοκράτους ως κρατικής οντότητας.
Αποτέλεσμα των ενεργειών αυτών ήταν να μη γίνει δεκτός ο προαναφερθείς από κανένα κυβερνητικό ή άλλον έχοντα επίσημη ιδιότητα αξιωματούχο.
Όσον αφορά τη συνέντευξη του Ertogruloglu στην εφημερίδα "AL QUDS", επισημαίνεται ότι ο Γενικός Πρόξενος της Ελλάδος στην Ιερουσαλήμ κ. Πέτρος Παναγιωτόπουλος απέστειλε δύο επιστολές στις εφημερίδες "AL QUDS" και "JERUSALEM TIMES", με ημερομηνία 24/4/2001, προς αντίκρουση των επιχειρημάτων του Ertogruloglu (επισυνάπτονται σχετικά κείμενα).
Πρέπει να σας πληροφορήσω τέλος ότι, το κείμενο της διαμαρτυρίας που είναι συνημμένο στην ερώτηση είχε περιέλθει στο Υπουργείο Εξωτερικών από τον Απρίλιο, δεδομένου ότι είχε αποσταλεί στο Γενικό Προξενείο Ιεροσολύμων, απευθείας από το ελληνικό πολιτιστικό κέντρο "ΜΑΚΕΔΟΝΙΑ", όπως άλλωστε και σε αραβόφωνες εφημερίδες.
Ο Υπουργός
ΓΙΩΡΓΟΣ Α. ΠΑΠΑΝΔΡΕΟΥ"
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)
7.Στην με αριθμό 814/30-7-01 ερώτηση δόθηκε με το υπ΄ αριθμό 838/10-9-01 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση με αριθμό 814/30-7-2001 την οποία κατέθεσε ο Βουλευτής κ Ι. Χωματάς και αφορά στο Α΄ Δημοτικό Σχολείου Νάξου, σας γνωρίζουμε τα ακόλουθα:
1. Μετά την αποκέντρωση του Π.Δ.Ε. και την πλήρη εφαρμογή των διατάξεων του ν. 2218/94 όπως συμπληρώθηκε με τις διατάξεις του ν. 2240/94 και κωδικοποιήθηκαν με το Π.Δ. 30/1996, οι Νομαρχιακές Αυτοδιοικήσεις έχουν την αρμοδιότητα για την επιλογή και απόκτηση οικοπεδικών εκτάσεων, τον προγραμματισμό, τη μελέτη, την κατασκευή και την επίβλεψη των έργων σχολικής στέγης.
Οι ΟΤΑ έχουν την ευθύνη για την επισκευή και συντήρηση των διδακτηρίων της περιφερείας τους.
Η Νομαρχιακή Αυτοδιοίκηση Κυκλάδων θα χρηματοδοτηθεί για τις κατασκευές σχολικών κτιρίων και από κονδύλια που έχει αποκεντρώσει το ΥΠΕΠΘ στο ΠΕΠ Νοτίου Αιγαίου Το ΥΠΕΠΘ επιχορηγεί επικουρικά ετησίως τις Νομαρχιακές Αυτοδιοικήσεις από το Εθνικό Π.Δ.Ε. συνολικά για οικόπεδα - κατασκευές και τους ΟΤΑ, για επισκευές χωρίς περαιτέρω παρέμβαση στην κατανομή των πιστώσεων μέσα στο Νομό.
Η Νομαρχιακή Αυτοδιοίκηση Κυκλάδων χρηματοδοτείται φέτος για οικόπεδα και κατασκευές σχολικών κτιρίων από το ΠΔΕ του ΥΠ.Ε.Π.Θ. με 150.000.000 δρχ.
Η Νομαρχιακή Αυτοδιοίκηση Κυκλάδων στην τριετία 1998 - 2000 επιχορηγήθηκε με τα κατωτέρω ποσά από τις πιστώσεις του Εθνικού Π.Δ.Ε. του ΥΠ.Ε.Π.Θ. και του ΟΣΚ Α.Ε.
1998
Για οικόπεδα κατασκευές 130.000.000 δρχ.
Για επισκευές 76.000.000 δρχ.
1999
Για οικόπεδα κατασκευές 207.398.000 δρχ.
Για επισκευές 181.500.000 δρχ.
2000 
Για οικόπεδα κατασκευές 110.000.000 δρχ.
Για επισκευές 80.000.000 δρχ.
Η χρηματοόότηση για επισκευές γίνεται μέσω του ΥΠΕΣΔΔΑ απευθείας στους ΟΤΑ.
Λαμβάνοντας υπόψη τα ανωτέρω, οι ΟΤΑ και η Νομαρχιακή Αυτοόιοίκηση Κυκλάδων θα πρέπει να συμπεριλάβουν στο πρόγραμμά τους, τις απαιτούμενες προσκτήσεις οικοπέδων τις επισκευές των υπαρχόντων σχολικών κτιρίων, την αποπεράτωση εκτελουμένων έργων και την κατασκευή νέων εκπαιδευτηρίων.
2) Σε ό,τι αφορά στο Α΄ Δημοτικό Σχολείο Νάξου σας γνωρίζουμε ότι όπως μας πληροφόρησε η Δ/νση Προγραμματισμού της Ν/κής Αυτ/σης Κυκλάδων με σχετικό έγγραφό της ήδη εκπονούνται οι μελέτες για ανέγερση νέου Δημοτικού Σχολείου στη Χώρα της Νάξου το οποίο θα χρηματοδοτηθεί από το ΠΕΠ Νοτίου Αιγαίου 2000-2006.
Τέλος, σας γνωρίζουμε ότι προσθήκη νέων αιθουσών ή εγκατάσταση λυομένων δεν είναι δυνατή στην περίπτωση του 1ου Δημοτικού Σχολείου Νάξου διότι πρόκειται περί διατηρητέου κτιρίου ευρισκομένου εντός αρχαιολογικού χώρου.
Ο Υφυπουργός
ΦΙΛΙΠΠΟΣ ΠΕΤΣΑΛΝΙΚΟΣ"
8. Στις με αριθμούς 4-7-01, 782/26-7-01, 827/31-7-01 ερωτήσεις δόθηκε με το υπ΄ αριθμό 823/4-9-01 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στις με αριθμούς 694/24 7-01, 782/26.7.01 και 827/31 7 01, ερωτήσεις που κατέθεσαν οι Βουλευτές κύριοι Γ. Χουρμουζιάδης, Λ. Κανέλλη, Κων. Τσιπλάκης και Παν Παναγιωτόπουλος, σας γνωρίζουμε τα ακόλουθα:
Με νομοθετική ρύθμιση που ψηφίστηκε πρόσφατα στη Βουλή και είναι υπό δημοσίευση επανήλθε ο θεσμός της επανεξέτασης των απορριφθέντων μαθητών της Β΄τάξης του Ημερησίου Ενιαίου Λυκείου και της Γ΄ τάξης Εσπερινού Ενιαίου Λυκείου το Σεπτέμβριο, σε ειδική εξεταστική περίοδο με τον τρόπο και τη διαδικασία των προαγωγικών εξετάσεων του Ιουνίου.
Έτσι δίνεται στους μαθητές αυτούς μια δεύτερη ευκαιρία στα πλαίσια ενός εκπαιδευτικού συστήματος, που οφείλει για λόγους όχι μόνον εκπαιδευτικούς αλλά και κοινωνικούς, να εξαντλεί υπέρ των μαθητών κάθε δυνατότητα βελτίωσης της θέσης τους.
Ο Υφυπουργός
ΦΙΛΙΠΠΟΣ ΠΕΤΣΑΛΝΙΚΟΣ"
9.Στην με αριθμό 641/20-7-01 ερώτηση δόθηκε με το υπ΄ αριθμό 982/6-9-01 έγγραφο από την Υφυπουργό Υγείας και Πρόνοιας η ακόλουθη απάντηση:
"Απαντώντας στην με αριθμό 641/20-7-2001 ερώτηση που κατατέθηκε στη Βουλή από τους Βουλευτές κυρίους Ο. Κολοζώφ και Α. Σκυλλάκο σχετικά με τις εφημερίες στο Ν.Γ. Νοσ. Ελευσίνας "Θριάσιο", σας γνωρίζουμε ότι έχει υπογραφεί η αρ. Υ10α/32722/27-8-2001 Κοινή Υπουργική Απόφαση, σύμφωνα με την οποία το Ν.Γ.Νοσ. Ελευσίνας "Θριάσιο" θα επιχορηγηθεί επιπλέον με το ποσό των 140.000.000 δρχ., προκειμένου να αντιμετωπίσει τις δαπάνες εφημεριακής αποζημίωσης τρέχοντος έτους.
Η Υφυπουργός
ΧΡΙΣΤΙΝΑ ΣΠΥΡΑΚΗ"
10. Στην με αριθμό 761/25.7.01 ερώτηση δόθηκε με το υπ' αριθμ. 990/6.9.01 έγγραφο από την Υφυπουργό Υγείας και Πρόνοιας η ακόλουθη απάντηση:
"Απαντώντας στη με αριθμό 761/25.7.01 ερώτηση που κατατέθηκε στη Βουλή από τον Βουλευτή κ. Π. Μελά με θέμα "Ελλείψεις στις αεροδιακομιδές του ΕΚΑΒ", σας πληροφορούμε τα εξής:
1.To Υπουργείο Υγείας και Πρόνοιας, όπως είναι γνωστό, παράλληλα με την προμήθεια των Ελικοπτέρων προχώρησε τις διαδικασίες και για την προμήθεια των Ελικοπτέρων προχώρησε τις διαδικασίες και για την προμήθεια των Αεροπλάνων δεν ολοκληρώθηκε, γιατί η εταιρεία κηρύχθηκε έκπτωτη.
2.Για την κάλυψη όμως των αναγκών που υφίστανται σε αεροπορικά μέσα το ΕΚΑΒ έχει ήδη κινήσει τις διαδικασίες για την προμήθεια τεσσάρων (4) ασθενοφόρων αεροπλάνων με την μέθοδο του LEASING. Για το σκοπό αυτό έχει ήδη συσταθεί επιτροπή για την σύνταξη των τεχνικών προδιαγραφών των αεροπλάνων. Στο μεταξύ και μέχρι την ολοκλήρωση των σχετικών διαδικασιών, το ΕΚΑΒ προχωρά, μετά από έγκριση του Υπουργείου, στην μίσθωση δύο Αεροπλάνων, τα οποία αναμένεται να ικανοποιήσουν, σε σχετικά σύντομο χρονικό διάστημα, τις ανάγκες αεροδιακομιδών του ΕΚΑΒ.
3.Με τη μίσθωση των αεροπλάνων αυτών καθώς και με την αναμενόμενη εντός του προσεχούς διαστήματος απόκτηση ενός Ελικοπτέρου (σε αντικατάσταση του απολεσθέντος) υλοποιείται ο αρχικός προγραμματισμός εξοπλισμού του ΕΚΑΒ σε αεροπορικά μέσα ενώ πέραν αυτών και σε εξαιρετικές περιπτώσεις χρησιμοποιούνται Ελικόπτερα και Αεροπλάνα των Ενόπλων Δυνάμεων.
Η Υφυπουργός
Χ. ΣΠΥΡΑΚΗ"
11. Στην με αριθμό 770/26.7.01 ερώτηση δόθηκε με το υπ' αριθμ. 2778/5.9.01 έγγραφο από τον Υπουργό Μεταφορών και Επικοινωνιών η ακόλουθη απάντηση:
"Σε απάντηση της ερώτησης με αριθμό 770/26.7.01 που κατέθεσε στη Βουλή ο Βουλευτής κ. Ιωάννης Βαϊνάς σχετικά με τις επιτρεπόμενες ταχύτητες φορτηγών αυτοκινήτων, σας πληροφορούμε τα παρακάτω:
Η τοποθέτηση του περιοριστή ταχύτητας σε φορτηγά και λεωφορεία γίνεται από εξουσιοδοτημένα συνεργεία σύμφωνα με την διαδικασία που προβλέπεται στην αριθμ. 3000/203/30.1.1995 εγκύκλιο. Η επιτρεπόμενη μέγιστη ταχύτητα την οποία πρέπει να επιτυγχάνουν τα φορτηγά και τα λεωφορεία για τα οποία εφαρμόζονται οι οδηγίες 92/6 και 92/24 της Ευρωπαϊκής Ένωσης είναι τα 90 Km και 100 Km αντίστοιχα. Η τυχόν παραποίηση των μηχανισμών αυτών δεν είναι δυνατόν να διαπιστωθεί από τους περιοδικούς ελέγχους που πραγματοποιούνται στα ΚΤΕΟ.
Στην περίπτωση παραβίασης της μέγιστης επιτρεπόμενης ταχύτητας που διαπιστώνεται από ελέγχους που γίνονται στο οδικό δίκτυο από αστυνομικά όργανα, επιβάλλονται τα πρόστιμα που προβλέπονται από το άρθρο 20 του Κώδικα Οδικής Κυκλοφορίας.
Ο Υπουργός
ΧΡΗΣΤΟΣ ΒΕΡΕΛΗΣ"
12. Στην με αριθμό 539/17.7.01 ερώτηση δόθηκε με το υπ' αριθμ. 544/10.9.01 έγγραφο από τον Υπουργό Εξωτερικών η ακόλουθη απάντηση:
"Σε απάντηση της 539/17.7.01 ερώτησης του Βουλευτή κ. Π. Λαφαζάνη και σ' ό,τι μας αφορά, σας γνωρίζουμε τα εξής:
1.Μόλις πληροφορήθηκε η Πρεσβεία μας στη Ρώμη το πρόβλημα που δημιουργήθηκε στο λιμάνι της Αγκώνας με την αποβίβαση μεγάλου μέρους Ελλήνων διαδηλωτών και την απαγόρευση εισόδου στους υπολοίπους, έδωσε εντολή στην Άμισθη Πρόξενο Αγκώνας κυρία Κροκίδη, όπως μεταβεί στο λιμάνι και διεξάγει επί τόπου συνεννοήσεις. 
Παράλληλα η Πρεσβεία επικοινώνησε με το Γραφείο του Υπουργού Εσωτερικών της Ιταλίας και με την Αστυνομική Διεύθυνση Αγκώνας, από την οποία ζήτησε εγγράφως σχετική πληροφόρηση.
Η απάντηση της Αστυνομίας ήταν ότι η πλειοψηφία των διαδηλωτών αποβιβάστηκε χωρίς προβλήματα, αλλά όσον αφορά άτομα που, κατά την διατύπωσή τους, "παρουσιάζουν κίνδυνο για τη Δημόσια Τάξη" δεν τους επετράπη η αποβίβαση.
Σημειώνεται ότι δεν επετράπη η είσοδος στην Ιταλία 850 κοινοτικών υπηκόων.
2.Το άρθρο 2 παρ.2 της Συνθήκης SCHENGEN επιτρέπει το κλείσιμο των συνόρων για λόγους ασφάλειας ή δημόσιας τάξης, χωρίς να ζητείται η συγκατάθεση των λοιπών Κρατών-Μελών, τα οποία απλώς ενημερώνονται προκαταβολικά ή το ταχύτερο δυνατόν, εάν συντρέχουν λόγοι επείγοντος.
Ο Υπουργός
ΓΙΩΡΓΟΣ ΠΑΠΑΝΔΡΕΟΥ"
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να σας ανακοινώσω το δελτίο των επικαίρων ερωτήσεων της Τετάρτης 28 Νοεμβρίου 2001.
Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παρ. 2&3 Καν. Βουλής)
1. Η με αριθμό 177/26.11.2001 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Νικολάου Λεβογιάννη προς τον Υπουργό Ανάπτυξης σχετικώς με την αντιμετώπιση του ενεργειακού προβλήματος των νησιωτικών περιοχών.
2. Η με αριθμό 180/21.11.2001 επίκαιρη ερώτηση του Βουλευτή της Νέας Δημοκρατίας κ. Νικολάου Κορτσάρη προς τον Υπουργό Γεωργίας, σχετικώς με τις προθέσεις της Κυβέρνησης να καταβάλει αποζημίωση στους πληγέντες, από τις υψηλές θερμοκρασίες, παραγωγούς φασολιών του Νομού Φλώρινας.
3. Η με αριθμό 179/26.11.2001 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Ορέστη Κολοζώφ προς τον Υπουργό Δημόσιας Τάξης, σχετικώς με το πρόσφατο θανατηφόρο ατύχημα 20χρονου Αλβανού και τη λήψη μέτρων για την πρόληψη τέτοιων περιστατικών.
4. Η με αριθμό 185/26.11.2001 επίκαιρη ερώτηση της Βουλευτού του Συνασπισμού της Αριστεράς και της Προόδου κας Μαρίας Δαμανάκη προς τον Υπουργό Υγείας και Πρόνοιας, σχετικώς με την αποτυχία της της πολιτικής που ακολουθείται στο θέμα των ναρκωτικών κλπ. 
Β. ΕΠΙΚΑΙΡΕΣ ΕΡΩΤΗΣΕΙΣ Δευτέρου Κύκλου (Άρθρο 130 παρ. 2 και 3 Καν. Βουλής)
1. Η αριθμό 183/26.11.2001 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Λεωνίδα Γρηγοράκου προς τον Υπουργό Υγείας και Πρόνοιας, σχετικώς με την επίσπευση των διαδικασιών παραγωγής ή εισαγωγής των απαραίτητων φαρμάκων που αντικαθιστούν το φάρμακο Τ4 που χορηγείται για τον θυρεοειδή κλπ.
2. Η με αριθμό 181/26.11.2001 επίκαιρη ερώτηση του Βουλευτή της Νέας Δημοκρατίας κ. Ιορδάνη Τζαμτζή προς τον Υπουργό Γεωργίας, σχετικώς με την καταβολή των επιδοτήσεων στους ροδακινοπαραγωγούς.
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, εισερχόμαστε στη συζήτηση των
ΑΝΑΦΟΡΩΝ ΚΑΙ ΕΡΩΤΗΣΕΩΝ
Αναφορές και ερωτήσεις πρώτου κύκλου:΅
Πρώτη είναι η με αριθμό 101/27.6.2001 ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Στρατάκη προς τον Υπουργό Εθνικής Παιδείας και Θρησκευμάτων, σχετικώς με τη λήψη μέτρων για τη μόνιμη στελέχωση με ειδικευμένο προσωπικό, των ειδικών σχολείων, στο Νομό Ηρακλείου.
Η ερώτηση του κ. Στρατάκη, έχει ως εξής:
"Ως γνωστόν, στο Νομό Ηρακλείου λειτουργούν πέντε ειδικά δημοτικά σχολεία, τρία στο Ηράκλειο, ένα στις Μοίρες, ένα κωφών και βαρηκόων στο Ηράκλειο καθώς και ένα διθέσιο ειδικό νηπιαγωγείο και ένα μονοθέσιο κωφών και βαρήκοων.
Οι εκπαιδευτικοί που υπηρετούν στα παραπάνω σχολεία προσπαθούν με ανθρώπινη ευαισθησία, με ευσυνειδησία και με βάση την άριστη επαγγελματική τους κατάρτιση, ν΄ αναπτύξουν την προσωπικότητα των μαθητών, να βελτιώσουν τις ικανότητες και τις δεξιότητές τους με στόχο την ισότιμη κοινωνική τους ένταξη. Για να βοηθηθεί το έργο των εκπαιδευτικών αυτών και για τη στήριξη και ενημέρωση των παιδιών και των οικογενειών τους, έχουν δημιουργηθεί θέσεις κοινωνικής λειτουργού, ψυχολόγου, μουσικοθεραπεύτριας, επιμελήτριας και λογοθεραπεύτριας.
Επειδή από τις παραπάνω θέσεις έχουν στελεχωθεί οργανικά μόνο οι θέσεις ψυχολόγου, επιμελήτριας και φυσιοθεραπεύτριας με το προσωπικό που έχει αποσπασθεί χωρίς να αντικατασταθεί.
Επειδή η μόνη θέση που έχει καλυφθεί στην πράξη είναι της κοινωνικής λειτουργού με αποσπασμένη υπάλληλο από το Τμήμα Κοινωνικής Πρόνοιας Ηρακλείου αλλά, η απόσπαση έληξε και δεν προβλέπεται η ανανέωσή της για το σχολικό έτος 2001-2002.
Επειδή γονείς και εκπαιδευτικοί διαμαρτύρονται για τη μη στελέχωση αυτών των θέσεων. 
Επειδή η ύπαρξη αυτών των ειδικοτήτων είναι αναγκαία και η βοήθειά τους αποτελεσματική.
Επειδή η Κυβέρνηση έχει δείξει αμέριστο ενδιαφέρον για τα παιδιά με εμπόδια στη ζωή και στη μάθηση.
Ερωτάται ο κύριος Υπουργός:
Αν προτίθεται έγκαιρα και σε μόνιμη βάση να στελεχώσει το σχολικό έτος 2001-2002 τις θέσεις αυτών των ειδικοτήτων για την καλύτερη και αποτελεσματικότερη λειτουργία των ειδικών σχολείων".
O Υφυπουργός κ. Γκεσούλης, έχει το λόγο.
ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, κύριοι συνάδελφοι, με την ερώτησή του ο συνάδελφος, κ. Στρατάκης, πράγματι δίνει την ευκαιρία να συζητήσουμε στην Εθνική Αντιπροσωπεία ένα κορυφαίο ζήτημα, το οποίο απασχολεί τις πολιτισμένες και τις ανεπτυγμένες κοινωνίες. Πρόκειται για τα παιδιά με ιδιαίτερα προβλήματα, για τα παιδιά που ανήκουν σ' αυτήν την κατηγορία, που έχουν ανάγκη της ιδιαίτερης μέριμνας και φροντίδας της πολιτείας και γενικότερα της κοινωνίας, έτσι ώστε από εκεί να καταγράφεται κάθε φορά και ο βαθμός πολιτισμού που υπάρχει σε μια κοινωνία. Πράγματι στην ελληνική κοινωνία υπάρχουν ιδιαίτερες ευαισθησίες για τα παιδιά που αντιμετωπίζουν ιδιαίτερα προβλήματα και το θέμα που ο κύριος συνάδελφος θέτει σήμερα είναι αναφορικά με το Νομό Ηρακλείου όπου υπάρχουν παιδιά σε σχολεία με ιδιαίτερα προβλήματα, αν δηλαδή θα αντιμετωπίσουμε τα προβλήματα που υπάρχουν όσον αφορά τη στελέχωση κάποιων θέσεων εκπαιδευτικών ειδικού προσωπικού.
Θα ήθελα να πω ότι μία κοινωνία δείχνει την ευαισθησία της και τα ποιοτικά της χαρακτηριστικά προς τα μέλη εκείνα που παρουσιάζουν ιδιαίτερες δυσκολίες και δηλώνει την ευαισθησία της, που εκφράζεται μέσα από την πολιτεία, που με συγκεκριμένες πράξεις και ενέργειες αναδεικνύει τις δυνατότητες που έχει αυτή, για να προσφέρει σε αυτά τα παιδιά με τα ιδιαίτερα προβλήματα. 
Είναι γεγονός ότι το ΠΑΣΟΚ με τις κυβερνήσεις του έχει κάνει καίριες παρεμβάσεις σ' αυτούς τους τομείς και ιδιαίτερα με το ν. 2817/2000 για την εκπαίδευση των ατόμων με ειδικές ανάγκες. Νομίζω ότι είναι κοινή ομολογία ότι ο νόμος αυτός χαρακτηρίζεται από μία δυναμική, με την οποία αντιμετωπίζει συνολικά τα προβλήματα για τα άτομα με ειδικές ανάγκες όσον αφορά την εκπαίδευσή τους. Ειδικότερα με τις ρυθμίσεις αυτές αντιμετωπίζονται θέματα, που έχουν σχέση με την όπως είναι ειδική αγωγή που ενσωματώνεται στο κύριο σώμα της εκπαίδευσης. Ιδρύονται κέντρα διάγνωσης, αξιολόγησης και υποστήριξης, τα λεγόμενα Κ.Δ.Α.Υ., σε κάθε νομό και ήδη βρίσκονται στη φάση όπου συγκροτούνται και λειτουργούν και θα συνεχίσουμε μέχρι να ολοκληρωθούν. Καλύπτονται όλες οι περιπτώσεις των ατόμων με ειδικές ανάγκες, καθώς και των παιδιών με προβλήματα αυτισμού, καθιερώνεται η στήριξη μαθητών με ειδικές εκπαιδευτικές ανάγκες που φοιτούν στα συνήθη σχολεία και τάξεις από δάσκαλο ειδικής αγωγής, ιδρύεται τμήμα ειδικής αγωγής στο Παιδαγωγικό Ινστιτούτο. Γίνεται μία μεγάλη προσπάθεια, μέσα από όλο αυτό το πλέγμα, ενσωμάτωσης αυτών των παιδιών στη σχολική, την κοινωνική και οικονομική ζωή. 
Προβλέπονται ακόμη θέσεις σχολικών συμβούλων ειδικοτήτων κωφών, βαρηκόων, τυφλών, καθώς και θέσεις σχολικών συμβούλων ειδικής αγωγής. Ιδρύονται νέοι κλάδοι εκπαιδευτικού προσωπικού, διοικητικού και ειδικού βοηθητικού προσωπικού και οδηγών και συνοδών και μιλούμε για μία σειρά από παρεμβάσεις μέσα απ' αυτόν το νόμο, που βρίσκεται στη φάση της υλοποίησης και στη δευτερολογία μου θα μου δοθεί η δυνατότητα και να ολοκληρώσω και να απαντήσω και ακριβώς για το Ηράκλειο ποιες είναι οι άμεσες παρεμβάσεις.
ΠΡΟΕΔΡΕΥΩΝ (Κωνσταντίνος Γείτονας): Ο κ. Στρατάκης έχει το λόγο.
ΕΜΜΑΝΟΥΗΛ ΣΤΡΑΤΑΚΗΣ: Ευχαριστώ, κύριε Πρόεδρε.
Δεν παραγνωρίζω ασφαλώς -πιστεύω και η Αίθουσα στο σύνολό της- τις προσπάθειες του ΠΑΣΟΚ και της Κυβέρνησής του για την αναβάθμιση της παρεχόμενης εκπαίδευσης στο σύνολο των Ελληνοπαίδων. 
Πρέπει να ομολογήσουμε, όμως, κύριε Υπουργέ, ότι υπάρχουν προβλήματα που μπορεί πολλές φορές να τα θεωρούμε ότι είναι δευτερεύοντα, όμως στην πράξη καθίστανται κυρίαρχα γιατί αναφέρονται σε άτομα, που για την επίλυση αυτών των προβλημάτων τους υπάρχει μία ιδιαίτερη ανάγκη, μία ιδιαίτερη ευαισθησία.
Η ερώτησή μου, που έγινε έγκαιρα από τον Ιούνιο, απέβλεπε ακριβώς σ' αυτό, το να δούμε πώς τη φετινή σχολική χρονιά θα μπορέσουμε να καλύψουμε τις θέσεις που απαιτούνται, ώστε να μην παρατηρείται αυτό το φαινόμενο που είχαμε παρατηρήσει τα προηγούμενα χρόνια, δηλαδή κάποιες ειδικότητες που χρειάζονται για να εκπαιδευτούν αυτά τα παιδιά ώστε να καλύψουν τις αδυναμίες τους, να καλυφθούν έγκαιρα και να μην έχουμε τα προβλήματα που είχαμε τα προηγούμενα χρόνια.
Φοβάμαι -και θέλω να το πω μετά λύπης- δεν ξέρω τι θα πείτε στη δευτερολογία σας, αλλά έχω την αίσθηση ότι και φέτος εξακολουθούν να υπάρχουν αυτά τα κενά, και ιδιαίτερα όταν διαπιστώνουμε ότι οι όποιοι καθηγητές, διδάσκαλοι διορίζονται στην συνέχεια προσπαθούν με κάθε τρόπο να απομακρυνθούν από αυτά τα σχολεία είτε με αποσπάσεις είτε με άλλους τρόπους, -και αν δεν το προσπαθούν οι ίδιοι προκύπτει στην πράξη- με αποτέλεσμα οι θέσεις να μένουν κενές.
Έχω την αίσθηση, κύριε Υπουργέ, ότι, όπως καταβάλατε σημαντική προσπάθεια για να καλύψετε τα οργανικά κενά που παρατηρούνται στο σύνολο του εκπαιδευτικού συστήματος και ιδιαίτερα στη δευτεροβάθμια εκπαίδευση, ανεξάρτητα από το τι θα μου πείτε ότι έχει γίνει αυτήν τη στιγμή στο Νομό Ηρακλείου, έστω και την ύστατη στιγμή πρέπει να καταβάλετε κάθε δυνατή προσπάθεια να καλυφθούν αυτές οι ειδικότητες που πράγματι τις έχει ανάγκη η τοπική κοινωνία, τις έχουν ανάγκη εκείνα τα παιδιά που εκπαιδεύονται σ' αυτά τα σχολεία, στο νηπιαγωγείο και στο γυμνάσιο, γιατί -το αναφέρατε και εσείς και συμφωνούμε- πρέπει να δείξουμε μ΄ αυτόν τον τρόπο τον πολιτισμό μας και μόνο τότε θα το κάνουμε πράξη. 
Ευχαριστώ πολύ.
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υφυπουργός έχει το λόγο.
ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Κύριε συνάδελφε, πράγματι είναι έτσι, ότι αυτή η Κυβέρνηση έχει δείξει έμπρακτα το ενδιαφέρον της και την φροντίδα ειδικά σ' αυτές τις κατηγορίες των παιδιών που αντιμετωπίζουν αυτά τα ιδιαίτερα προβλήματα. 
Όμως χρειάζεται η στήριξη όλων των πλευρών και πρέπει να πούμε ότι πρέπει να γίνουν μια σειρά από παρεμβάσεις, έτσι ώστε να οικοδομήσουμε το κατάλληλο εκείνο περιβάλλον για να μπορέσουμε να τα βοηθήσουμε, γιατί δεν είναι αρκετό μόνο να διαθέτουμε την ευαισθησία, που πράγματι υπάρχει σε όλους μας και αυτή δεν μπορεί κανείς να τη μονοπωλήσει. Πρέπει όμως να κάνουμε τους όρους και τις συνθήκες εκείνες για να δημιουργήσουμε το περιβάλλον στήριξης αυτών των παιδιών. 
Γι' αυτό, λοιπόν, ανέφερα νωρίτερα ότι μέσα από το νόμο για τα άτομα με ειδικές ανάγκες που αφορά την εκπαίδευση, βρίσκονται σε εξέλιξη μια σειρά από παρεμβάσεις οι οποίες θα μας δώσουν το κατάλληλο περιβάλλον στήριξης αυτών των παιδιών. Ανέφερα ότι ιδρύονται νέοι κλάδοι εκπαιδευτικού προσωπικού, διοικητικού και ειδικού βοηθητικού προσωπικού που θα είναι κοντά στα παιδιά αυτά. Μετεκπαιδεύονται και επιμορφώνονται οι εκπαιδευτικοί της δευτεροβάθμιας εκπαίδευσης για θέματα ειδικής αγωγής για να πάνε κοντά σ' αυτά τα παιδιά να τα στηρίξουμε. Αναγνωρίζεται ως γλώσσα των κωφών και βαρήκοων η νοηματική γλώσσα. Ιδρύονται ειδικά τεχνικά επαγγελματικά εκπαιδευτήρια γι' αυτά τα παιδιά. Ιδρύονται γυμνάσια και λύκεια μεγαλύτερης διάρκειας για τις ανάγκες αυτών τέτοιων παιδιών. 
Είναι μια σειρά από παρεμβάσεις που θα μας δώσουν αυτό το περιβάλλον για να στηρίξουμε αυτά τα παιδιά. 
Ωστόσο, θέλω να τονίσω ότι το ενδιαφέρον είναι συνεχές για την εκπαίδευση αυτών των παιδιών με τις ειδικές ανάγκες. Θα έλεγα ότι από το 1985 ξεκίνησε αυτή η μεγάλη παρέμβαση στήριξης και ανάδειξης των παιδιών αυτών και έτσι μπορούμε να πούμε σήμερα ότι έχουν θεσπιστεί διακόσιες δύο θέσεις ειδικού εκπαιδευτικού προσωπικού ψυχολόγοι, κοινωνικοί λειτουργοί, λογοθεραπευτές και άλλες ειδικότητες και σαράντα θέσεις διοικητικού προσωπικού για αυτές ακριβώς τις περιπτώσεις.
Με το νέο νόμο τον 2817/2000 οι θέσεις αυτές διευρύνθηκαν, όχι μόνο αριθμητικά, αλλά προστέθηκαν και άλλες ειδικότητες. Και θα ήθελα ...
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
Κύριε Πρόεδρε, μισό λεπτό.
ΠΡΟΕΔΡΕΥΩΝ (Κωνσταντίνος Γείτονας): Κύριε Υφυπουργέ, έχετε υπερβεί το χρόνο σας. Ολοκληρώστε.
ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Θα ήθελα να πω ειδικότερα για το Νομό Ηρακλείου ότι προκειμένου να καλυφθούν οι ανάγκες στο ειδικό εκπαιδευτικό προσωπικό, προκηρύσσονται -και μ' αυτό απαντώ ευθέως στην ερώτησή σας- οι παρακάτω θέσεις: Τρεις ψυχολόγοι, τρεις κοινωνικοί λειτουργοί, ένας παιδοψυχίατρος, ένας λογοθεραπευτής και ένας φυσιοθεραπευτής, σύνολο δέκα θέσεις μονίμων εκπαιδευτικών που πράγματι θα καλύψουν τις ιδιαίτερες ανάγκες που εσείς επισημαίνετε με την ερώτησή σας.
Τέλος, θα ήθελα να αναφέρω ότι στο Νομό Ηρακλείου έχει ιδρυθεί και βρίσκεται στη διαδικασία οργάνωσής του, ένα εργαστήρι ειδικής επαγγελματικής εκπαίδευσης και κατάρτισης για νέους με ειδικές εκπαιδευτικές ανάγκες από δεκατέσσερις έως είκοσι δύο ετών, καθώς και ειδικό γυμνάσιο το οποίο ήδη ξεκίνησε και λειτουργεί.
Θέλω ακόμα να επισημάνω ότι δίνονται...
ΠΡΟΕΔΡΕΥΩΝ (Κωνσταντίνος Γείτονας): Εντάξει, κύριε Υφυπουργέ.
ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Ολοκληρώνω, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Ωραία, μια φράση και κλείστε.
ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Επισημαίνω ακόμα ότι δίνουμε μεγάλη βαρύτητα στην ποιότητα εκπαίδευσης των ατόμων αυτών. Δεν θέλουμε απλώς να εκπαιδεύσουμε, αλλά θέλουμε την ποιότητα. Η Διεύθυνση Ειδικής Αγωγής του Υπουργείου Παιδείας και το αρμόδιο τμήμα του Παιδαγωγικού Ινστιτούτου, επεξεργάζονται την αναμόρφωση των προγραμμάτων, έτσι ώστε να έχουμε τα καλύτερα αποτελέσματα για τα παιδιά αυτά. 
Ευχαριστώ πολύ.
ΠΡΟΕΔΡΕΥΩΝ (Κωνσταντίνος Γείτονας): Δεύτερη είναι η με αριθμό 227/24.10.2001 ερώτηση του Βουλευτή της Νέας Δημοκρατίας κ. Ιωάννη Λαμπρόπουλου προς τον Υπουργό Πολιτισμού (αρμόδιο σε θέματα Αθλητισμού), σχετικώς με την πορεία υλοποίησης των αθλητικών έργων τα οποία είναι ενταγμένα στο Πρόγραμμα "Ελλάδα 2004" στο Νομό Μεσσηνίας.
Η ερώτηση του κ. Λαμπρόπουλου έχει ως εξής:
"Κατά την επίσκεψή του στη Μεσσηνία στις 19.1.2001 ο Υφυπουργός Αθλητισμού κ. Φλωρίδης είχε γνωστοποιήσει ότι θα διατεθεί στη Μεσσηνία το ποσό των 3,5 δισεκατομμυρίων για αθλητικά έργα, τα οποία είναι ενταγμένα στο Πρόγραμμα "Ελλάδα 2004".
Μέσα στο πακέτο των προτάσεων για τη δημιουργία αθλητικών κέντρων στη Μεσσηνία, είχε δεσμευθεί ότι θα γίνει και η κατασκευή ενός σύγχρονου αθλητικού κέντρου στον Ταΰγετο.
Μετά από αυτά, ερωτάται ο κύριος Υπουργός:
Σε ποιο στάδιο υλοποίησης βρίσκονται τα αθλητικά έργα στη Μεσσηνία, που είναι ενταγμένα στο Πρόγραμμα "Ελλάδα 2004" και συγκεκριμένα: α) η κατασκευή του Παλέ Ντε Σπορ στην Αγία Τριάδα, β) η κατασκευή του κολυμβητηρίου Κυπαρισσίας, γ) η κατασκευή αθλητικού κέντρου στα Φιλιατρά, δ) η κατασκευή κλειστού γυμναστηρίου στην Πύλο, ε) η ανακατασκευή του Σκοπευτηρίου, στ) η κατασκευή αθλητικού κέντρου στη δυτική παραλία Καλαμάτας;
Θα γίνει η κατασκευή αθλητικού κέντρου στον Ταΰγετο;"
Θα απαντήσει ο Υφυπουργός Πολιτισμού, αρμόδιος για θέματα αθλητισμού, κ. Ιωάννης Κουράκης.
ΙΩΑΝΝΗΣ ΚΟΥΡΑΚΗΣ (Υφυπουργός Πολιτισμού): Κύριε Πρόεδρε, κύριε συνάδελφε, πρέπει να τονίσω εξ αρχής ότι όλα τα έργα που είναι ενταγμένα στο πρόγραμμα "Ελλάδα 2004 - Δίκτυο Προπονητηρίων" θα κατασκευαστούν. 
Τώρα πιο συγκεκριμένα στα ερωτήματα που θέτει ο συνάδελφος κ. Λαμπρόπουλος έχω να απαντήσω τα εξής:
Για την κατασκευή του Παλέ Ντε Σπορ στην Αγία Τριάδα: Πρόκειται πράγματι για ένα νέο μεγάλο κλειστό γυμναστήριο της Καλαμάτας το οποίο είναι ενταγμένο στο Πρόγραμμα Δημοσίων Επενδύσεων της Γενικής Γραμματείας Αθλητισμού. Υπάρχει και ο σχετικός κωδικός. Το έργο έχει προϋπολογισμό 2 δισεκατομμύρια. Η μελέτη του έργου εκπονείται από τις τεχνικές υπηρεσίες της Γενικής Γραμματείας Αθλητισμού με προβλεπόμενο χρονοδιάγραμμα ολοκλήρωσης της μελέτης και δημοπράτησης του έργου το τέλος του Φεβρουαρίου 2002. Μπορεί αυτό να γίνει και νωρίτερα.
Τώρα όσον αφορά το κολυμβητήριο της Κυπαρισσίας και αυτό είναι ένα έργο ενταγμένο στο Πρόγραμμα Δημοσίων Επενδύσεων της Γενικής Γραμματείας. Υπάρχει ο σχετικός κωδικός. Επίσης, εκπονείται η μελέτη από τις τεχνικές υπηρεσίες της Γενικής Γραμματείας. Την Τετάρτη, δηλαδή αύριο, 28 Νοεμβρίου κλιμάκιο μηχανικών της υπηρεσίας μας θα κάνει αυτοψία στην περιοχή του έργου για λήψη στοιχείων που είναι απαραίτητα για τη σύνταξη της μελέτης και τη δημοπράτηση του έργου.
Για το τρίτο έργο, που είναι η κατασκευή αθλητικού κέντρου στα Φιλιατρά, θέλω να σας πω τα εξής: Στο έργο αυτό προβλέπεται να κατασκευαστεί στίβος και γήπεδο ποδοσφαίρου. Επειδή ο υπάρχων για το έργο χώρος δεν επαρκεί, γίνονται ενέργειες από το δήμο για την απόκτηση του απαιτούμενου πρόσθετου όμορου χώρου. Το έργο περιλαμβάνεται στο Πρόγραμμα Δημοσίων Επενδύσεων της Γενικής Γραμματείας Αθλητισμού με προϋπολογισμό 450 εκατομμύρια δραχμές και ήδη έχει προενταχθεί στο ΕΠΤΑ προκειμένου να εκτελεστεί από το δήμο. 
- Για το κλειστό γυμναστήριο της Πύλου: Και αυτό το έργο περιλαμβάνεται στο Πρόγραμμα Δημοσίων Επενδύσεων της Γενικής Γραμματείας Αθλητισμού με προένταξη στο ΕΠΤΑ και ήδη εκτελείται με εργολαβία από το δήμο με συμβατική δαπάνη 212 εκατομμύρια πλέον του Φ.Π.Α. και χρόνο αποπεράτωσης δεκατέσσερα μήνες, δηλαδή στο τέλος του 2002.
Τώρα, τα έργα του σκοπευτηρίου και του αθλητικού κέντρου στη δυτική παραλία της Καλαμάτας, υλοποιούνται αυτά από το δήμο με προγραμματική σύμβαση που έχει υπογραφεί μεταξύ της Γενικής Γραμματείας Αθλητισμού και του Δήμου Καλαμάτας. Η Γενική Γραμματεία Αθλητισμού έχει αναλάβει να χρηματοδοτήσει με τα ποσά των 72 εκατομμυρίων και 410 εκατομμυρίων αντιστοίχως, ανάλογα με την πρόοδο των έργων.
Όσον αφορά τώρα την κατασκευή αθλητικού κέντρου στον Ταΰγετο, θέλω να σας κάνω γνωστό ότι για το έργο αυτό η Γενική Γραμματεία Αθλητισμού είχε δεσμευτεί να εξετάσει τη δυνατότητα ένταξής του σε πρόγραμμα ανάλογα με τη μελέτη σκοπιμότητας και βιωσιμότητας που θα εκπονείτο και θα υποβαλλόταν στην υπηρεσία μας. Αυτό προφανώς θα γινόταν από τους φορείς του νομού και ιδιαίτερα νομίζω από τη νομαρχία. Συνεπώς δεν υπήρξε καμία δέσμευση για την κατασκευή του έργου ούτε συγκεκριμένο χρονοδιάγραμμα αφού η μελέτη, από πληροφορίες που έχουμε, δεν έχει κατατεθεί ακόμα ή δεν έχει εκπονηθεί από τους φορείς του νομού. 
Σας ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο κ. Λαμπρόπουλος έχει το λόγο.
ΙΩΑΝΝΗΣ ΛΑΜΠΡΟΠΟΥΛΟΣ: Κύριε Πρόεδρε, είναι γεγονός ότι εδώ και ένα χρόνο που είχε επισκεφθεί το νομό μας ο τότε Υφυπουργός Αθλητισμού κ. Φλωρίδης μας έδωσε μεγάλες ελπίδες. Και βεβαίως η επίσκεψη και οι υποσχέσεις που έδωσε χαιρετίστηκαν από το λαό της Μεσσηνίας και σύσσωμο τον τοπικό Τύπο.
Όμως υπήρχε τον τελευταίο καιρό μια ανησυχία γιατί δεν φαίνεται ότι να έχει προχωρήσει κανένα έργο. Σύμφωνα με ενημέρωση που είχα και σήμερα από τη Νομαρχιακή αυτοδιοίκηση για το μεγάλο έργο το Παλαί Ντε Σπορ της Καλαμάτας, μόνο έχουν γίνει κάποιες γεωτρήσεις που και αυτές έγιναν με χρήματα της Νομαρχιακής Αυτοδιοίκησης προκειμένου να ξεκινήσει η προμελέτη. Δεν έχει γίνει, λοιπόν, τίποτα μέχρι στιγμής ορατό και γι' αυτό υπήρχε ανησυχία. 
Εγώ δέχομαι αυτά που μας είπε ο Υφυπουργός, τα χαιρετίζω αλλά θα περιμένω να δούμε ότι θα πρέπει να ξεκινήσουν κάποια στιγμή έγκαιρα. Μέχρι το 2004 πρέπει να τα δούμε και ακούμε λόγια μόνο.
ΠΡΟΕΔΡΕΥΩΝ (Κωνσταντίνος Γείτονας): "Λαμπρές" ειδήσεις, κύριε Λαμπρόπουλε! Αφού τις χαιρετίζετε εσείς μπορώ να το επισημάνω εγώ. 
ΠΑΝΑΓΙΩΤΗΣ Ν. ΚΡΗΤΙΚΟΣ: Αρκαδομεσσηνιακή αλληλεγγύη!
ΙΩΑΝΝΗΣ ΛΑΜΠΡΟΠΟΥΛΟΣ: Όμως με την προϋπόθεση ότι θα πρέπει να ξεκινήσουν έγκαιρα να τα δούμε κάποια στιγμή να γίνονται, μη μείνουν στα χαρτιά και μη μείνουν υποσχέσεις. 
Όσον αφορά τώρα το πολύ σημαντικό έργο που είναι το αθλητικό κέντρο του Ταϋγέτου ο κ. Φλωρίδης είχε δώσει μια σαφή υπόσχεση, είχε πει μεγάλες κουβέντες. Εγώ θα διαβάσω: "Η τοποθεσία είναι καταπληκτική αλλά απομένει να κάνουμε συστηματική δουλειά. Να καταφέρουμε να υλοποιήσουμε αυτό το μεγαλεπίβολο σχέδιο γιατί είναι μεγάλο όραμα σ΄ αυτήν την ιδιαίτερα ενδιαφέρουσα για τη χώρα περιοχή. Για τον αθλητισμό 3,5 δισεκατομμύρια στη Μεσσηνία, συμφωνεί για τον Ταΰγετο". Όλες οι εφημερίδες είχαν περάσει το θέμα κατ' αυτόν τον τρόπο. 
Δεν καταλαβαίνω, κύριε Υφυπουργέ, γιατί σήμερα αθετείτε για ένα έργο που έδωσε τόσες ελπίδες, πειστήκαμε πραγματικά όλοι μας ότι επρόκειτο να γίνει, σε μια περιοχή η οποία πραγματικά είναι καταπληκτική και η οποία είχε υποστεί τρομερές ζημιές από τις φωτιές πριν από δυο χρόνια, δεν πρέπει αυτό το έργο να το πάρετε πίσω. 
Πρέπει από πλευράς Υπουργείου, Κυβερνήσεως να γίνει ότι είναι δυνατόν. 
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο. 
ΙΩΑΝΝΗΣ ΚΟΥΡΑΚΗΣ (Υφυπουργός Πολιτισμού): Κύριε Πρόεδρε, κύριοι συνάδελφοι, φιλοδοξία του προγράμματος "Ελλάδα 2004" είναι την τετραετία 2001-2005 κάθε πρωτεύουσα νομού να έχει πλήρεις αθλητικές εγκαταστάσεις και κάθε δήμος να έχει τις απαραίτητες αθλητικές εγκαταστάσεις.
Για τα συγκεκριμένα θέματα που έθεσε ο συνάδελφος, εγώ σας έδωσα και χρονοδιαγράμματα και κωδικούς που οι πιστώσεις είναι γραμμένες και έχουν ενταχθεί στο πρόγραμμα δημοσίων επενδύσεων. Πρέπει όμως να σας τονίσω ότι η υλοποίηση αυτών των έργων γίνεται πάντα με τις αρχές και τα κριτήρια του προγράμματος. Γνωρίζετε μάλιστα πάρα πολύ καλά ότι αυτά γίνονται από την Τοπική Αυτοδιοίκηση. Οι χρόνοι ή θα έλεγα καλύτερα τα χρονοδιαγράμματα εκτέλεσης των πιο πάνω έργων είναι θέμα που έχει να κάνει με το φορέα υλοποίησης αφού όπως σας είπα οι κωδικοί και τα κονδύλια υπάρχουν και τον αντίστοιχο δήμο ή την περιφέρεια που έχει τη συνολική εποπτεία του προγράμματος. 
Η Γενική Γραμματεία Αθλητισμού έχει φροντίσει σε συνεργασία με το Υπουργείο Εθνικής Οικονομίας για τη δέσμευση των απαραίτητων πόρων. Ήδη για το 2001 έχουν σταλεί χρήματα στις περιφέρειες. Το 2002 ακολουθεί διαπραγμάτευση με το Υπουργείο Εθνικής Οικονομίας και ανάλογα με τη ροή του προγράμματος θα υπάρχει και η εξέλιξη των πόρων. 
Για το Αθλητικό Κέντρο Ταϋγέτου θέλω να σας τονίσω ότι όπως το διερευνήσαμε το θέμα δεν υπάρχει καμία δέσμευση. Ο κ. Φλωρίδης αναγνώρισε ότι πρέπει να γίνει ένα αθλητικό κέντρο αλλά προϋπόθεση είναι ότι έπρεπε να γίνει κάποια μελέτη που ανέλαβαν οι φορείς του Νομού Μεσσηνίας να την εκπονήσουν. 
Μέχρι σήμερα δεν έχει σταλεί κάποια μελέτη στη Γενική Γραμματεία. Όταν έρθει η μελέτη θα δούμε και τη σκοπιμότητά της και όλα τα υπόλοιπα. Εγώ σας είπα ότι δεν το αποκλείω αυτό το έργο, αλλά δεν υπάρχει δέσμευση. Αν υπάρξουν μελέτες που ενδιαφέρθηκαν οι φορείς να τις κάνουν τότε θα ξανασυζητήσουμε για τη σκοπιμότητα του έργου αυτού. Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Τρίτη είναι η με αριθμό 227/16.10.2001 αναφορά του Βουλευτή του Κομμουνιστικού Κόμματος Ελλάδας κ. Γεωργίου Χουρμουζιάδη, προς τον Υπουργό Εθνικής Παιδείας και Θρησκευμάτων, σχετικώς με την κάλυψη των κενών θέσεων σε εκπαιδευτικό προσωπικό στο Νομό Έβρου.
Η αναφορά του κυρίου συναδέλφου σε περίληψη έχει ως εξής:
"Η Β΄ ΕΛΜΕ Έβρου με την αναφορά της αυτή καταγγέλλει τραγικές ελλείψεις σε εκπαιδευτικό προσωπικό στα σχολεία του βόρειου Έβρου.
Συγκεκριμένα: Υπάρχουν κενά σε όλες τις ειδικότητες με εξαίρεση τους φιλόλογους. Στα ΤΕΕ υπάρχει έλλειψη τεχνικών ειδικοτήτων. Αποτέλεσμα δε των παραπάνω λήψεων είναι να χάνονται πολλές διδακτικές ώρες την εβδομάδα και τα μαθήματα να μη γίνονται κανονικά στο σύνολο. Γι' αυτό τα μέλη της Β΄ ΕΛΜΕ Έβρου ζητούν να διοριστεί άμεσα το απαραίτητο για τη λειτουργία των σχολείων του βόρειου Έβρου εκπαιδευτικό προσωπικό".
Ο κύριος Υφυπουργός έχει το λόγο.
ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Κύριε Πρόεδρε και κύριοι συνάδελφοι, το θέμα έρχεται και ξανάρχεται στη Βουλή, όσον αφορά το διορισμό των αναπληρωτών, τα βιβλία, τα λεγόμενα κενά, που πράγματι οι συνάδελφοι οι οποίοι ρωτούν με την ευαισθησία τους θέλουν να αναδείξουν το θέμα κι εμείς να απαντήσουμε. 
Και με αυτήν την ευκαιρία θα ήθελα να πω ότι στην εκπαίδευση τα τελευταία χρόνια έγιναν πολλές αλλαγές, οι οποίες φέρνουν εκσυγχρονισμό, βελτίωση και ανάδειξη της εκπαίδευσης στη χώρα μας και πέρα από όποια προβλήματα υπήρχαν μέχρι τότε στις υποδομές στο χώρο της εκπαίδευσης, με την ανάπτυξη προέκυψαν και νέα. Έτσι, λοιπόν, στα περισσότερα απ' αυτά που τίθενται τα ερωτήματα είναι προβλήματα της ανάπτυξης αυτής της μεγάλης προσπάθειας που κάνουμε στο χώρο της εκπαίδευσης για τη βελτίωσή της.
Όσον αφορά για το εκπαιδευτικό προσωπικό, αυξήσαμε τις ανάγκες, γιατί αλλάξαμε τα προγράμματα σπουδών με νέα αντικείμενα. Χρειάζεται νέο προσωπικό και μάλιστα ειδικότητες εκπαιδευτικών που δεν υπήρχαν και δεν είναι εύκολο να καλύψει κανείς όλες τις ανάγκες που δημιουργήσαμε με την εισαγωγή αυτή των νέων εκπαιδευτικών αντικειμένων. 
Έτσι, λοιπόν, υπάρχουν δυσκολίες, αλλά παρ' όλα αυτά η μεγάλη προσπάθεια που γίνεται από την πλευρά της Κυβέρνησης έχει αφήσει ελάχιστες εκδοχές οι οποίες μας ενοχλούν και επιδιώκουμε να τις καλύψουμε. 
Θα ήθελα εδώ, κύριε Πρόεδρε, να επισημάνω ότι αλλάξαμε και το σύστημα αναπλήρωσης των εκπαιδευτικών που ήταν στο επίπεδο της περιφέρειας στο παρελθόν και έγινε σε κεντρικό επίπεδο χάριν της διαφάνειας, της αντικειμενικότητας και να λάβουμε υπόψη και την προϋπηρεσία των εκπαιδευτικών που ήταν και αίτημα της εκπαιδευτικής κοινότητας, αυτοί που είχαν προϋπηρεσία να έχουν μια ιδιαίτερη μεταχείριση. Εφαρμόζοντας αυτό το καινούριο σύστημα για πρώτη φορά φέτος, άργησε να δώσει αποτελέσματα και παρουσίασε και κάποιες δυσκολίες.
Χάριν, λοιπόν, αυτής της νέας παρέμβασης που έγινε στον τρόπο διορισμού των αναπληρωτών, υπήρχαν αυτά τα προβλήματα. Αυτήν τη στιγμή όμως που μιλάμε, παίρνουμε και τους τελευταίους πίνακες από το ΑΣΕΠ για το διορισμό των μονίμων για ορισμένες ειδικότητες, οι οποίοι πίνακες μέχρι σήμερα ακόμα έρχονται και θα ολοκληρώσουμε το διορισμό αυτόν και από εκεί θα προκύψουν και οι πίνακες των αναπληρωτών ορισμένων ειδικοτήτων όπου υπάρχουν πράγματι ελλείψεις. Είχαμε, δηλαδή, και την αλλαγή του συστήματος και διαγωνισμούς του ΑΣΕΠ για μόνιμο προσωπικό, που δεν έχει γίνει άλλη φορά για ειδικότητες. Όλα αυτά μαζί δημιούργησαν αυτά τα επιμέρους προβλήματα.
Τέλος, σ' αυτήν τη μεγάλη προσπάθεια, φέτος έχουμε τους περισσότερους διορισμούς μονίμου προσωπικού και το μεγαλύτερο αριθμό μέχρι τώρα διορισμού αναπληρωτών στα σχολεία μας. Άρα, λοιπόν, η προσπάθεια υπάρχει και τα τελευταία κενά είναι ζήτημα για μας να καλυφθούν, γιατί αντιμετωπίζουμε τα παιδιά με ιδιαίτερη φροντίδα, γιατί δεν πρέπει να λείπει ο δάσκαλος ή το βιβλίο από κάθε σχολείο. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Χουρμουζιάδης έχει το λόγο.
ΓΕΩΡΓΙΟΣ ΧΟΥΡΜΟΥΖΙΑΔΗΣ: Κύριε Πρόεδρε, θα πρέπει να πω, και η καλή πίστη του λόγου μου είναι οριστική και στον κύριο Υφυπουργό και σε σας, ότι η απάντηση δεν με ικανοποίησε. Μάλιστα, αυτό το στοιχείο της μη ικανοποίησης μπορώ να το θεμελιώσω σε δύο στοιχεία της απάντησης του κυρίου Υφυπουργού. Το πρώτο που είπε είναι ότι "έρχεται και ξανάρχεται αυτή η ερώτηση". Το ότι έρχεται και ξανάρχεται μία ερώτηση η οποία αναφέρεται στα κενά του προσωπικού, στα βιβλία και στο χάσιμο ωρών διδασκαλίας, για χίλιες τριακόσιες μιλάει η ΕΛΜΕ, σημαίνει ότι "κάτι" -για να μη χρησιμοποιήσω τον Σαίξπηρ- "σάπιο υπάρχει στο Βασίλειο της Δανίας". Επομένως, κάποιο κενό υπάρχει το οποίο το Υπουργείο λέει και υπόσχεται ότι το καλύπτει. Δεν καλύπτεται όμως. Καθημερινά έχουμε από διαφορετικές περιοχές της Ελλάδας πληροφορίες που αναφέρονται σ' αυτά τα τρομακτικά κενά και σε προσωπικό και σε βιβλία, ακόμα και σε σχολική στέγη.
Επίσης, η απάντησή σας είχε λίγο ένα γενικό χαρακτήρα. Αναφερόταν στο τι κάνει το Υπουργείο Παιδείας και ποιες αλλαγές έχουν γίνει. Μα, όταν γίνεται μία αλλαγή και είναι σε βάρος του οργανισμού που αναπτύσσεται, αυτή η ανάπτυξη είναι νεοπλασματική, τον βλάπτει τον οργανισμό, δεν τον ωφελεί.
Μήπως θα έπρεπε, κύριε Υπουργέ, προτού προχωρήσετε σε αλλαγές -αυτό που λέω είναι λίγο οξύμωρο- να δείτε εάν αυτές οι αλλαγές θα μπορούσαν να προωθηθούν για το καλό της εκπαίδευσης; Όμως, βλέπουμε ότι δεν γίνεται αυτό. Επομένως ή αλλάξτε τους ρυθμούς ή εν πάση περιπτώσει- πραγματικά είναι οξύμωρο- περιορίστε τις αλλαγές. Εάν αυτές οι αλλαγές αποβαίνουν σε βάρος του εκπαιδευτικού μας μηχανισμού, κάντε τις με έναν πιο προγραμματισμένο και συνετό τρόπο.
Ωστόσο, κύριε Πρόεδρε, τα κενά της εκπαίδευσης υπάρχουν. Είναι πολλά, είναι επικίνδυνα και πρέπει να αντιμετωπισθούν όσο γίνεται πιο έγκαιρα.
ΠΡΟΕΔΡΕΥΩΝ (Κωνσταντίνος Γείτονας): Θα χαροποιήσω εγώ τον ερωτώντα κύριο συνάδελφο από τη Θεσσαλονίκη ανακοινώνοντας στον ίδιο και στο Σώμα ότι τη συνεδρίασή μας παρακολουθούν από τα δυτικά θεωρεία πενήντα πολίτες, άνδρες και γυναίκες, από το 1ο ΚΑΠΗ του Δήμου Συκεών Θεσσαλονίκης. Η Βουλή τους καλωσορίζει.
(Χειροκροτήματα από όλες τις πτέρυγες της Βουλής)
Επειδή είναι πολλοί Θεσσαλονικείς εδώ, στην Αίθουσα όπως ο κ. Σπυριούνης, ο κ. Γκεσούλης, ο κ. Χουρμουζιάδης πιστεύω ότι χαίρονται ιδιαίτερα. 
Ο κ. Γκεσούλης έχει το λόγο.
ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, κύριοι συνάδελφοι, όπως έχω πει και άλλη φορά στα θέματα της παιδείας και της εκπαίδευσης όλοι μας πρέπει να εξαντλούμε την ευαισθησία μας και την αλήθεια. Σίγουρα ο κ. Χουρμουζιάδης είναι ένας από τους δασκάλους που τις εξαντλεί κάθε φορά και καλοπροαίρετα θέτει τα θέματα. 'Ετσι θέλω να απαντήσω και εγώ: και με ευαισθησία και με πολλή αλήθεια για τα ζητήματα αυτά.
Κύριε συνάδελφε, πράγματι έχουμε πολλά αλλάξει στην εκπαίδευση και υπάρχουν προβλήματα -θα είμαι ο τελευταίος που θα πω ότι δεν υπάρχουν- αλλά υπάρχουν προβλήματα σε μία εκπαίδευση την οποία αλλάζουμε, την κάνουμε σύγχρονη και την κάνουμε να μην υπολείπεται από την εκπαίδευση των ανεπτυγμένων χωρών. 
Το 2001 εμείς διορίσαμε τρεις χιλιάδες διακόσιους δέκα έξι μόνιμους εκπαιδευτικούς, εκ των οποίων επτακόσιοι τριάντα δύο είναι τεχνικών ειδικοτήτων. Μέχρι τώρα διορίσαμε εννέα χιλιάδες διακόσιους πενήντα τρεις όλων των ειδικοτήτων και συνεχίζουμε με διακόσιους πενήντα επτά στο σύνολο. 
Στο Νομό Έβρου διορίστηκαν φέτος εκατόν δέκα τέσσερις μόνιμοι εκπαιδευτικοί και εκατόν τριάντα τρεις αναπληρωτές μέχρι τώρα. 
Για το ενδιαφέρον για τα εργαστήρια και τα βιβλία που αναφέρατε, θέλω να δώσω μερικά στοιχεία τα οποία είναι τα εξής: Στο Νομό Έβρου προγραμματίζονται ως το τέλος του 2001, αρχές του 2002 -αφήνω το περιθώριο για να μην υπάρξει εκεί παρεξήγηση- για την Αλεξανδρούπολη: χρηματικό ποσό 3.000.000 δραχμές άμεσα, ένα εργαστήριο πληροφορικής από τον Οργανισμό Σχολικών Κτιρίων, ένα εργαστήριο πληροφορικής από το I.T. 
Για το ΤΕΕ Ορεστιάδας, θα σας δώσω στοιχεία για την περιοχή εκείνη: χρηματικό ποσό 4.000.000 δραχμές για την άμεση αντιμετώπιση προβλημάτων λειτουργικών κλπ., ένα εργαστήριο πληροφορικής από τον ΟΣΚ και ένα εργαστήριο πληροφορικής με χρηματοδότηση απευθείας στη σχολική επιτροπή.
Για το Διδυμότειχο: χρηματοδότηση ποσού 4.000.000 για το ΤΕΕ Διδυμοτείχου, ένα εργαστήριο πληροφορικής με χρηματοδότηση πάλι στη σχολική επιτροπή για να μην υπάρχουν καθυστερήσεις.
Βιβλία στο Νομό Έβρου: Θα ήθελα να σημειώσουμε ότι η πρώτη αποστολή στο Νομό Έβρου ήταν στις 22.8.2001. Η δεύτερη αποστολή ήταν στις 7.11.2001 και η τρίτη, κάτι υπολείμματα που υπήρχαν από τις αλλαγές που έγιναν, ήταν η συμπληρωματική και τελευταία, η οποία κάλυψε ...
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, κύριε Υπουργέ.
ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Θέλω να ολοκληρώσω, λέγοντας ότι από την πλευρά του Υπουργείου Παιδείας, στη φάση υλοποίησης αυτού του μεγάλου προγράμματος γίνεται ότι είναι δυνατόν και χρειάζεται η κατανόηση από όλους, γιατί και το καινούριο έχει προβλήματα στην ανάπτυξή και στη δημιουργία του. 
Ευχαριστώ πολύ.
ΠΡΟΕΔΡΕΥΩΝ (Κωνσταντίνος Γείτονας): Αναφορές-ερωτήσεις δεύτερου κύκλου:
Θα συζητηθεί η με αριθμό 1109/28.8.2001 ερώτηση του Βουλευτή του Πανελλήνιου Σοσιαλιστικού Κινήματος κ. Παναγιώτη Ν. Κρητικού προς τον Υπουργό Τύπου και Μέσων Μαζικής Ενημέρωσης, σχετικώς με τις προθέσεις της Κυβέρνησης να ρυθμίσει νομοθετικά τις διαδικασίες για τη διεξαγωγή των δημοσκοπήσεων. 
Η επίκαιρη ερώτηση του κ. Κρητικού σε περίληψη έχει ως εξής:
"Το φαινόμενο το οποίο παρατηρείται με τις δημοσκοπήσεις (γκάλοπς) των διαφόρων ιδιωτικών επιχειρήσεων είναι σαφές στους διαθέτοντες τον κοινό νου, ότι ούτε αθώο είναι ούτε στερείται σκοπιμοτήτων. Άλλωστε δεν είναι γνωστές οι μέθοδοι και οι "διαδικασίες" με τις οποίες λαμβάνουν χώρα οι σχετικές "έρευνες της κοινής γνώμης" ούτε ο τρόπος με τον οποίον τίθενται τα κρίσιμα ερωτήματα, για τη "βυθοσκόπηση" βουλήσεων, συνειδήσεων, διαθέσεων, προτιμήσεων, στοιχείων της ηθικής διάστασης, της προσωπικότητας του Έλληνα πολίτη με τα οποία εν πολλοίς διαμορφώνεται το ιερό δικαίωμα της ψήφου του. 
Επειδή το φαινόμενο έχει πάρει ανεξέλεγκτες διαστάσεις, που τείνουν να επηρεάσουν την ουσία του πολιτεύματος, είναι ανάγκη να υπάρξει συγκεκριμένο, πλήρες και σαφές νομοθετικό πλαίσιο μέσα στο οποίο οφείλει να κινείται, όποτε πρέπει, όσο πρέπει και όπως πρέπει η ιδιωτική αυτή δραστηριότητα χωρίς σκοπιμότητες και υστεροβουλίες
Ερωτάται ο κύριος Υπουργός αν τον έχει απασχολήσει το σοβαρό αυτό θέμα και αν προτίθεται να το αντιμετωπίσει η Κυβέρνηση με νομοθετικά μέτρα."
Ο Υφυπουργός Τύπου και Μέσων Μαζικής Ενημέρωσης, κ. Χυτήρης, έχει το λόγο.
ΤΗΛΕΜΑΧΟΣ ΧΥΤΗΡΗΣ (Υφυπουργός Τύπου και Μέσων Μαζικής Ενημέρωσης): Από την αρχή θέλω να συμφωνήσω με τον αγαπητό συνάδελφο κ. Κρητικό για το θέμα του νομοθετικού πλαισίου που πρέπει να υπάρξει, για να καθορίζει πώς ακριβώς θα γίνονται οι δημοσκοπήσεις. Διότι υπάρχει φόβος όντως να συμβαίνουν αυτά που στην ερώτησή του αναφέρει ο συνάδελφος. Δεν θα έλεγα ότι βρισκόμαστε σε αυτόν το βαθμό με τις δημοσκοπήσεις που γίνονται στην Ελλάδα, γιατί υπάρχουν εταιρείες οι οποίες είναι πράγματι σοβαρές και επιστημονικές στο χώρο, εταιρείες που ανήκουν στο Σύνδεσμο που έχουν οι ίδιες -ΣΕΔΕ ονομάζεται- και ο οποίος με τη σειρά του ανήκει στην ESOMAR, που είναι διεθνής οργάνωση. Αυτή η διεθνής οργάνωση έχει έναν κώδικα δεοντολογίας, στον οποίον πρέπει να είναι πιστοί όσοι είναι μέλη του για να κάνουν δημοσκοπήσεις. Αυτό συμβαίνει τις περισσότερες φορές. Αυτό όμως δεν σημαίνει ότι δεν πρέπει να υπάρξει νομοθετικό πλαίσιο. Ήδη από το Υπουργείο Τύπου έχει αρχίσει διάλογος με τις εταιρείες αυτές αλλά και με τα κόμματα, προκειμένου να φθάσουμε στην κατάρτιση, μετά από συμφωνία, του νομοθετικού αυτού πλαισίου.
Επομένως συμφωνώ κατά βάση με την ερώτηση που έγινε και πιστεύω ότι σε πολύ σύντομο διάστημα θα μπορεί η Κυβέρνηση, το Υπουργείο Τύπου, που είναι αρμόδιο, μαζί με το Υπουργείο Εσωτερικών, να φέρει ένα νομοσχέδιο στη Βουλή. Ξέρετε, αγαπητέ συνάδελφε, ότι δημοσκοπήσεις γίνονται σε όλες τις δημοκρατικές χώρες. Είναι απαραίτητες και αποτελούν ένα εργαλείο πολιτικού σχεδιασμού. Ασφαλώς πρέπει να έχουν αξιοπιστία και κύρος τόσο οι δημοσκοπήσεις όσο και οι εταιρείες. Πρέπει να διασφαλίζεται η ποιότητα και η αντικειμενικότητα της δημοσκόπησης. Και είναι πολύ εύκολο να παραπλανάται το κοινό από την ταυτότητα της δημοσκόπησης, που πολλές φορές δεν είναι φανερή, όπως θα έπρεπε. Πρέπει να υπάρχει διαφάνεια, να αναφέρεται σε κάθε δημοσκόπηση. Είναι πολύ εύκολο από τις ίδιες τις ερωτήσεις να υπάρχει παραπλάνηση. Επομένως πρέπει να εξετάζεται.
Σε άλλα κράτη, όπως Γαλλία, Ιταλία, Βρετανία, υπάρχει μία ειδική επιτροπή όπου περνάνε για να πάρουν άδεια της ταυτότητας της δημοσκόπησης, το χώρο και το χρόνο της δημοσκόπησης, τις ερωτήσεις που γίνονται, ώστε τα αποτελέσματα να είναι πράγματι χρήσιμα γι' αυτόν που την παραγγέλνει και για το κοινό. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Κρητικός έχει το λόγο.
ΠΑΝΑΓΙΩΤΗΣ Ν. ΚΡΗΤΙΚΟΣ: Κύριε Πρόεδρε, χαίρομαι για τη σύμπτωση των απόψεων με τον κύριο Υφυπουργό και για τη διαπίστωση της ανάγκης να υπάρξει νομοθετικό πλαίσιο το οποίο θα καθορίζει όρια, διαδικασίες, προϋποθέσεις και προδιαγραφές για τη διεξαγωγή του έργου των δημοσκοπήσεων, το οποίο έχει μπει στη ζωή μας, έχει μπει στην πολιτική ζωή, στην οικονομική ζωή, στην έρευνα της αγοράς, παντού.
Δεν μπορεί κανείς ούτε να το αρνηθεί ούτε να το περιορίσει. Οφείλει όμως να το ενισχύσει και να το εντάξει μέσα σε νομοθετικό πλαίσιο. Κανείς δεν γνωρίζει τη διαδικασία αυτού του έργου. Έπρεπε να είναι η διαφανέστερη διαδικασία. Και είναι η πιο αδιαφανής. Δεν ξέρει κανείς πώς τίθεται το ερώτημα, ποιος ερωτάται, που κατοικεί, ποιο είναι το επάγγελμά του, αν δίνονται όλα τα ερωτήματα στη δημοσιότητα, αν τα συμπεράσματα τα οποία έχουν προκύψει από το σύνολο του ελέγχου και της έρευνας είναι εκείνα τα οποία διαβάζουμε, ή είναι αποσπάσματα. Όλα αυτά πρέπει να μπουν σε πλαίσια κανόνων μέσα στα οποία θα λειτουργήσει αυτός ο θεσμός.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Αυτό το "δίλεπτο" των φτωχών φοβούμαι ότι θα επιβιώσει και στην εποχή του... ευρώ, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Κάποτε ήσασταν εδώ στην έδρα. Εσείς δεν πρέπει να διαμαρτύρεστε για τον Κανονισμό. Ήσασταν σε αυτή τη θέση.
ΠΑΝΑΓΙΩΤΗΣ Ν. ΚΡΗΤΙΚΟΣ: Με συγχωρείτε, δεν ξέρετε τις απόψεις μου γι' αυτό δεν μπορείτε να μιλάτε.
ΠΡΟΕΔΡΕΥΩΝ (Κωνσταντίνος Γείτονας): Προχωρήστε, θα υπάρχει χρόνος με άνεση να αναπτύξετε την ερώτησή σας.
ΠΑΝΑΓΙΩΤΗΣ Ν. ΚΡΗΤΙΚΟΣ: Ήμουν κατά του περιορισμού του χρόνου των Βουλευτών, των πληβείων. Ήμουν υπέρ του περιορισμού του χρόνου των πατρικίων και αυτό κάποιες ώρες πήρε σάρκα και οστά. Έγινε κάποιος περιορισμός. 
Εν πάση περιπτώσει, σταματώ εδώ γιατί φύγαμε από το αντικείμενο και δεν έχω χρόνο. Δεν ξέρει λοιπόν κανείς με ποιο τρόπο γίνονται αυτές οι δημοσκοπήσεις. Πρέπει να μπουν νομοθετικά πλαίσια. Έχουμε αργήσει. Δεν ξέρω πού δίνουν αναφορά και σε ποιον διεθνή οργανισμό και αν θέλετε καλώς δίνουν αλλά δεν ξέρω κατά πόσο γίνεται ο έλεγχος και πόσο είναι εφικτός για την αξιοπιστία των δημοσκοπήσεων. Για να αποκτήσουν λοιπόν αξιοπιστία και οι δημοσκοπήσεις, που την έχουν ανάγκη αλλά και να προστατευτεί το πολίτευμα το οποίο ενδεχομένως να πλήττεται στην ουσία της λειτουργίας του που είναι η λαϊκή κυριαρχία, πρέπει να μπουν κανόνες.
Έχουμε υποχρέωση να προστατεύσουμε την ανόθευτη, την αβίαστη και την ανεπηρέαστη έκφραση, θα έλεγα, της λαϊκής κυριαρχίας. Πολλές φορές δίνεται η εντύπωση ότι οι δημοσκοπήσεις δεν αποτυπώνουν τάσεις της κοινής γνώμης, διαμορφώνουν κοινή γνώμη, τείνουν να διαμορφώσουν κοινή γνώμη. Για σκεφτείτε, σε προεκλογική ένας Βουλευτής του οποίου το βαλάντιο είναι ισχυρό να εμφανίσει δύο - τρεις δημοσκοπήσεις στο νομό του, οι οποίες θα τον "παρουσιάζουν" προπορευόμενο πού πάει τότε ο υγιής ανταγωνισμός, πού είναι η δεοντολογία και οι κανόνες των ίσων προϋποθέσεων και των ίσων ευκαιριών για τη διεκδίκηση της ψήφου του ελληνικού λαού; Είναι πάρα πολύ σοβαρό το θέμα και οφείλουμε να το κατοχυρώσουμε.
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υφυπουργός έχει το λόγο.
ΤΗΛΕΜΑΧΟΣ ΧΥΤΗΡΗΣ (Υφυπουργός Τύπου και Μέσων Μαζικής Ενημέρωσης): Θέλω να τονίσω, για να μην υπάρξουν και παρεξηγήσεις, ότι υπάρχουν στην Ελλάδα πολλές και σοβαρές εταιρείες δημοσκοπήσεων οι οποίες κάνουν καλά τη δουλειά τους και ταυτόχρονα σέβονται τη δεοντολογία. Υπάρχει πάντως και αυτή η ανάγκη και συμφωνώ με τον κ. Κρητικό. Επίσης θέλω να πω ότι εκτός από τον τρόπο της έρευνας ο οποίος πρέπει να είναι διαφανής, η ταυτότητα που λέμε, ο χρόνος, ο τόπος, το δείγμα, τα οποία πολλές φορές είναι ομιχλώδη με την έννοια ο τόπος μπορεί να είναι η Αθήνα και από την Αθήνα να έχουν πάρει το δείγμα από τη Φιλοθέη και το Ψυχικό μόνο. Υπάρχει και ο τρόπος δημοσιότητος. Και εκεί επίσης πρέπει να δούμε, πώς γίνεται η δημοσιοποίηση της έρευνας.
Πρώτον, το σχόλιο για την έρευνα πρέπει να είναι τελείως ξεχωριστό από την έρευνα. Δεύτερον, η δημοσιοποίηση πολλές φορές βγάζει μόνο ένα στοιχείο, αυτό το οποίο προτιμά ο χρήστης της έρευνας, ο πελάτης της έρευνας και το υπερτονίζει εις βάρος άλλων στοιχείων, τα οποία μπορεί να αποκρύπτονται σε τέτοιο βαθμό και επομένως να επηρεάζεται η κοινή γνώμη με τον έναν ή τον άλλον τρόπο.
Σήμερα στην Ελλάδα δεν επιτρέπεται να δημοσιοποιούνται οι δημοσκοπήσεις πριν από τις εκλογές και πιστεύω το ίδιο πιστεύει και ο κύριος συνάδελφος. Στο νομοσχέδιο το οποίο θα έρθει για τις δημοσκοπήσεις πρέπει να προηγηθεί ένας ευρύς διάλογος και να υπάρξει μια συμφωνία και με τις ίδιες εταιρείες αλλά και με τα κόμματα. Ευχαριστώ.
ΠΑΝΑΓΙΩΤΗΣ Ν. ΚΡΗΤΙΚΟΣ: Κύριε Πρόεδρε...
ΠΡΟΕΔΡΕΥΩΝ (Κωνσταντίνος Γείτονας): Θέλετε να πείτε κάτι, κύριε συνάδελφε;
ΠΑΝΑΓΙΩΤΗΣ Ν. ΚΡΗΤΙΚΟΣ: Είπα ότι δεν διαφωνούμε καθόλου με τον κύριο Υπουργό.
ΠΡΟΕΔΡΕΥΩΝ (Κωνσταντίνος Γείτονας): Αρκεί να το δούμε πριν τις εκλογές το νομοσχέδιο.
Δεύτερη είναι η με αριθμό 2197/274/19.10.2001 ερώτηση και αίτηση κατάθεσης εγγράφων του Βουλευτή της Νέας Δημοκρατίας κ. Ιορδάνη Τζαμτζή προς τον Υπουργό Εθνικής Παιδείας και Θρησκευμάτων, σχετικώς με τους λόγους απόρριψης από την Επιτροπή του Υπουργείου της αίτησης για τη σύσταση Πανεπιστημίου στο Νομό Πέλλας.
Η ερώτηση του κ. Τζαμτζή έχει ως εξής:
"Η ομάδα εργασίας του Υπουργείου Παιδείας, η οποία εξέτασε εκ νέου τα αιτήματα των διαφόρων περιοχών για τη δημιουργία και λειτουργία πανεπιστημιακών σχολών, απέρριψε το αίτημα του Ν. Πέλλας για τη λειτουργία πανεπιστημίου στην Πέλλα.
Η πρόταση για την ίδρυση πανεπιστημίου στην Πέλλα "δεν κρίνεται βιώσιμη και ρεαλιστική" και ως δικαιολογία το Υπουργείο λέει πως υπάρχουν άλλα ΤΕΙ στην Περιφέρεια και ότι η Θεσσαλονίκη είναι πολύ κοντά.
Επειδή η Πέλλα είναι η μόνη παραμεθόρια περιοχή στη Μακεδονία και τη Θράκη, η οποία δεν έχει σχολές, ούτε ΑΕΙ ούτε ΤΕΙ:
Επειδή υπάρχουν ΤΕΙ δίπλα στη Θεσσαλονίκη, δηλαδή στο Κιλκίς, στις Σέρρες και τα Μουδανιά και το θέμα της απόσπασης δεν είναι επαρκής δικαιολογία:
Επειδή η Πέλλα είναι ένας μεγάλος και παραγωγικός νομός, ο οποίος δικαιούται σχολές ΤΕΙ και ΑΕΙ:
Ερωτάσθε, κύριε Υπουργέ: 
Α) Ποιοι οι λόγοι της απόρριψης του Πανεπιστημίου Πέλλας; Γιατί αποκλείστηκαν οι σχολές ΑΕΙ και ΤΕΙ;
Β) Ενώ η προηγούμενη ηγεσία του Υπουργείου Παιδείας έκρινε θετικά τη σύσταση πανεπιστημίου, τι άλλαξε και σήμερα η εισήγηση της Επιτροπής και του Υπουργείου είναι αρνητική;
Γ) Γιατί η Πέλλα "δεν κρίνεται βιώσιμη" και τι σημαίνει "μη ρεαλιστική" η λειτουργία πανεπιστημίου στην Πέλλα; Γιατί αποκλείετε την Πέλλα από τη σύσταση σχολών ΑΕΙ και ΤΕΙ; 
Σας παρακαλώ να μου καταθέσετε τα πρακτικά της αρμόδιας επιτροπής".
Ο Υπουργός Εθνικής Παιδείας και Θρησκευμάτων έχει το λόγο.
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Κύριε Τζαμτζή, προστίθεσθε στη μακρά σειρά των συναδέλφων σας, του κ. Πασχαλίδη, του κ. Βοσινάκη, του νομάρχη κ. Καραμάνη, του δημάρχου κ. Σόντρα, που επίμονα και σταθερά προασπίζουν μία αντίληψη για την ίδρυση ανωτάτων ιδρυμάτων στο Νομό Πέλλας. Απαντώ και πάλι με τον ίδιο σταθερό, επίμονο και υπεύθυνο τρόπο με τον οποίο έχουμε απαντήσει σε όλα τα αιτήματα, περίπου τριακόσια, τα οποία έχουν κατατεθεί στο Υπουργείο Παιδείας από πολλές χώρες της χώρας για την ίδρυση είτε πανεπιστημίων είτε ΤΕΙ είτε τμημάτων τους. 
Η Επιτροπή Εθνικού Χωροταξικού Σχεδιασμού, της οποίας θα καταθέσω την εισήγηση που είναι γνωστή, έχει αναλάβει έναν εισηγητικό συμβουλευτικό ρόλο προς το Υπουργείο Παιδείας ως προς τα κριτήρια που πρέπει να διέπουν συνολικά την ίδρυση νέων πανεπιστημίων ή νέου ΤΕΙ και τα κριτήρια ως προς την κατεύθυνση που πρέπει να αναπτύσσονται τυχόν νέα ιδρύματα. Η εργασία αυτής της επιτροπής είναι συμβουλευτική και επιστημονική. Το πρώτο της σκέλος είναι αυτό που μας κατετέθη τέλη Σεπτεμβρίου.
Το δεύτερο σκέλος είναι οι κατευθύνσεις που πρέπει να καλύπτουν τα τυχόν ιδρυθεισόμενα τμήματα σχολών, πανεπιστημίων ή ΤΕΙ. Θα μας παραδοθεί το Δεκέμβριο. Αμέσως μετά, όπως έχουμε συζητήσει με τους πρυτάνεις και τους προέδρους των ΤΕΙ, κάθε ίδρυμα θα κληθεί να παρουσιάσει το δικό του επιχειρησιακό σχέδιο ανάπτυξης. Με βάση αυτήν τη συνολική ωρίμανση, θα προχωρήσουμε στις τελικές μας αποφάσεις, έχοντας υπόψη μας όλες τις παραμέτρους που συνθέτουν την εθνική αναγκαιότητα για την ίδρυση νέων πανεπιστημίων ή νέων ΤΕΙ ή για τη διάρθρωση των υπαρχόντων, σύμφωνα με την αρχή της διπολικότητας, ότι δηλαδή σε κάθε περιφέρεια πρέπει να υπάρχει ισορροπία ανάμεσα στον πανεπιστημιακό και στον τεχνολογικό τομέα.
Δεν μπορεί να θεωρηθεί ότι μια εισήγηση-πλαίσιο, που άλλωστε έχουμε στα χέρια μας μόνο το πρώτο του μέρος -περιμένουμε το δεύτερο μέρος και τα επιχειρησιακά προγράμματα των ιδρυμάτων- αποτελεί τη θέση της Κυβέρνησης και απόφαση του Υπουργείου, όπως λέτε, πράγμα που δεν είναι καθόλου ακριβές.
ΠΡΟΕΔΡΕΥΩΝ (Κωνσταντίνος Γείτονας): Ο κ. Τζαμτζής έχει το λόγο.
ΙΟΡΔΑΝΗΣ ΤΖΑΜΤΖΗΣ: Κύριε Πρόεδρε, είχα επισημάνει το θέμα των πανεπιστημιακών σχολών στην Πέλλα από πέρσι. Βέβαια η απάντησή σας και τότε ήταν γενικόλογη και ουσιαστικά δεν έλεγε τίποτα για το πρόβλημα το οποίο υπήρχε.
Αυτό το οποίο θέλω να σας πω είναι ότι ειλικρινά να είσθε σίγουρος ότι θα χαρώ περισσότερο απ' όλους να υπάρξει η απόφαση από το Υπουργείο Παιδείας και να γίνουν οι πανεπιστημιακές σχολές. Και πρέπει να γίνουν, κύριε Υπουργέ, διότι δεν βρίσκετε αυτά τα οποία σας προσφέρει η πόλη της Έδεσσας, αυτά που σας προσφέρονται για να λειτουργήσουν οι πανεπιστημιακές σχολές.
Σας προσφέρει αυτήν τη στιγμή η πόλη της Έδεσσας έτοιμο κτίριο δυόμισι χιλιάδων τετραγωνικών μέτρων. Σας προσφέρει εξασφαλισμένη πίστωση 100 εκατομμυρίων δραχμών για τον ίδιο σκοπό. Σας προσφέρει επιπλέον την ομόφωνη απόφαση-πρόταση της συγκλήτου του πανεπιστημίου της Μακεδονίας, η οποία λέει ξεκάθαρα ναι, στη δημιουργία πανεπιστημίου στην Πέλλα. Όλα αυτά θα πρέπει να τα λάβετε πολύ σοβαρά υπόψη σας.
Κύριε Υπουργέ, για να πούμε πλέον τα πράγματα με το όνομά τους και να ξεκαθαρίσουμε ορισμένα θέματα, εγώ πιστεύω ακράδαντα ότι είναι θέμα καθαρά πολιτικής βούλησης του Υπουργείου Παιδείας. Εάν θέλετε πραγματικά, έχετε όλες τις δυνατότητες, έχετε όλες τις προϋποθέσεις πάνω απ' όλα να γίνουν τα πανεπιστήμια στην Έδεσσα. Αυτό είναι που ζητά ο κόσμος της Πέλλας, αυτό είναι που ζητάμε και θα πρέπει να προχωρήσετε και να το κάνετε. Όλα τα υπόλοιπα θα πρέπει πραγματικά να μη λέγονται και δεν νομίζω ότι θα είναι σωστό από την πλευρά του Υπουργείου να έχουμε οποιαδήποτε άλλη εξέλιξη. 
Αυτό το οποίο σας ζητώ εγώ, επειδή εσείς είσαστε αυτός ο οποίος θα πάρει την απόφαση, είναι να προχωρήσετε και να δημιουργήσετε το πανεπιστήμιο στην Έδεσσα.
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο για να δευτερολογήσει.
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Θέλω να καταστήσω σαφές ότι η Κυβέρνηση θα λάβει τις τελικές της αποφάσεις με βάση κριτήρια και αρχές τα οποία θα επιτρέψουν τη δημιουργία ανωτάτων ιδρυμάτων που θα προσφέρουν στα Ελληνόπουλα πτυχία με κύρος, αξία και βάθος, που δεν θα συμβάλουν στην καλλιέργεια ειδικοτήτων και κατευθύνσεων οι οποίες δεν συνδέονται με προοπτική και μέλλον. Διότι πάγια θέση της Κυβέρνησης, αλλά νομίζω το συμπέρασμα όλων των επιστημόνων και κατ' ουσίαν και της κοινής λογικής είναι ότι τα πανεπιστήμια και τα ΤΕΙ δεν ιδρύονται με βάση μια οποιαδήποτε τοπική σκοπιμότητα, δεν είναι ένα τυπικό αναπτυξιακό έργο. Είναι οργανισμοί οι οποίοι πρέπει να παρέχουν απόλυτα υψηλές ποιοτικές υπηρεσίες σπουδών, έτσι ώστε να μπορούν να τεκμηριώνουν σε εθνικό επίπεδο και μέσα στον ευρωπαϊκό ανταγωνισμό την υπόστασή τους.
Επομένως μέσα σε αυτό το τοπίο επιλέξαμε μια διαδικασία, κύριε Τζαμτζή. Όταν το κόμμα σας επίμονα μιλάει για ένα εθνικό διάλογο για την παιδεία, πρέπει να σεβαστεί αυτές ακριβώς τις παραμέτρους οι οποίες εισάγουν ένα σύνολο κατευθύνσεων, ένα σύνολο δράσεων, ένα σύνολο προϋποθέσεων με προεξάρχοντα ρόλο το ρόλο των ίδιων των πανεπιστημίων με τα επιχειρησιακά τους προγράμματα, ώστε να οδηγηθούμε σε σωστές εθνικές επιλογές.
Κατά τούτο οποιαδήποτε έως τότε εικασία, ανακοίνωση ή παρερμηνεία, οποιασδήποτε επιθυμητής ή μη εξέλιξης δεν εδράζεται σε κανένα στοιχείο γι' αυτό και δεν είναι σωστό τις εισηγήσεις της επιτροπής χωροταξικού σχεδιασμού να τις αναγορεύουμε, όπως κάνετε, σε αποφάσεις και γύρω απ' αυτό να δημιουργούνται ψευδείς εντυπώσεις. 
Καταθέτω απλώς το κείμενο αρχών της επιτροπής μια και ζητήσατε τα σχετικά κείμενα. 
(Στο σημείο αυτό ο Υπουργός Εθνικής Παιδείας και Θρησκευμάτων κ. Πέτρος Ευθυμίου, καταθέτει για τα Πρακτικά το προαναφερθέν κείμενο το οποίο βρίσκεται στο Τμήμα Γραμματείας της Διεύθυνσης Στενογραφίας και Πρακτικών της Βουλής)
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, ολοκληρώθηκε η συζήτηση των αναφορών και ερωτήσεων.

ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, εισερχόμαστε στην ημερήσια διάταξη της
ΝΟΜΟΘΕΤΙΚΗΣ ΕΡΓΑΣΙΑΣ
Θα γίνει προεκφώνηση των νομοσχεδίων, που είναι γραμμένα στην ημερήσια διάταξη.
Υπουργείου Οικονομικών.
Ψήφιση στο σύνολο του σχεδίου νόμου "Αιγιαλός, παραλία και άλλες διατάξεις". 
Κύριε Υπουργέ, έχετε κάτι νομοτεχνικές βελτιώσεις. Έχουν διανεμηθεί στα κόμματα;
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Δυστυχώς δεν έχουν διανεμηθεί, γιατί τώρα αρχίζει η συνεδρίαση..
ΙΩΑΝΝΗΣ ΒΑΡΒΙΤΣΙΩΤΗΣ: Δεν μπορούν να γίνουν δεκτές, κύριε Πρόεδρε...
ΠΡΟΕΔΡΕΥΩΝ (Κωνσταντίνος Γείτονας): Καλά, κύριε Βαρβιτσιώτη. Παρακαλώ, θα γίνει συνεννόηση. Να τις διαβάσει όμως πρώτα.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Τις διαβάζω μία μία. 
ΠΡΟΕΔΡΕΥΩΝ (Κωνσταντίνος Γείτονας): Να τις διαβάσει, κύριε Βαρβιτσιώτη.
ΙΩΑΝΝΗΣ ΒΑΡΒΙΤΣΙΩΤΗΣ: Εγώ, κύριε Πρόεδρε, είμαι οπτικός τύπος και όχι ακουστικός!
ΠΡΟΕΔΡΕΥΩΝ (Κωνσταντίνος Γείτονας): Ο εισηγητής του κόμματός σας, ο κ. Παπαγεωργόπουλος έχει πάρει το κείμενο. 
ΙΩΑΝΝΗΣ ΒΑΡΒΙΤΣΙΩΤΗΣ: Εγώ δεν την έχω πάρει.
ΠΡΟΕΔΡΕΥΩΝ (Κωνσταντίνος Γείτονας): Ο εισηγητής του κόμματός σας το έχει πάρει. Μη βιάζεστε!
ΙΩΑΝΝΗΣ ΒΑΡΒΙΤΣΙΩΤΗΣ: Σε όλη τη Βουλή να διανεμηθούν.
ΠΡΟΕΔΡΕΥΩΝ (Κωνσταντίνος Γείτονας): Ναι, μάλιστα. 
ΙΩΑΝΝΗΣ ΒΑΡΒΙΤΣΙΩΤΗΣ: Δηλαδή θα γίνεται διάλογος μεταξύ Υπουργού και εισηγητών; 
ΠΡΟΕΔΡΕΥΩΝ (Κωνσταντίνος Γείτονας): Όχι, κύριε συνάδελφε.
ΙΩΑΝΝΗΣ ΒΑΡΒΙΤΣΙΩΤΗΣ: Γιατί αν είναι έτσι, να αποχωρήσουμε από την Αίθουσα.
ΠΡΟΕΔΡΕΥΩΝ (Κωνσταντίνος Γείτονας): Όχι, κύριε Βαρβιτσιώτη μου. Δεν ήταν αυτή η πρόθεση ούτε του Υπουργού ούτε του Προεδρείου. Σας παρακαλώ!
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε συνάδελφε, τώρα εκφωνήθηκε το νομοσχέδιο, τώρα κατατίθενται κατά την...
ΠΡΟΕΔΡΕΥΩΝ (Κωνσταντίνος Γείτονας): Συνεχίστε, κύριε Υπουργέ. Διαβάστε τις.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Είναι κακόβουλη η στάση σας. Τι να πω; 
ΠΡΟΕΔΡΕΥΩΝ (Κωνσταντίνος Γείτονας): Συνεχίστε, κύριε Υπουργέ, χωρίς χαρακτηρισμούς.
ΙΩΑΝΝΗΣ ΒΑΡΒΙΤΣΙΩΤΗΣ: Ε, όχι, κύριε Πρόεδρε! 
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ. Μα γι' αυτό είπα...
ΙΩΑΝΝΗΣ ΒΑΡΒΙΤΣΙΩΤΗΣ: Δεν είναι δυνατόν...
ΠΡΟΕΔΡΕΥΩΝ (Κωνσταντίνος Γείτονας): Εντάξει, κύριε Βαρβιτσιώτη!
Κύριε Υπουργέ, σας παρακαλώ!
ΙΩΑΝΝΗΣ ΒΑΡΒΙΤΣΙΩΤΗΣ: Να ανακαλέσει! 
ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, παρακαλώ να ανακαλέσετε. Σε αυτό το θέμα δεν υπάρχει καμία πρόθεση ούτε λόγος να δημιουργήσουμε ένταση. Μη δημιουργούμε ένταση. 
ΙΩΑΝΝΗΣ ΒΑΡΒΙΤΣΙΩΤΗΣ: Στον κύριο Υπουργό να τα πείτε, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Μα, στον κύριο Υπουργό απευθύνομαι. Καθίστε όμως και εσείς στη θέση σας, αφού είναι ο εισηγητής σας εδώ.
Λοιπόν εντάξει...
ΙΩΑΝΝΗΣ ΒΑΡΒΙΤΣΙΩΤΗΣ: Να ανακαλέσει ο Υπουργός!
ΠΡΟΕΔΡΕΥΩΝ (Κωνσταντίνος Γείτονας): Τη λέξη "κακόβουλη" το είπαμε.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Θα ανακαλέσω. 
ΠΡΟΕΔΡΕΥΩΝ (Κωνσταντίνος Γείτονας): Να διαγραφεί η λέξη. 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Να διαγραφεί.
ΠΡΟΕΔΡΕΥΩΝ (Κωνσταντίνος Γείτονας): Θα διαγραφεί.
Κύριε Βαρβιτσιώτη ήρθατε με πολλή όρεξη!
ΙΩΑΝΝΗΣ ΒΑΡΒΙΤΣΙΩΤΗΣ: Υπερασπίζομαι το δίκιο μου, κύριε Πρόεδρε!
ΠΡΟΕΔΡΕΥΩΝ (Κωνσταντίνος Γείτονας): Ναι, εντάξει!
Προχωρήστε, κύριε Υπουργέ.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Άρθρο 5 παράγραφος 1 εδάφιο πρώτο: Μετά τη λέξη "δυνατότητας" διαγράφεται η λέξη "ως" και τίθεται η λέξη "της".
Άρθρο 7 παράγραφος 7: Στο τέλος της παραγράφου μετά τη φράση "του Υπουργείου Αιγαίου" τίθεται κόμμα και προστίθεται η φράση "εφόσον πρόκειται για περιοχές στις αρμοδιότητές του". Δηλαδή στις αρμοδιότητες του Υπουργείου Αιγαίου.
Άρθρο 10 παράγραφος 1 στην αρχή: Μετά τη φράση "σε περίπτωση που" διαγράφεται το άρθρο "η".
Άρθρο 12 παράγραφος 4 εδάφιο 1: Μετά τη φράση "δεν εκτελούνται νόμιμα" διαγράφεται το κόμμα και τίθεται κόμμα μετά τη φράση "τα σχετικά έργα". Δηλαδή μετατίθεται το κόμμα κατά δύο λέξεις.
Άρθρο 15 παράγραφος 3: Στη φράση "απρόσκοπτη πρόσβαση των πολιτών στην παραλία" διαγράφονται οι λέξεις "στην παραλία" και στη θέση τους τίθεται η φράση "στους χώρους αυτούς". Γιατί δεν πρόκειται μόνο για παραλία, πρόκειται και για αιγιαλό και για τα υπόλοιπα που αναφέραμε.
Άρθρο 21 παράγραφος 3 περίπτωση ι: Μετά τη λέξη "στη" διαγράφονται οι λέξεις "γραμματεία στήριξης" και στη θέση τους τίθεται "διεύθυνση".
ΠΡΟΕΔΡΕΥΩΝ (Κωνσταντίνος Γείτονας): Κύριε Παπαγεωργόπουλε, έχετε το λόγο.
ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Κύριε Πρόεδρε, από τις έξι νομοτεχνικές παρατηρήσεις στις πέντε συμφωνούμε. Νομίζω, κύριε Υπουργέ, ότι στο άρθρο 15 παράγραφος 3 η αντικατάσταση της φράσης: "απρόσκοπτη πρόσβαση των πολιτών στην παραλία" με τη φράση "στους χώρους αυτούς" ίσως τα κάνει χειρότερα τα πράγματα. Θα πρότεινα να ερανιστούμε τις φράσεις του άρθρου 1 των παραγράφων 1 και 2 και να βάλουμε "στις ζώνες αυτές". Εκεί τις λέει ζώνες.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Το δέχομαι.
ΠΡΟΕΔΡΕΥΩΝ (Κωνσταντίνος Γείτονας): Το δέχεται ο κύριος Υπουργός. Υπάρχει αντίρρηση από αλλού;
ΦΩΤΗΣ ΚΟΥΒΕΛΗΣ: Κύριε Πρόεδρε, το λόγο παρακαλώ. 
ΠΡΟΕΔΡΕΥΩΝ (Κωνσταντίνος Γείτονας): Ορίστε, κύριε Κουβέλη, έχετε το λόγο.
ΦΩΤΗΣ ΚΟΥΒΕΛΗΣ: Κύριε Πρόεδρε, εγώ θα επιμείνω να μείνει η διατύπωση, όπως αρχικά την έχει εισηγηθεί ο κ. Φωτιάδης. Το "ζώνες", κύριε Παπαγεωργόπουλε, εγκυμονεί κινδύνους περιορισμού της εκτάσεως με τη διαμόρφωση συγκεκριμένων ζωνών. Είναι έννοια μικροτέρα της έννοιας που χρησιμοποίησε ο κύριος Υπουργός.
ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Τότε να προστεθεί "αιγιαλός και παραλία".
ΦΩΤΗΣ ΚΟΥΒΕΛΗΣ: Προσθέστε αν θέλετε αυτό, αλλά μην επιμείνετε στη διατύπωση "ζώνες", διότι αυτό περιορίζει την έννοια. Είναι καλύτερη η αρχική σας ορολογία, κύριε Υπουργέ.
ΙΩΑΝΝΗΣ ΒΑΡΒΙΤΣΙΩΤΗΣ: Κύριε Πρόεδρε, το λόγο παρακαλώ.
ΠΡΟΕΔΡΕΥΩΝ (Κωνσταντίνος Γείτονας): Ορίστε, κύριε Βαρβιτσιώτη, έχετε το λόγο.
ΙΩΑΝΝΗΣ ΒΑΡΒΙΤΣΙΩΤΗΣ: Κύριε Πρόεδρε, η διαγραφή ενός άρθρου ή η μεταφορά ενός στίγματος μπορεί να αλλοιώνει την έννοια. Κατά συνέπεια αν δεν διανεμηθεί το κείμενο δεν μπορεί και δεν πρέπει η Βουλή να συναινέσει. Ας αναβληθεί η ψήφιση του συνόλου για πέντε λεπτά, να διανεμηθεί το κείμενο και αν δεν υπάρχει αντίρρηση να ψηφιστεί.
ΠΡΟΕΔΡΕΥΩΝ (Κωνσταντίνος Γείτονας): Έχει διανεμηθεί το σύνολο του νομοσχεδίου, κύριε Βαρβιτσιώτη.
ΙΩΑΝΝΗΣ ΒΑΡΒΙΤΣΙΩΤΗΣ: Το σύνολο έχει διανεμηθεί άνευ των τροποποιήσεων του κυρίου Υπουργού. 
ΠΡΟΕΔΡΕΥΩΝ (Κωνσταντίνος Γείτονας): Κύριε Βαρβιτσιώτη, ακολουθούμε...
ΙΩΑΝΝΗΣ ΒΑΡΒΙΤΣΙΩΤΗΣ: Μην ακούτε την υπηρεσία τι σας λέει.
ΠΡΟΕΔΡΕΥΩΝ (Κωνσταντίνος Γείτονας): Δεν ακούω, ούτε παρεμβαίνει καμία υπηρεσία. Νομίζω ότι μπορώ να διευθύνω τις εργασίες, τουλάχιστον με την εμπειρία μου. Είναι πάγια η τακτική. Είναι νομοτεχνικές οι βελτιώσεις. Το βλέπουμε και εμείς, έχει διανεμηθεί το κείμενο...
ΙΩΑΝΝΗΣ ΒΑΡΒΙΤΣΙΩΤΗΣ: Όχι το κείμενο των διορθώσεων, δεν έχει διανεμηθεί.
ΠΡΟΕΔΡΕΥΩΝ (Κωνσταντίνος Γείτονας): Τις είδαν οι εισηγητές. Σας παρακαλώ, να διευκολύνουμε την προώθηση του νομοθετικού έργου. Δεν υπάρχει κανένας λόγος για διαφωνία, κύριε Βαρβιτσιώτη. Να δούμε την τελική διατύπωση. Ποια προτιμάτε; 
Κύριε Παπαγεωργόπουλε, έγινε μια παρατήρηση στην πρότασή σας, από τον κ. Κουβέλη.
ΙΩΑΝΝΗΣ ΒΑΡΒΙΤΣΙΩΤΗΣ: Κύριε Πρόεδρε, να διανεμηθούν οι τροποποιήσεις τις οποίες ανέπτυξε τώρα ο κύριος Υφυπουργός. 
ΠΡΟΕΔΡΕΥΩΝ (Κωνσταντίνος Γείτονας): Καλώς, κύριε Βαρβιτσιώτη.
Κύριε Παπαγεωργόπουλε, έκανε μια παρατήρηση ο κ. Κουβέλης...
ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Η λέξη "ζώνες" που προτείνω να ερανιστούν από το άρθρο 1 παράγραφος 1 και 2, δεν είναι εννοιολογική αναφορά. Είναι συγκεκριμένη τεχνική ρύθμιση και επομένως δεν υπάρχει λόγος να παίξουμε στον κόσμο των εννοιών. Διαφορετικά να μπει "αιγιαλός και παραλία" και είναι το ίδιο, ταυτόσημο. Ό,τι πείτε, δεν έχω αντίρρηση.
ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, πώς θα το διατυπώσετε τελικά; Ακούγονται δύο απόψεις, για να γίνει η καλύτερη δυνατή νομοτεχνική βελτίωση. 
ΒΑΣΙΛΗΣ ΚΕΔΙΚΟΓΛΟΥ: Το "ζώνες". Το "αιγιαλός και παραλία" απέχει πολύ.
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, μια στιγμή, κύριε Κεδίκογλου. Μπορούμε να προχωρήσουμε έτσι; Έχουμε διαφορετικές εκτιμήσεις για μια λέξη, προκειμένου να είναι πιο σωστά νομοτεχνικά διατυπωμένο το κείμενο. 
ΒΑΣΙΛΗΣ ΚΕΔΙΚΟΓΛΟΥ: Ό,τι ψήφισε η Βουλή. 
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ.
Κύριε Υπουργέ, έχετε το λόγο.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, επειδή μεγιστοποιούμε ένα θέμα εντελώς τυπικό, μένουμε στην "παραλία" και προστίθεται και "αιγιαλός" και τελειώνει, ούτε ζώνες...
ΠΡΟΕΔΡΕΥΩΝ (Κωνσταντίνος Γείτονας): Νομίζω ότι αυτό καλύπτει όλους.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Και τις δύο πλευρές. 
ΠΡΟΕΔΡΕΥΩΝ (Κωνσταντίνος Γείτονας): Εντάξει, κύριε Υπουργέ.
ΙΩΑΝΝΗΣ ΒΑΡΒΙΤΣΙΩΤΗΣ: Με τη δική μου διαφωνία.
ΠΡΟΕΔΡΕΥΩΝ (Κωνσταντίνος Γείτονας): Ερωτάται το Σώμα: Γίνεται δεκτό το νομοσχέδιο και στο σύνολο, ως διενεμήθη με τις φραστικές και νομοτεχνικές διορθώσεις του κυρίου Υπουργού;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Κατά πλειοψηφία.
ΛΙΑΝΑ ΚΑΝΕΛΗ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Γείτονας): Το νομοσχέδιο έγινε δεκτό κατά πλειοψηφία και στο σύνολο, ως διενεμήθη, με τις φραστικές και νομοτεχνικές διορθώσεις του κυρίου Υπουργού.
Συνεπώς το νομοσχέδιο του Υπουργείου Οικονομικών "Αιγιαλός, παραλία και άλλες διατάξεις", έγινε δεκτό κατά πλειοψηφία, σε μόνη συζήτηση, επί της αρχής, των άρθρων και του συνόλου και έχει ως εξής:
(Το κείμενο του ψηφισθέντος νομοσχεδίου υπάρχει στο τεύχος των Πρακτικών της Βουλής)
ΠΡΟΕΔΡΕΥΩΝ (Κωνσταντίνος Γείτονας): Παρακαλώ το Σώμα να εξουσιοδοτήσει το Προεδρείο για την υπ' ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Γείτονας): Παρεσχέθη η ζητηθείσα εξουσιοδότηση.
Του ιδίου Υπουργείου.
Ψήφιση στο σύνολο του σχεδίου νόμου "Αιθυλική αλκοόλη και αλκοολούχα προϊόντα".
Κύριε Υπουργέ, έχετε κάποιες νομοτεχνικές βελτιώσεις;
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Στο άρθρο 3, στην παράγραφο 4, στον πέμπτο στίχο, μετά τη φράση "αιθυλικής αλκοόλης", και πριν τη λέξη "ούτε", προστίθεται η φράση "όπως αυτή ορίζεται στην παράγραφο 1".
Άρθρο 7, στην παράγραφο Ε' 3, στον έκτο στίχο, μετά τη λέξη "συναρτάται" αντικαθίσταται η λέξη "από" με τη λέξη "με". 
Άρθρο 9, παράγραφος 3, περίπτωση ζ', στο δέκατο στίχο, οι λέξεις "κάτω των 1.000 λίτρων" αντικαθίστανται από τις λέξεις "μέχρι και 1.000 λίτρα". 
ΠΡΟΕΔΡΕΥΩΝ (Κωνσταντίνος Γείτονας): Υπάρχει κανένα πρόβλημα; Είναι νομοτεχνικές οι βελτιώσεις.
ΙΩΑΝΝΗΣ ΒΑΡΒΙΤΣΙΩΤΗΣ: Κύριε Πρόεδρε, το λόγο.
ΠΡΟΕΔΡΕΥΩΝ (Κωνσταντίνος Γείτονας): Ορίστε, κύριε Βαρβιτσιώτη.
ΙΩΑΝΝΗΣ ΒΑΡΒΙΤΣΙΩΤΗΣ: Κύριε Πρόεδρε, νομίζω ότι εμπαιζόμεθα όλοι στην Αίθουσα αυτή, όταν μας λέτε ότι η λέξη "από" αλλάζει στη λέξη "με" και είναι νομοθετική διατύπωση. Για το όνομα του Θεού! Άλλο η λέξη "από" και άλλο σημαίνει η λέξη "με".
Κατά συνέπεια επιμένω ότι πρέπει να διανεμηθούν πριν από την ψήφιση στο σύνολο οι τροποποιήσεις αυτές, τις οποίες ο κύριος Υπουργός θεωρεί φραστικές. Εγώ προσωπικά έχω αμφιβολίες αν είναι φραστικές ή ουσιαστικές. Είναι δυνατόν να συνεχίσουμε έτσι να νομοθετούμε; 
ΠΡΟΕΔΡΕΥΩΝ (Κωνσταντίνος Γείτονας): Κύριε Βαρβιτσιώτη...
ΙΩΑΝΝΗΣ ΒΑΡΒΙΤΣΙΩΤΗΣ: Έλεος πια!
ΒΑΣΙΛΗΣ ΚΕΔΙΚΟΓΛΟΥ: Το "από" σημαίνει καταγωγή. Το "με" είναι συνδετικό.
ΠΡΟΕΔΡΕΥΩΝ (Κωνσταντίνος Γείτονας): Μα, γι' αυτό προτείνει ο Υπουργός νομοτεχνική βελτίωση. Αυτό είναι το θέμα...
ΒΑΣΙΛΗΣ ΚΕΔΙΚΟΓΛΟΥ: Δεν είναι νομοτεχνική. Αλλάζουν οι έννοιες. 
ΠΡΟΕΔΡΕΥΩΝ (Κωνσταντίνος Γείτονας): Δεν τις έχετε διανείμει, κύριε Υπουργέ τις βελτιώσεις;
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Τις έχουμε διανείμει στους εισηγητές και στους Κοινοβουλευτικούς Εκπροσώπους.
ΠΡΟΕΔΡΕΥΩΝ (Κωνσταντίνος Γείτονας): Τις έχουν οι ...
ΙΩΑΝΝΗΣ ΒΑΡΒΙΤΣΙΩΤΗΣ: Ποιος τις έχει;
ΠΡΟΕΔΡΕΥΩΝ (Κωνσταντίνος Γείτονας): Οι εισηγητές και οι Κοινοβουλευτικοί Εκπρόσωποι. 
ΙΩΑΝΝΗΣ ΒΑΡΒΙΤΣΙΩΤΗΣ: Εμείς τι είμαστε εδώ; Όλη η Βουλή αποφασίζει.
ΠΡΟΕΔΡΕΥΩΝ (Κωνσταντίνος Γείτονας): Πρόκειται για τρεις. Στην πρώτη, κύριε Βαρβιτσιώτη, προστίθεται η φράση "όπως αυτό ορίζεται στην παράγραφο 1". Δεν είναι αυτό νομοτεχνική βελτίωση; 
ΙΩΑΝΝΗΣ ΒΑΡΒΙΤΣΙΩΤΗΣ: Το "από" είναι ίσο με το "με"; 
ΠΡΟΕΔΡΕΥΩΝ (Κωνσταντίνος Γείτονας): Όχι, είναι νομοτεχνική βελτίωση.
ΙΩΑΝΝΗΣ ΒΑΡΒΙΤΣΙΩΤΗΣ: Να τη δούμε.
ΠΡΟΕΔΡΕΥΩΝ (Κωνσταντίνος Γείτονας): Είναι οι λέξεις "μέχρι και 1.000 λίτρα". Νομίζω ότι αυτό είναι βελτίωση. Μπορείτε να διαβάσετε ολόκληρο το κείμενο της φράσης στην παράγραφο Ε' 3, στον έκτο στίχο για να δούμε πώς αλλάζει η διάταξη; Να δούμε όλο το κείμενο, να το διαβάσετε, οπότε είναι σαν να διανεμήθηκε. 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Πού είναι;
ΠΡΟΕΔΡΕΥΩΝ (Κωνσταντίνος Γείτονας): Στην παράγραφο Ε' 3 στον έκτο στίχο μετά τη λέξη "συναρτάται" στο άρθρο 7 σελίδα13.
(Θόρυβος στην Αίθουσα)
Παρακαλώ, κύριοι συνάδελφοι, προσέξτε να ακούσουμε όλοι τη διάταξη για να δούμε τι αλλάζει με την αλλαγή της λέξης.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): "Η χρονική διάρκεια αυτής δεν μπορεί να υπερβεί για κάθε παραγωγό τα οκτώ εικοσιτετράωρα συνεχή ή χωρισμένα κατά ανώτατο όριο και συναρτάται από την ποσότητα..." γίνεται "... με την ποσότητα...". 
ΠΡΟΕΔΡΕΥΩΝ (Κωνσταντίνος Γείτονας): Δε νομίζω ότι υπάρχει κανένα πρόβλημα έτσι όπως το ακούω. Δεν ξέρω, να ακούσω και σας, είστε οι περισσότεροι νομικοί. Νομίζω όμως ότι δεν υπάρχει κανένα πρόβλημα.
ΒΑΣΙΛΗΣ ΚΕΔΙΚΟΓΛΟΥ: Πράγματι δεν υπάρχει, ήταν συντακτικό λάθος. 
ΠΡΟΕΔΡΕΥΩΝ (Κωνσταντίνος Γείτονας): Ερωτάται το Σώμα: Γίνεται δεκτό το νομοσχέδιο του Υπουργείου Οικονομικών "Εθνική αλκοόλη και αλκοολούχα προϊόντα" ως διενεμήθη και με τις φραστικές και νομοτεχνικές διορθώσεις του κυρίου Υπουργού;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΓΕΩΡΓΙΟΣ ΚΑΡΑΤΖΑΦΕΡΗΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Γείτονας): Το νομοσχέδιο έγινε δεκτό κατά πλειοψηφία και στο σύνολο, με τις φραστικές και νομοτεχνικές παρατηρήσεις του κυρίου Υπουργού. 
Συνεπώς το νομοσχέδιο του Υπουργείου Οικονομικών "Αιθυλική αλκοόλη και αλκοολούχα προϊόντα" έγινε δεκτό κατά πλειοψηφία, σε μόνη συζήτηση, επί της αρχής, των άρθρων και του συνόλου και έχει ως εξής:
(Το κείμενο του ψηφισθέντος νομοσχεδίου υπάρχει στο τεύχος των Πρακτικών της Βουλής)
ΠΡΟΕΔΡΕΥΩΝ (Κωνσταντίνος Γείτονας): Παρακαλώ το Σώμα να εξουσιοδοτήσει το Προεδρείο για την υπ΄ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου. 
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Γείτονας): Συνεπώς παρεσχέθη η ζητηθείσα εξουσιοδότηση.
Υπουργείου Εξωτερικών.
Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση των Αποφάσεων των Αντιπροσώπων των Κυβερνήσεων των Κρατών-Μελών συνερχομένων στο πλαίσιο του Συμβουλίου της Ευρωπαϊκής Ένωσης σχετικά με την προστασία των πολιτών της Ευρωπαϊκής Ένωσης εκ μέρους των διπλωματικών και προξενικών αντιπροσωπειών και περί θεσπίσεως του προσωπικού ταξιδιωτικού εγγράφου". Είχε ψηφιστεί στη Διαρκή Επιτροπή κατά πλειοψηφία απ' όλα τα κόμματα εκτός του Κομμουνιστικού Κόμματος. 
Θέλετε το λόγο, κύριε Σκυλλάκο; 
ΑΝΤΩΝΗΣ ΣΚΥΛΛΑΚΟΣ: Ναι, κύριε Πρόεδρε.
ΙΩΑΝΝΗΣ ΒΑΡΒΙΤΣΙΩΤΗΣ: Και εγώ θέλω το λόγο, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Ναι, κύριε Βαρβιτσιώτη, θα σας τον δώσω εφόσον έχετε αντίρρηση. 
ΑΝΤΩΝΗΣ ΣΚΥΛΛΑΚΟΣ: Η κα Κανέλλη θα μιλήσει εκ μέρους του Κ.Κ.Ε.
ΠΡΟΕΔΡΕΥΩΝ (Κωνσταντίνος Γείτονας): Ορίστε, κυρία Κανέλλη, έχετε το λόγο.
ΛΙΑΝΑ ΚΑΝΕΛΛΗ: Δυο κουβέντες μόνο θα ήθελα να πω. Τις θέσεις τις εξέφρασα. Ο κ. Γιαννίτσης μας απάντησε σε κάποια ζητήματα. Κύριε Πρόεδρε, αν και θα παρακαλούσα πάρα πολύ τον κύριο Υπουργό αν θα ήθελε να απαντήσει αυτή η πρόσφατη παρουσίαση μιας πρότασης -και δεν θέλω να σας δεσμεύσω ως προς την πρόταση- περί μιας δεύτερης επίσημης ενδεχομένως γλώσσας, παραπέμπει σε μια εποχή όπου για λόγους οικονομίας το ευκολότερο να αφαιρεθεί από το ευρωπαϊκό σύνολο και από το χώρο της ζώνης ευρώ και από την Ευρωπαϊκή Ένωση είναι δικαιώματα τα οποία συνεπάγονται και έξοδα σε ότι αφορά τη λειτουργία της Ευρωπαϊκής Ένωσης.
Με τούτο το νομοσχέδιο το οποίο σας είπαμε ότι αναγνωρίζουμε ότι έχει πάρα πολλές δυνατότητες να εξυπηρετήσει πολίτες της Ελλάδας, Έλληνες πολίτες, φέροντες την ιθαγένειά τους -και ας ελπίσουμε ότι θα τη φέρουν σε όλα τα ευρωπαϊκά έγγραφα που θα χρειαστεί- να εξυπηρετηθούν όπου δεν υπάρχουν πρεσβείες. Τι θα συμβεί όμως αν με ισχύον το παρόν νομοσχέδιο για μας, εν πάση περιπτώσει, την κύρωση αυτών των τριών συμβάσεων, αύριο το πρωί για λόγους οικονομίας, αποφασίσουν τα μικρότερα κράτη -μην πει κάποιος ότι δεν υπάρχουν μικρότερα κράτη, γιατί ήδη έχουμε διαμόρφωση συγκεκριμένου διευθυντηρίου, ήδη έχουμε μέσα στην Ευρωπαϊκή Ένωση χώρες οι οποίες αποφασίζουν ή δεν αποφασίζουν ποιους θα καλέσουν, σε ποια γεύματα πολιτικά, που γίνονται πολύ μεγάλες συζητήσεις- αρχίσουμε να συρρικνώνουμε προξενείο εδώ, προξενείο εκεί, προξενείο παραπέρα, διευκολύνοντας διά αυτών των πραγμάτων μετά τον ευρωστρατό, την ευρωαστυνομία, το ευρωένταλμα σύλληψης που έχουμε, όλα τα ευρώ... θα αποκτήσουμε άτυπη στην αρχή, τυπική μετά με πολιτική απόφαση και κάλυψη μετά ευρωπαϊκή ιθαγένεια χάνοντας τη δική μας. Θα ήθελα να μου πείτε αν με αυτό το νομοσχέδιο εσείς διακρίνετε -προεικάζω την απάντηση- κινδύνους, η σημερινή διευκόλυνση να μετατραπεί αύριο σε διευκολυντική οριστικής απώλειας της ελληνικής ιθαγένειας. 
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Βαρβιτσιώτης.
ΙΩΑΝΝΗΣ ΒΑΡΒΙΤΣΙΩΤΗΣ: Κύριε Πρόεδρε, δεν υπάρχει αμφιβολία ότι αυτό το σχέδιο νόμου με το οποίο κυρώνονται τρεις αποφάσεις των αντιπροσώπων των κυβερνήσεων των κρατών-μελών είναι θετικό για τους υπηκόους της Ευρωπαϊκής Ενώσεως.
ΛΙΑΝΑ ΚΑΝΕΛΛΗ: Για τις αυτοκρατορίες μπορεί.
ΙΩΑΝΝΗΣ ΒΑΡΒΙΤΣΙΩΤΗΣ: Θα έλεγα ότι έχει πολλές ευεργετικές διατάξεις που προστατεύουν κυρίως τους υπηκόους των μικροτέρων χωρών, οι οποίες χώρες δεν έχουν πρεσβείες ή προξενικές αρχές σε όλα τα γεωγραφικά πλάτη και μήκη του κόσμου.
ΛΙΑΝΑ ΚΑΝΕΛΛΗ: Δεν υπάρχουν μικρές χώρες, κύριε Βαρβιτσιώτη.
ΙΩΑΝΝΗΣ ΒΑΡΒΙΤΣΙΩΤΗΣ: Αφήστε με να μιλήσω. Εγώ σας έχω διακόψει ποτέ; Έχω το δικαίωμα να πω αυτά που πιστεύω. Μη με διακόπτετε.
ΛΙΑΝΑ ΚΑΝΕΛΛΗ: Ανεχθείτε κι εσείς κάποιον να φωνάζει. Σήμερα φωνάζετε μόνος σας.
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κυρία Κανέλλη. 
ΙΩΑΝΝΗΣ ΒΑΡΒΙΤΣΙΩΤΗΣ: Σας έχω υποστεί, κυρία Λιάνα Κανέλλη...
ΠΡΟΕΔΡΕΥΩΝ (Κωνσταντίνος Γείτονας): Μην κάνετε μεταξύ σας διάλογο. 
ΙΩΑΝΝΗΣ ΒΑΡΒΙΤΣΙΩΤΗΣ: Φωνάζετε τόσες φορές, ας με υποστείτε και σεις μία..
ΠΡΟΕΔΡΕΥΩΝ (Κωνσταντίνος Γείτονας): Μην κάνετε μεταξύ σας διαξιφισμούς.
ΛΙΑΝΑ ΚΑΝΕΛΛΗ: Δεν υπάρχουν μικρές χώρες, πάρτε το είδηση. Όλες οι χώρες ίδιες είναι.
ΙΩΑΝΝΗΣ ΒΑΡΒΙΤΣΙΩΤΗΣ: Μικρές σε έκταση. Αν δεν καταλαβαίνετε τι εννοώ, δεν φταίω εγώ. 
ΛΙΑΝΑ ΚΑΝΕΛΛΗ: Σε οικονομική δύναμη, όχι σε έκταση. 
ΠΡΟΕΔΡΕΥΩΝ (Κωνσταντίνος Γείτονας): Κυρία Κανέλλη, σας παρακαλώ. 
ΙΩΑΝΝΗΣ ΒΑΡΒΙΤΣΙΩΤΗΣ: To ερώτημά μου είναι το ακόλουθο, από το οποίο θα κριθεί και η ψήφος μου: Αφού αυτές οι αποφάσεις των αντιπροσώπων των κυβερνήσεων των κρατών μελών είναι τόσο σημαντικές -όπως ανέπτυξε και ο κύριος Αναπληρωτής Υπουργός κατά τη συζήτηση στην αρμόδια Διαρκή Επιτροπή- γιατί αργήσαμε τόσο πολύ να τις κυρώσουμε; Αυτές οι αποφάσεις ελήφθησαν η πρώτη το 1995 και η δεύτερη το 1996. Έπρεπε να περάσουν πέντε ή έξι χρόνια για να κυρωθούν; Το ερώτημα είναι καίριο. 
Δεν προκαλούν δαπάνη, όπως είδα από την έκθεση του Γενικού Λογιστηρίου. Διότι η δαπάνη η οποία προκαλείται είναι αστεία, είναι 500.000 δραχμές το χρόνο. Κατά συνέπεια, δεν μπορεί να υπάρχει άλλος λόγος ή πρόκειται για αβελτηρία του Υπουργείου Εξωτερικών -τις κρύψαμε αυτές τις αποφάσεις, τις χάσαμε σε κάποιο συρτάρι- ή κάτι κρύβεται πίσω από αυτές τις αποφάσεις, γι' αυτό δεν ήθελε το Υπουργείο Εξωτερικών να τις επικυρώσει.
Υποχρεούται ο κύριος Αναπληρωτής Υπουργός να εξηγήσει στο Σώμα γιατί αυτές οι αποφάσεις δεν κυρώθηκαν με νόμο εγκαίρως, αλλά χρειάστηκαν πέντε, έξι χρόνια για να κυρωθούν. 
ΠΡΟΕΔΡΕΥΩΝ (Κωνσταντίνος Γείτονας): Ο Αναπληρωτής Υπουργός Εξωτερικών έχει το λόγο.
ΑΝΑΣΤΑΣΙΟΣ ΓΙΑΝΝΙΤΣΗΣ (Αναπληρωτής Υπουργός Εξωτερικών): Κύριε Πρόεδρε, κυρίες και κύριοι Βουλευτές, θα ξεκινήσω από το πρώτο ερώτημα.
Κατ' αρχάς θεωρώ ότι το να συνδέουμε το θέμα το οποίο έθεσε σε μια συνέντευξή της σε κάποια εφημερίδα η Ελληνίδα Επίτροπος κα Διαμαντοπούλου με το συγκεκριμένο ζήτημα, έχει εξαιρετικά μακρινή σχέση. Για να μη φανεί ότι δεν θέλω να απαντήσω, θα απαντήσω. Δεν θεωρώ όμως ότι είναι το πιο σωστό να συζητάμε τέτοιου είδους απόμακρα ζητήματα. 
Η απάντησή μου είναι ένα καθαρό, ξεκάθαρο "όχι". Δεν υπάρχει καμία σχέση και δεν υπάρχει και κανένας τέτοιος κίνδυνος. Από κει και πέρα δεν θέλω να μπω σε διάφορες ερμηνείες, απόψεις και καταστάσεις οι οποίες, όπως είπα, δεν έχουν καμία συνάφεια με τη σύμβαση που συζητάμε.
Όσον αφορά το θέμα στο οποίο αναφέρθηκε η κα Κανέλλη και στη συζήτηση στη Διαρκή Επιτροπή θέλω να πω ότι βεβαίως και δεν θεωρώ -κανείς που ξέρει τα πράγματα επαρκώς πιστεύω δεν θεωρεί- ότι υπάρχουν οι κίνδυνοι στους οποίους αναφέρθηκε. Εδώ έχουμε να κάνουμε με κάποιες ρυθμίσεις, οι οποίες διαμορφώνουν πλεονεκτήματα αμοιβαίως για τους πολίτες των χωρών εκείνων που τυχαίνει να μην έχουν διπλωματικές, προξενικές αρχές σε κάποιες χώρες και όλοι οι πολίτες των δεκαπέντε χωρών μπορούν να εξυπηρετηθούν από τις αρχές των χωρών που έχουν. Νομίζω ότι δεν υπάρχει καμία χώρα ή ίσως υπάρχει ένας ελάχιστος αριθμός που έχει διπλωματικές αρχές σε κάθε χώρα στον πλανήτη. Επομένως είναι προφανές ότι εδώ υπάρχει μια πολύ σημαντική εξυπηρέτηση.
ΠΡΟΕΔΡΕΥΩΝ (Κωνσταντίνος Γείτονας): Συντομεύετε παρακαλώ, κύριε Υπουργέ.
ΑΝΑΣΤΑΣΙΟΣ ΓΙΑΝΝΙΤΣΗΣ (Αναπληρωτής Υπουργός Εξωτερικών): Όσον αφορά το ερώτημα που έθεσε ο κ. Βαρβιτσιώτης, θέλω να πω τι εννοεί με τον όρο καθυστέρηση. Η Γαλλία δεν έχει κυρώσει ακόμη τις αποφάσεις αυτές, άρα η Ελλάδα δεν μπορεί να θεωρηθεί ότι έχει καθυστερήσει. 
Το άλλο σκέλος της απάντησής μου είναι ότι έπρεπε να ξεκαθαρίσουν και οι εσωτερικές αρμοδιότητες ειδικών υπηρεσιών του Υπουργείου Εξωτερικών, για να μην υπάρχουν επικαλύψεις. Αυτές ξεκαθάρισαν με τον Οργανισμό του Υπουργείου και έτσι μπορούμε να προχωρήσουμε με μεγαλύτερη ευκολία στην κύρωση αυτής της σύμβασης.
Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Κύριε Φλωρίνη, μου ζητήσατε το λόγο. 
ΑΘΗΝΑΙΟΣ ΦΛΩΡΙΝΗΣ: Είμαι εισηγητής σ' αυτό το νομοσχέδιο. Πριν από λίγο συζητούσαμε ένα νομοσχέδιο σχετικά με αιθυλική αλκοόλη. Μήπως υπό την επήρεια της αλκοόλης ο Κανονισμός γίνεται έτσι...
ΠΡΟΕΔΡΕΥΩΝ (Κωνσταντίνος Γείτονας): Δεν κατάλαβα την απορία σας. Συζητάμε σύμφωνα με το άρθρο 108 του Κανονισμού. 
ΑΘΗΝΑΙΟΣ ΦΛΩΡΙΝΗΣ: Οι εισηγητές τι κάνουν;
ΠΡΟΕΔΡΕΥΩΝ (Κωνσταντίνος Γείτονας): Θα σας πω. Εφόσον προβάλλονται αντιρρήσεις ο Πρόεδρος δίνει το λόγο σε όσους έχουν αντιρρήσεις όπως λέει ο Κανονισμός. 
Ολοκληρώθηκε η συζήτηση, δεν έχετε αντιρρήσεις. 'Εχει ψηφισθεί από τη Νέα Δημοκρατία και έτσι ολοκληρώθηκε η συζήτηση.
Ερωτάται το Σώμα, γίνεται δεκτό επί της αρχής, των άρθρων και του συνόλου το σχέδιο νόμου του Υπουργείου Εξωτερικών: "Κύρωση των Αποφάσεων των Αντιπροσώπων των Κυβερνήσεων των Κρατών-Μελών συνερχομένων στο πλαίσιο του Συμβουλίου της Ευρωπαϊκής Ένωσης σχετικά με την προστασία των πολιτών της Ευρωπαϊκής Ένωσης, εκ μέρους των διπλωματικών και προξενικών αντιπροσωπειών και περί θεσπίσεως του προσωρινού ταξιδιωτικού εγγράφου";
ΠΟΛΛΟΙ ΒΟYΛΕΥΤΕΣ: Δεκτό, δεκτό.
ΙΩΑΝΝΗΣ ΒΑΡΒΙΤΣΙΩΤΗΣ : Κατά πλειοψηφία.
ΠΡΟΕΔΡΕΥΩΝ (Κωνσταντίνος Γείτονας): Συνεπώς το νομοσχέδιο του Υπουργείου Εξωτερικών: "Κύρωση των Αποφάσεων των Αντιπροσώπων των Κυβερνήσεων των Κρατών-Μελών συνερχομένων στο πλαίσιο του Συμβουλίου της Ευρωπαϊκής Ένωσης σχετικά με την προστασία των πολιτών της Ευρωπαϊκής Ένωσης, εκ μέρους των διπλωματικών και προξενικών αντιπροσωπειών και περί θεσπίσεως του προσωρινού ταξιδιωτικού εγγράφου" έγινε δεκτό κατ' αρχήν, κατ' άρθρο και στο σύνολο σε μόνη συζήτηση κατά πλειοψηφία, και έχει ως εξής:
(Το κείμενο του ψηφισθέντος νομοσχεδίου υπάρχει στο τεύχος των Πρακτικών της Βουλής).
ΠΡΟΕΔΡΕΥΩΝ (Κωνσταντίνος Γείτονας): Παρακαλώ να εξουσιοδοτήσετε το Προεδρείο για την υπ΄ ευθύνη του επικύρωση των Πρακτικών ως προς την ψήφιση κατ΄ αρχήν, κατ΄ άρθρο και στο σύνολο του παραπάνω νομοσχεδίου.
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Γείτονας): Το Σώμα παρέσχε τη ζητηθείσα εξουσιοδότηση.
ΠΡΟΕΔΡΕΥΩΝ (Κωνσταντίνος Γείτονας): Εισερχόμαστε στην 
ΕΙΔΙΚΗ ΗΜΕΡΗΣΙΑ ΔΙΑΤΑΞΗ
Συζήτηση και λήψη απόφασης σύμφωνα με το άρθρο 62 του Συντάγματος για τις αιτήσεις άρσεως της ασυλίας των Βουλευτών: Νικολάου Γκατζή και Βασιλείου Κεδίκογλου.
Από τη Νέα Δημοκρατία ορίζεται ως Κοινοβουλευτικός Εκπρόσωπος ο Βουλευτής της Β΄ περιφέρειας Αθηνών κ. Βύρων Πολύδωρας.
Το λόγο έχει ο εισηγητής του ΠΑΣΟΚ κ. Ανδρέας Λοβέρδος.
ΑΝΔΡΕΑΣ ΛΟΒΕΡΔΟΣ: Κύριε Πρόεδρε, μας ζητεί ο Αντεισαγγελέας Πρωτοδικών Λαμίας την άρση της ασυλίας του Βουλευτή του Κομμουνιστικού Κόμματος Ελλάδος κ. Νικολάου Γκατζή για την πρόκληση σωματικών βλαβών εξ αμελείας.
Για να συνεννοηθούμε με τους συναδέλφους που είναι παρόντες στη συνεδρίαση ο Αντεισαγγελέας με έγγραφό του επικαλείται μια σειρά από διατάξεις του Ποινικού Κώδικα, όπως και δύο διατάξεις του κώδικα οδικής κυκλοφορίας. 
Θέλω να επισημάνω γι' αυτόν που θα διαβάσει τα Πρακτικά της συνεδρίασής μας, ότι ο κ. Γκατζής μετά το ατύχημα και κατά τη διενέργεια της προκαταρκτικής εξέτασης δήλωσε τα εξής: "Είμαι διατεθειμένος να παραιτηθώ της βουλευτικής μου ασυλίας πλην όμως αυτό θα αποφασιστεί από την ολομέλεια της Βουλής. Την πλήρη ευθύνη για το ατύχημα τη φέρω εγώ, πλην όμως εάν η κάθετη και οριζόντια σήμανση στον τόπο του ατυχήματος ήταν η δέουσα, το ατύχημα θα είχε αποφευχθεί". 
Νομίζω πως αυτή η δήλωση είναι προς τιμήν του συναδέλφου και κρίνω σκόπιμο να την αναφέρω στο Σώμα. Πρέπει να πω πως όλες οι απαιτηθείσες αποζημιώσεις, δηλαδή η αστική ευθύνη που προκλήθηκε από το συγκεκριμένο ατύχημα έχει πάρει ήδη το δρόμο της και οι έχοντες υποστεί την οποιαδήποτε ζημία ήδη αποζημιώνονται. Και επειδή το συγκεκριμένο αδίκημα της πρόκλησης σωματικών βλαβών εξ αμελείας διώκεται κατ' έγκλησιν και οι εγκλήσεις έχουν υποβληθεί εκτιμώ και εισηγούμαι στο Σώμα να μην ψηφίσουμε την άρση της ασυλίας του συναδέλφου. Η πολιτική περίσταση που εκτιμώ πως πρέπει να λάβουμε σοβαρά υπόψη μας είναι αυτή που θα δημιουργηθεί κατά τη στιγμή της δίκης και η οποία είναι δυνατόν να βλάψει την πολιτική υπόληψη του συναδέλφου και ουδείς μπορεί να μας διαβεβαιώσει ότι στη δίνη των δικών πολιτικών ανταγωνισμών δεν αποκλείεται ο συνάδελφος να βρεθεί εκτεθειμένος.
Υπ' αυτήν την έννοια εισηγούμαι στο Σώμα την καταψήφιση του αιτήματος περί άρσης ασυλίας του συναδέλφου και θέλω να πω με την ευκαιρία ότι για όλες τις περιπτώσεις άρσης ασυλίας που έχω παρακολουθήσει επεσήμανα στον εαυτόν μου, ότι κάποια στιγμή θα πρέπει οι κοινοβουλευτικές ομάδες όλων των κομμάτων να εκπονήσουν ένα συγκεκριμένο καταστατικό χάρτη ως προς το θέμα. Έναν πίνακα αρχών, που θα διέπει τη συμπεριφορά μας από τούδε και στο εξής. Εκτιμώ ότι έχει υπάρξει έως τώρα, μια ολιγωρία σ' αυτό το ζήτημα και ορισμένες φορές εκτιθέμεθα στην ελληνική κοινωνία, που παρακολουθεί τις διαδικασίες μας. Αντί να οδηγηθούμε σε ελκυστικές από πρώτη άποψη προτάσεις, περί τροποίησης του Κανονισμού της Βουλής, λόγου χάρη περί εισαγωγής της φανερής ψηφοφορίας και την κατάργηση της μυστικής, κάνουμε κάτι σοβαρότερο, για να μη χρειαστεί να φθάσουμε εκεί. Δηλαδή ως κοινοβουλευτικές ομάδες και ως Βουλή τελικώς να αποφανθούμε για τη δεοντολογία που πρέπει να διέπει την πολιτική μας συμπεριφορά επί τέτοιων αιτημάτων. 
Η δεύτερη και τελευταία αίτηση περί άρσης ασυλίας έχει να κάνει με τον συνάδελφο κ. Κεδίκογλου, για τον οποίο ο Εισαγγελεύς από την Εισαγγελία Πρωτοδικών Αθηνών, ο κ. Ασπρογέρακας, ζητά να αρθεί η ασυλία του κ. Κεδίκογλου για δύο λόγους.
Ο πρώτος λόγος είναι -κι εδώ θέλω να είμαστε λίγο προσεκτικοί- το άρθρο 160 του Ποινικού Κώδικα περί διαταράξεως της συνεδριάσεως της Βουλής κι αυτό διότι με ευθύνη, του κ. Κεδίκογλου είχε υπάρξει μία αναταραχή στη συνεδρίαση της Επιτροπής για την Αναθεώρηση του Συντάγματος το: Σεπτέμβριο του 2000. 
Εκτιμώ και νομίζω ότι αυτό πρέπει να το εκτιμήσουμε όλοι με τον ίδιο τρόπο και να αναφερθεί στις εισηγήσεις των συναδέλφων, ότι για τέτοιου είδους ζητήματα είναι καταστροφικό πολιτικά και δημοκρατικά ελαττωματικό να αποδεχόταν, έστω και ένας συνάδελφος ότι ο εισαγγελεύς και τελικώς τα ποινικά δικαστήρια θα μπορούσαν να είναι αρμόδια για να καθορίσουν τη δεοντολογία, το ύφος και την ευπρέπεια των εδώ συνεδριάσεων. Διαθέτουμε Κανονισμό της Βουλής επαρκέστατο, τον τροποποιούμε σε μερικές εβδομάδες, συνεπώς αν οποιοσδήποτε έχει οποιαδήποτε επιφύλαξη μπορεί να τη μετατρέψει σε πρόταση και διάταξη του Κανονισμού, διαθέτουμε κοινοβουλευτικές ομάδες με κανονισμούς λειτουργίας, όπου και εκεί είναι καταγεγραμμένες αρχές λειτουργίας κατά μία δεοντολογία πολιτικής ευπρέπειας και συνεπώς έχουμε όλοι τις διαδικασίες μα και τους τρόπους ως επιτροπές της Βουλής και ως Ολομέλεια της Βουλής να τηρούμε την τάξη και δεν έχουμε ανάγκη προστασίας, όσο ευγενείς και αν είναι οι προθέσεις του συγκεκριμένου εισαγγελικού λειτουργού. Να σημειωθεί εδώ ότι ο κ. Γιαννόπουλος δεν έχει διατυπώσει άλλωστε τέτοιο αίτημα.
ΕΥΑΓΓΕΛΟΣ ΓΙΑΝΝΟΠΟΥΛΟΣ: Δεν διατύπωσα εγώ τέτοια αξίωση.
ΑΝΔΡΕΑΣ ΛΟΒΕΡΔΟΣ: Διατύπωσε το αίτημα να καταδικαστεί μέσα από την έγκλησή του ο κ. Κεδίκογλου για όσα θα πω στη συνέχεια, δεν διατύπωσε όμως το αίτημα να καταδικαστεί και για το αδίκημα της διατάραξης της συνεδρίασης. Αυτό ήταν σαφές από την πλευρά του Υπουργού κ. Γιαννόπουλου. 
Τώρα το άλλο θέμα που εμπεριέχεται στο αίτημα του εισαγγελέα, είναι η άρση ασυλίας του κ. Κεδίκογλου για το αδίκημα της συκοφαντικής δυσφήμησης. Κι εδώ για μένα ως νέου Βουλευτή με ενάμιση περίπου, χρόνο στη Βουλή το καθήκον είναι βαρύ, προκειμένου να εισηγηθώ όσα θα σας εισηγηθώ. Θα ήθελα να μην είμαι εγώ αυτός που εισηγείται επί διενέξεως, που αφορά πρόσωπα της πολιτικής που μου είναι γνωστά...
ΒΑΣΙΛΗΣ ΚΕΔΙΚΟΓΛΟΥ: Σας παρακαλώ, εδώ λέει για διατάραξη της συνεδριάσεως.
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κύριε Κεδίκογλου, μη διακόπτετε. Έχετε δικαίωμα μετά να πάρετε το λόγο. Δεν θα επιτρέψω διακοπές.
ΑΝΔΡΕΑΣ ΛΟΒΕΡΔΟΣ: Είναι, λοιπόν, δυσάρεστη η σημερινή μου αγόρευση, διότι αναφέρομαι σε πρόσωπα που τα γνώρισα πριν εισέλθω στην πολιτική, ως νέος φοιτητής, και τα γνώρισα σε περιόδους ιστορικές για το κόμμα μου κι έχω σεβασμό στην ιστορία και των δύο. Όμως αυτά είναι τα μεν, τα δε είναι η επί της ουσίας άποψή μου.
Κυρίες και κύριοι συνάδελφοι, επειδή ό,τι διημείφθη, διημείφθη κατά τη συνεδρίαση της Επιτροπής για την Αναθεώρηση του Συντάγματος στις 21.9.2000 και επειδή με εντολή που ο Πρόεδρός της κ. Ιωαννίδης έδωσε στους πρακτικογράφους τίποτε δεν κατεγράφη στα σχετικά Πρακτικά, έχω μαζί μου και τα πρακτικά της 21.9.2000, αναγκάζομαι για να σας δώσω ακριβώς το ύφος, το περιβάλλον, τα λόγια και τελικώς το αδίκημα που διεπράχθη, για το οποίο ο εισαγγελέας ζητά την άρση της ασυλίας, αναγιγνώσκοντας από την έγκληση του κ. Γιαννόπουλου το σχετικό διάλογο μην προσθέτοντας τίποτα περισσότερο.
Γινόταν, λοιπόν, μια συνεδρίαση στην επιτροπή αυτήν της Βουλής κατά την οποία ο κ. Κεδίκογλου κάποια στιγμή διέκοψε για να ζητήσει διευκρίνιση από την κ. Μπενάκη, όπως φαίνεται από τα Πρακτικά, για κάτι που είχε πει και δεν το άκουσε. Από εκεί ξεκινά μια παρεξήγηση που καταλήγει στο εξής:
"Πρόεδρος (Φ. Ιωαννίδης): Ο καθένας έχει το σεβασμό που του αξίζει και παρακαλώ να μην γράφονται τίποτα απ' αυτά που λέει (Αναφέρεται στον κ. Κεδίκογλου)
Μπενάκη: Τώρα ήλθε να μας ταράξει την τελευταία στιγμή.
Γιαννόπουλος: Όχι, να γραφούν.
Πρόεδρος: Αφού δεν είναι μέλος της επιτροπής.
Γιαννόπουλος: Ακριβώς για να δει ο κόσμος τι γράφεται και τι λέγεται εδώ μέσα.
Κεδίκογλου: Εσύ αντιστασιακός; (Απευθύνεται στον κ. Ιωαννίδη) Αφήνεις και λέει αυτά ένας ταγματασφαλίτης, ένας δοσίλογος επί χούντας, ένας προδότης;"
Και η συνέχεια έχει μικρότερη ένταση.
Δεν θα κάνω μάθημα, ούτε σε κανέναν θα υποδείξω, ειδικά στους νομικούς, τα στοιχεία που συνθέτουν την αντικειμενική υπόσταση του αδικήματος της συκοφαντικής δυσφήμησης και την υποκειμενική υπόσταση του αδικήματος αυτού.
Νομίζω, ότι εδώ επειδή ο σχετικός διάλογος μεταξύ των δύο πολιτικών δεν είναι πρόσφατος, αλλά έχει παρελθόν και επειδή κατά τη διαμόρφωση αυτού του ιστορικού παρελθόντος έχουν μεσολαβήσει αποφάσεις δικαστηρίων που έχουν αποφανθεί και επί ζητημάτων ποινικών, υπάρχει καταδίκη όχι του κ. Κεδίκογλου άλλου, εις πρώτο βαθμό ...
ΒΑΣΙΛΗΣ ΚΕΔΙΚΟΓΛΟΥ: Εις πρώτον βαθμόν και όχι έφεση. Άρα δεν υπάρχει...
ΠΡΟΕΔΡΕΥΩΝ (Κωνσταντίνος Γείτονας): Παρακαλώ, κύριε Κεδίκογλου, αφήστε να γίνει η συζήτηση κατά τον Κανονισμό...
ΒΑΣΙΛΗΣ ΚΕΔΙΚΟΓΛΟΥ: Όταν λέγει εις έφεση δίκη...
ΠΡΟΕΔΡΕΥΩΝ (Κωνσταντίνος Γείτονας): Δεν εξυπηρετεί τίποτα το να διακόπτετε συνέχεια τον εισηγητή. 
Παρακαλώ δεν έχετε το λόγο. 
ΒΑΣΙΛΗΣ ΚΕΔΙΚΟΓΛΟΥ: Μα, κύριε Πρόεδρε, όταν λέγει...
ΠΡΟΕΔΡΕΥΩΝ (Κωνσταντίνος Γείτονας): Δεν έχετε το λόγο. Παρακαλώ καθίστε στη θέση σας.
Συνεχίστε κύριε Λοβέρδο.
ΑΝΔΡΕΑΣ ΛΟΒΕΡΔΟΣ: Αλλά έχουν υπάρξει και αποφάσεις επί θεμάτων αστικής ευθύνης επί του συγκεκριμένου θέματος λίγο ή πολύ αποφάσεις τις οποίες συνολικά μαζί με όλα τα στοιχεία που διαθέτει ο σχετικός φάκελος καταθέτω στα Πρακτικά για να λάβει γνώση οποιοσδήποτε συνάδελφος αν αναρωτηθεί και επειδή οι σχετικοί φάκελοι των σχετικών διαδικασιών εμπεριέχουν και καταθέσεις μαρτυριών από τις οποίες προκύπτει δεν θα έλεγα αμάχητο τεκμήριο -δεν είμαι εγώ αυτός που θα το επιβεβαιώσει ή θα αρνηθεί την ιστορία- αλλά εν πάση περιπτώσει έχουν υπάρξει καταθέσεις επιφανών αγωνιστών της Εθνικής Αντίστασης για τη δράση του κ. Γιαννόπουλου τον καιρό εκείνο.
ΒΑΣΙΛΗΣ ΚΕΔΙΚΟΓΛΟΥ: Μέχρι τις 18.10.1944;
ΠΡΟΕΔΡΕΥΩΝ (Κωνσταντίνος Γείτονας): Παρακαλώ τους στενογράφους να μη γράφουν καμία διακοπή.
Δεν μπορεί να συνεχίσουμε έτσι τη συζήτηση. Επαναλαμβάνω να μη γράφεται στα Πρακτικά καμία διακοπή.
Ολοκληρώστε κύριε Λοβέρδο.
ΕΥΑΓΓΕΛΟΣ ΓΙΑΝΝΟΠΟΥΛΟΣ: Να γράφονται, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Όχι, κύριε Γιαννόπουλε. Εγώ αυτή τη στιγμή έχω την τιμή με την έγκρισή σας να προεδρεύω και δεν θα γράφονται διακοπές. Θα κάνουμε πολιτισμένη συζήτηση σύμφωνα με τον Κανονισμό. 
Παρακαλώ, κύριε Λοβέρδο, ολοκληρώστε.
ΑΝΔΡΕΑΣ ΛΟΒΕΡΔΟΣ: Συνεχίζοντας να λειτουργώ κατά τον Κανονισμό και εκφράζοντας τις απόψεις μου, έτσι όπως και νομικά καταλαβαίνω το θέμα και η πολιτική μου συνείδηση επιβάλλει, προσθέτω και το εξής: 
Και βάσει των μαρτυριών αυτών σε μένα, κυρίες και κύριοι συνάδελφοι, είναι σαφές ότι το αδίκημα της συκοφαντικής δυσφήμισης εν προκειμένω είναι, όπως θα λέγαμε σε μία τρέχουσα νομική διάλεκτο "σκαστό". Η αντικειμενική και υποκειμενική του υπόσταση είναι σαφής. Πλην όμως κατά το άρθρο 62 παράγραφος 1 του Συντάγματος εμείς δεν λειτουργούμε εδώ ως δικαστήριο για να αποφανθούμε περί της ενοχής ή αθωότητας του οποιονδήποτε συναδέλφου μας. Εμείς λειτουργούμε ως πολιτικό σώμα, το οποίο εκτιμά τις πολιτικές περιστάσεις κάτω από τις οποίες ένα αδίκημα διαπράττεται ή τις πολιτικές περιστάσεις κάτω από τις οποίες μία δίκη θα γίνει.
Εκτιμώντας τις πολιτικές αυτές περιστάσεις έχουμε από το Σύνταγμα τη δυνατότητα, παρά το ότι ένα αδίκημα έχει συντελεστεί, να οδηγηθούμε στη μη άρση της ασυλίας.
Εγώ ξαναλέω -και το ξαναλέω αυτό και με τα στοιχεία του φακέλου και με την εμπειρία, διότι ήμουν παρών, αλλά και με όσα, θα το επαναλάβω, κύριε Κεδίκογλου, αυτό που είπα στη Διαρκή Επιτροπή, ως μέλος του φοιτητικού κινήματος είχα αισθανθεί χωρίς να γνωρίζω για την προσωπικότητα του κ. Γιαννόπουλου την περίοδο εκείνη, την οποία πρόλαβα και εγώ στο πανεπιστήμιο, την περίοδο της χούντας- ότι για όλους αυτούς τους λόγους είμαι πεπεισμένος ότι η δυσφήμηση είναι συκοφαντική. Και αφήνω και τον εαυτό μου και τους συναδέλφους που ήταν παρόντες ή που είδαν από τα μέσα ενημέρωσης ή που άκουσαν από εμένα το μικρό αυτό διάλογο, να εκτιμήσουν τις πολιτικές περιστάσεις και κατά συνέπεια να ψηφίσουν την άρση ή τη μη άρση της ασυλίας. 
Είναι σαφή τα πράγματα, είναι σαφή τα γεγονότα της 21ης Σεπτεμβρίου. Εγώ οφείλω να σέβομαι ως νέος Βουλευτής παλαιότερους συναδέλφους μου, οφείλω όχι μόνο εγώ, αλλά όλοι οι νέοι συνάδελφοι να έχουμε σεβασμό σε ανθρώπους που υπηρετούν το ελληνικό Κοινοβούλιο περισσότερο από εμάς, αλλά από την άλλη πλευρά κρίνοντας κατά συνείδηση και με κριτήριο την εμπειρία και τη γνώση μου την επιστημονική εισηγούμαι όσα εισηγήθηκα. 
Ευχαριστώ πολύ.
(Στο σημείο αυτό ο Βουλευτής κ. Ανδρέας Λοβέρδος καταθέτει για τα Πρακτικά τα προαναφερθέντα στοιχεία, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, πριν δώσω το λόγο στον εισηγητή της Νέας Δημοκρατίας κ. Μαντούβαλο, έχω την τιμή να ανακοινώσω στο Σώμα τα εξής:
1.Ο Υπουργός Δικαιοσύνης διεβίβασε στη Βουλή αίτηση της εισαγγελικής αρχής για την άρση της ασυλίας του Βουλευτού κ. Παναγιώτη Καμμένου.
2.Από την εισαγγελική αρχή διεβιβάσθη αίτηση στη Βουλή για την άρση της ασυλίας του Βουλευτού κ. Γεωργίου Τσούρνου.
(Παραπέμπονται στην αρμόδια Διαρκή Επιτροπή)
Ορίστε, κύριε Μαντούβαλε, έχετε το λόγο.
ΠΕΤΡΟΣ ΜΑΝΤΟΥΒΑΛΟΣ: Κύριε Πρόεδρε, διακεκριμένες κυρίες και κύριοι συνάδελφοι, βεβαίως και δεν είναι ευχάριστο για εμάς, ιδιαίτερα τους νεότερους Βουλευτές, όπως και ο κ. Λοβέρδος προείπε, να εισηγούμεθα θέματα που έχουν σχέση με την άρση ασυλίας συναδέλφων. 
Σύμφωνα με το άρθρο 62 παράγραφος 1 του Συντάγματος, κύριοι συνάδελφοι, ο Εισαγγελέας Λαμίας μας διεβίβασε αρμοδίως την αίτηση για άρση ασυλίας του συναδέλφου κ. Γκατζή Νικολάου για τα αδικήματα της σωματικής βλάβης από αμέλεια κατά συρροή. Επίσης του κ. Κεδίκογλου Βασιλείου, η Εισαγγελία Πρωτοδικών Αθηνών, πρώτον για διατάραξη συνεδριάσεως σύμφωνα με τα άρθρα 160 παράγραφος 1 και υπόλοιπα και συκοφαντική δυσφήμηση σύμφωνα με τα άρθρα 362 και 363 του Ποινικού μας Κώδικα.
Σε ό,τι αφορά τον πρώτο συνάδελφο κ. Γκατζή Νικόλαο, σε συστοιχία με την τοποθέτηση του συναδέλφου κ. Λοβέρδου βρίσκεται και η δική μου η θέση διότι πρόκειται περί μίας διακριτικής και καλοβαλμένης συμπεριφοράς μετά από ένα τροχαίο ατύχημα του συναδέλφου στο οποίο ο κ. Γκατζής αναλαμβάνει την ευθύνη για το συμβάν και συγχρόνως από μόνος του κατά τη διάρκεια της προδικασίας ζητά την άρση ασυλίας της βουλευτικής του ιδιότητας. 
Άρα, λοιπόν, σε ό,τι αφορά το συνάδελφό μας κ. Γκατζή τάσσομαι κατά της χορηγήσεως αδείας διώξεώς του.
Σε ό,τι αφορά το συνάδελφο κ. Βασίλειο Κεδίκογλου ανεφέρθη και προηγουμένως -είμαι υποχρεωμένος να σας τα αναφέρω δι' ολίγων κι εγώ, είναι άλλωστε θέμα το οποίο γνωρίζετε- ότι υπάρχει μια διαρκής -έχει αρκετό χρονικό διάστημα που υφίσταται- οξυτάτη αντιδικία με αιχμηρές φράσεις και τοποθετήσεις, στις οποίες ο εκλεκτός συνάδελφος κ. Λοβέρδος ανεφέρθη προηγουμένως, εκατέρωθεν βεβαίως. 
Οι τοποθετήσεις αυτές και ο τρόπος με τον οποίο έχουμε διαβάσει ότι έχουν συμπεριφερθεί οι συνάδελφοι, δε νομίζω ότι διδάσκουν εμάς τους νεοτέρους και ιδιαίτερα αυτόν εδώ το χώρο. Θα έλεγα ότι ίσως δεν έπρεπε με κανέναν τρόπο να δοθεί λαβή -και εδώ διαφοροποιούμαι με τον κ. Λοβέρδο- στο θέμα της διαταράξεως της συνεδριάσεως, διότι είναι διατάραξη συνεδριάσεως κατά τη δική μου άποψη. Ενδεχομένως ο Πρόεδρος της επιτροπής τότε να μην έδιδε το δικαίωμα να βγουν τα έγγραφα προς τα έξω ή πράγματι η συνεδρίαση να μη διαταραχθεί. Διότι είναι βέβαιο ότι διεταράχθη η συνεδρίαση. 
Παρά τα όσα αναφέρθηκαν πρέπει να πω πως έχουμε...
ΦΩΤΗΣ ΚΟΥΒΕΛΗΣ: Είπε ότι interna.
ΠΕΤΡΟΣ ΜΑΝΤΟΥΒΑΛΟΣ: Καλώς. Το δέχομαι αυτό. Έχουμε όμως και διατάραξη και συκοφαντική δυσφήμηση.
(Στο σημείο αυτόν την Προεδρική Έδρα καταλαμβάνει η Δ΄ Αντιπρόεδρος της Βουλής κα ΑΝΝΑ ΜΠΕΝΑΚΗ ΨΑΡΟΥΔΑ)
Θα έλεγα για τη σημερινή διαδικασία στην οποία εξ υπαρχής σας λέω ότι και για τον κ. Κεδίκογλου τάσσομαι κατά της χορηγήσεως αδείας διώξεώς του- ότι η Νέα Δημοκρατία τότε που εσυζητείτο η Αναθεώρηση του Συντάγματος -εγώ βέβαια τότε δεν ήμουν Βουλευτής- είχε θέσει θέμα πως μπορούσε να ελεγχθεί το καθεστώς της άρσεως ασυλίας και της γενικότερης φιλολογίας που υπήρχε την περίοδο εκείνη. Δηλαδή ενδεχομένως θα έπρεπε ιδιαίτερα να εξετάζεται εάν ο Βουλευτής κατά τη διάρκεια ασκήσεως των καθηκόντων του εδώ σ' αυτόν το χώρο ή γενικότερα κατά τη διάρκεια ασκήσεως των καθηκόντων του θα έπρεπε να συζητείται ή όχι η άρση ασυλίας.
Σε γενικότερα θέματα θα έπρεπε να υπάρξει ένας προβληματισμός. Αυτό δεν ακούστηκε, δεν έγινε. Όμως, ενδεχομένως κάθε φορά να είναι επίκαιρο ως τι; Να μην είναι επίκαιρο αυτό το γεγονός, αλλά να είναι επίκαιρος ως ένας ευρύτερος προβληματισμός. 
Βεβαίως η φιλολογία αυτή που έχει αναπτυχθεί σχετικά με την άρση ασυλίας, είναι λανθασμένη γιατί στην πραγματικότητα πρόκειται περί αναστολής της ποινικής διώξεως, έτσι ώστε ο Βουλευτής να είναι ελεύθερος και να έχει συγχρόνως τη δυνατότητα να ασκεί χωρίς κωλύματα το λειτούργημά του. 
Γι' αυτό, κυρία Πρόεδρε, σύμφωνα με όσα ανέφερα -και δεν χρειάζεται να σας κουράσω παραπάνω- τάσσομαι κατά της χορηγήσεως αδείας διώξεως των συναδέλφων Νικόλαου Γκατζή και Βασίλειου Κεδίκογλου, για όσα μας έχει εισηγηθεί η Εισαγγελία Λαμίας για τον κ. Γκατζή και η Εισαγγελία Αθηνών για τον κ. Κεδίκογλου.
Ευχαριστώ.
(Χειροκροτήματα στην Αίθουσα)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο κ. Αντώνης Σκυλλάκος εκ μέρους του Κομμουνιστικού Κόμματος.
ΑΝΤΩΝΗΣ ΣΚΥΛΛΑΚΟΣ: Για την περίπτωση του κ. Γκατζή, πράγματι η θέληση του Βουλευτή μας και τότε και τώρα θα ήταν να επιτρέψει η Βουλή να παρουσιαστεί στο δικαστήριο, διότι υπάρχει η γενική πίεση σε τμήμα της κοινής γνώμης ότι συγκαλύπτει η Βουλή δήθεν της ευθύνες των Βουλευτών. 
Απ' αυτήν την ευαισθησία, λοιπόν, ξεκίνησε και είναι σωστά αυτά που μας ενημέρωσε ο εισηγητής του ΠΑΣΟΚ ότι τα είπε ακόμα και αμέσως μετά το τροχαίο ατύχημα. Αυτό όμως δε σημαίνει ότι εμείς πρέπει να αλλάξουμε τακτική τουλάχιστον ως κόμμα. Αλλά βλέπω και ως Αίθουσα, όλες οι παρατάξεις, για υποθέσεις οι οποίες δεν άπτονται των πολιτικών δραστηριοτήτων, πρέπει να ζυγίζουμε κάθε φορά αν είναι τόσο σοβαρές, αν έχουν προκαλέσει τέτοια συγκίνηση ή ερωτηματικά ή αγανάκτηση στην κοινή γνώμη. Και πρέπει οι υποθέσεις αυτές να φθάνουν στο ακροατήριο, διότι δημιουργούνται και παρεπόμενες, έμμεσες συνέπειες που έχουν σχέση με το κύρος των Βουλευτών, με τη δυνατότητα να ασκήσουν ελεύθερα τις πολιτικές τους δραστηριότητες στη πορεία. Όλα αυτά μπορούν να αξιοποιηθούν έτσι ή αλλιώς και καλό είναι με πολύ προσοχή να εκτιμούμε αυτές τις περιστάσεις. 
Στη συγκεκριμένη περίσταση δε δημιουργήθηκε κανένα σοβαρό πρόβλημα. Δεν έγινε καν γνωστό στην κοινή γνώμη. Επιπρόσθετα, εμείς ως Κομμουνιστικό Κόμμα, για λόγους που τους αναπτύξαμε επανειλημμένα και εν όψει της τροποποίησης του Συντάγματος δεν θέλουμε να ανοίξουμε τις πόρτες για να γίνεται η άρση της ασυλίας κατά τέτοιο τρόπο που μπορεί να μας οδηγήσει στο σημείο να αίρεται η ασυλία και για πολιτικές δραστηριότητες. 
Για τη δεύτερη υπόθεση, που αφορά τον κ. Κεδίκογλου, θα ήθελα να πω ότι είναι γνωστό σε όλους στην Αίθουσα ότι υπάρχει πολιτική αντιπαράθεση μεταξύ του κ. Κεδίκογλου και του κ. Γιαννόπουλου. Δεν εξετάζω αυτήν τη στιγμή αν είναι βάσιμη ή δεν είναι. Αυτό αφορά άλλου είδους συζήτηση. Το ζήτημα είναι ότι όταν αυτή η αντιπαράθεση οξύνεται και παίρνει και προσωπικά χαρακτηριστικά ορισμένες φορές, εάν παύει να έχει πολιτικό χαρακτήρα αυτή η αντιπαράθεση και αν το όποιο αδίκημα για το οποίο κατηγορείται ο κ. Κεδίκογλου είναι απλώς του κοινού Ποινικού Δικαίου και δεν έχει σχέση με την πολιτική δραστηριότητα. 
Είναι σαφές ότι έχει σχέση με την πολιτική δραστηριότητα του κ. Κεδίκογλου. Δε συμφωνούμε με την άρση της ασυλίας και πολύ περισσότερο δε συμφωνούμε να μπει ο εισαγγελέας στα ενδότερα της λειτουργίας του Κοινοβουλίου. Δηλαδή το να κατηγορείται και πολύ περισσότερο να συναινέσουμε εμείς και εφόσον κρίνουμε ότι υπάρχει διατάραξη σε εσωτερικές λειτουργίες του Κοινοβουλίου, επειδή το ζητάει ο εισαγγελέας να οδηγούνται Βουλευτές στο εδώλιο του κατηγορουμένου, το θεωρούμε εντελώς παράλογο και απαράδεκτο.
Kαι στις δύο περιπτώσεις πιστεύουμε ότι δεν πρέπει να αρθούν οι ασυλίες των δύο Βουλευτών.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Φώτης Κουβέλης έχει το λόγο.
ΦΩΤΗΣ ΚΟΥΒΕΛΗΣ: Κυρία Πρόεδρε, αξιολογώντας τη στάση του συναδέλφου κ. Γκατζή, θα έλεγα ότι πράγματι υπήρξε υποδειγματική και δεοντολογικά ορθή αναφορικά με τα όσα έπραξε όταν συνέβη το αυτοκινητιστικό ατύχημα. Από κει και πέρα, από θέση αρχής, έχω την άποψη όπως και σε άλλες προηγούμενες υποθέσεις -αυτό υποστηρίζει ο Συνασπισμός- πρέπει να αρθεί η βουλευτική ασυλία του συναδέλφου, για το λόγο ότι η πράξη για την οποία διώκεται η άρση της ασυλίας δεν έχει σχέση με την πολιτική δραστηριότητα του συναδέλφου.
Κατά συνέπεια, ψηφίζω υπέρ της άρσης της βουλευτικής ασυλίας του κ. Γκατζή.
Σε ό,τι αφορά την περίπτωση του κ. Κεδίκογλου, κυρία Πρόεδρε, θα ενθυμείσθε και σεις και όλοι οι συνάδελφοι που είμεθα μέλη της επιτροπής Αναθεώρησης του Συντάγματος ότι ο κ.Κεδίκογλου, όπως είπα άλλωστε και στη Διαρκή Επιτροπή, παρενέβη ως μη όφειλε, διέκοψε τη συνεδρίαση και πράγματι την τάραξε. Η ανάγνωση των Πρακτικών είναι δηλωτική του αληθούς των όσων λέω, αναφορικά με τη στάση του συναδέλφου. Δεν θα επέλεγα ποτέ τη συμπεριφορά του κ. Κεδίκογλου, αναφορικά με τα όσα έπραξε στην Επιτροπή Αναθεώρησης του Συντάγματος.
Από κει και πέρα, χωρίς να υπεισέρχομαι στην ουσία των πραγμάτων, αισθάνομαι την υποχρέωση -δεν είμαι ούτε δικαστής ούτε τιμητής- να αναφερθώ ενδεικτικά στη στάση του κ. Γιαννόπουλου, στην περίοδο της δικτατορίας. Είναι μια οφειλόμενη πράξη από τη μεριά μου. 
Κύριοι συνάδελφοι, όταν ο έχων την τιμή να σας ομιλεί δεν μπορούσε να ανεύρει πιστοποιητικό εγγραφής στο μητρώο ασκουμένων του Δικηγορικού Συλλόγου Αθηνών, ο κ. Γιαννόπουλος στον άγνωστο τότε νεαρό πτυχιούχο της Νομικής, χορήγησε τη βεβαίωση και ενεγράφη στα μητρώα ασκουμένων του Δικηγορικού Συλλόγου Αθηνών. Θέλω να πω ότι τιμώ ιδιαίτερα τη στάση του στην περίοδο της δικτατορίας και τους αντιδικτατορικούς του αγώνες. Δεν είχα γεννηθεί στην περίοδο εκείνη κατά την οποία αναδεικνύονται οι αντιθέσεις που προβάλλονται από τον κ. Κεδίκογλου, για να μπορώ να μαρτυρήσω συγκεκριμένα πράγματα, αλλά θα ήταν απαράδεκτη σιωπή από τη μεριά μου, να μη μαρτυρήσω για εκείνα τα οποία γνωρίζω και βίωσα, αναφορικά με τη στάση του κ. Ευάγγελου Γιαννόπουλου, του συναδέλφου, στη διάρκεια της δικτατορίας και τούτο, ανεξάρτητα από πολιτικές διαφορές ή πολιτικές συμφωνίες που μπορώ να έχω με τον Ευάγγελο Γιαννόπουλο.
Ούτως ή άλλως όμως, πρόκειται για μια πράξη εκ μέρους του κ. Κεδίκογλου, που αναφέρεται στην πολιτική του δράση, μια δράση την οποία κρίνω και αξιολογώ με το δικό μου τρόπο. Ήδη έχω προϊδεάσει μερικά πράγματα με τα όσα είπα, αλλά νομίζω ότι δεν πρέπει να δοθεί η άδεια για την άρση της βουλευτικής ασυλίας. Έτερον εκάτερον. 
Θεώρησα, κυρία Πρόεδρε, υποχρέωσή μου να αναφερθώ σε εκείνη την περίοδο του κ. Γιαννόπουλου την οποία γνωρίζω όπως και ο συνάδελφος κ. Λοβέρδος. Είναι η περίοδος της επτάχρονης τυραννίας, για να τιμήσω τα όσα έπραξε υπέρ της δημοκρατίας και υπέρ των δημοκρατικών πολιτών.
Το τελευταίο ζήτημα. Είναι ορθή η παρατήρηση: είναι ένα εσωτερικό ζήτημα της Βουλής ο τρόπος με τον οποίο διεξάγονται οι συνεδριάσεις. Είναι αυστηρά εσωτερικό μας ζήτημα, το οποίο καθορίζεται, ορίζεται και προσδιορίζεται, αλλά και ελέγχεται από τον Κανονισμό της Βουλής. Κατά συνέπεια θα ήταν ατυχής επιλογή εκ μέρους του οιουδήποτε να ψηφίσει, αναφορικά με το ζήτημα αυτό, υπέρ της άρσης της ασυλίας του κ. Κεδίκογλου, με τη σκέψη ότι διετάραξε τη συγκεκριμένη συνεδρίαση της Βουλής.
Με αυτές τις σκέψεις, τελείωσα, κυρία Πρόεδρε.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Υπάρχει Κοινοβουλευτικός Εκπρόσωπος, ο οποίος θέλει να λάβει το λόγο; 
ΒΑΣΙΛΗΣ ΚΕΔΙΚΟΓΛΟΥ: Κυρία Πρόεδρε, ζητώ το λόγο.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Κεδίκογλου, δεν έχετε εγγραφεί. Θέλετε να λάβετε το λόγο;
ΒΑΣΙΛΗΣ ΚΕΔΙΚΟΓΛΟΥ: Κυρία Πρόεδρε, δεν χρειάζεται να εγγραφώ.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο Κανονισμός δεν το λέει. Κατά τη συνήθεια. 
Ορίστε, έχετε το λόγο για δέκα λεπτά.
ΒΑΣΙΛΗΣ ΚΕΔΙΚΟΓΛΟΥ: Κυρία Πρόεδρε, επειδή πρόκειται για ζητήματα -θα παρακαλέσω για την προσοχή όσων συναδέλφων μείνουν στην Αίθουσα και ιδιαιτέρως του καθηγητή του Πανεπιστημίου- που έχουν σχέση με την τιμή και την υπόληψή μου, θα παρακαλούσα για την ανοχή εκ μέρους σας ως προς το χρόνο, διότι εδώ πλέον διαταράχθηκαν και τα ιερά και τα όσια. Ένας καθηγητής του Δικαίου δεν βλέπει τι γράφει στο τέλος της μήνυσης ο μηνυτής, για να δείξει την οσφυοκαμψία του προς το πρωθυπουργικό γραφείο.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Σας παρακαλώ, κύριε Κεδίκογλου. Τους χαρακτηρισμούς προς τους συναδέλφους πρέπει να τους προσέχουμε. 
ΒΑΣΙΛΗΣ ΚΕΔΙΚΟΓΛΟΥ: Τους προσέχω πάρα πολύ και ακριβολογώ, κυρία Μπενάκη. Σας τιμώ ιδιαιτέρως και το γνωρίζετε. 
Για τους παραπάνω λόγους ο μηνυτής λέει: "Εγκαλώ τον ανωτέρω ενώπιόν σας και ζητώ κλπ" και "...καθώς και για το άρθρο 160 διατάραξη συνεδριάσεων". Και δεν παρακολουθεί ο καθηγητής του Δικαίου ότι ένας πρώην Υπουργός Δικαιοσύνης δεν γνωρίζει στοιχειωδώς το κοινοβουλευτικό πολίτευμα. Υπάρχουν iterna corpsis. Τι να σκεφθεί κανείς για τη νεολαία μας όταν έχει τέτοιους καθηγητές;
ΑΝΔΡΕΑΣ ΛΟΒΕΡΔΟΣ: Τώρα με προσβάλλετε, κύριε Κεδίκογλου.
ΒΑΣΙΛΗΣ ΚΕΔΙΚΟΓΛΟΥ: Δεν προσβάλλω κανέναν απολύτως. Προσβάλατε εσείς τον εαυτό σας και αυτούς που σας εξέλεξαν καθηγητή. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Κεδίκογλου, σας παρακαλώ.
ΒΑΣΙΛΗΣ ΚΕΔΙΚΟΓΛΟΥ: Με συγχωρείτε, κυρία Πρόεδρε, αλλά το Βήμα είναι ελεύθερο. 
Πέραν τούτου, ενώ λέει ότι δεν πρέπει σε αυτό να υπεισέλθουμε, έρχεται να μας πει ότι η διατάραξη της συνεδρίασης έγινε γιατί δεν κατάλαβα αυτό που είπε η κα Μπενάκη. Αυτό ήταν ορθό. Είπα: "Κυρία Μπενάκη, δεν κατάλαβα". Υπήρξε μια έλλειψη ψυχραιμίας από τον Προεδρεύοντα εκείνη την ημέρα και διακόπηκε η συνεδρίαση. Είπα κάτι και εξετράπη η συνεδρίαση, διότι ο Πρόεδρος έχασε την ψυχραιμία του, τον έλεγχο.
Αυτό το είπε, παρά ταύτα επιμένει ότι ήταν συκοφαντική δυσφήμηση αυτά που είπα. Και δεν ενοχλήθηκε, γιατί εκείνη η συνεδρίαση διαταράχθηκε από τον κ. Γιαννόπουλο. Εκείνη η διακοπή δεν ήταν διατάραξη κατά τον καθηγητή του Δικαίου. Καμαρώστε καθηγητές που έχουν οι φοιτητές. 
Δεύτερον, ήρθε ο κ. Κουβέλης και μας είπε για τη δικτατορία. Εάν σέβεται αυτός μια φορά τον αγώνα κατά της δικτατορίας, αγαπητοί συνάδελφοι, εγώ τον σέβομαι εκατό. 
Πριν μιλήσω γι' αυτό θα απευθυνθώ στον κ. Λοβέρδο, ο οποίος είπε ότι υπάρχουν μαρτυρίες αγωνιστών. Φέρτε μου μια μαρτυρία που αναφέρεται ότι ήταν κάποιος συμπολεμιστής του στο ιταλικό μέτωπο ή ήταν συμπολεμιστής του κατά των Γερμανών. Φέρτε μου έναν μέχρι 18.10.1944. Ήταν συνεργάτης συνειδητός των ναζί, θεράπων της κατοχικής τυραννίας και πήγε μετά στον ΕΛΑΣ για να σώσει το σαρκίον του και μόνο. 
Φέρτε μου έναν, κύριε Λοβέρδο, κύριε καθηγητά του Δικαίου, κύριε καθηγητά της νεολαίας μας.
Πάμε τώρα στον κ. Κουβέλη, ο οποίος μίλησε για τη δικτατορία. Το σέβομαι απολύτως. Κύριε Κουβέλη, φέρτε μου ένα κείμενο αντιδικτατορικό, πολιτική θέση, του κ. Γιαννόπουλου, επί δικτατορίας. Φέρτε μου ένα κείμενο που να λέει ότι καταδικάζει τη δικτατορία. Φέρτε μου την αγόρευσή του όταν κάνει ανάλυση πραξικοπήματος και επανάστασης και πείτε μου πώς καταλήγει και αν τολμάει να πει "Δεν είστε κύριοι επανάσταση". 
Φέρτε μου ένα κείμενο, κύριε Κουβέλη, όχι σας έδωσε άδεια. Όλοι οι φίλοι του καθεστώτος τότε έπαιρναν δέκα δραχμές και σας έδιναν άδειες. Αυτό είναι τώρα το επιχείρημα; 
Και προχωρώ και λέω το εξής: Εσείς θα ανεχόσαστε ποτέ να υπογράψετε ψευδή δήλωση ότι είστε στρατιωτικός συνταξιούχος για να πάρετε 250.000 δραχμές για να τονίσετε ότι η χούντα έχει φιλολαϊκό πρόσωπο; Δεν πρέπει ένας πολιτικός γι' αυτό να δώσει λόγο; 
Δεν είναι γι' αυτό δοσίλογος; Να δώσει λόγο.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Κεδίκογλου, σας παρακαλώ. Ασχολούμεθα με την αίτηση του εισαγγελέως που αφορά εσάς και να μιλήσετε για την υπόληψή σας. Από κει και πέρα, οι υπολήψεις των άλλων δεν ενδιαφέρουν τη Βουλή. 
ΒΑΣΙΛΗΣ ΚΕΔΙΚΟΓΛΟΥ: Έθιξαν τη δική μου υπόληψη. Έδειξαν ότι δεν υπολήπτονται τους αγωνιστές. Προσέξτε την ακριβολογία. Χρησιμοποιώ τη γλώσσα με πολλή ακρίβεια. 
Πάμε στον καθηγητή του Δικαίου. Από πότε απέκτησε το δικαίωμα ο εισαγγελέας προκειμένου περί Βουλευτών να αποφαίνεται, έχοντας σαφή θέση "Τα γεγονότα είναι ψευδή", γράφει, να πει ότι υπάρχουν ενδείξεις, ναι. Από ποιο Ποινικό Δίκαιο, κύριε καθηγητά του Δικαίου βγαίνει το δικαίωμα το να αποφαίνεται δίκην δικαστικής απόφασης;
Αγαπητοί συνάδελφοι, θα προσπαθήσω όσο μπορώ να συντομεύσω μία γραπτή ομιλία που έχω. Θα σας παρακαλέσω, όμως, κυρία Πρόεδρε, να θεωρηθεί αυτό ως ομιλία.
Με τον συνάδελφο κ. Γιαννόπουλο έχουμε μία πολιτική αντιπαράθεση, πολιτική διαφορά, αντίθεση. Εγώ γνωρίζω -κι έτσι μεγάλωσα στο χώρο που γράφτηκα- ότι οι πολιτικοί δεν λύνουν τις διαφορές τους στα δικαστήρια. Διότι ο πολιτικός κατά τεκμήριο δεν έχει δόλο. Ο Γεώργιος Παπανδρέου είπε "ο πολιτικός καταφεύγει στα δικαστήρια μόνο αν χαρακτηριστεί κλέφτης", γιατί τότε κατά τεκμήριο υπάρχει δόλος. 
Ο κ. Γιαννόπουλος έχει άλλη άποψη, ότι ακόμα και για τις συνεδριάσεις της Βουλής πρέπει να αποφαίνεται η δικαιοσύνη. Έχει το αίσθημα και τη θέση ότι είναι όχι ο αρχηγός, αλλά ο ιδιοκτήτης των δικαστών. Κι αυτό θα παρακαλέσω να προσεχθεί ιδιαίτερα από τους λειτουργούς της δικαιοσύνης. Έχει το αίσθημα του ιδιοκτήτη των δικαστών. Ουδέποτε υπέβαλε στο δικαστήριο αίτημα αναβολής ή ημερομηνίας είτε οτιδήποτε άλλο είτε αγωγής και να μην ικανοποιηθεί. Έπαιρνα εγώ δικάσιμο έπειτα από δύο χρόνια, ενώ καταθέτει εκείνος και παίρνει δικάσιμο μετά δεκαπέντε ημέρες. Είναι σαφές σε όλη την ελληνική κοινωνία ότι θεωρεί εαυτόν ιδιοκτήτη των δικαστών. 
Ο κ. Γιαννόπουλος θεωρεί ότι για την ανέλιξή του ως πολιτικός πρέπει να στηρίζεται στο παρελθόν του και στις πράξεις του. Ίσως μία άποψη σεβαστή, όχι όμως από εμένα σεβαστή, όταν τα γεγονότα στα οποία λέει ότι στηρίζεται είναι ψευδή. Όχι απλώς αναληθή, αλλά ψευδή. Και τα γεγονότα στα οποία στηρίζεται και διαφημίζει τη δράση του είναι και ψευδή και ανύπαρκτα. 
Όλα ξεκίνησαν από την ημέρα που ο ίδιος δημοσίευσε το φύλλο στρατιωτικού του μητρώου. Δεν το γνωρίζαμε ούτε εγώ ούτε ο Ανδρέας Παπανδρέου ούτε κανένας άλλος. Στην εφημερίδα "ΕΛΕΥΘΕΡΟΣ ΤΥΠΟΣ" -και είναι προς τιμήν της εφημερίδας αυτής, γιατί εκείνο το δημοσίευμα δεν τη συνέφερε- δημοσιεύθηκε ολόκληρο το φύλλο στρατιωτικού μητρώου. Από αυτό προέκυπτε, για έναν άνθρωπο που στοιχειωδώς ήξερε την ιστορία της χώρας στο μεσοπόλεμο και στην κατοχή, ότι ήταν συνεργάτης των Γερμανών. Δεν υπήρχε στρατός κατοχής που να λες ότι, ξέρετε, εισήλθε στο σώμα των υπαξιωματικών. Ήταν, λοιπόν, φυσικό επειδή έλεγε όσα έλεγε, παρουσιαζόταν περίπου συνώνυμος της Αντίστασης κάποια μέρα να πω ότι ήταν ΕΛΑΣίτης εντός εισαγωγικών. Μπορούσε να έλθει εδώ να δώσει λόγο, να εξηγήσει. Αντ' αυτού μου υπέβαλε μήνυση. 
Συνεπώς κατέφυγα στην έρευνα. Και εδώ θέλω την προσοχή σας. Η έρευνά μου έγινε χάρη στον Κανονισμό της Βουλής, στον κανονισμό της Νέας Δημοκρατίας -και λυπάμαι που το λέω αυτό- όπου υπήρχε διάταξη στο άρθρο 92 που έλεγε, ότι το θέμα της κατάθεσης των εγγράφων είναι το μέγιστο όπλο του Βουλευτή. Θα καταθέσεις, Υπουργέ τα έγγραφα και αν δεν τα καταθέσεις, άνευ ετέρου λόγου, καλείσαι ως Υπουργός να δώσεις λόγο γιατί δεν τα κατέθεσες, χωρίς καμία κρίση. Σε αυτήν τη διάταξη "επερώτηση για μη κατάθεση εγγράφων", ανεδείχθη ως Κοινοβουλευτικός ο νυν Πρόεδρος της Βουλής. Όταν, όμως, ανεδείχθη, ουσιαστικώς ευνούχισε αυτήν τη διάταξη. Προσέξτε το ιδιαιτέρως. Αν θα κάνετε αίτηση κατάθεσης εγγράφων και δεν δοθούν θα αποφανθεί η Διάσκεψη των Προέδρων αν στέκει η επερώτηση και στη Διάσκεψη ουδέποτε το αίτημά σας θα εισαχθεί κατ' αρχήν. 
Λοιπόν, σύμφωνα με το ΦΣΜ ο κ. Γιαννόπουλος κατατάσσεται το 1938 και πάει στον ουλαμό με σκοπό να γίνει λοχίας, δείγμα ότι είναι φίλος του καθεστώτος Μεταξά. Εγκρίνεται στη συνέχεια η ανακατάταξή του, προκειμένου να γίνει μόνιμος. Δεύτερη ένδειξη ευνοίας του καθεστώτος. Προς το τέλος του πολέμου ακριβώς 5.2.1941 μετατίθεται στο αλβανικό μέτωπο. Παρά τους ισχυρισμούς του, δεν έλαβε μέρος σε καμία πολεμική επιχείρηση, σε καμία μάχη. Στο φύλο μητρώο του που δημοσίευσε ο ίδιος δεν αναφέρεται ούτε τάγμα στο οποίο υπηρέτησε, που να έλαβε μέρος στις επιχειρήσεις ούτε επιχείρηση στην οποία να έλαβε μέρος ούτε εισιτήριο σε νοσοκομείο ούτε εξιτήριο ούτε φύλο νοσηλείας. Ο τραυματισμός είναι η πλέον τιμητική πράξη του στρατιωτικού και αν παραλειφθεί η εγγραφή, πράγμα απίθανο, αιτείται η διόρθωση. 
Εκτός δε αυτού, το ΠΑΣΟΚ στις 27.11.1983 εξέδωσε διάταγμα σύμφωνα με το οποίο απονέμεται αναμνηστικό μετάλλιο σε όλους όσοι έλαβαν μέρος σε επιχειρήσεις του μετώπου και όχι σε όσους ήταν στο μέτωπο. Τέτοιο αναμνηστικό μετάλλιο δεν έλαβε ο Ευάγγελος Γιαννόπουλος. Χρειάζεται μεγαλύτερη απόδειξη ότι δεν έχει ουδεμία σχέση με τραυματισμούς ή με συμμετοχή σε πολεμικές επιχειρήσεις; Για το Πόγραδετς που αναφέρεται ότι τάχα εκεί τραυματίστηκε, αν ανοίξετε την έκδοση της Διεύθυνσης Ιστορίας Στρατού στο τελευταίο τεύχος "Το τέλος μιας εποποιίας", στις σελίδες 7 έως 10, αναφέρεται ότι μάχη για κατάληψη του Πόγραδετς δεν έγινε. Έγινε μάχη για κατάληψη άλλων υψωμάτων, αλλά όχι του υψώματος 1312 του Πόγραδετς. Συνεπώς δεν χρειάζεται άλλη επιχειρηματολογία, καμία σχέση δεν έχει με επιχειρήσεις. 
Καταρρέει το μέτωπο. Αξιωματικοί και υπαξιωματικοί επιστρέφουν οίκαδε. Οι μεν αξιωματικοί βολεύονται από την Κυβέρνηση σε πολιτικές υπηρεσίες προκειμένου να μισθοδοτούνται. Οι δε υπαξιωματικοί απαξάπαντες μετατάσσονται στη Χωροφυλακή. Όσοι δεν εδέχοντο τη μετάταξη απελύοντο, όπως συνέβη με τον ίδιο. Δεν εδέχθη. Όσοι εδέχοντο πήγαιναν στη Χωροφυλακή πλην ελαχιστοτάτων που κρατούσε κοντά του το Υπουργείο Εθνικής Αμύνης, ο κατοχικός Πρωθυπουργός Τσολάκογλου. Το "Τσολάκογλου" δεν έχει καμία σχέση με προσφυγικό όνομα. Η οικογένεια κατάγεται από τα Άγραφα. 
Μετετάγησαν, λοιπόν, στη Χωροφυλακή και ορισμένοι εξ αυτών όσους ενέκρινε η διαβόητη ειδική ασφάλεια πήγαιναν στην Αστυνομία Πόλεων, όπου και ο εγκαλών με επήγε. Μη μεταταγείς, πάει στην εφεδρεία. Μετά δεκαπέντε μήνες στις 28.9.1942 οκτώ ημέρες μετά την ανατίναξη του κτιρίου της ΕΣΠΟ, οκτώ ημέρες μετά το ηρωϊκό κατόρθωμα της Ιουλίας Μπίμπα της ωραιοτάτης, όπως γράφει και η ιστορία, του Κώστα Περίκου ολοκλήρου της ΠΕΑΝ, της ανατίναξης του κτιρίου στην Γλάδστωνος και Πατησίων, το καλοκαίρι όταν ο πόλεμος φαινόταν να παίζεται υπέρ του Χίτλερ και κατά των Συμμάχων κάνει αίτηση εισόδου του στο σώμα, η οποία εγκρίνεται από τον περιβόητο Υπουργό Μπάκο και ορκίζεται στο κατοχικό καθεστώς. Εισέρχεται έτσι στο σώμα υπαξιωματικών όπως λέει το φύλο μητρώο του που και ο ίδιος κατέθεσε. 
Μετά την είσοδό του στο σώμα παραμένει πλέον εκεί και μετατάσσεται στη Χωροφυλακή και μετά από έγκριση της Ειδικής Ασφάλειας στην Αστυνομία Πόλεων. Στις 7.4.1943 δημοσιεύεται το διάταγμα περί συστάσεως τεσσάρων ευζωνικών ταγμάτων, όπου η είσοδος είναι εθελοντική και απαιτείται ιδιόχειρος αίτηση. Κάνει ιδιόχειρο αίτηση να εισαχθεί στο σώμα των Ευζωνικών Ταγμάτων. Εισέρχεται. Με τη διαταγή 148/912/3.7.1943 διατίθεται στο πρώτο Τάγμα Ευζώνων που είχε έδρα τον Άγνωστο Στρατιώτη. Επειδή όμως ήταν στο νοσοκομείο δεν παίρνει φύλο πορείας. Προσέξτε τις ημερομηνίες 3 Ιουλίου 1943, η διαταγή διαθέσεώς του.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Κεδίκογλου, σας παρακαλώ, τελειώστε. Ευχαρίστως το κείμενο που θέλετε να καταχωρηθεί στα Πρακτικά. Πρέπει όμως να κλείσετε επειδή έχετε υπερβεί το χρόνο σας.
Σας δίνω δύο λεπτά ακόμη.
ΒΑΣΙΛΗΣ ΚΕΔΙΚΟΓΛΟΥ: Λαμβάνει αναρρωτική άδεια. Διακόπτει την αναρρωτική άδεια των πενήντα ημερών. Προσέξτε πίστη στους "ευζώνους" μην τυχόν δεν πάνε μπροστά. 
Διακόπτει την αναρρωτική του άδεια, μετά από αναφορά του την οποία έχει αφαιρέσει από τον στρατιωτικό φάκελό του, παρουσιάζεται, ζητάει να ακυρωθεί η διαταγή τοποθέτησης σε μάχιμη μονάδα και να διατεθεί σε μη μάχιμη μονάδα. Γίνεται δεκτό, ακυρώνεται η πρώτη διαταγή όχι από την ημέρα που εξεδόθη, από εκεί και εδώ και δεν διατίθεται σε μάχιμη μονάδα αλλά στο Δήμο Νίκαιας "δι' εκτέλεσιν υπηρεσίας". Στο Δήμο Νίκαιας στις 5.3.1944 γίνεται το μπλόκο της Κοκκινιάς όπως γράφει ο Σ. Κωτσάκης. Στο μπλόκο της Κοκκινιάς ξεσηκώνεται ο λαός, ο δήμαρχός της διώχνεται, ανίκανος να ηγηθεί, να συμπορευτεί, ο λαός την ξηλώνει, γεγονός που βεβαιώνει με έγγραφό του ο σημερινός δήμαρχος. Διακόπτεται και η λειτουργία του Αστυνομικού Τμήματος. Έκτοτε εξαφανίζεται ο Γιαννόπουλος και στις 28.3.1944 διατρέχει τους διαδρόμους του Ράλλη, του κατοχικού πρωθυπουργού, προκειμένου αυτός ο "ταγματάρχης" του ΕΛ.ΑΣ., κοτζαμάν "ταγματάρχης" να πάρει προαγωγή σε βοηθητικό ανθυπασπιστή μετά από γνωμάτευση της ΑΣΥΕ κατά διαταγή του ΥΕΘΑ και Πρωθυπουργού Ράλλη.
Καμαρώστε πίστη στην αντίσταση. Ο αντιστασιακός που διάβασε ο κ. Λοβέρδος! 
Το 1950 προκειμένου να πάρει πολεμική σύνταξη επισυνάπτει και τη βεβαίωση των στρατιωτικών φυλακών στην οποία αναφέρεται η μετάθεσή του στα Ευζωνικά Τάγματα όπου υπηρετούσε για να φανεί εθνικόφρων. Η βεβαίωση είναι γραμμένη μάλλον δια χειρός Ε. Γιαννόπουλου και βρίσκεται στο συνταξιοδοτικό του φάκελο. Ήταν η λήξη του Εμφυλίου Πολέμου. Δεν μπορούσε να κάνει διαφορετικά. Ο ίδιος την κατέθεσε. Λέει: "Συνημμένως υποβάλλω και την παρούσα" χωρίς καμία επιφύλαξη ότι, ξέρετε εγώ δεν παρουσιάστηκα ή δεν πήγα στα Ευζωνικά Τάγματα.
Τώρα, τέλος, σε ό,τι αφορά τις καταθέσεις, ουδείς ουδέποτε παρουσιάστηκε να δηλώσει ότι ήταν συμπολεμιστής του Ε.Γ. είτε στην Αλβανία κατά των Ιταλών είτε στην Ελλάδα κατά των Ιταλών και Γερμανών.
Υπάρχουν καταθέσεις περί ένταξής του στον ΕΛ.ΑΣ. μετά την 18/10/1944 οπότε είχε λήξει η Αντίσταση. Πράγμα αυτονόητο. Κατέφυγε στον ΕΛ.ΑΣ. διότι ήταν περισσότερο ή βέβαιον ότι παραμένοντας στη Νίκαια θα είχε την τύχη που προόριζαν οι οργανώσεις του ΕΛ.ΑΣ. για το φίλο του Ταγματασφαλίτη Μπεχράκη.
Στο στρατιωτικό του φάκελο περιέχεται ιδιόχειρη υπεύθυνη δήλωση περί του τόπου μονάδας, όπου υπηρέτησε κατά τη διάρκεια της κατοχής και μέχρι το 1947. Σε αυτήν τη δήλωση αποκρύπτει την υπηρεσία του στις Στρατιωτικές Φυλακές ως λοχίας, την είσοδό του στα Ευζωνικά Τάγματα και την εν συνεχεία προαγωγή του.
Ουδείς, μα ουδείς κατέθεσε ότι συμπολέμησε έστω σ' ένα τόσο δα σαμποτάζ ως τις 18.10.1944. Ουδείς, μα ουδείς κατέθεσε ποτέ πλην αυτών που στο όνειρό του είδε ενδεχομένως ο κ. Λοβέρδος, αυτών των αγωνιστών οι οποίοι πλέον δεν παρουσιάζονται.
(Στο σημείο αυτό κτυπάει επανειλημμένως το κουδούνι λήξεως του χρόνου ομιλίας του κυρίου Βουλευτή) 
Κλείνω, κυρία Πρόεδρε, για να μη σας στενοχωρήσω!
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κλείστε, κύριε Κεδίκογλου, στην πραγματικότητα, όμως. 
ΒΑΣΙΛΗΣ ΚΕΔΙΚΟΓΛΟΥ: Κλείνω και σας λέω αυτό που κάνει ο κ. Γιαννόπουλος εδώ και καιρό: Δεν παρουσιάζεται στις δίκες, διότι τα στοιχεία είναι συντριπτικά εναντίον του για τη συνεργασία του με τους Ναζί. Έτσι, αγαπητοί συνάδελφοι, για να τελειώνουμε φθάσαμε στο σημείο η Ελλάδα να χρησιμοποιήσει στην Κυβέρνησή της ένα συνεργάτη των Ναζί, μοναδικό στην Ελλάδα, ένας Πρωθυπουργός να χρησιμοποιήσει ως Υπουργό συνεργάτη των Ναζί, μοναδική περίπτωση ενός Πρωθυπουργού που δέχτηκε, μέλος του Κοινοβουλίου να καθυβρίζεται από το φιλοναζί Υπουργό του, να λοιδορείται και να υβρίζεται ο νεκρός πατέρας του.
(Στο σημείο αυτό κτυπάει επανειλημμένως το κουδούνι λήξεως του χρόνου ομιλίας του κυρίου Βουλευτή)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Κεδίκογλου, σας παρακαλώ, μην οξύνετε άλλο την ατμόσφαιρα! 
ΒΑΣΙΛΗΣ ΚΕΔΙΚΟΓΛΟΥ: Ο Πρωθυπουργός δέχθηκε να υβρίζεται όχι ο ίδιος ο Βουλευτής, αλλά ο πατέρας του! Έχω την ιστορία μου όπως όλοι σας, συνάδελφοι. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Κεδίκογλου τελείωσε ο χρόνος σας. Σας παρακαλώ!
ΒΑΣΙΛΗΣ ΚΕΔΙΚΟΓΛΟΥ: Τελειώνω, κυρία Πρόεδρε.
Του έδωσε, όμως, το δικαστήριο απάντηση σε ό,τι αφορά τις κατηγορίες του και κατ' εμού και προπαντός κατά του πατέρα μου, για τον οποίο η απόφαση του δικαστηρίου είναι ένας ύμνος για την ιστορία και τη δράση και της οικογένειάς μου και του πατρός μου.
Τέλος σχετικώς με τη διαγωγή του κατά τη δικτατορία:
1. Αρνήθηκε να μεταβεί στη Ρόδο και να παραλάβει ιατροδικαστικώς το πτώμα του Ν. Μαντηλαρά τον οποίον υμνεί στα βιβλία του. Στο ακροατήριο του τριμελούς Πρωτοδικείου στη σχετική παρατήρηση εξηγέρθη και είπε: Τι δουλειά είχα εγώ με το Μαντηλαρά";
2. Στο πολυσέλιδο βιβλίο "ΑΓΟΡΕΥΣΕΙΣ-ΟΜΙΛΙΕΣ-ΚΕΙΜΕΝΑ" δεν υπάρχει η παραμικρή πολιτική αναφορά εναντίον της δικτατορίας.
3. Επικαλείται την εκτόπισή του ως αντιστασιακή πράξη ενώ στο κείμενο της μήνυσης και στην αίτησή του προς το Συμβούλιο της Επικρατείας, για την ακύρωση της εκτόπισης αναφέρει ως αιτία τη δραστηριότητά του η οποία ανάγεται εις το λειτούργημα του υπερασπιστού των κατηγορουμένων και ειδικότερα στην παράστασή του στο Σ.τ.Ε. υπέρ των απολυθέντων δικαστών.
4. Όταν η δικτατορία επιζητούσε να δείξει το φιλολαϊκό της πρόσωπο, δεν εδίστασε να δηλώσει ψευδώς ως κύριο επάγγελμα στρατιωτικός-συνταξιούχος και να λάβει δάνειο 250.000 δραχμές από το Ταχυδρομικό Ταμιευτήριο, για την αγορά διαμερίσματος. Αυτός ο μεγαλοδικηγόρος!
5. Τέλος, μερικοί υποστηρίζουν ότι παρεστάθη σε δίκες άνευ αμοιβής. Αυτό κατ' αρχήν δεν συνιστά πολιτική πράξη και κατά κύριο λόγο είναι μία θαυμάσια ευκαιρία και λόγος απόκτησης πελατείας για πολιτικές δίκες.
6. Αξιοσημείωτη είναι η σιωπή του στο δημοσίευμα της Εφημερίδας "ΤΟ ΠΑΡΩΝ" της 15/7/2001 εξαιρετικό πολιτικό φύλλο, σχετικώς με την κατάθεσή του στο ΕΑΤ/ΕΣΑ.: "Αχ και να μιλούσαν τα αρχεία του ΕΑΤ/ΕΣΑ και να έβγαιναν στο φως κάποιες καταθέσεις ...
... οι αποκαλύψεις του Κεδίκογλου θα ήταν απλώς ... το κερασάκι...".
(Στο σημείο αυτό κτυπάει επανειλημμένως το κουδούνι λήξεως του χρόνου ομιλίας του κυρίου Βουλευτή)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Κεδίκογλου, τελειώσατε.
ΒΑΣΙΛΗΣ ΚΕΔΙΚΟΓΛΟΥ: Και τέλος επαναλαμβάνω ...
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Τέλος, κύριε Κεδίκογλου, αλλά να το δούμε το τέλος! Σας παρακαλώ!
ΒΑΣΙΛΗΣ ΚΕΔΙΚΟΓΛΟΥ: Κυρία Πρόεδρε, θα επαναλάβω ότι ουδέποτε εγώ τον κατηγόρησα ως κλέφτη ή τίποτε τέτοιο, του απέδωσα, δηλαδή, κάποιο δόλο ποινικού αδικήματος. 
Κύριοι συνάδελφοι, ζητώ να μην αρθεί η ασυλία μου, όχι γιατί με ενδιαφέρει, θα γίνει μια ωραία δίκη, δίκη του αιώνα, όπου θα φανεί πλέον όλων οι γονείς τι ρόλο έπαιξαν, από τον Πρωθυπουργό μέχρι παράγοντες και παραγοντίσκους του ΠΑΣΟΚ ιδίως...
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Όχι νέα αγόρευση, κύριε Κεδίκογλου!
ΒΑΣΙΛΗΣ ΚΕΔΙΚΟΓΛΟΥ: ... αλλά σας ζητώ να μην άρετε την ασυλία μου για να ενισχυθεί το κύρος των Βουλευτών, για να έχετε το δικαίωμα της αίτησης κατάθεσης εγγράφων. Γιατί αν δεν είχαμε το δικαίωμα της αίτησης κατάθεσης εγγράφων, που ορισμένοι Υπουργοί προς τιμή τους τηρούν, δεν θα είχε βγει τίποτε στην επιφάνεια και θα περνούσε ο συνεργάτης των Ναζί ως αντιστασιακός!
Ζητώ, λοιπόν, για το λόγο αυτό και μόνο τη μη άρση της ασυλίας μου, διαφορετικά θα ανοίξει μία δίκη όπου θα δει πολλά η χώρα. Και ίσως -δεν ξέρω- θα έπρεπε να ανοίξουμε την ιστορία της Αντίστασης και του εμφυλίου μετά μάλιστα τη δημοσίευση της ιστορίας της έρευνας από τον καθηγητή κ. Γ. Μαργαρίτη.
(Στο σημείο αυτό ο Βουλευτής κ. Βασίλης Κεδίκογλου καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Κεδίκογλου, σας παρακαλώ, τελειώσατε!
Κύριοι συνάδελφοι, παρακαλώ να εγκρίνετε ολιγοήμερη άδεια απουσίας στο εξωτερικό του συναδέλφου κ. Κοσμά Σφυρίου.
Εγκρίνει η Βουλή;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς η Βουλή ενέκρινε τη ζητηθείσα άδεια.
ΕΥΑΓΓΕΛΟΣ ΓΙΑΝΝΟΠΟΥΛΟΣ: Θέλω να μιλήσω. Προηγουμένως είπα, θέλω να μιλήσω. Δεν με ακούσατε; Το άκουσε όλη η Αίθουσα. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ενδέχεται, κύριε Γιαννόπουλε να μην το αντιληφθήκαμε. Ορίστε, έχετε το λόγο.
ΕΥΑΓΓΕΛΟΣ ΓΙΑΝΝΟΠΟΥΛΟΣ: Είκοσι λεπτά μίλησε ο κ. Κεδίκογλου, είκοσι λεπτά θα μιλήσω και εγώ. Παρακαλώ να μην έχω διακοπές γιατί θα μετρηθούν και αυτές. 
Ακούστε κύριοι συνάδελφοι. Δεν λέει πως ξεκίνησε η πολιτική κατά τη γνώμη του αντιδικία και κατά τη γνώμη του κ. Μαντούβαλου πολιτική αντιδικία. Είναι μία βάρβαρη, δολοφονική, εγκληματική, συκοφαντική δυσφήμιση που έχει κριθεί από τρία δικαστήρια. 'Εχει καταδικαστεί σε 220 εκατομμύρια δραχμές αποζημίωση και έχει απαντηθεί με άλλες δύο αποφάσεις πάνω στα ίδια θέματα και σε καταδίκη του Κατριβάνου στον πρώτο βαθμό βεβαίως, έχει καταδικαστεί ο Μανδίκος σε 50 εκατομμύρια συκοφαντική δυσφήμιση, είναι άλλη αγωγή που του κοινοποιήθηκε και εκεί επιζητείται -και θα παρακαλέσω πάρα πολύ, γιατί θα πάει για τα Πρακτικά τα μεγάλα, αλλά θα καταθέσω και εγώ για τα Πρακτικά εδώ, γιατί εν απουσία μου την προηγούμενη φορά κυρία Πρόεδρε, όταν έστειλα γράμμα στη Διαρκή Επιτροπή ότι το θέμα για μένα έληξε μετά την καταδίκη του Κατριβάνου γιατί εκρίθη από τα δικαστήρια από το Γ' Ποινικό Εφετείο Αθηνών σε πρώτο βαθμό. Αυτό είναι δημοσιευμένο στα Πρακτικά της διαρκούς επιτροπής, νόμιζα πως θα περαστεί και στα Πρακτικά της Βουλής. Είπα δεν θέλω να απασχολήσω τη Βουλή γιατί το θέμα πλέον εκρίθη. Έτσι εν τη απουσία μου δίνει και άλλες σαράντα σελίδες και περνάνε στα Πρακτικά της Βουλής, περνάει όλος αυτό ο οχετός που είπε σήμερα εδώ. Δεν μίλησαν για μένα συμπολεμιστές μου; Ο καπετάνιος του Συντάγματος υπό την οποίο υπηρέτησα έχει καταθέσει ενώπιον του δικαστηρίου, έχει κάνει βεβαιώσεις ο αρχηγός του ΕΛΑΣ της Αθήνας ο αείμνηστος Νέστορας έχει δώσει βεβαίωση ότι ήμουνα και στο Επιτελείο του Σώματος Στρατού. Επιτελικός αξιωματικός, ας ήμουνα ανθυπασπιστής.
Πως ξεκίνησε η αντιδικία για να καταλάβετε περί τίνος ανθρώπου πρόκειται. Κατέθεσε μία ερώτηση, ήταν οι πρώτες μέρες, δεν ξέρω αν ήταν και χρόνος που πέρασε και ζητούσε να διώξω τον εισαγγελέα της Εύβοιας τον Αγγελή, έναν από τους αριστείς του εισαγγελικού κλάδου γιατί παρέπεμψε φίλους του με ποινική δίωξη για το κακουργοδικείο, το διευθυντή της Νομαρχίας της Εύβοιας για κατάχρηση 10 δισεκατομμυρίων δραχμών. Τον είχε ταράξει τον άνθρωπο -ζήτησα και είδα το φάκελο με επτά αναφορές. Είχε απηυδήσει. Του λέω εάν έχετε κάτι, κύριε Κεδίκογλου, κάντε μία αναφορά στον 'Αρειο Πάγο να τη στείλω να γίνουν ανακρίσεις. Εκείνος όχι. Είπε μέσα στη Βουλή ότι στην Εύβοια λειτουργεί μία συμμορία με Πρόεδρο τον Εισαγγελέα του Αρείου Πάγου και όργανο τον αστυνομικό διευθυντή. Βρίσκει ευήκοον ους στον τότε και τώρα Υπουργό Δημόσιας Τάξης, τον οποίο αστυνομικό διευθυντή μετέθεσε μετά από πιέσεις του, ενώ εγώ τον εισαγγελέα τον υπερασπίστηκα. Την άλλη μέρα άρχισε η καταδίωξη. Μετά από δυο, τρεις μέρες ζήτησε από το Δήμαρχο Περιστερίου να τον πληροφορήσει πως διορίστηκα το 1955 νομικός σύμβουλος στο δήμο, χωρίς πιστοποιητικό κοινωνικών φρονημάτων. Και απήντησα εγώ δημοσίως πως δεν υπήρξα ποτέ μέλος του Κομμουνιστικού Κόμματος. Αυτό το βεβαίωσε και ο καπετάνιος του Συντάγματος, στέλεχος του ΚΚΕ πως τοποθετήθηκε στον όγκο της Πεντέλης ο Γιαννόπουλος όταν δεν είναι μέλος του κόμματος. Γιατί πάνω από λοχαγός ήταν μέλη του κόμματος όλοι. Γιατί μη γελιόμαστε το ΕΑΜ το συγκρότησε το Κομμουνιστικό Κόμματος Ελλάδος και πήρε και δυο, τρεις υπογραφές από τους άλλους αείμνηστους, πλέον έχω μιλήσει γι' αυτούς που κρεμάστηκε από τους Γερμανούς ο αείμνηστος Χωμανίδης, που ήταν κρατούμενος στην Ακροναυπλία μαζί με το Γληνό. Το αγροτικό κόμμα είχε το Γαβριηλίδη.
Και με όλα αυτά παρουσιαζόταν ότι εξέφραζε ολόκληρο τον ελληνικό λαό. Καταθέτουν, λοιπόν, οι μάρτυρες αυτοί, πιστοποιητικό από τον καπετάνιο του Συντάγματος, πιστοποιητικό από τον ταγματάρχη μου, της Αλβανίας του οποίου η έκθεση είναι ύμνος. Τα λένε οι αποφάσεις αυτά. Πήγα τη αιτήσει μου στην πρώτη γραμμή για δεύτερη φορά, ενώ με βρήκε ο πόλεμος πάνω στο χαράκωμα και αποσπάστηκα στη 15η Μεραρχία, για να τους δείξω τα πυροβολεία και τα πολυβολεία κ.λ.π, γιατί υπηρετούσα δύο χρόνια νωρίτερα στον Ένατο Συνοριακό Τομέα, όταν ο Μουσολίνι μπήκε στην Αλβανία και ετοιμαζόταν και για την Ελλάδα. Ένα επίλεκτο τάγμα από την Τρίπολη με τον ουλαμό των μονίμων υπαξιωματικών από το 1 μέχρι 52 να το στελεχώσουμε και πήγαμε -τάγμα 640 ανδρών- και καταλάβαμε την κορυφογραμμή από Κρυσταλοπηγή μέχρι Πρέσπα, Άγιο Γερμανό, Πηξό κλπ. Τα ξέρετε.
Να απαντήσω και στο φίλο μου τον Κουβέλη, ο οποίος φαίνεται ότι γέρασε
και δε θυμάται. Μόνον εσύ ήσουν Φώτη ή άλλοι δεκαέξι; Πήγες και σε πέταξε ο πρόεδρος έξω; Τον πήρα στο τηλέφωνο, με πήρες και σου λέω: "κάτσε εκεί". Τον πήρα στο τηλέφωνο τον Αγγελή, ο οποίος βγήκε με το ψηφοδέλτιο το δικό μας, του αείμνηστου του Πάλλη και μετά προσεχώρησε στη χούντα. 'Ήταν πρώτος ξάδελφος του Αγγελή κλπ. Και του λέω: "Θα σε κρεμάσω -θα πέσει μια μέρα η χούντα- με σκοινί δικό σου. Γράψε το παιδί". Γιατί; Δεκαεπτά είχα γράψει και είχα δικαίωμα δύο. Και είχαν όλοι βγει τότε, η φουρνιά, ο Φυτράκης, ο Νταλιάνας, ο Μπουλούκος, ο Κουβέλης, πού να τους θυμάμαι. Ή η Τασούλα -πώς τη λένε-, τρεις γυναίκες. Δεκαεπτά. Και ο κώδικας έλεγε δύο. Δεν λογάριαζα τίποτα. Του λέω: αφού δεν τους γράφει κανείς; Φόβος και τρόμος, ξέρετε, τις πρώτες μέρες εκεί και αυτά τα αποκάλυψε στη Βουλή o κ. Κουβέλης. Εγώ τον είχα ξεχάσει καίτοι τον υποστήριξα να γίνει σύμβουλός μου, γιατί βγήκε σύμβουλος όταν εγώ έγινα Πρόεδρος του Δικηγορικού Συλλόγου Αθηνών το 1976.
Δεν πήγα εγώ εξορία στη δικτατορία; Δεν πήγα εγώ στο ΕΑΤ-ΕΣΑ κρατούμενος ένα χρόνο σε απομόνωση αυστηρή πεντέμισι μήνες; Δεν μίλησα εγώ στα στρατοδικεία; Δεν υπερασπίστηκα όλες τις οργανώσεις, όλους; Δεν υπερασπίστηκα τα κλιμάκια του Κ.Κ.Ε., που ερχόντουσαν απ' έξω, που δεν πήγαινε κανένας;.
ΒΑΣΙΛΗΣ ΚΕΔΙΚΟΓΛΟΥ: Αυτό είναι επάγγελμα, δεν είναι αντιστασιακή δράση.
ΕΥΑΓΓΕΛΟΣ ΓΙΑΝΝΟΠΟΥΛΟΣ: Βούλωστο, ψυχοπαθή! Βούλωστο παρανοϊκέ και σχιζοφρενή. Πόσες φορές τον έχω πει κι εδώ μέσα; Δεν μιλάει γι αυτά.
ΒΑΣΙΛΗΣ ΚΕΔΙΚΟΓΛΟΥ: Πήρες απάντηση και θα ξαναπάρεις.
ΕΥΑΓΓΕΛΟΣ ΓΙΑΝΝΟΠΟΥΛΟΣ: Και απήντησε ο δήμαρχος και υπάρχει εδώ και του στέλνει όλο το φάκελο το δικό μου. Εγώ όταν ήμαστε όλοι όλοι δεκαπέντε μόνιμοι επιλοχίες -εγώ είχα προαχθεί εν τω μεταξύ στο βαθμό του ανθυπασπιστή- που μέναμε στην Αθήνα, επειδή είμαστε οι αξιόλογοι θα έλεγε κανείς, μας διόρισαν στα τάγματα. Ακυρώθηκε αυτή η διαταγή. Τη βρήκα. Έψαχνα, γιατί έχω δύο χιλιάδες οκτακόσιους φακέλους -γιατί γράφω ιστορία, ξέρετε, και εκκλησιαστική ακόμη γράφω και τα κράτησα όλα. Το βρήκα, την ακύρωση. Όχι, του λέει. Έχω απαντήσει σε όλα. Η μεν αγωγή, η οποία είναι η τελευταία, κύριοι συνάδελφοι, δεν είναι διαδικασία τώρα το να βρισκόμαστε εδώ -είμαστε αρκετοί βεβαίως και εμένα μου φτάνετε για να του άρετε την ασυλία- όταν, λοιπόν, εγώ έκανα την πρώτη μήνυση στέλνει ένα γράμμα στον εισαγγελέα -γραμμένα και αυτά- και του λέει: "Σας παρακαλώ γρήγορα να επισπεύσετε τις διαδικασίες, να πάει γρήγορα η υπόθεση στη Βουλή κι εκεί θα ζητήσω εγώ την άρση της ασυλίας μου, να αποδείξω τους ισχυρισμούς μου". Και όταν έρχεται εδώ η υπόθεση να δικαστεί, φίλησε κατουρημένες ποδιές. Είχε πλακώσει στα χαστούκια τον Κόρακα, τον θυμάστε, το συνάδελφο Βουλευτή. Οι παλιοί το ξέρετε. Πήγε του φίλησε το χέρι και φίλησε κατουρημένες ποδιές τότε στο Κ.Κ.Ε., για να μην τον παραπέμψουν. Αργότερα...
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Γιαννόπουλε, να μην οξύνουμε...
ΕΥΑΓΓΕΛΟΣ ΓΙΑΝΝΟΠΟΥΛΟΣ: Σας παρακαλώ έχω ακόμη...
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Όχι για τις εκφράσεις λέω, δεν λέω για τίποτε άλλο. 
ΕΥΑΓΓΕΛΟΣ ΓΙΑΝΝΟΠΟΥΛΟΣ: Μα, σε τέτοιο βόρβορο λάσπης θα μου πείτε, κυρία Πρόεδρε, να μην οξύνω και να μην εκνευρίζομαι; Πότε τέλος πάντων θα ξυπνήσουμε εδώ μέσα;
Κάθε φορά, πολιτική αντιδικία λέει ο ένας, πολιτική αντιδικία λέει ο άλλος. Ποια πολιτική αντιδικία; Είναι εγκληματική πράξη, βάρβαρη. Αν και δεν καταλαβαίνετε, σας εύχομαι να μην τύχει τίποτα στη ζωή σας. Εγώ δεν προσκύνησα, έμεινα μόνος και αγωνίστηκα και τα έβαλα και με το "ΡΙΖΟΣΠΑΣΤΗ", όταν είπα: "Ακούτε εδώ, πόσους στείλατε στο απόσπασμα, πόσους εκτελέσατε, πόσους είπατε προδότες; Ο Ζαχαριάδης προδότης, ο Μάρκος προδότης, ο Πλουμπίδης προδότης, ο Παρτσαλίδης προδότης, ο Καραγιώργης προδότης, ο ένας μετά τον άλλον προδότες". Ο Ζαχαριάδης, στη διαθήκη του είπε "Αν δεν με βγάλετε από εδώ, θα αυτοκτονήσω την τάδε του μηνός" και κρεμάστηκε την τάδε του μηνός. Και λέει "χαλάλι σου Φλωράκη, χαλάλι σου Μπρέζνιεφ, χαλάλι σου τάδε". Δεν άφησε κανέναν. Εγώ δεν το έβαλα κάτω. Γιατί αν δεν τα υιοθετούσε αυτά ο ΡΙΖΟΣΠΑΣΤΗΣ, δεν θα μιλούσα εγώ για τον Κεδίκογλου. Να τον λες παρανοϊκό, να το λες σχιζοφρενή, να το λες ψυχοπαθή, όπως και να τον λες, εδώ μέσα δεν τον έχω χαρακτηρίσει με μύρια όσα; 
Εφτά μηνύσεις, η μία μετά την άλλη. Αυτή είναι η προτελευταία, γιατί έκανε πάλι άλλη προχθές και την έστειλε στα πανεπιστήμια, στον Άρειο Πάγο, στις δικαστικές ενώσεις. Άντε, λες, δεν με ξέρουν οι δικαστές, δεν με ξέρει ο κόσμος, δεν με ξέρει όλη η Αθήνα, δεν με ξέρει η Β΄ Περιφέρεια π.χ. δεν ξέρει η Ελλάδα, -και να μάθουν τώρα ποιος είναι ο Γιαννόπουλος; Και όλοι μου λένε: "Δεν τον παρατάς; Αυτός είναι τρελός". Είναι τρελός, αλλά έχουν υιοθετήσει αυτά τα πράγματα και τα ακούτε κι εσείς και μπορεί να φρίξατε εσείς οι καινούριοι και να λέτε: "Ο Γιαννόπουλος αυτός είναι;".
ΝΙΚΟΛΑΟΣ ΚΟΡΤΣΑΡΗΣ: Δεν τα ξέρουμε.
ΕΥΑΓΓΕΛΟΣ ΓΙΑΝΝΟΠΟΥΛΟΣ: Βεβαίως δεν ξέρετε αυτά που ακούτε απ΄ αυτόν. Γιατί τις πρώτες μέρες ο δικός μου κόσμος είχε στενοχωρηθεί. Ξέρετε ότι κόντεψα να χάσω τις εκλογές; Γιατί συνεργάστηκε με τον Τριανταφυλλόπουλο, με τον Τσουκάτο και με άλλους και με άλλους, για το πώς θα εξοντώσουν τον Γιαννόπουλο. Λοιπόν, γελάει.
Διεγράφη από το ΠΑΣΟΚ ή όχι; Είχα προβλέψει -θα σας δώσω τα κείμενα- ότι το ΠΑΣΟΚ θα τον πετάξει έξω. Είναι γεγονός ότι είπα στο κόμμα μου "μην ανακατευτείτε, δεν θέλω καμία βοήθεια". Γιατί; Για να μην έχω υποχρέωση. Τώρα, ποια ήταν η υποχρέωση του Αρχηγού ή του κόμματος, είναι άλλη δουλειά. Όμως εγώ είπα "δεν θέλω να ανακατευτείτε". Και υπάρχει γράμμα στην Κεντρική Επιτροπή. Και όταν έστειλα ένα γράμμα στον Πρωθυπουργό για όλα αυτά, τον πρόλαβε η διαγραφή του, όταν συκοφάντησε τον υπέροχο Πρασκευά Αυγερινό, που τον είπε "Σαλώμη" και την άλλη μέρα διεγράφη από το Σημίτη, τον πέταξε έξω. 
Δεν έχει διαγραφεί δύο φορές από τον Παπανδρέου; Εγώ δεν επενέβην τότε στον Παπανδρέου, για να σας ξαναγράψει; Δεν επενέβην όταν έμειναν τρεις που είχαν διαγραφεί από τον ίδιο το Σημίτη; Τους έβγαλε εκτός Κοινοβουλευτικής Ομάδας. Είπα "άστε τους. Τι περιμένεις από τον άλφα, το βήτα, το γάμα, άστους, δεν πειράζει". Και τους ξαναπήραμε πάλι. Και τα είχαμε καλά. Ερχόταν στο γραφείο μου. Ο ράφτης που ραβόμασταν μαζί ήταν στον όροφο το δικό μου κι ερχόταν και με έβλεπε. Τα είχαμε πολύ καλά και θύμωσε γιατί δεν μπόρεσε να "φάει" τον Αγγελή. Έχω και του Αγγελή τις αναφορές. Ο Άρειος Πάγος να απαντάει, να τα επιστρέφει, να μην το λογαριάζει κανείς, όμως τον βλέπετε, κολλάει στον έναν, κολλάει στον άλλον, φιλίες τάχα. Τι να κάνει ο καθένας, πάει και του μιλάει. Νομίζετε ότι εμένα με νοιάζει ποιος του μιλάει και ποιος τον καλημερίζει; 
Αλλά σας λέω, κύριοι συνάδελφοι, τι θα κάνατε αν ένας από σας είχε αυτήν την επίθεση τη βρώμικη εναντίον του; Και είναι η προτελευταία αναφορά, την οποία έστειλε και τον στόλισα, λοιπόν.
Θα καταθέσω για τα Πρακτικά το κείμενο της αγωγής. 
(Στο σημείο αυτό ο Βουλευτής κ. Ευάγγελος Γιαννόπουλος καταθέτει για τα Πρακτικά το προαναφερθέν έγγραφο, το οποίο βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Τα άλλα είναι το γράμμα -και σας διαβάζω την τελευταία παράγραφο- που είπα: "Αγαπητές και αγαπητοί συνάδελφοι, κατόπιν των ανωτέρω φρονώ ότι δεν πρέπει να πάρω μέρος στη συζήτηση αιτήσεως του Εισαγγελέως Πρωτοδικών Αθηνών, ο οποίος εν προκειμένω ενεργεί εκείνος μεν κατ΄ επιταγή του Συντάγματος, άρθρα 61 και 62, εσείς δε ως Κοινοβουλευτική Επιτροπή κατά τον Κανονισμό της Βουλής, άρθρα 37 και επόμενα και εγώ ως υποχρεούμενος εκ του θέματος να μετάσχω, κρίνω -και να μου συγχωρεθεί- ότι κατά το παρόν τουλάχιστον στάδιο όχι κρίσιμη και χρήσιμη την παρουσία μου.
Πράττω δε τούτο από λόγους βαθέoς σεβασμού προς το κύρος του Κοινοβουλίου και του κοινοβουλευτικού μας βίου και της βουλευτικής ιδιότητας, δίνοντας το παράδειγμα του σεβασμού και των διατάξεων του κορυφαίου νόμου της πατρίδας μας, του λειτουργούντος συντάγματός μας 1975-1986, επαφιέμενος όπως προείπα στην κρίση σας η οποία" -ως εκ περισσού αναγράφει τούτο- "θα τύχει απόλυτου σεβασμού εκ μέρους μου, δοθέντος ότι ούτε του κόμματός μου του οποίου υπήρξα συνιδρυτικό μέλος, ζήτησα οιανδήποτε συνδρομή ή τοποθέτησή του επί του θέματος. Με την οφειλόμενη τιμή, Ευάγγελος Γιαννόπουλος".
Αυτό έπρεπε να διαβαστεί στη Βουλή. Δεν ήρθα και διότι δεν ήρθα, "λιποψύχησε", λέει, και δεν παρέστη. Γίνεται δίκη, ζητάνε αναβολή, μας παγιδεύει ένα μέλος του Κομμουνιστικού Κόμματος. Ήθελε αναβολή και λέει "έχω δίκη στη Θεσσαλονίκη". Αναλαμβάνει άλλος, ένας Αθανασόπουλος Νίκος τον οποίο τον είχα στη πλάτη και πήρε εκατόν δεκαπέντε χιλιάδες πεντακόσιους σταυρούς, τον πέρασα οκτακόσιους σταυρούς και παραλίγο να βγει τρίτος. Και τη δεύτερη φορά έχασε, ήρθε πάτος. Γιατί; Πήγε στην ιδρυτική εκδήλωση του Τσοβόλα για κόμμα. Ο λαός τα βλέπει.
Δεν πάτε στα καφενεία να μιλήσετε εσείς τουλάχιστον, όσοι είσαστε από τις επαρχίες; Ατσίδες, αυθεντίες, πολιτική γραμμή σου βάζουν κάτω στα χωριά. Τον είδαν αυτόν, τον Κωνσταντινίδη, τον Τάκη Παπά, τον περιώνυμο συνάδελφο, τον μακαρίτη τώρα, που λυπήθηκα για το χαμό του. Δεν έχουν σημασία τα λάθη τα πολιτικά που έκανε. Δικηγόρος εναντίον μου δεκαπέντε φορές. Την αγωγή την είχε κάνει εναντίον μου ο Παπάς, μια που είπα για τον πατέρα του, λέει κλπ., να μη μπούμε σ' αυτά τα θέματα.
Και εγώ έχω κάνει έφεση, κύριε Κεδίκογλου και για το θέμα του πατέρα σας...
ΒΑΣΙΛΗΣ ΚΕΔΙΚΟΓΛΟΥ: Δεν πήρατε εσείς δικαίωμα να δημοσιεύσετε την απόφασή σας. Εγώ πήρα ...
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Γιαννόπουλε, σας παρακαλώ, μην απευθύνεσθε στους συναδέλφους. Το Προεδρείο ούτε το κοιτάζετε καθόλου. Σε μένα δε λέτε τίποτα, κύριε Γιαννόπουλε. 'Εχω παράπονο. Όλο στους συναδέλφους απευθύνεσθε και το Προεδρείο δεν το υπολογίζετε. 
ΕΥΑΓΓΕΛΟΣ ΓΙΑΝΝΟΠΟΥΛΟΣ: Κυρία Πρόεδρε, εσείς έχετε μια ψήφο. Εδώ είναι εξήντα, εβδομήντα. Σε σας να τα πω; Εσείς τα ξέρετε. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Γιαννόπουλε, έχετε μιλήσει δεκαέξι, δεκαεφτά λεπτά. Ολοκληρώστε, σας παρακαλώ. 
ΕΥΑΓΓΕΛΟΣ ΓΙΑΝΝΟΠΟΥΛΟΣ: Έχω πέντε λεπτά ακόμη. Μπορεί να τελειώσω και νωρίτερα, γιατί πρέπει να τελειώσω.
Κύριοι συνάδελφοι, σε μια εκδήλωση εδώ στη Βουλή τι δεν είπα; Ευχαριστώ τη Νέα Δημοκρατία για τη θέση που πήρε. Είπε η Νέα Δημοκρατία σε κάποια φάση "ψήφο κατά συνείδηση". Και έρχεται ο εκπρόσωπος του ΠΑΣΟΚ και λέει "να απορριφθεί η αίτηση του εισαγγελέα". Εγώ δεν είπα τίποτα και εξ' αντιδιαστολής ευχαριστώ τη Νέα Δημοκρατία για να φάνε το χαστούκι κάποιοι γιατί η Νέα Δημοκρατία είπε "ψήφο κατά συνείδηση" και το ΠΑΣΟΚ έλεγε "να απορριφθεί η αίτηση του εισαγγελέα. Και ήταν η πέμπτη μήνυση. Είχε γίνει η πέμπτη αναφορά του. 
Πάει στο Γοργοπόταμο. Ήμουν εκπρόσωπος της κυβερνήσεως. Δεν ξέρω αν είδατε και προχθές την παρουσία μας στο Γοργοπόταμο, την οποία έκανε ο νομάρχης ο οποίος είναι της Νέας Δημοκρατίας. Είναι εντιμότατος, πρώην Βουλευτής, ο οποίος μετάνιωσε -όπως μου είπε- και θα έρθει πάλι στη Βουλή, ο κ. Μπέλλος. Ήταν ο Δήμαρχος του Γοργοποτάμου, του κόμματός σας. Μου έκαναν τιμές. Μίλησαν όλοι και είχε πάει και μοίραζε ο κ. Κεδίκογλου. "Ένας ταγματασφαλίτης", λέει, "έρχεται να τιμήσει εκ μέρους της κυβερνήσεως το Γοργοπόταμο"; 
Τι άλλο μέσο -τώρα θα απευθυνθώ σε σας, κυρία καθηγήτρια του Ποινικού Δικαίου και διακεκριμένη καθηγήτρια- έχει ένας πολίτης συκοφαντούμενος λοιδορούμενος, χλευαζόμενος, λασπωνόμενος, παρά να καταφύγει στη δικαιοσύνη της πατρίδας του; Και είπαν "είσθε Υπουργός Δικαιοσύνης και δεν έπρεπε".
Λέω, όταν γίνονται οι δίκες σας -το έγραψε ο "ΡΙΖΟΣΠΑΣΤΗΣ" εννιά φορές- θα φροντίσω να μην είμαι Υπουργός. Και σας λέω, κύριοι συνάδελφοι, ότι έμεινα έξω από την Κυβέρνηση για να καθαρίσω αυτό το άγος, αυτό το αίσχος και αυτήν τη συμπεριφορά. Δεν με έβγαλε ο Σημίτης. Εγώ ζήτησα να μην είμαι στην Κυβέρνηση. Θέλω να το ξεκαθαρίσω αυτό το θέμα. Σας λέω την αλήθεια. Δεν έχω να πω ψέματα. Δεν έχω ανάγκη να πω και ψέματα...
ΒΑΣΙΛΗΣ ΚΕΔΙΚΟΓΛΟΥ: Στις 5 Δεκεμβρίου θα απουσιάζετε πάλι λόγω ασθενείας.
ΕΥΑΓΓΕΛΟΣ ΓΙΑΝΝΟΠΟΥΛΟΣ: Λοιπόν, τους έβαλε πόστα και τους είπε "δεν ξανάρχομαι εδώ πέρα" και έδωσε και 10 εκατομμύρια, όπως μου είπαν ο κ. Κεδίκογλου. 
Αλλά το βιβλίο είναι ένα ρυπαρογράφημα του Μανδίκου, ο οποίος άλλοτε φωτογραφιζόταν μαζί μου. Έχει γράψει άρθρα υπέρ εμού, ένα σωρό. Και διότι εκεί μία παρέα που ήταν έλεγε "να πάμε στον Τσοβόλα" δεν ακολουθήσαμε, μας κήρυξαν τον πόλεμο. Αυτός είναι ο Μανδίκος στον οποίο βρήκατε το βιβλίο του κ. Κεδίκογλου με καρφιτσωμένη την κάρτα του επάνω που μου το παρέδωσε δημοσιογράφος του FLASH, μου το έφερε ο ίδιος ο δημοσιογράφος: Να ποιος πληρώνει το βιβλίο...
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Γιαννόπουλε, φτάσαμε στο τέλος του εικοσαλέπτου. Ολοκληρώστε τώρα την ομιλία σας, για να τελειώσουμε ειρηνικά. Κάντε μου τη χάρη.
ΕΥΑΓΓΕΛΟΣ ΓΙΑΝΝΟΠΟΥΛΟΣ: Κυρία Πρόεδρε, είκοσι δύο λεπτά κατανάλωσε. Δεν λέω να σας τα χαρίσω. Θα σας τα χαρίσω. Θα παρακαλέσω μόνον ...
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Δύο λεπτά, αλλά δύο όμως. Όχι περισσότερο.
ΕΥΑΓΓΕΛΟΣ ΓΙΑΝΝΟΠΟΥΛΟΣ: Όχι, τελείωσα. Εγώ δεν χαλάω το χατίρι στην κα Μπενάκη.
Λοιπόν, δύο- τρία κείμενα θα παρακαλέσω να κατατεθούν στα Πρακτικά της Βουλής. 
Στο σημείο αυτό ο Βουλευτής κ. Ευάγγελος Γιαννόπουλος καταθέτει για τα Πρακτικά τα προαναφερθέντα έγγραφα, τα οποία έχουν ως εξής:
(Τα σχετικά έγγραφα υπάρχουν στο τεύχος των Πρακτικών της Βουλής)

ΠΡΟΕΔΡΕΥΟΥΣΑ (Άννα Μπενάκη-Ψαρούδα): Τελειώσατε, κύριε Γιαννόπουλε; 
ΒΑΣΙΛΗΣ ΚΕΔΙΚΟΓΛΟΥ: Κυρία Πρόεδρε, να πω μια λέξη μόνο.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Όχι, κύριε Κεδίκογλου. Εδώ η ισότητα των όπλων τηρήθηκε με θρησκευτική ευλάβεια ... 
ΒΑΣΙΛΗΣ ΚΕΔΙΚΟΓΛΟΥ: Θέλω να πω ότι όλα όσα ανέφερα προκύπτουν από αδιάψευστα στοιχεία ...
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Όχι, κύριε Κεδίκογλου, διότι θα προκαλέσετε ανταπάντηση. Παρακαλώ, κύριε Κεδίκογλου.
ΕΥΑΓΓΕΛΟΣ ΓΙΑΝΝΟΠΟΥΛΟΣ: Κυρία Πρόεδρε, κλείνω την ομιλία μου.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ολοκληρώστε, κύριε Γιαννόπουλε.
ΕΥΑΓΓΕΛΟΣ ΓΙΑΝΝΟΠΟΥΛΟΣ: Κυρία Πρόεδρε, κάνω έκκληση. Θέλω να ψηφίσετε κατά συνείδηση. Τι σας επιβάλλει η συνείδησή σας, κύριε Κουβέλη και όλοι εσείς που ακούσατε εδώ πέρα αυτό το δράμα που υφίσταται ένας άνθρωπος, ο οποίος δεν έδωσε πουθενά και σε κανένα δικαίωμα για να μιλήσει κατ' αυτό τον τρόπο. Εντάξει, λάθη μπορεί να κάνουμε, αλλά όχι και συνεργάτες της χούντας, όταν με πέντε βλήματα στο πνευμόνι, τρία στο παρέγχυμα από μάχη ... 
Δεν γράφονται αυτά στα στρατολογικά μητρώα, πού υπηρέτησες κλπ. Στα στρατολογικά μητρώα γράφονται τα γενικά: πότε προήχθης, πότε γεννήθηκες και πού κατοικείς. Στα στρατολογικά μητρώα γράφονται τέτοια πράγματα; Δεν με βρήκε σε κανένα νοσοκομείο, λέει. Πώς τραυματίστηκα λοιπόν; Δεν τραυματίστηκα; 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Γιαννόπουλε, αυτά είναι γνωστά. Λοιπόν, ολοκληρώστε, σας παρακαλώ.
ΕΥΑΓΓΕΛΟΣ ΓΙΑΝΝΟΠΟΥΛΟΣ: Τελείωσα.
Εγώ, λοιπόν, κάνω έκκληση τώρα να ψηφίσετε κατά τη συνείδησή σας. 
ΑΝΤΩΝΗΣ ΣΚΥΛΛΑΚΟΣ: Κυρία Πρόεδρε, ως Κοινοβουλευτικός Εκπρόσωπος, ζητώ το λόγο.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Θέλετε να δευτερολογήσετε;
ΑΝΤΩΝΗΣ ΣΚΥΛΛΑΚΟΣ: Εν πάση περιπτώσει, πέστε το όπως θέλετε. Δυο λεπτά χρειάζομαι. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο Κοινοβουλευτικός Εκπρόσωπος του Κ.Κ.Ε. έχει το λόγο.
ΑΝΤΩΝΗΣ ΣΚΥΛΛΑΚΟΣ: Δεν θα έπαιρνα το λόγο να δευτερολογήσω, αν ο κ. Γιαννόπουλος δεν αναφερόταν στον "ΡΙΖΟΣΠΑΣΤΗ" και στο Κομμουνιστικό Κόμμα Ελλάδας. 
Πίστευα από τις τελευταίες εξελίξεις των τελευταίων μηνών, ότι η αντιπαράθεση του κ. Γιαννόπουλου με τον "ΡΙΖΟΣΠΑΣΤΗ" και με το κόμμα μου βαίνει προς ομαλοποίηση και ότι θα λήξουν αυτά. Άκουσα όμως άδικες κατηγορίες...
ΕΥΑΓΓΕΛΟΣ ΓΙΑΝΝΟΠΟΥΛΟΣ:Είναι άδικες οι κατηγορίες, διότι αυτό το χαρτί που μου στείλατε...
ΑΝΤΩΝΗΣ ΣΚΥΛΛΑΚΟΣ: Ναι, άδικες κατηγορίες. Δεν θέλω να δώσω συνέχεια, γιατί μιλάει και για χαρτιά κλπ. 
Εν πάση περιπτώσει, αν θέλει αντιπαράθεση ο κ. Γιαννόπουλος θα την έχει και από τον "ΡΙΖΟΣΠΑΣΤΗ" και από το Κόμμα μας. Εγώ, δεν θέλω να δώσω συνέχεια, γιατί είναι άχαρο.
Και κάτι ακόμα, προς διευκρίνιση. Είτε για την περίπτωση του κ. Κεδίκογλου που αναφέρθηκε είτε για άλλες περιπτώσεις, ποτέ δεν μας πέρασε η ιδέα να ποινικοποιήσουμε συμπεριφορές για τις οποίες μπορεί να μην συμφωνούμε. Αλλά σε καμία περίπτωση δεν σκεφθήκαμε ποτέ να κάνουμε μηνύσεις σε συναδέλφους κλπ.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κυρίες και κύριοι συνάδελφοι, δεν υπάρχει άλλος εγγεγραμμένος να μιλήσει και κηρύσσεται περαιωμένη η συζήτηση επί των αιτήσεων άρσεως ασυλίας των Βουλευτών κυρίων Νικολάου Γκατζή και Βασίλη Κεδίκογλου.
Η λήψη απόφασης αναβάλλεται για άλλη συνεδρίαση που θα καθοριστεί με ειδική ημερήσια διάταξη.
Κύριοι συνάδελφοι, δέχεστε να λύσουμε τη συνεδρίαση;
ΟΛΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 20.48' λύεται η συνεδρίαση για αύριο Τετάρτη 28 Νοεμβρίου 2001 και ώρα 10.30' με αντικείμενο εργασιών του Σώματος α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία μόνη συζήτηση επί της αρχής, των άρθρων και του συνόλου, της πρότασης νόμου, αρμοδιότητας Υπουργείου Εργασίας και Κοινωνικών Ασφαλίσεων "Καθιέρωση πεντάωρης εβδομαδιαίας εργασίας και άλλες διατάξεις"
 

Ο ΠΡΟΕΔΡΟΣ ΟΙ ΓΡΑΜΜΑΤΕΙΣ
 

 
 
 
 



