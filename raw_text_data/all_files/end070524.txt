ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Γ’
ΣΥΝΕΔΡΙΑΣΗ ΡΛΣΤ’

Πέμπτη 24 Μαΐου 2007

ΘΕΜΑΤΑ
Α. ΕΙΔΙΚΑ ΘΕΜΑΤΑ
Ανακοινώνεται ότι τη συνεδρίαση παρακολουθούν μαθητές από το 1ο Αρσάκειο Δημοτικό Σχολείο, σελ.

Β. ΚΟΙΝOΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Παρασκευής 25 Μαΐου 2007, σελ.
4. Συζήτηση επικαίρων ερωτήσεων:
α) Προς τον Υπουργό Μεταφορών και Επικοινωνιών σχετικά με την έλλειψη Αυτόματων Ταμειολογικών Μηχανών (ΑΤΜ) στο Αεροδρόμιο «Νίκος Καζαντζάκης» του Ηρακλείου, σελ.
β) Προς τον Υπουργό Περιβάλλοντος, Χωροταξίας και Δημοσίων ‘Εργων, σχετικά με τα έργα Παράκαμψης Βασιλικού και Αμαρύνθου στην Εύβοια, σελ.
γ) Προς τον Υπουργό Εθνικής ‘Αμυνας, σχετικά με τη λειτουργία του εργοστασίου της ΕΛΒΟ κ.λπ., σελ.
δ) Προς τον Υπουργό Ανάπτυξης, σχετικά με την είσοδο ιδιωτών στην παραγωγή ηλεκτρικής ενέργειας κ.λπ., σελ.
ε) Προς τον Υπουργό Αγροτικής Ανάπτυξης και Τροφίμων σχετικά με τη λήψη μέτρων για τη πληρωμή των καπνοπαραγωγών του Νομού Ροδόπης από την καπνεμπορική εταιρεία «ΠΕΤΡΙΔΗ» κ.λπ., σελ.

ΟΜΙΛΗΤΕΣ
Επί των επικαίρων ερωτήσεων:
ΚΕΔΙΚΟΓΛΟΥ Σ., σελ.
ΚΟΝΤΟΣ Α., σελ.
ΛΙΑΠΗΣ Μ., σελ.
ΜΙΧΑΛΟΛΙΑΚΟΣ Β., σελ.
ΝΕΡΑΝΤΖΗΣ Α., σελ.
ΞΑΝΘΟΠΟΥΛΟΣ Θ., σελ.
ΞΗΡΟΤΥΡΗ-ΑΙΚΑΤΕΡΙΝΑΡΗ Α., σελ.
ΣΤΡΑΤΑΚΗΣ Ε., σελ.
ΤΖΕΚΗΣ Α., σελ.
ΤΣΟΧΑΤΖΟΠΟΥΛΟΣ Α., σελ.


      
      
      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Γ΄
      ΣΥΝΕΔΡΙΑΣΗ  ΡΛΣΤ΄
      Πέμπτη 24 Μαΐου 2007
      
      Αθήνα, σήμερα στις 24 Μαΐου 2007, ημέρα Πέμπτη και ώρα 10.40΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Β΄ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από τον κ. Εμμανουήλ Στρατάκη, Βουλευτή Ηρακλείου, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Καστοριάς κ. ΑΝΕΣΤΗΣ ΑΓΓΕΛΗΣ κατέθεσε αναφορά, με την οποία ο Δήμαρχος Ακριτών Ν. Καστοριάς ζητεί τη δημιουργία στο Δήμο του κλιμακίου συνοριακής φύλαξης.
      2) Ο Βουλευτής Καστοριάς κ. ΑΝΕΣΤΗΣ ΑΓΓΕΛΗΣ κατέθεσε αναφορά, με την οποία ο Δήμαρχος Ακριτών Ν. Καστοριάς ζητεί την οικονομική ενίσχυση του προγράμματος των Σχεδίων Βελτίωσης Ζωικής Παραγωγής, για την περιφέρειά του.
      3) Ο Βουλευτής Καστοριάς κ. ΑΝΕΣΤΗΣ ΑΓΓΕΛΗΣ κατέθεσε αναφορά, με την οποία ο Δήμαρχος Βιτσίου Νομού Καστοριάς ζητεί την υποστήριξη των μηλοκαλλιεργητών  της περιοχής του για  τις ζημιές που υπέστη η παραγωγή τους, εξαιτίας των δυσμενών καιρικών συνθηκών.
      4) Ο Βουλευτής Καστοριάς κ. ΑΝΕΣΤΗΣ ΑΓΓΕΛΗΣ κατέθεσε αναφορά, με την οποία το Σωματείο Γονέων και Κηδεμόνων με τρία παιδιά Ν. Καστοριάς ζητεί τον χαρακτηρισμό ως πολυτέκνων των τρίτεκνων οικογενειών.
      5) Ο Βουλευτής Χανίων κ. ΕΜΜΑΝΟΥΗΛ ΣΚΟΥΛΑΚΗΣ με αναφορά του,  ζητεί την παραχώρηση της παλαιάς βίλας Πασάδων «Κουκουναράς» στο Δήμο Ελευθερίου Βενιζέλου προκειμένου να ιδρυθεί εκεί το Λαογραφικό Μουσείο Χανίων.
      6) Η Βουλευτής Τρικάλων κ. ΑΘΑΝΑΣΙΑ ΜΕΡΕΝΤΙΤΗ κατέθεσε αναφορά, με την οποία ο κυνηγετικός Σύλλογος Τρικάλων ζητεί να επαναληφθούν οι αγώνες σκύλων δεικτών στα καταφύγια ή σε περιοχές που απαγορεύεται το κυνήγι.
      7) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά, με την οποία η κ. Αντωνία Περυσινάκη Δομοσίδη ζητεί τη μονιμοποίησή της στο ΚΕΤΕΚ Ηρακλείου Κρήτης.
      8) Ο Βουλευτής Λάρισας κ. ΕΚΤΟΡΑΣ ΝΑΣΙΩΚΑΣ κατέθεσε δημοσίευμα εφημερίδας, το οποίο αναφέρεται στην καταστροφή της παραγωγής κερασιών στην επαρχία Αγιάς, εξαιτίας της κακοκαιρίας.
      9) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά, με την οποία Επιτυχόντες στην Εθνική Σχολή Δικαστών ζητούν να περιληφθούν συμπληρωματικά στον πίνακα εισακτέων στη Σχολή αυτή.
      10) Ο Βουλευτής Φλωρίνης κ. ΝΙΚΟΛΑΟΣ ΚΟΡΤΣΑΡΗΣ κατέθεσε  αναφορά, με την οποία απολυμένοι της Εταιρείας «Λιγνιτωρυχεία Αμυνταίου Α.Ε.» ζητούν την καταβολή των νομίμων αποζημιώσεών τους κ.λπ..
      11) Ο Βουλευτής Φθιώτιδος κ. ΗΛΙΑΣ ΚΑΛΛΙΩΡΑΣ κατέθεσε αναφορά, με την οποία ο Δήμαρχος Λαμιέων Φθιώτιδας ζητεί να συμπεριληφθεί η Λαμία στις περιφερειακές πόλεις ανάπτυξης της Χώρας.
      12) Ο Βουλευτής Αιτωλοακαρνανίας κ. ΑΝΔΡΕΑΣ ΜΑΚΡΥΠΙΔΗΣ αναφορά, με την οποία ο Σύλλογος Γαβαλιωτών Αθήνας ζητεί την επαναλειτουργία του καταστήματος Ο.Τ.Ε. Γαβαλούς στο Δήμο Μακρυνείας Αιτωλ/νίας.
      13) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά, με την οποία η Νομαρχιακή Αυτοδιοίκηση Λασιθίου ζητεί τη διάθεση πίστωσης για την αποκατάσταση τεχνικών προβλημάτων στο οδικό δίκτυο του Νομού.
      14) Ο Βουλευτής Τρικάλων κ. ΧΡΗΣΤΟΣ ΧΑΪΔΟΣ κατέθεσε αναφορά, με την οποία κάτοικοι των συνοικισμών Αλωνίων και Αγίας Τριάδας Μπάρας του Δήμου Τρικάλων ζητούν να γίνει νέα χάραξη του βορειοανατολικού περιφερειακού δρόμου της πόλης των Τρικάλων.
      15) Ο Βουλευτής Λαρίσης κ. ΜΑΞΙΜΟΣ ΧΑΡΑΚΟΠΟΥΛΟΣ κατέθεσε αναφορά, με την οποία η Πανελλήνια Ένωση Τεχνολόγων Εκπαιδευτικών Εργαστηριακών  Μαθημάτων ζητεί την εφαρμογή του άρθρου 14 ν. 2817/2000 για την επιμόρφωση εκπαιδευτικών των Τ.Ε.Ι..
      16) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας, στο οποίο ζητείται η άμεση χρηματοδότηση του εξωραϊσμού του γυμναστηρίου «Τόφαλος» στην Πάτρα Αχαΐας.
      17) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας, στο οποίο ζητείται να μην επιτραπεί η οικοπεδοποίηση της περιοχής Στροφυλιάς Αχαΐας.
      18) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας, το οποίο αναφέρεται στον τρόπο λειτουργίας των κοιμητηρίων των Πατρών Αχαΐας.
      19) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας, στο οποίο ζητείται η άμεση ολοκλήρωση της κατασκευής υπαίθριων παρκινγκ στην Πάτρα Αχαΐας.
      20) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας, το οποίο αναφέρεται στον τρόπο διοργάνωσης των μαθητικών εκδρομών.
      21) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά, με την οποία ο Πολιτιστικός Σύλλογος Ελασσονιτών Νομού Μαγνησίας ζητεί την οικονομική στήριξη των δραστηριοτήτων του.
      22) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά, με την οποία ο Σύλλογος Νεφροπαθών Νομού Μαγνησίας «Οι Άγιοι Ανάργυροι» ζητεί οικονομική ενίσχυση.
      23) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά, με την οποία το Παιδαγωγικό Τμήμα Ειδικής Αγωγής του Πανεπιστημίου Θεσσαλίας υποβάλλει προτάσεις του για την αξιοποίηση της παιδόπολης «Αγία Σοφία Μαγνησίας».
      24) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά, με την οποία ο Δήμος Φερών Μαγνησίας ζητεί τη συνέχιση της λειτουργίας του γραφείου Ο.Τ.Ε. στο Βελεστίνο Μαγνησίας.
      25) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά, με την οποία ο Ιατρικός Σύλλογος Μαγνησίας ζητεί την άμεση στελέχωση του ακτινοθεραπευτικού τμήματος του Πανεπιστημιακού Νοσοκομείου Λάρισας.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 6924/18-4-07 ερώτηση του Βουλευτή κ. Άγγελου Μανωλάκη δόθηκε με το υπ’ αριθμ. 7017/4/7070/11-5-07 έγγραφο από τον Υπουργό Δημόσιας Τάξης η ακόλουθη απάντηση:
     «Σε απάντηση της ανωτέρω ερώτησης, που κατέθεσε ο Βουλευτής κ. Α. ΜΑΝΩΛΑΚΗΣ, σας γνωρίζουμε ότι, για τη συμπλοκή μεταξύ οπαδών ποδοσφαιρικών ομάδων που έλαβε χώρα την 29-3-2007 στην Παιανία και είχε ως αποτέλεσμα το θανάσιμο τραυματισμό ενός εξ αυτών, αλλά και τον ελαφρύτερο τραυματισμό άλλων, από τη Διεύθυνση Ασφάλειας Αττικής σχηματίσθηκε δικογραφία σε βάρος δεκατριών (13) ατόμων, η οποία την 30-3-2007 υπεβλήθη στον Εισαγγελέα Πλημμελειοδικών Αθηνών. Η υπόθεση παραπέμφθηκε για κύρια ανάκριση σε Τακτικό Ανακριτή και ήδη κρατούνται προσωρινά εννέα (9) από τους ανωτέρω κατηγορούμενους.
     Πέραν αυτού, με αφορμή στοιχεία που προέκυψαν στη συνέχεια για την υπόθεση αυτή, από την αρμόδια Υπηρεσία της Διεύθυνσης Ασφάλειας Αττικής ενεργήθηκε προανάκριση, κατ' εφαρμογή του άρθρου 243 του Κώδικα Ποινικής Δικονομίας, κατά την οποία εξετάσθηκαν εβδομήντα τρία (73) άτομα και προέκυψε η εμπλοκή στα επεισόδια είκοσι οκτώ (28) εξ αυτών. Η σχηματισθείσα δικογραφία υπεβλήθη στον Εισαγγελέα Πλημμελειοδικών Αθηνών την 16-4-2007. Καμμία από τις δύο αυτές δικογραφίες δεν έχει επιστραφεί μέχρι σήμερα στις Υπηρεσίες που ενήργησαν την προανάκριση. Συνεπώς η όλη υπόθεση ευρίσκεται στη Δικαιοσύνη, η οποία είναι πλέον αρμόδια για τον περαιτέρω χειρισμό της.
     Τέλος σας πληροφορούμε ότι σε σύσκεψη που πραγματοποιήθηκε την 17-4-2007 στο γραφείο του Εισαγγελέα του Αρείου Πάγου, στην οποία συμμετείχαν οι αρμόδιοι εισαγγελικοί λειτουργοί, ο Διευθυντής της Διεύθυνσης Ασφάλειας Αττικής και ο προϊστάμενος του αρμοδίου Τμήματος της εν λόγω Διεύθυνσης, ο Εισαγγελέας του Αρείου Πάγου εξέφρασε την ικανοποίησή του για το αποδεικτικό υλικό που συμπεριλαμβάνεται στη δικογραφία που σχηματίσθηκε από την Υπηρεσία μας και διευκρίνισε ότι κάποιο δικονομικό πρόβλημα που προέκυψε ξεπεράστηκε και η όλη διαδικασία που αφορά την υπόθεση θα συνεχισθεί κανονικά.
     Ο Υπουργός
     ΒΥΡΩΝ Γ. ΠΟΛΥΔΩΡΑΣ»
      2. Στην με αριθμό 6776/521/16-4-07 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 2/24385/004/2-5-2007 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Σε απάντηση της με αριθμ. πρωτ. 6776/521/16-4-2007 ερώτησης- κατάθεσης εγγράφων του Βουλευτή Λασιθίου Μιχάλη Καρχιμάκη, αναφορικά με τις υπηρεσιακές μετακινήσεις, τους προορισμούς και τους ενδιάμεσους σταθμούς του Γενικού Γραμματέα Δημοσ/κής Πολιτικής του Γενικού Λογιστηρίου του Κράτους κ. Γ. Κουρή, από το 2004 μέχρι σήμερα, σας γνωρίζουμε ότι ο ανωτέρω Γενικός Γραμματέας μετακινήθηκε κατά το εν λόγω χρονικό διάστημα για υπηρεσιακούς λόγους στο πλαίσιο των αρμοδιοτήτων του, στις απολύτως αναγκαίες περιπτώσεις και για καθαρά υπηρεσιακούς λόγους.
     Ο Υφυπουργός
     ΠΕΤΡΟΣ ΔΟΥΚΑΣ»
      3. Στην με αριθμό 6981/19-4-07 ερώτηση του Βουλευτή κ. Ιωάννου Γιαννέλη- Θεοδοσιάδη δόθηκε με το υπ’ αριθμ. 7165Β/8-5-07 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Αναφορικά με το παραπάνω θέμα σας ενημερώνουμε τα ακόλουθα:
      - Σύμφωνα με την ισχύουσα νομοθεσία, (Ν. 2308/95 - ΥΑ 71154/4228) (ΦΕΚ ΤΒ΄, 639/19-7-95), προβλέπονται δύο δυνατότητες αποκατάστασης για τις περιπτώσεις διόρθωσης των αρχικών κτηματολογικών εγγραφών:
      α) Με απόφαση του Προϊσταμένου του Κτηματολογικού Γραφείου, αν πρόκειται για προφανή παραδρομή στην καταχώριση και τα στοιχεία αυτής (πρόδηλο σφάλμα), και β) Με δικαστική απόφαση, αν πρόκειται για διόρθωση που απαιτεί επίλυση ιδιοκτησιακής αμφισβήτησης, όπως επιτάσσει η συνταγματικής περιωπής επιταγή της επιλύσεως των ιδιωτικών διαφορών (μόνο) από τα αρμόδια πολιτικά δικαστήρια.
      Για την αντιμετώπιση δε, των θεμάτων που αφορούν στη διαδικασία διόρθωσης των αρχικών εγγραφών κρίθηκε απαραίτητη η τροποποίηση του υφισταμένου θεσμικού πλαισίου για το Εθνικό Κτηματολόγιο, η οποία πραγματοποιήθηκε με την ψήφιση του νόμου 3481/2006. Ειδικότερα με το νόμο αυτό διευρύνθηκε η έννοια του πρόδηλου σφάλματος και απλουστεύθηκαν οι δικαστικές διαδικασίες διόρθωσης.
      Για τις οποιεσδήποτε ποινικές ευθύνες από λάθη και παραλείψεις του παρελθόντος που σχετίζονται με κακοδιαχείριση και εν γένει παρατυπίες επιλήφθηκε ήδη η δικαιοσύνη, η οποία και παρέπεμψε για να δικαστούν (στις 26 Νοεμβρίου 2007) όσους έκρινε ως κατηγορούμενους για το αδίκημα της απιστίας περί την Υπηρεσία, στο πλαίσιο της οποίας ήδη η «Κτηματολόγιο Α.Ε.» έχει δηλώσει παράσταση πολιτικής αγωγής.
      Με τη νέα διακυβέρνηση της χώρας από τον Μάρτιο του 2004, οι φορείς του Εθνικού Κτηματολογίου, ο Ο.Κ.Χ.Ε. και η ΚTHMATOΛOΓlO Α.Ε. αντιμετωπίζουν με εξαιρετική σοβαρότητα και υπευθυνότητα τη λειτουργία και εφαρμογή του Κτηματολογίου και λαμβάνουν τα απαραίτητα μέτρα για την ομαλή εισαγωγή του θεσμού στις κτηματογραφημένες περιοχές και τη βελτίωση των σχετικών διαδικασιών. Στο πλαίσιο αυτά εντάσσονται οι συστηματικοί δειγματοληπτικοί έλεγχοι (νομικοί και τεχνικοί) των δεδομένων κτηματογράφησης, που προηγούνται της διοικητικής πράξης περαίωσης της κτηματογράφησης και έναρξης ισχύος του Κτηματολογίου σε μία περιοχή. Παράλληλα, οι υπηρεσίες του Κτηματολογίου έχουν εγκαταστήσει και προάγει μηχανισμούς συνεργασίας με όλους τους εμπλεκόμενους φορείς (συμβολαιογραφικούς, δικηγορικούς συλλόγους, Τ.Ε.Ε.) σε μία κοινή προσπάθεια καταγραφής πρόσφορων λύσεων για την αντιμετώπιση ζητημάτων εφαρμογής του θεσμού.
      - Όσον αφορά το τρίτο σας ερώτημα σχετικά με τα πιθανά έξοδα από ιδιοκτήτες ακινήτων, αυτό ανήκει στην αρμοδιότητα του Υπ. Οικονομίας και Οικονομικών, στο οποίο διαβιβάζουμε το παρόν.
      Ο Υφυπουργός
      ΣΤΑΥΡΟΣ Ελ. ΚΑΛΟΓΙΑΝΝΗΣ»
      4. Στην με αριθμό 6933/18-4-07 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 204/8-5-07 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση του με αριθ. πρωτ. 6933/18-04-2007 εγγράφου σας, με το οποίο μας διαβιβάσθηκε ερώτηση του Βουλευτή κ. Φ. Koυβέλη, που κατατέθηκε στην Βουλή των Ελλήνων, σας γνωρίζουμε τα ακόλουθα: 
      1. Η αρμόδια Διεύθυνση του ΥΕΝ επεξεργάζεται την αναμόρφωση του νομοθετικού πλαισίου που αφορά στη σύσταση νέων πλοηγικών σταθμών σε λιμένες με αυξημένη κίνηση πλοίων καθώς και στην άρση των απαλλαγών από την υποχρεωτική πλοήγηση και των εκπτώσεων στα πλοηγικά τέλη, που έχουν θεσπισθεί με επί μέρους νομοθετήματα από συστάσεως της Πλοηγικής Υπηρεσίας. Σημειώνεται ότι τα τελευταία τρία χρόνια δεν έχουν θεσπισθεί νέες απαλλαγές από την υποχρεωτική πλοήγηση.
      Ειδικότερα, η αρμόδια Υπηρεσία του ΥΕΝ, στο πλαίσιο μελέτης μεταξύ των πλοηγήσεων στους ελληνικούς λιμένες και των πλοηγήσεων σε σημαντικούς λιμένες του εξωτερικού, δίνει ιδιαίτερη βαρύτητα στο συσχετισμό ποιότητας παρεχομένων υπηρεσιών και ύψους πλοηγικών τελών, με απώτερο στόχο την ανταγωνιστικότητα των ελληνικών λιμένων. Επιπλέον, γίνεται επεξεργασία στοιχείων που αφορούν στην κίνηση πλοίων σε όλους τους ελληνικούς λιμένες, με στόχο τη δημιουργία νέων πλοηγικών σταθμών.
      2. Στο πλαίσιο αυτό και εκτιμώντας τη συμβολή των λοιπών εμπλεκομένων φορέων πέραν της Διοίκησης, έχει προγραμματισθεί σειρά συσκέψεων, κάποιες από τις οποίες έχουν ήδη πραγματοποιηθεί. Στις εν λόγω συσκέψεις πάντα προσκαλείται για τη συμμετοχή της και η Πανελλήνια Ένωση Πλοηγών, της οποίας οι απόψεις θεωρούνται ιδιαιτέρως χρήσιμες.
      3. Ειδικότερα, όσον αφορά στη δημιουργία νέων πλοηγικών σταθμών προτεραιότητα της αρμόδιας Υπηρεσίας του ΥΕΝ είναι η δημιουργία Πλοηγικού Σταθμού στην Αλεξανδρούπολη, λόγω αυξημένης κίνησης φορτηγών που μεταφέρουν πετρέλαιο και υγραέριο, ενόψει και της λειτουργίας του αγωγού Μπουργκάς-Αλεξανδρούπολης.
      Η περίπτωση της πλοήγησης πλοίων στη γέφυρα Ρίου-Αντιρρίου μελετάται με την επέκταση των ορίων του υπάρχοντος Πλοηγικού Σταθμού Πάτρας και την παράλληλη ενίσχυση της οργανικής του σύνθεσης, ενώ σημειώνεται ότι τα πλοία που διέρχονται από την περιοχή της γέφυρας με κατεύθυνση το Αίγιο ήδη πλοηγούνται. Πέραν τούτου, η εγκατάσταση και λειτουργία Υποκέντρου Ελέγχου και Διαχείρισης της Θαλάσσιας Κυκλoφoρίας (Vessel Traffic Services- VTS) ήδη από το 2002 (δύο έτη πριν την ολοκλήρωση και παράδοση της Γέφυρας Ρίου-Αντιρρίου), διασφαλίζει την τήρηση των απαραίτητων μέτρων ασφαλείας, καθώς μέσω αυτού παρέχονται οι απαραίτητες οδηγίες προς τους πλοιάρχους-κυβερνήτες των πλοίων που δηλώνουν πρόθεση διέλευσης από τη γέφυρα κατά τα προβλεπόμενα από την ισχύουσα νομοθεσία.
      Οι προσπάθειες εστιάζονται στην ίδρυση Πλοηγικών Σταθμών σε περιοχές που υπάρχουν ναυτιλιακοί κίνδυνοι, αφού πρωταρχικός σκοπός είναι ναυσιπλοΐας, η μείωση των ναυτικών ατυχημάτων καθώς και η αναβάθμιση των λιμενικών υποδομών και υπηρεσιών.
      4. Σύμφωνα με το β.δ. της 28ης Ιαν./26 Φεβρ. 1958 (Α΄ 44) όπως ισχύει, δεν υφίσταται στο λιμένα Θήρας κενή οργανική θέση του Κλάδου Πλοηγών, καθόσον ουδέποτε συστάθηκε εκεί Πλοηγικός Σταθμός.
      Η αρμόδια Υπηρεσία του ΥΕΝ για την εξυπηρέτηση των πλοηγήσεων στο λιμένα Θήρας, είχε εκδόσει την αριθ. πρωτ. Μ.3542.1/6/95/26-6-1995 απόφαση, σύμφωνα με την οποία η Λιμενική Αρχή Θήρας δύναται να αναθέσει τις πλοηγήσεις με αμοιβή κατά πλοηγούμενο πλοίο σε Πλοίαρχο Ε.Ν. (προσφερόμενος έκτακτος πλοηγός), σύμφωνα με τις διατάξεις του άρθρου 11 του ν. 3142/1955 «Περί Πλοηγικής Υπηρεσίας». Σε εκτέλεση της ανωτέρω απόφασης είχε ανατεθεί σε προσφερόμενο συνταξιούχο Πλοίαρχο Ε.Ν. η πλοήγηση των καταπλεόντων πλοίων στο λιμένα Θήρας, ο οποίος έχει αποχωρήσει. Από την ανωτέρω Λιμενική Αρχή έχουν καταβληθεί συνεχείς προσπάθειες για την εύρεση προσφερόμενου έκτακτου πλοηγού, χωρίς αυτό να καταστεί δυνατό.
      5. Στην παρούσα φάση προωθείται η διαδικασία έκδοσης προκηρύξεων για την πλήρωση οκτώ (08) κενών οργανικών θέσεων του κλάδου Αρχιπλοηγών-Πλοηγών και δύο (02) του Κλάδου Μηχανοδηγών Πλοηγίδων, η διαδικασία πρόσληψης των οποίων θα ολοκληρωθεί εντός του έτους. Παράλληλα, για την πλήρωση των υπολοίπων κενών οργανικών θέσεων προωθείται σχετικό αίτημα του ΥΕΝ προς έγκριση από την αρμόδια Τριμελή Επιτροπή του ΥΠ.ΕΣ.Δ.Δ.Α, σύμφωνα με τις ισχύουσες διατάξεις.
      Ο Υπουργός
      ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
      5. Στην με αριθμό 6865/17-4-07 ερώτηση του Βουλευτή κ. Ιωάννου Κουτσούκου δόθηκε με το υπ’ αριθμ. ΥΠΠΟ/ΓΡ.ΥΠ.ΚΕ/464/7-5-07 έγγραφο από τον Υπουργό Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 6865/17.04.07 ερώτησης του Βουλευτή κ. Γιάννη Κουτσούκου, και σύμφωνα με τα στοιχεία που έθεσε υπόψη μας η Επιτροπή Συντήρησης Ναού Επικούριου Απόλλωνα Βασσών, σας πληροφορούμε ότι:
      Τη Δευτέρα 2.4.2007 οργανώθηκε με πρωτοβουλία του Προέδρου του Τ.Δ.Π.Ε.Α.Ε. κ. Β. Κορκολόπουλου επίσκεψη στο Ναό του Επικούριου Απόλλωνα στην οποία συμμετείχαν ο Πρόεδρος της Επιστημονικής Επιτροπής κ. Α. Μάντης, ο αντιπρόεδρος Κ. Δ. Μπαϊρακτάρης, οι βουλευτές του Ν. Ηλείας κ.κ. Κανελλοπούλου, Κουτσούκος, Αδρακτάς, Αντωνακόπουλος και Κοντογιάννης, ο Γενικός Γραμματέας της Περιφέρειας Δυτικής Ελλάδος κ. Σπυρίδων, ο Νομάρχης Ηλείας κ. Καφύρας, ο Αντιπρόεδρος του Τ.Δ.Π.Ε.Α.Ε. κ. Σίνος, ο Δήμαρχος Ανδρίτσαινας Κ. Αθανασόπουλος και άλλοι τοπικοί παράγοντες.
      Κατά τη διάρκεια της επίσκεψης έγινε συνοπτική παρουσίαση της ιστορίας του μνημείου, εκτενής αναφορά στα στατικά κυρίως προβλήματα που παρουσιάζει, αλλά και διεξοδική παρουσίαση της πορείας του αναστηλωτικού έργου στη βόρεια πλευρά του ναού. Στη συνάντηση αυτή δεν αναφέρθηκε σε καμία περίπτωση από κανέναν από τους παριστάμενους ότι ο ναός κινδυνεύει με κατάρρευση.
      Τα στατικά προβλήματα που προαναφέρθηκαν δεν δημιουργούν κίνδυνο κατάρρευσης του μνημείου. Θα πρέπει να σημειωθεί ότι και το ίδιο το μνημείο διατηρεί γενναίους μηχανισμούς άμυνας, αλλά και η Επιτροπή έχει λάβει μια σειρά μέτρων προστασίας του ναού, με σημαντικότερα την τοποθέτηση του αντισεισμικού ικριώματος (1985), την εγκατάσταση του προσωρινού στεγάστρου (1987) και την εγκατάσταση αντικεραυνικής προστασίας.
      Τα ανωτέρω δεν αναιρούν βέβαια την αναγκαιότητα συνέχισης της επέμβασης, η οποία έχει ξεκινήσει από το 2001. Να αναφερθεί ότι έχει ήδη πραγματοποιηθεί η αποκατάσταση και ενίσχυση της θεμελίωσης στη βόρεια πλευρά του μνημείου, καθώς και η επανατοποθέτηση των λίθων της ευθυντηρίας και του πρώτου αναβαθμού της κρηπίδας, ενώ τους επόμενους μήνες ολοκληρώνεται η πρώτη φάση του έργου με την επανατοποθέτηση των λίθων και του δεύτερου αναβαθμού της κρηπίδας.
      Για την άμεση συνέχιση της προγραμματισμένης επέμβασης αποκατάστασης, έχει κατατεθεί από την Επιτροπή στην Περιφέρεια Δυτικής Ελλάδος, μέσω του τροποποιημένου 4ου Τεχνικού Δελτίου Έργου, αίτημα συμπληρωματικής χρηματοδότησης του έργου ύψους 1.200.00,000 ευρώ.
      Τέλος, σας γνωρίζουμε, ότι το έργο εξακολουθεί να υφίσταται στις προτεραιότητες του Υπουργείου Πολιτισμού και για την Δ΄ προγραμματική περίοδο 2007 - 2013.
      Ο Υπουργός
      ΓΕΩΡΓΙΟΣ ΒΟΥΛΓΑΡΑΚΗΣ»
	6. Στην με αριθμό 6904/17-4-07 ερώτηση των Βουλευτών κυρίων Ελπίδας Παντελάκη και Σταύρου Σκοπελίτη δόθηκε με το υπ’ αριθμ. 203/10-5-07 έγγραφο από τον Υπουργό Εμπορικής Ναυτιλίας η ακόλουθη απάντηση:
     «Σε απάντηση του αριθ. πρωτ. 6904/17-04-2007 εγγράφου σας, με το οποίο μας διαβιβάσθηκε ερώτηση της Βουλευτού κας Ε. Παντελάκη και του Βουλευτή κ. Στ. Σκοπελίτη, που κατατέθηκε στην Βουλή των Ελλήνων, σας γνωρίζουμε τα ακόλουθα:
   1. Το Ενιαίο Κέντρο Συντονισμού Έρευνας και Διάσωσης (ΕΚΣΕΔ) από την πρώτη στιγμή ενημέρωσής του για την κατάσταση ανάγκης στην οποία ευρίσκετο το κρουαζιερόπλοιο «SEA DIAMOND» Ν.Π. 11485 την 05-04-2007, κινητοποίησε άμεσα τον μηχανισμό «έρευνας - διάσωσης», ενημερώνοντας παράλληλα και τους άλλους αρμόδιους κρατικούς φορείς (ΓΓΕΘΑ/ΕΘΚΕΠΙΧ, AΣ/ΚEΠΙX, ΓΓΠΠ/ΚΕΠΙΧ, ΕΛ.ΑΣ. και Π.Υ.). Ταυτόχρονα και σύμφωνα με τον υπάρχοντα σχεδιασμό της Λιμενικής Αρχής Θήρας, υπήρξε ευρεία κινητοποίηση των τοπικών φορέων της νήσου αλλά και ιδιωτικών μέσων, με πρωταρχικό στόχο την διάσωση των επιβαινόντων του πλοίου.
   2. Η επιχείρηση διάσωσης συντονίστηκε εξ' ολοκλήρου από το ΥΕΝ/ΕΚΣΕΔ και την τοπική Λιμενική Αρχή, ενώ αυτή περατώθηκε μόνον όταν εκ του πλοίου ελήφθη η διαβεβαίωση στο ΥΕΝ/ΕΚΣΕΔ ότι όλοι οι επιβαίνοντες του πλοίου έχουν αποβιβασθεί ασφαλώς.
  3. Στη συνέχεια όταν αναφέρθηκε η ύπαρξη των δύο αγνοουμένων Γάλλων υπηκόων, το ΕΚΣΕΔ κινητοποίησε άμεσα και εκ νέου τον τοπικό μηχανισμό «έρευνας-διάσωσης», για τον εντοπισμό τους. Τα αίτια και οι συνθήκες του ναυτικού ατυχήματος διερευνώνται στο πλαίσιο της προανάκρισης.
	4. Τόσο ο κρατικός μηχανισμός σε επιτελικό επίπεδο μέσω του ΥΕΝ/ΕΚΣΕΔ, όσο και ο τοπικός μηχανισμός «έρευνας-διάσωσης» λειτούργησε άμεσα και αποτελεσματικά.
   5. Το πλοίο «SEA DIAMOND» αναγνωρίσθηκε ως ελληνικό επιβατηγό για πλόες διεθνείς, αφού διαπιστώθηκε η συμμόρφωσή του με τις κείμενες διατάξεις (π.δ. 399/1980, β.δ. 740/1969, ν. 1045/1980, ν.δ. 187/1973, π.δ. 364/1988 όπως τροποποιήθηκε με το π.δ.
101/1999), με μέγιστο επιτρεπόμενο αριθμό επιβατών 1280 και κατόπιν τούτου, εφοδιάστηκε με τα προβλεπόμενα για την κατηγορία του πιστοποιητικά αξιοπλοίας και ναυτιλιακά έγγραφα.
Ανεξάρτητα από τα παραπάνω, το εν λόγω πλοίο είχε επιθεωρηθεί πρόσφατα, στο πλαίσιο θεσμοθετημένου ετησίου ελέγχου, σε όλους τους τομείς ασφαλείας, μεταξύ των οποίων και στους τομείς ναυτιλιακού-ενδιαίτησης, με ικανοποιητικά αποτελέσματα, ενώ σημειώνεται ότι ήταν εφοδιασμένο με Πιστοποιητικό Ασφαλείας σε ισχύ.
    6. Η έγκαιρη λήψη μέτρων πρόληψης θαλάσσιας ρύπανσης από την Λιμενική Αρχή Θήρας σύμφωνα με τις κατευθυντήριες οδηγίες της αρμόδιας Υπηρεσίας του ΥΕΝ αμέσως μόλις έγινε γνωστή η προσάραξη του κρουαζιερόπλοιου, οδήγησαν μέχρι σήμερα στον περιορισμό της διαφυγής καυσίμων και λοιπών ρυπογόνων ουσιών από το πλοίο.
   Ειδικότερα, από τις 18:05 της 05-04-2007 ενεργοποιήθηκαν οι διαδικασίες που προβλέπονται βάσει του π.δ. 11/2002 «Εθνικό Σχέδιο Έκτακτης Ανάγκης για την αντιμετώπιση περιστατικών ρύπανσης από πετρέλαιο και άλλες επιβλαβείς ουσίες» και τέθηκε σε ετοιμότητα ο εξοπλισμός και συναφή υλικά απορρύπανσης του Λιμεναρχείου Θήρας, ενώ στον ίδιο χρόνο μεταβιβάστηκε έγγραφη εντολή- οδηγία προς Πλοίαρχο και Α' Μηχανικό του πλοίου για συγκεκριμένη προληπτική ενέργεια αποτροπής - αποφυγής ρύπανσης της θάλασσας με το κλείσιμο των εξαεριστικών του πλοίου, όπως και συνέβη σύμφωνα με δήλωση του Α’ μηχανικού του πλοίου.
    Παράλληλα, δόθηκαν άμεσα οδηγίες-εντολές για την λήψη μέτρων προστασίας θαλασσίου περιβάλλοντος που προβλέπονται από το ανωτέρω π.δ, ενώ πέραν τούτου στο σημείο του συμβάντος απεστάλησαν ειδικά σκάφη απορρύπανσης, εξειδικευμένο - έμπειρο ανθρώπινο δυναμικό, καθώς και εξοπλισμός - υλικά απορρύπανσης. Ενδεικτικά αναφέρεται ότι το αντιρρυπαντικό σκάφος απέπλευσε από Πειραιά στις 18:45 της 05-04-2007, ενώ το δεύτερο στις 19:09 της ίδιας μέρας από το Κεντρικό Λιμεναρχείο Λαυρίου.
    7. Η χώρα μας, κατ' εφαρμογή του ν. 2252/1994 (Α΄192) «Κύρωση της Διεθνούς Σύμβασης «για την ετοιμότητα, συνεργασία και αντιμετώπιση της ρύπανσης της θάλασσας από πετρέλαιο,1990» (OPRC'90) και άλλες διατάξεις», έχει θεσπίσει με το π.δ.11/2002 το «Εθνικό Σχέδιο Έκτακτης Ανάγκης για την αντιμετώπιση περιστατικών ρύπανσης από πετρέλαιο και άλλες επιβλαβείς ουσίες» και έχουν εγκριθεί και εφαρμόζονται τα σύγχρονα Τοπικά Σχέδια Έκτακτης Ανάγκης για την αντιμετώπιση περιστατικών ρύπανσης σε όλες τις Λιμενικές Αρχές της χώρας.
   Σε περιπτώσεις εκδήλωσης περιστατικού ρύπανσης ή ενδεχόμενου κινδύνου διαφυγής πετρελαίου/ επιβλαβών ουσιών στο θαλάσσιο περιβάλλον, από το ΥΕΝ εφαρμόζονται σε Εθνική κλίμακα το ανωτέρω Εθνικό Σχέδιο Έκτακτης Ανάγκης, σε τοπικό επίπεδο τα Τοπικά Σχέδια Έκτακτης Ανάγκης για αντιμετώπιση περιστατικών ρύπανσης των Λιμενικών Αρχών της χώρας, το «Εγχειρίδιο Καταπολέμησης Ρύπανσης» και το «Μνημόνιο Ενεργειών Πρόληψης/ Αντιμετώπισης της Ρύπανσης της θάλασσας και των Ακτών» από τις κεντρικές και περιφερειακές Υπηρεσίες του. Σε περίπτωση σοβαρού περιστατικού καθήκοντα Εθνικού Συντονιστή αναλαμβάνει η Διεύθυνση Προστασίας Θαλασσίου Περιβάλλοντος (ΔΠΘΠ), η οποία είναι στελεχωμένη με ειδικό και εξειδικευμένο προσωπικό και το Ενιαίο Κέντρο Συντονισμού Έρευνας και Διάσωσης (ΕΚΣΕΔ), το οποίο δρα και παρέχει οδηγίες βάσει των προαναφερθέντων.
	8. Πάγια θέση του ΥΕΝ είναι η πλήρης και μόνιμη αποκατάσταση του περιβάλλοντος στην προγενέστερη κατάσταση με αποδεκτές μεθόδους.
	Μέχρι σήμερα καταπολεμάται η ρύπανση από πετρελαιοειδή που προέρχονται από το χώρο του ναυαγίου. Ωστόσο, ήδη ξεκίνησαν οι δειγματοληψίες από Υπηρεσίες της Νομαρχιακής Αυτοδιοίκησης, τόσο στην προσβληθείσα αλλά και στην ευρύτερη θαλάσσια περιοχή στην υδάτινη στήλη πλησίον των ακτών, όσο και στον βυθό. Επίσης έχει ζητηθεί η συνδρομή του ΕΛ.ΚΕ.Θ.Ε. ώστε να γίνει σε επιστημονική βάση καταγραφή των βραχυπρόθεσμων και μεσοπρόθεσμων συνεπειών στη θαλάσσια χλωρίδα και πανίδα λόγω βύθισης του πλοίου, ενώ η κάλυψη της σχετικής δαπάνης βαρύνει τους εκ του νόμου υπεύθυνους. Ήδη το ΕΛ.ΚΕ.Θ.Ε έχει περατώσει τις εργασίες του και αναμένεται η έκθεση με τις σχετικές μετρήσεις.
    9. Από τον Πλοίαρχο του πλοίου και την Πλοιοκτήτρια και Διαχειρίστρια εταιρεία ζητήθηκε η άμεση. ανάθεση των εργασιών απάντλησης καυσίμων και λοιπών ρυπογόνων ουσιών που βρίσκονται εντός του πλοίου, σε ανάδοχο εταιρεία και εντός προθεσμίας 48 ωρών η υποβολή σχεδίου εκτέλεσης των ανωτέρω εργασιών.
  Επίσης, δόθηκε έγγραφη εντολή στην Λιμενική Αρχή Θήρας, ότι εφόσον παρέλθει άπρακτη η εν λόγω προθεσμία και προκαλείται ρύπανση από τα καύσιμα και τις λοιπές ρυπογόνες ουσίες του πλοίου, να επιβάλλονται σε καθημερινή βάση οι προβλεπόμενες διοικητικές κυρώσεις κατά των υπευθύνων σύμφωνα με την υφιστάμενη νομοθεσία. Η Λιμενική Αρχή Θήρας προέβη στην βεβαίωση παραβάσεων σύμφωνα με τα ανωτέρω.
    10. Με την Α.Π SD 11/13-04-2007 επιστολή της εταιρείας «CORE MARINE LIMITED» κατατέθηκε σχέδιο ενεργειών που περιλαμβάνεται σ' αυτήν σχετικά με τις δυνατότητες απάντλησης καυσίμων και λοιπών ρυπογόνων ουσιών που βρίσκονται επί του αναφερόμενου πλοίου. Το ΥΕΝ κάλεσε την Εταιρεία να προβεί άμεσα στις προτεινόμενες ενέργειες προκειμένου να υποβληθούν το συντομότερο δυνατό οι τεχνικές λεπτομέρειες του Τελικού Σχεδίου Απάντλησης Καυσίμων για έγκριση από τις αρμόδιες Υπηρεσίες του ΥΕΝ και να υλοποιηθεί αυτό άμεσα.
    11. Μετά την παρέλευση απράκτως του χρονικού διαστήματος υλοποίησης των απαιτούμενων ενεργειών για την απάντληση των καυσίμων και λοιπών ρυπογόνων ουσιών εκ της εταιρείας, επιβλήθηκαν από Λιμενική Αρχή Θήρας εκ νέου ημερησίως και σωρευτικώς οι προβλεπόμενες διοικητικές κυρώσεις ύψους 8.804,00 € κατά των εκ του νόμου υπευθύνων από 14-04 έως και 27-04-2007, καθόσον την 28-04-2007 άρχισαν οι προπαρασκευαστικές εργασίες χαρτογράφησης, βιντεοσκόπησης και ελέγχου των πρανών του πλοίου και της γύρω περιοχής από το ΕΛ.ΚΕ.Θ.Ε.
    12. Το θέμα της ανέλκυσης του ανωτέρω πλοίου εξετάζεται στο πλαίσιο των διατάξεων του ν. 2881/2001 περί ναυαγίων και των σε εκτέλεση αυτού εκδιδόμενων αποφάσεων του ΥΕΝ και είναι σε άμεση συνάρτηση με την γνώμη που θα εκφράσει η επιτροπή της παραγράφου 7 του άρθρου 9 του ως άνω νόμου που έχει συσταθεί για το σκοπό αυτό.
    13. Με τον καθορισμό της οργανικής σύνθεσης πληρώματος επιδιώκεται, από άποψη στελέχωσης, η ασφάλεια των επιβατών και του πληρώματος των πλοίων, η ομαλή δραστηριοποίησή τους και η κάλυψη των αναγκών των επιβαινόντων. Πρωτογενής χώρος εργασίας των Ελλήνων ναυτικών είναι τα υπό Ελληνική σημαία πλοία και κατά συνέπεια η ενίσχυση της προσέλκυσης πλοίων στο εθνικό νηολόγιο συνδέεται και με την ενίσχυση της απασχόλησης των Ελλήνων ναυτικών.
    14. Η εφαρμογή των απαιτήσεων της εσωτερικής νομοθεσίας που αφορά σε θέματα προσωπικού πλοίων, στα οποία συμπεριλαμβάνονται και οι απαιτήσεις για την οργανική σύνθεση πληρώματος και την οργάνωση του χρόνου εργασίας ναυτικών, ελέγχεται από τις Λιμενικές Αρχές με βάση τις οδηγίες του ΥΕΝ. Σε περίπτωση διαπίστωσης παραβάσεων εκτός από τα μέτρα που λαμβάνονται για την αποκατάστασή τους, κινείται και η διαδικασία επιβολής νομίμων κυρώσεων.
    15. Το ΥΕΝ καταβάλλει συνεχείς προσπάθειες βελτίωσης, αναβάθμισης και εκσυγχρονισμού των λιμενικών υποδομών της χώρας, στο πλαίσιο των αρμοδιοτήτων χάραξης και εφαρμογής της Εθνικής Λιμενικής Πολιτικής και του γενικού σχεδιασμού της λιμενικής ανάπτυξης. Σημειώνεται ότι, σύμφωνα με την υφιστάμενη νομοθεσία, το ΥΕΝ δεν έχει αρμοδιότητα εκτέλεσης δημοσίων έργων, τα οποία εκτελούνται από το Υ.ΠΕ.ΧΩ.Δ.Ε. ή τις αποκεντρωμένες Υπηρεσίες του ή τις αρμόδιες Υπηρεσίες Νομαρχιακού επιπέδου, τους Οργανισμούς Λιμένα Α.Ε. ή τα Λιμενικά Ταμεία.
    Ο Υπουργός
    ΜΑΝΩΛΗΣ Κ. ΚΕΦΑΛΟΓΙΑΝΝΗΣ»)
      
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Παρασκευής 25 Μαΐου 2007.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφοι 2 και 3 του Κανονισμού Βουλής) 
      1. Η με αριθμό 572/22.5.2007 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Μάρκου Μπόλαρη προς τον Υπουργό  Απασχόλησης και Κοινωνικής Προστασίας, σχετικά με τη συμμετοχή των συνταξιούχων του Τ.Ε.Β.Ε. στην αγορά φαρμάκων κ.λπ.
      2. Η με αριθμό 575/22.5.2007 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Άγγελου Τζέκη προς τους Υπουργούς Μακεδονίας-Θράκης και Οικονομίας και Οικονομικών, σχετικά με τη λειτουργία της Εταιρείας Ύδρευσης και Αποχέτευσης Θεσσαλονίκης, την πρόσληψη μονίμου προσωπικού κ.λπ.
      3. Η με αριθμό  573/22.5.2007 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φώτη Κουβέλη προς τον Υπουργό Πολιτισμού, σχετικά με τη διαχείριση των αθλητικών εγκαταστάσεων και των παραλιακών εκτάσεων στην περιοχή του Ελληνικού.
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφοι 2 και 3 του Κανονισμού Βουλής)
      1. Η με αριθμό 574/22.5.2007 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Κωνσταντίνου Ρόβλια προς τον Υπουργό Μεταφορών και Επικοινωνιών, σχετικά με τη μίσθωση δηζελοκίνητων αυτοκινηταμαξών από τον Ο.Σ.Ε..
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Θα συζητηθεί η δεύτερη με αριθμό 563/21.5.2007 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Στρατάκη προς τον Υπουργό Μεταφορών και Επικοινωνιών, σχετικά με την έλλειψη Αυτόματων Ταμειολογιστικών Μηχανών (Α.Τ.Μ.) στο Αεροδρόμιο «Νίκος Καζαντζάκης» του Ηρακλείου. 
      Αναλυτικότερα, η επίκαιρη ερώτηση του κ. Στρατάκη έχει ως εξής:
      «Η έλλειψη Α.Τ.Μ. των τραπεζών εδώ και ένα μήνα από το αεροδρόμιο «Νίκος Καζαντζάκης» του Ηρακλείου είναι ένα ζήτημα που απαιτεί άμεση λύση. Το Αεροδρόμιο Ηρακλείου «Νίκος Καζαντζάκης» είναι ένα διεθνές αεροδρόμιο, το οποίο είναι πρώτο σε πτήσεις τσάρτερ στη χώρα μας και το δεύτερο σε κίνηση μετά το «Ελευθέριος Βενιζέλος». 
      Η κίνηση ήδη με την έναρξη της τουριστικής περιόδου είναι μεγάλη και τα παράπονα έντονα, αφού κυρίως οι ξένοι επισκέπτες δεν μπορούν να προμηθευτούν χρήματα για τις συναλλαγές τους. 
      Οι τράπεζες απέσυραν τα ΑΤΜ από το Αεροδρόμιο Ηρακλείου, επειδή δεν επετεύχθη συμφωνία με την Υ.Π.Α., όπως καταγγέλλεται. 
      Επειδή, εκτός από τους επιβάτες, θα πρέπει να εξυπηρετηθεί και ένας μεγάλος αριθμός εργαζομένων, ιδιαίτερα αυτήν την περίοδο που ο αριθμός είναι αυξημένος και πολλές φορές το ωράριο εργασίας τους δεν τους επιτρέπει να μεταβούν στην πόλη για να εξυπηρετηθούν, επειδή υπάρχει συσσώρευση και άλλων προβλημάτων, τα οποία η Κυβέρνηση δεν έχει αντιμετωπίσει για την εξυπηρέτηση του επιβατικού κοινού, αλλά ούτε και έχει προωθήσει τη δημιουργία του νέου διεθνούς αεροδρομίου, ερωτάται ο κ. Υπουργός, εάν προτίθεται άμεσα να ενεργήσει προκειμένου να γίνει κατορθωτή η εγκατάσταση Α.Τ.Μ. στο αεροδρόμιο «Ν. Καζαντζάκης» του Ηρακλείου, για να εξυπηρετούνται οι διερχόμενοι επιβάτες, όπως γίνεται σε όλα τα αεροδρόμια του κόσμου.». 
      Το λόγο έχει ο Υπουργός Μεταφορών και Επικοινωνιών κ. Λιάπης για να απαντήσει στον κ. Στρατάκη. 
      Κύριε Υπουργέ, έχετε το λόγο. 
      ΜΙΧΑΗΛ-ΓΕΩΡΓΙΟΣ ΛΙΑΠΗΣ (Υπουργός Μεταφορών και Επικοινωνιών): Αγαπητέ κύριε Στρατάκη, το Υπουργείο Μεταφορών και Επικοινωνιών έχει θέσει ως μία βασική προτεραιότητα την ανάπτυξη των αερομεταφορών με κριτήρια ασφάλειας και ποιότητας. 
      Υλοποιούμε ένα στρατηγικό σχέδιο για την ανάπτυξη των αεροδρομίων και την αναβάθμιση της Πολιτικής Αεροπορίας στη χώρα μας. Έχουμε προγραμματίσει δαπάνες 800.000.000 ευρώ, εκ των οποίων τα μισά από το Γ΄ και Δ΄ Κοινοτικό Πλαίσιο Στήριξης, ειδικά για τον εκσυγχρονισμό των ελληνικών αεροδρομίων, των υποδομών, αλλά και των υπηρεσιών που προσφέρουν.
      Με άλλα λόγια, θέλουμε τα ελληνικά αεροδρόμια να δίνουν στους ταξιδιώτες την καλύτερη δυνατή εικόνα για τη χώρα μας. Ειδικά στο αεροδρόμιο του Ηρακλείου «ΝΙΚΟΣ ΚΑΖΑΝΤΖΑΚΗΣ» γίνονται συνεχώς παρεμβάσεις για την αναβάθμισή του. 
      Στο επιμέρους θέμα στο οποίο αναφέρεστε, για το μηχάνημα ανάληψης χρημάτων, θα πρέπει να σας πω το εξής: Τα μηχανήματα αυτά, όπως γνωρίζετε, δεν τοποθετούνται αυθαίρετα. Ακολουθούνται κάποιες τυπικές διαδικασίες. Συγκεκριμένα: Στο αεροδρόμιο υπήρχε σύμβαση με την Εμπορική Τράπεζα μέχρι 31 Μαρτίου 2007. Στις 18 Ιανουαρίου διεξήχθη διαγωνισμός, ο οποίος και κηρύχθηκε άγονος, καθώς δεν προσήλθε καμιά τράπεζα. Στις 28 Φεβρουαρίου έγινε εκ νέου διαγωνισμός. Προσήλθαν δύο τράπεζες, η Εμπορική και η Λαϊκή. Πλειοδότησε η δεύτερη. Στο μεσοδιάστημα παρατάθηκε η σύμβαση της πρώτης τράπεζας ακριβώς για να εξασφαλιστεί η εξυπηρέτηση του επιβατικού κοινού. 
      Το θέμα, όμως, έχει ήδη λυθεί. Το μηχάνημα της τράπεζας λειτουργεί κανονικά. Επιπροσθέτως, η Υπηρεσία Πολιτικής Αεροπορίας έχει προχωρήσει στην προκήρυξη ενός νέου διαγωνισμού για την τοποθέτηση ενός άλλου καινούργιου μηχανήματος σε άλλο σημείο του αεροδρομίου. Κατανοώ, λοιπόν, το ενδιαφέρον σας και την αγωνία σας για τα προβλήματα της περιφέρειάς σας και ειδικότερα για το αεροδρόμιο του Ηρακλείου, που από εδώ και πέρα θα γεμίσει από charters, όμως βλέπετε ότι είναι προβλήματα που εμείς λύνουμε. Αν και στη συγκεκριμένη περίπτωση, κύριε Στρατάκη, όπως σας είπα και προηγουμένως, δεν τίθεται πια θέμα. Υπάρχει μηχάνημα και  εξυπηρετεί τον κόσμο. 
      ΠΡΟΕΔΡΕΥΩΝ (Γεώργιος Σούρλας): Ευχαριστώ, κύριε Υπουργέ. 
      Ο ερωτών συνάδελφος κ. Στρατάκης έχει το λόγο. 
      ΕΜΜΑΝΟΥΗΛ ΣΤΡΑΤΑΚΗΣ: Ευχαριστώ, κύριε Πρόεδρε. 
      Χαίρομαι, κύριε Υπουργέ, αν πράγματι με την παρέμβασή σας εδώ και δεκαπέντε μέρες καταφέρατε να λύσετε το πρόβλημα. Όμως, είναι ανάγκη να δούμε τα προβλήματα και του λειτουργούντος σήμερα αεροδρομίου  του Ηρακλείου, του αεροδρομίου «ΝΙΚΟΣ ΚΑΖΑΝΤΖΑΚΗΣ», διότι και εσείς ξέρετε ότι είναι πάρα πολλά. Και δεν υπάρχουν μόνο αυτά γιατί ενδεχομένως για κάποια υπάρχει αμέλεια ή ολιγωρία, αλλά είναι γιατί το ίδιο το αεροδρόμιο δεν επιτρέπει πολλές φορές να λυθούν πολλά από τα προβλήματα αυτά. Ξέρετε πολύ καλά ότι το τεράστιο πρόβλημα που αντιμετωπίζουμε είναι ότι κινδυνεύουμε να χάσουμε πτήσεις αεροπλάνων προς το Ηράκλειο, δηλαδή να χάσουμε πτήσεις charters, επειδή πολλές φορές τα αεροπλάνα υποχρεώνονται να πετούν επί ώρες στον αέρα, για να βρουν σειρά να προσγειωθούν. Οι θέσεις είναι πάρα πολύ περιορισμένες και, εν πάση περιπτώσει, αυτό δημιουργεί τεράστια προβλήματα. Όμως, θα έλεγα ότι καλό είναι η προσοχή και της πολιτείας και του Υπουργείου και όλων των εμπλεκομένων φορέων να είναι τεταμένη στη συγκεκριμένη περίπτωση, γιατί στην κυριολεξία κρεμόμαστε από μία κλωστή σε σχέση με το διεθνές αεροδρόμιο. Έχει τόσο μεγάλη κίνηση. Ξέρετε ότι είναι το πρώτο σε κίνηση charters και το δεύτερο σε κίνηση συνολικά στον ελλαδικά χώρο. Έρχονται εκατομμύρια τουρίστες. Άρα, υπάρχει μείζον πρόβλημα, που πρέπει να το προσέξουμε ιδιαιτέρως. 
      Εγώ προσπάθησα να αγγίξω τη δική σας ευαισθησία, προκειμένου να δούμε πώς θα λύσουμε περισσότερα προβλήματα. Υπάρχουν και άλλα που τα ξέρετε. Δεν θέλω να κάνω ιδιαίτερη αναφορά. 
      Όμως, θέλω, κύριε Υπουργέ, με την ευκαιρία αυτή να σας πω για άλλη μια φορά ότι είναι, επιτέλους, η ώρα να δούμε την οριστική επίλυση του θέματος των αερομεταφορών στην Κρήτη. Διότι αν δεν το δούμε με τη δημιουργία του νέου διεθνούς αεροδρομίου, δεν κάνουμε τίποτα. Και αυτό που λέτε εδώ, ότι η καλύτερη δυνατή εξυπηρέτηση απαιτείται, για να δώσουμε την καλύτερη δυνατή εικόνα της χώρας μας στους ξένους που έρχονται, δεν το καταφέρνουμε, δυστυχώς, με το υπάρχον αεροδρόμιο και εξαιτίας των τεράστιων προβλημάτων που υπάρχουν και εξαιτίας της αδυναμίας να εξυπηρετήσει τους τόσους πολλούς τουρίστες που έρχονται. Θέλω να πιστεύω ότι και η Κυβέρνηση αντιλαμβάνεται πως αυτό είναι ένα μείζον ζήτημα που πρέπει να το αντιμετωπίσει, ιδιαίτερα από τη στιγμή που υπάρχει συμφωνία σε επίπεδο πολιτικών Κομμάτων για το πώς θα αντιμετωπιστεί αυτό το μεγάλο θέμα. 
      Θεωρώ ότι χάθηκαν τρία χρόνια και είναι ώρα, κύριε Υπουργέ –έστω τώρα, λίγο πριν φύγετε- να δείτε αν μπορείτε να βάλετε έστω ένα λιθαράκι σε αυτήν την κατεύθυνση. Θα είναι πάρα πολύ θετικό. 
      Ευχαριστώ πολύ. 
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, έχετε το λόγο. 
      ΜΙΧΑΗΛ ΛΙΑΠΗΣ (Υπουργός Μεταφορών και Επικοινωνιών): Πράγματι, συμφωνούμε ότι στο αεροδρόμιο του Ηρακλείου υπάρχει τους καλοκαιρινούς μήνες σχετικός κορεσμός. Υπάρχουν πάρα πολλά charters και δημιουργούνται ορισμένα προβλήματα. Πρέπει, όμως, να σας πω και να σας θυμίσω ότι σε αυτό το αεροδρόμιο υλοποιούμε ήδη ένα σημαντικό πρόγραμμα ανάπτυξης, αναγνωρίζοντας ακριβώς τη μεγάλη τουριστική κίνηση που έχει. 
      Να σας αναφέρω μερικά παραδείγματα: Πρόσφατα ολοκληρώθηκε το έργο κατασκευής χώρου στάθμευσης επίγειων μέσων. Επίσης, έγινε αναβάθμιση του περιβάλλοντος χώρου γενικά του αεροσταθμού. Είναι σε εξέλιξη η κατασκευή νέου δαπέδου στάθμευσης των αεροσκαφών, καθώς και η φωτοσήμανση. Αυτό το έργο μάλιστα θα έχει ολοκληρωθεί σε μερικούς μήνες.
      Είμαστε ήδη σε στάδιο μελέτης για την επέκταση του κτηρίου αφίξεων δυτικά με χίλια τετρακόσια πενήντα τετραγωνικά μέτρα επιπλέον και ταυτόχρονα στη δημιουργία υπόγειου χώρου διακίνησης των αποσκευών. Πριν τη θερινή περίοδο του επόμενου έτους θα έχουν ολοκληρωθεί τα έργα αξιοποίησης της ανατολικής αίθουσας για check-in και ήδη κατατέθηκε, όπως γνωρίζετε, η μελέτη για τη συντήρηση του διαδρόμου. Το έργο αυτό θα δημοπρατηθεί εντός των προσεχών ημερών. Ταυτόχρονα, εκπονείται η μελέτη για την κατασκευή νέου πύργου ελέγχου.
      Με άλλα λόγια, ομολογούμε και αναγνωρίζουμε ότι το αεροδρόμιο τους καλοκαιρινούς μήνες φθάνει σε επίπεδα κορεσμού. ΄Εχουν γίνει και επί των ημερών σας αρκετά έργα. Εμείς τα συνεχίζουμε, τα επαυξάνουμε, θέλουμε να βελτιώσουμε το αεροδρόμιο. Και το κάνουμε, πιστεύοντας ότι πραγματικά μπορεί να εξυπηρετήσει τις αυξανόμενες τουριστικές ανάγκες της ευρύτερης περιοχής της Κρήτης.
      Γίνονται, λοιπόν, έργα, κύριε Στρατάκη και αναβαθμίζονται οι υπηρεσίες προς τους τουρίστες μας.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Κύριοι συνάδελφοι, εισερχόμεθα τώρα στην πρώτη επίκαιρη ερώτηση με αριθμό 570/21.5.2007 του Βουλευτή της Νέας Δημοκρατίας κ. Σίμου Κεδίκογλου προς τον Υπουργό Περιβάλλοντος, Χωροταξίας και Δημοσίων Έργων, σχετικά με τα έργα παράκαμψης Βασιλικού και Αμαρύνθου στην Εύβοια κ.λπ..
      Η επίκαιρη ερώτηση του κ. Κεδίκογλου έχει ως εξής:
      «Σε έγγραφο της Διεύθυνσης Δημοσίων Έργων της Περιφέρειας Στερεάς Ελλάδας προς τη Νομαρχιακή Αυτοδιοίκηση Εύβοιας αναφέρονται λεπτομερείς πληροφορίες σχετικώς με τα έργα: Παράκαμψη Βασιλικού, Παράκαμψη Αμαρύνθου. Το έγγραφο της Περιφέρειας αφορά σε έργα πρώτης προτεραιότητας εξαιτίας της παλαιότητας του οδικού δικτύου, της βαρείας κυκλοφορίας και των ατυχημάτων που συμβαίνουν.
      Ερωτάται ο κύριος Υπουργός:
      1. ΠΑΡΑΚΑΜΨΗ ΒΑΣΙΛΙΚΟΥ:
      Πότε το έργο Παράκαμψη Βασιλικού θα ενταχθεί σε χρηματοδοτικό πρόγραμμα για την κήρυξη της απαλλοτρίωσης και τη δημοπράτησή του;
      2. ΠΑΡΑΚΑΜΨΗ ΑΜΑΡΥΝΘΟΥ:
      Αν πρόκειται εντός του έτους 2007 να χορηγηθούν οι πιστώσεις που ζητήθηκαν, ώστε να ολοκληρωθούν οι μελέτες και αν το έργο της κατασκευής θα ενταχθεί άμεσα σε χρηματοδοτικό πρόγραμμα για την πραγματοποίησή του;
      Η Διεύθυνση Δημοσίων Έργων της Περιφέρειας Στερεάς Ελλάδας μας βεβαιώνει ότι το πολύ σε ένα χρόνο όλες οι μελέτες Παράκαμψης Αμαρύνθου μπορεί να ολοκληρωθούν».
      Στην επίκαιρη ερώτηση του κ. Κεδίκογλου θα απαντήσει ο Υφυπουργός Περιβάλλοντος, Χωροταξίας και Δημοσίων Έργων κ. Ξανθόπουλος.
      Κύριε Υπουργέ, έχετε το λόγο.
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε.
      Κύριε Βουλευτά, το ενδιαφέρον σας, πράγματι, είναι όχι μόνο δικαιολογημένο, αλλά, θα έλεγε κάποιος, ότι μας φέρνει σε κάπως δύσκολη θέση διότι πράγματι τα τελευταία είκοσι με τριάντα χρόνια το οδικό δίκτυο της Εύβοιας θεωρείται, αν θέλετε, ότι δεν είναι πρώτης προτεραιότητας για τη χώρα. Αυτό είναι λάθος. Θυμίζω ότι η Εύβοια, και ειδικότερα η Κύμη, έχουν προϊστορία και ιστορία λαμπρή και θα έπρεπε να είναι κάπως πιο προσεγμένες διαχρονικά. 
      Επί του συγκεκριμένου ερωτήματός σας: 
      Τα πράγματα σήμερα είναι καλύτερα και έχουν ως εξής: 
      Παράκαμψη Βασιλικού: Επιτέλους, το έργο αυτό είναι ώριμο για δημοπράτηση, όπως σωστά επισημαίνετε κι εσείς. Συγκεκριμένα, έχει εγκριθεί το σύνολο των απαιτουμένων μελετών, ένα μέρος των οποίων κάναμε εμείς - αναφέρομαι στην οριστική μελέτη οδοποιίας, στο Κτηματολόγιο, στη μελέτη περιβαλλοντικών επιπτώσεων κ.λπ.- κι ένα μέρος η Περιφέρεια. Σήμερα αυτό το έργο, μήκους περίπου 7,5 χιλιομέτρων και προϋπολογισμού περίπου 19.000.000 ευρώ, χωρίς τις απαλλοτριώσεις, μπορεί άμεσα να ξεκινήσει, εφόσον αυτά τα 19.000.000 ευρώ εγκριθούν και μπουν στο πρόγραμμα της Περιφέρειας. Σημειωτέον ότι αυτό είναι και προϋπόθεση για να γίνουν οι απαλλοτριώσεις.
      Συνεπώς, είναι έτοιμο το έργο, αλλά πρέπει όλοι να προσπαθήσουμε το ποσό αυτό να μπει άμεσα για χρηματοδότηση στην Περιφέρεια, που είναι και η καθ’ ύλην αρμόδια.
      Παράκαμψη Αμαρύνθου: Εδώ τα πράγματα δεν είναι, πλήρως, έτοιμα. 
     Μέχρι στιγμής εμείς έχουμε συντάξει και εγκρίνει την οριστική μελέτη οδοποιίας του κύριου άξονα και τους περιβαλλοντικούς όρους. Επίσης έχουν συνταχθεί και εγκριθεί και κάποιες μελέτες υποστηρικτικές από την περιφέρεια, προκαταρκτική μελέτη τεχνικών κ.λπ.. Λείπουν κάποιες λίγες πιστώσεις για την ολοκλήρωση των μελετών της περιφέρειας της τάξεως των 300 χιλιάδων ευρώ. Η ολοκλήρωση αυτών των μελετών απαιτεί, για να μη λέμε πράγματα τα οποία δεν είναι σωστά, περίπου οκτώ μήνες με ένα χρόνο. Άρα, εφόσον οι πιστώσεις δοθούν, το έργο αυτό θα είναι έτοιμο για δημοπράτηση σ’ ένα χρόνο από σήμερα. Βέβαια απαιτούνται και γι’ αυτό οι εγκρίσεις των πιστώσεων για τη δημοπράτησή του.
     Συνεπώς τα έργα αυτά πρακτικώς έχουν ωριμάσει, αλλά θέλει μια κοινή προσπάθεια για τη χρηματοδότησή τους.
     Επισημαίνω ότι υπάρχει και η παράκαμψη Αλιβερίου, που είναι επίσης σημαντικό έργο, όπου το ποσό που απαιτείται για την ολοκλήρωση των μελετών είναι λίγο μεγαλύτερο. Και σας αναγγέλλω ότι θα το κάνουμε εμείς αυτό. Βρήκαμε από κάπου πιστώσεις και θα ολοκληρώσουμε εμείς τη μελέτη, ώστε να μπορεί κι αυτό να ωριμάσει και να ξεκινήσει πρακτικώς ένα με δύο χρόνια από σήμερα η κατασκευή του εφόσον χρηματοδοτηθεί.
     Τα υπόλοιπα θα τα πω στη δευτερολογία μου, κύριε Πρόεδρε.
     ΠΡΟΕΔΡΕΥΩΝ (Γεώργιος Σούρλας): Ο ερωτών συνάδελφος, κ. Κεδίκογλου, έχει το λόγο. 
     ΣΙΜΟΣ ΚΕΔΙΚΟΓΛΟΥ: Κύριε Υπουργέ, σας ευχαριστούμε για τον ενδιαφέρον και για το ότι αναγνωρίζετε πόση υστέρηση έχει παρουσιάσει η Εύβοια από πλευράς δημοσίων έργων και ιδιαίτερα οδικών έργων τα τελευταία τριάντα χρόνια. Αλλά φοβάμαι ότι οι συμπατριώτες μου δεν θα βρουν επαρκείς αυτές τις απαντήσεις, δηλαδή το να αναζητούμε την έγκριση της χρηματοδότησης για έργο που απ’ όλα, από μελέτες κ.λπ. είναι έτοιμο. Δουλεύουμε μαζί σας. Στο πλευρό σας είμαστε.
     Θέλω να καταλάβετε ότι το οδικό δίκτυο της Εύβοιας είναι απαρχαιωμένο. Είναι από τη δεκαετία του ’50. 
     ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Συμφωνώ. Έχω εξ αγχιστείας συγγένεια. 
     ΣΙΜΟΣ ΚΕΔΙΚΟΓΛΟΥ: Είστε γαμπρός της Εύβοιας, κύριε Μιχαλολιάκο και σας ευχαριστούμε. Μας βοηθάτε και πολύ. Αλλά θέλουμε τη βοήθειά σας και σ’ αυτό.
     Το 40% της κίνησης των διοδίων στο Σχηματάρι εκτρέπεται προς Εύβοια. Παίρνουμε, όμως, εμείς αντίστοιχες πιστώσεις για το οδικό μας δίκτυο; Αυτό το άθλιο οδικό δίκτυο που έχουμε, δεν επιτρέπει την αξιοποίηση των πλεονεκτημάτων του τόπου μας, τη στρατηγική μας θέση -ο Φίλιππος ο Β΄ της Μακεδονίας έλεγε ότι όποιος ελέγχει την Εύβοια, ελέγχει όλη την Ελλάδα- την ομορφιά, το φυσικό πλούτο.
     Αλλά δεν χάνονται μόνο ευκαιρίες ανάπτυξης στους δρόμους της Εύβοιας. Χάνονται και ανθρώπινες ζωές. Αν σας παρουσιάσω το χάρτη με τα σημεία των θανατηφόρων ατυχημάτων στην Εύβοια, θα δείτε ότι είναι διάστικτος ο χάρτης.
     Είναι σημαντικό να αρχίσουν επιτέλους να κινούνται τα έργα για τη βελτίωση του οδικού δικτύου, να έχουμε επιτέλους ένα οδικό δίκτυο όπως αξίζει ένας Έλληνας πολίτης στον 21ο αιώνα. Είναι κλειδί η προσβασιμότητα της Εύβοιας. Και δεν αδικούνται μόνο οι συμπατριώτες μου. Αδικούνται και οι Αθηναίοι. Όσο είναι σ’ αυτή την κατάσταση το οδικό δίκτυο της Εύβοιας χάνουν έναν πολύτιμο πνεύμονα. Τέσσερα εκατομμύρια Αθηναίοι χάνουν τη Χαλκιδική τους. Θα μπορούσε η Εύβοια να είναι η Χαλκιδική της Αθήνας.
     Θα ήθελα να σας προαναγγείλω από τώρα ότι θα πρέπει να κοιτάξουμε περισσότερο όλο το μήκος του οδικού δικτύου της Εύβοιας, γιατί είναι εθνικό οδικό δίκτυο στο μεγαλύτερο τμήμα του.
     Να αναφερθώ και στη βόρεια Εύβοια, όπου εκεί πρέπει να πετύχουμε την άρση της απομόνωσής της. Κάθε τρεις και λίγο το ορεινό πέρασμα κλείνει. Κάτι πρέπει να γίνει.
     Κλείνοντας θα ήθελα να σας πω, κύριε Υπουργέ, ότι θα θέλαμε μια καλύτερη συνεργασία της περιφέρειας με το Υπουργείο. Μαθαίνω ότι η περιφέρεια σας έστειλε πάλι ένα σημείωμα. Ζητά έργα στους Καλιανούς, στο Στόμιο, στην Κύμη, στο Χωνί, στην Κάρυστο και στο Νέο Πύργο, που έχουμε σοβαρά προβλήματα. Είναι μικρά ποσά. Σας παρακαλώ να ικανοποιήσετε αυτό το αίτημα.
     Επιτέλους σκύψτε πάνω από την Εύβοια και η Εύβοια θα το ανταποδώσει. 
     Σας ευχαριστώ.
     ΠΡΟΕΔΡΕΥΩΝ (Γεώργιος Σούρλας): Είναι προφανές ότι χρειάζεται ειδική σύσκεψη για το οδικό δίκτυο της Εύβοιας στο Υπουργείο ΠΕ.ΧΩ.Δ.Ε.. Εδώ ο χρόνος είναι περιορισμένος.
     Ο κύριος Υπουργός έχει το λόγο για να απαντήσει.
    ΘΕΜΙΣΤΟΚΛΗΣ ΞΑΝΘΟΠΟΥΛΟΣ  (Υφυπουργός Περιβάλλοντος, Χωροταξίας και Δημοσίων Έργων): Θα ξεκινήσω από το τελευταίο που είπατε.
    Πράγματι, η περιφέρεια κάνει ό,τι μπορεί αλλά αν έλθει σε μας για χρηματοδότηση, χτυπάει λάθος πόρτα. Εμείς προσπαθούμε και παρακαλούμε για κάποια χρήματα για να ολοκληρώσουμε τις μελέτες για την Εύβοια. Όπου βρίσκουμε χρήματα –και βρήκαμε, όπως είπα, για την παράκαμψη του Αλιβερίου- τα βάζουμε. 
    ΑΠΟΣΤΟΛΟΣ – ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Έχετε λεφτά από το ΤΕΟ.
    ΘΕΜΙΣΤΟΚΛΗΣ ΞΑΝΘΟΠΟΥΛΟΣ  (Υφυπουργός Περιβάλλοντος, Χωροταξίας και Δημοσίων Έργων): Για κατασκευές, κύριε Τσοχατζόπουλε και το ξέρετε καλά, όχι για μελέτες. Τώρα ακόμα δυστυχώς είμαστε στη φάση των μελετών.
    ΣΙΜΟΣ ΚΕΔΙΚΟΓΛΟΥ: Έχουμε μελέτες και χρειαζόμαστε και κατασκευές.
    ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Για τις κατασκευές συμφωνούμε, που είναι η συντήρηση, όσον αφορά όμως στις μελέτες δεν επιτρέπεται να πάνε εκεί οι πιστώσεις από το Τ.Ε.Ο..
    (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ)
    Κλείνω λέγοντας το εξής σημαντικό: Από πλευράς εθνικής οδοποιίας για πρώτη φορά την Εύβοια την βάλαμε εμείς ως Υ.ΠΕ.ΧΩ.Δ.Ε. στο πρόγραμμα και δώσαμε και 8.000.000 ευρώ για τις μελέτες του άξονα Χαλκίδα-Ψαχνά-Ιστιαία-Αιδηψός, του λεγόμενου βόρειου άξονα της Εύβοιας και ήδη αυτές ανατίθενται και ξεκινούν. Άρα, επιτέλους ο βόρειος άξονας στις μελέτες ξεκίνησε. Αυτό είναι σημαντικό και γίνεται πρώτη φορά. 
    Ελπίζουμε, επίσης, ότι το σύνολο του έργου του βόρειου άξονα θα μπορέσει να ενταχθεί στην τέταρτη προγραμματική περίοδο. Το έχουμε ζητήσει ήδη. Είναι αίτημα του Υ.ΠΕ.ΧΩ.Δ.Ε. να ενταχθεί. Ελπίζουμε μέσα στις επόμενες δύο με τρεις εβδομάδες να γίνει αποδεκτό από τους εμπλεκόμενους φορείς, την Κοινότητα κ.λπ., ώστε να  ξέρουμε ότι τουλάχιστον σε μερικά χρόνια θα υπάρξει και αυτό. Συνεπώς, η προσπάθεια γίνεται. Πράγματι, η Εύβοια είναι αδικημένη μέχρι στιγμής. Το γνωρίζουμε όλοι μας κι εγώ προσωπικά. Μαζί σας είμαστε για να κάνουμε ό,τι μπορούμε για να μπορέσουμε να ολοκληρώσουμε και τα κομμάτια προς το νότο και τα κομμάτια προς το βορά. 
    Ευχαριστώ.
    ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υπουργέ.
    Η τρίτη με αριθμό 568/21-5-2007 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Νικολάου Γκατζή προς τους Υπουργούς Ανάπτυξης και Αγροτικής Ανάπτυξης και Τροφίμων, σχετικά με την ανανέωση των εξαμηνιαίων αδειών πώλησης στους ελαιοπαραγωγούς βρώσιμης ελιάς από τον Οργανισμό Λαϊκών Αγορών Αθηνών-Πειραιώς κ.λπ. διαγράφεται λόγω κωλύματος του κυρίου Υπουργού.
    Επίκαιρες ερωτήσεις δεύτερου κύκλου:
    Πρώτη είναι η με αριθμό 565/21-5-2007 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Απόστολου Τσοχατζόπουλου προς τους Υπουργούς Οικονομίας και Οικονομικών και Εθνικής ΄Αμυνας, σχετικά με τη λειτουργία του εργοστασίου της ΕΛ.Β.Ο. κ.λπ..
      Το περιεχόμενο της επίκαιρης ερώτησης του κ. Τσοχατζόπουλου σε περίληψη έχει ως εξής:
      «Εικόνα εγκατάλειψης και απαξίωσης παρουσιάζει η βασική μονάδα της αμυντικής βιομηχανίας στη χώρα μας, η ΕΛ.Β.Ο.. Η μη προώθηση εγκεκριμένων από το ΚΥ.Σ.Ε.Α. αμυντικών προγραμμάτων στο πλαίσιο του ισχύοντος Ε.Μ.Π.Α.Ε., πενταετούς εξοπλιστικού προγράμματος των Ενόπλων Δυνάμεων –ιδιαίτερα του ελληνικού στρατού- οδηγούν σε καταστροφικές συνθήκες για τη βιομηχανία.
      Σύμφωνα με δημοσιεύματα η χρήση του 2006 παρουσίασε ζημίες μεγαλύτερες από 9.000.000 ευρώ έναντι κερδών 1,132 εκατομμυρίων ευρώ το 2005 λόγω της εντυπωσιακά μεγάλης μείωσης του κύκλου εργασιών. Βασική αιτία των αρνητικών οικονομικών αποτελεσμάτων αποτελεί η μη ενεργοποίηση του μνημονίου στρατιωτικής συνεργασίας μεταξύ της εταιρείας και του ελληνικού δημοσίου βάσει του οποίου γινόταν ανάθεση της κατασκευής όλων των στρατιωτικών οχημάτων (και των τεθωρακισμένων) στην ΕΛ.Β.Ο. από το Υπουργείο Εθνικής Άμυνας. 
      Ενόψει των παραπάνω ερωτώνται οι αρμόδιοι Υπουργοί:
      α. Εάν και πότε θα προχωρήσουν οι εγκεκριμένες συμβάσεις παραγωγής στρατιωτικών μέσων από την ΕΛ.Β.Ο.;
      β. Προτίθενται να υλοποιήσουν το μνημόνιο στρατιωτικής συνεργασίας;
      γ. Ποιες πρωτοβουλίες και ποια συγκεκριμένα μέτρα προτίθενται να λάβουν προκειμένου να εγγυηθούν τις θέσεις εργασίας των εκατοντάδων εργαζομένων του εργοστασίου;»
      Στην επίκαιρη ερώτηση του κ. Τσοχατζόπουλου θα απαντήσει ο Υφυπουργός Εθνικής Άμυνας, κ. Βασίλειος Μιχαλολιάκος, ο οποίος έχει και το λόγο.
    ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας):  Ευχαριστώ τον κ. Τσοχατζόπουλο για την ερώτησή του. Οφείλω να πω ότι ενισχύει την πολιτική μας. Αν όμως είχε παρακολουθήσει τη συνεδρίαση της προηγούμενης εβδομάδας και την αντίστοιχη επίκαιρη ερώτηση του συναδέλφου του Κ.Κ.Ε. κ. Τζέκη, υποθέτω ότι θα τον είχε ικανοποιήσει η απάντησή μας.  Η διατήρηση των θέσεων εργασίας και ενδεχομένως η δημιουργία νέων θέσεων εργασίας είναι κεντρικός άξονας της πολιτικής της Κυβέρνησης γενικότερα και όχι μόνο του Υπουργείου Εθνικής Αμύνης. Και βεβαίως ο κ. Τσοχατζόπουλος ενθυμείται ότι το 2004 παραλάβαμε την πατρίδα μας πρωταθλητή της ανεργίας σε όλη την Ευρώπη. 
Η ανεργία ήταν στο 11,3% και υποθέτω ότι σήμερα που ο κ. Τσοχατζόπουλος αναμφισβήτητα ανήκει στο χώρο του κοινωνικού ΠΑ.ΣΟ.Κ. θα έχει μία τάση ικανοποίησης βλέποντας την ανεργία να πέφτει προς το 8,6%. Για την Κυβέρνηση δεν είναι ικανοποιητικό το 8,5% και όσο υπάρχουν άνεργοι -αυτά είναι τα παιδιά της Κυβέρνησης, οι αδύναμοι πολίτες- θα εντείνουμε τις προσπάθειές μας για την αντιμετώπιση αυτού του προβλήματος γιατί τονίζουμε ότι οι άνεργοι είναι οι πιο αδύναμοι πολίτες. 
      Ιδιαίτερα στην εκλογική του περιφέρεια και στην έδρα της Ε.Λ.Β.Ο. η ανεργία ήταν 11,5% και σήμερα είναι κοντά στο 8,5%. Θέλω να τονίσω ότι ήταν επίτευγμα της Κυβέρνησης κάτω από αντίξοους οικονομικούς όρους το ότι κατά τη διάρκεια της τελευταίας τριετίας δεν έχασε τη θέση εργασίας του ούτε ένας εργαζόμενος. Τονίζω ακόμα ότι η Κυβέρνηση, η πολιτική ηγεσία του Υπουργείου Εθνικής Αμύνης και όλα τα επιτελεία τηρούν απαρέγκλιτα στο σύνολό τους τις συμβατικές υποχρεώσεις απέναντι στην Ε.Λ.Β.Ο.. 
      Ασφαλώς παραλάβαμε ένα ιδιότυπο ιδιοκτησιακό καθεστώς όπου η πλειοψηφία των μετοχών ανήκει στο κράτος, αλλά η διοίκηση, το μάνατζμεντ ανήκει σε ιδιώτη. Το κράτος έχει συνέχεια. Η προηγούμενη κυβέρνηση δεν είχε φροντίσει να κατοχυρώσει τις θέσεις εργαζομένων όταν έκανε αυτήν την ιδιότυπη ιδιωτικοποίηση. Εμείς το φροντίζουμε, κύριε Τσοχατζόπουλε, με σκληρές διαπραγματεύσεις κάθε φορά που δίνουμε εργασία πέραν των συμβατικών δεσμεύσεών μας.
	Θέλω να τονίσω την ικανοποίησή μου γιατί και ο επιχειρηματίας ανταποκρίνεται και έχουμε μία άριστη συνεργασία τα τρία μέρη, η Κυβέρνηση, ο επιχειρηματίας, οι εργαζόμενοι. Δεν είναι εύκολη υπόθεση. Κεντρικός άξονας της πολιτικής του Υπουργείου Εθνικής Άμυνας πια είναι η στήριξη της εθνικής αμυντικής βιομηχανίας. Δεν είναι ασφαλώς μόνο η Ε.Λ.Β.Ο., βασικός πυλώνας, είναι και τα Ε.Α.Σ., είναι η Ε.Α.Β., είναι και η ιδιωτική αμυντική βιομηχανία, είναι τα στρατιωτικά μας εργοστάσια τα οποία δυστυχώς είχαν αφεθεί στη μοίρα τους και είχαν απαξιωθεί απολύτως. 
	Ευχαριστώ για την επίκαιρη ερώτηση. Αποτελεί μία ενίσχυση της πολιτικής μας ότι όχι μόνο η Κυβέρνηση, αλλά και η Αντιπολίτευση ενδιαφέρεται για την ενίσχυση της εθνικής αμυντικής βιομηχανίας. Σας διαβεβαιώνω ότι θα κάνουμε και στο μέλλον το καλύτερο δυνατό ώστε η εθνική αμυντική βιομηχανία να αποτελέσει βασικό πυλώνα του Υπουργείου Εθνικής Αμύνης σε ό,τι αφορά και τον κατασκευαστικό και τον επισκευαστικό τομέα και βεβαίως είναι μία υπόθεση που στηρίζει την οικονομία, στηρίζει την κοινωνία και στηρίζει και την εθνική άμυνα.
	Στη δευτερολογία αν χρειαστεί θα πω και άλλα.
	ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κύριο Υπουργό.
	Ο κ. Τσοχατζόπουλος έχει το λόγο.
	ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Ευχαριστώ, κύριε Πρόεδρε.
	Κύριε Υπουργέ, θα ήθελα να τονίσω ότι παρά την αναφορά σας σε προηγούμενη συζήτηση στο Κοινοβούλιο σχετικά με την αμυντική βιομηχανία και συγκεκριμένα την ΕΛ.Β.Ο. στο συνάδελφο κ. Τζέκη την περασμένη εβδομάδα, ο λόγος για τον οποίο εγώ θέτω το ερώτημα είναι ότι θέλουμε να γίνει σαφές στην Κυβέρνηση ότι δεν ενδιαφερόμαστε απλά να ανταποκριθούμε στο αίτημα αντιμετώπισης ύπαρξης θέσεων εργασίας σε μία περιοχή. Η βασική μας πολιτική επιλογή είναι –και καλούμε την Κυβέρνηση να το συνειδητοποιήσει- ότι η Ελλάδα έχει ανάγκη ενίσχυσης της εθνικής ισχύος. Ιδιαίτερα αυτήν την περίοδο που έρχονται σημαντικές κρίσεις στην ευρύτερη περιοχή των Βαλκανίων, ιδιαίτερα από τη στιγμή που η Κυβέρνηση απαθής και αδιάφορη αντιμετωπίζει μία σειρά από εξελίξεις που οριοθετούν τη νέα εξέλιξη και τη λύση στο θέμα των Σκοπίων, η ανάγκη ενίσχυσης της αμυντικής πολιτικής, της ασφάλειας και της εξωτερικής πολιτικής της χώρας είναι πρώτη και κύρια προτεραιότητα. Προϋπόθεση είναι η Ελληνική Αμυντική Βιομηχανία. 
	Κύριε Υπουργέ, εμείς ρωτάμε γιατί αφήσατε αυτό το εργοστάσιο το οποίο στο παρελθόν αποτέλεσε ένα σημαντικό συντελεστή κάλυψης των αναγκών του Υπουργείου Εθνικής Αμύνης του οποίου είναι στρατηγικός εταίρος στην αμυντική βιομηχανία και δεν του δώσατε συγκεκριμένα προγράμματα τα οποία βρίσκονται μέσα στο ΕΜΠΑΕ και αφορούν, όπως σας ερωτώ, αφενός μεν τη σύμβαση συντήρησης του υπάρχοντος στόλου οχημάτων, επιπλέον δε την ανανέωση; Υπάρχει πρόγραμμα μέσα στο Ε.Μ.Π.Α.Ε. διότι όπως ξέρετε οι αμυντικές βιομηχανίες, οι αμυντικοί οπλισμοί, τα εξοπλιστικά συστήματα προγραμματίζονται σε βάθος δεκαπενταετίας.
    Άρα, λοιπόν, επειδή στο δικό σας εγκεκριμένο πρόγραμμα το Ε.Μ.Π.Α.Ε. βρίσκεται αυτό το πρόγραμμα ανανέωσης του στόλου μεταφορικών μέσων διαφόρων κατηγοριών, γιατί αυτό το πρόγραμμα δεν προχωρεί για να μπορέσετε να δώσετε στην ΕΛ.Β.Ο. εργασία; Σημειωτέον έχει τριακόσιες απολύσεις τα τελευταία δυο χρόνια. 
    Δεύτερον, αργεί το δυναμικό της. Το πρόγραμμα «HAMMER» το οποίο δώσατε τον Μάρτιο του 2006 είναι μια πολύ μικρή, σε τελική ανάλυση προστιθέμενη αξία με αποτέλεσμα να απασχολεί από τους οκτακόσιους - εννιακόσιους εργάτες,  τους εκατό. Καταλαβαίνετε ότι υπάρχει μια αμυντική βιομηχανία σημαντική, μάλιστα με δημόσιο και ιδιωτικό χαρακτήρα. Ήθελα να ήξερα, δεν ενδιαφέρεστε ακόμη και όταν υπάρχει συμμετοχή του ιδιωτικού τομέα να στηρίξετε μια αμυντική βιομηχανία; Ή έστω μια βιομηχανία, μια επιχείρηση; Πιστεύω ότι ανήκει στη δική σας φιλοσοφία ότι όταν υπάρχει συνεργασία δημόσιου και ιδιωτικού τομέα ένας λόγος παραπάνω να ενδιαφερθείτε. Εντάξει, για το δημόσιο δεν ενδιαφέρεστε διότι δεν σας πάει, είστε κατά της λειτουργίας και της ύπαρξης του δημόσιου τομέα και προτιμάτε τον ιδιωτικό. 
    Στην προκειμένη περίπτωση η παράκληση η δική μας προς εσάς είναι ότι υπάρχει μεγάλο πρόβλημα. Αυτό θέλω να συνειδητοποιήσετε. Οι εργαζόμενοι ζήτησαν έκτακτη γενική συνέλευση, κύριε Υπουργέ, προχθές. Και επίκειται μια δυναμική γενική συνέλευση με υποστήριξη του ιδιώτη που έχει πακέτο μειοψηφίας. Συμμαχούν οι δυο και διεκδικούν έκτακτη γενική συνέλευση για να αντιμετωπιστεί το πρόβλημα. 
    Δώστε απάντηση, κύριε Υπουργέ. 
    ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Υπουργέ.
    ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Πολύ σύντομα, κύριε Πρόεδρε. 
    Πρώτον, σε ό,τι αφορά στο αξιόμαχο των ενόπλων δυνάμεων γιατί δεν πρέπει να μένει καμμία αμφιβολία στον ελληνικό λαό. Η Κυβέρνηση και φαντάζομαι και η Αντιπολίτευση, πάντως στο σύνολό του ο ελληνικός λαός εμπιστεύεται το αξιόμαχο των ενόπλων δυνάμεων. Έχουμε πανίσχυρες ένοπλες δυνάμεις συντεταγμένες στην λειτουργία του Συντάγματος και των νόμων. Εγγυώνται την ασφάλεια, την εδαφική ακεραιότητα, την ειρήνη, όχι μόνο στην πατρίδα μας αλλά και στην ευρύτερη περιοχή. Είμαστε η υπερδύναμη, με την καλή έννοια, της Νοτιοανατολικής Ευρώπης. 
    Αυτό που έχει τελειώσει, κύριε Τσοχατζόπουλε, είναι η σπατάλη και η αδιαφάνεια. Αυτό έχει τελειώσει οριστικά και αμετάκλητα. Είναι πολιτική βούληση της Κυβέρνησης και εντολή μη διαπραγματεύσιμη του ελληνικού λαού. 
    Προφανώς οι συνεργάτες σας δεν σας ενημερώνουν σωστά. Μετά από σκληρή προσπάθεια της Κυβέρνησης δεν έχει υπάρξει ούτε μια απόλυση. Απειλή απολύσεων, βεβαίως. Κάθε τόσο τις ακούμε. Και χρησιμοποιούμε το ισχυρό όπλο των παραγγελιών για να μην υπάρχουν απολύσεις.
    ΑΠΟΣΤΟΛΟΣ- ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Ναι, αλλά υπάρχουν. 
    ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Και μέχρι τώρα δεν υπάρχει ούτε μια. 
    Μην μπερδεύετε, κύριε Τσοχατζόπουλε, τις συνταξιοδοτήσεις ως απολύσεις. Δεν επιτρέπεται η δική σας εμπειρία να σας δίνει αυτήν την ατυχή ερμηνεία. Δεν υπάρχει ούτε μια απόλυση. Εκτός αν είναι μια τάση αυτοκριτικής. Γιατί όταν κάνατε την ιδιότυπη ιδιωτικοποίηση θα έπρεπε να έχετε εγγυητή της θέσης εργασίας και όχι μόνο για μια τριετία όπου δώσαμε πλούσιο πακέτο επισκευαστικό. 
    Δεύτερον. Προφανώς, δεν είστε ενημερωμένος. Στο 2006 πέραν των συμβατικών μας υποχρεώσεων έχουμε υπογράψει σύμβαση για 73,5 εκατομμύρια ευρώ, για 11,3 εκατομμύρια ευρώ. Πρόκειται να υπογραφούν για 14.000.000 ευρώ.  Θα σας τα δώσω. Αυτά είναι χρήματα του ελληνικού λαού και το κάθε ευρώ ξεχωριστά το σεβόμαστε με την ιερότητα της δέσμευσης. Πρώτον, να το έχουν ανάγκη οι ένοπλες δυνάμεις και δεύτερον, να διασφαλίζει τις θέσεις εργασίας. 
    Και πρέπει να σας πω ότι η εθνική αμυντική βιομηχανία είχε εικόνα πλήρους εγκατάλειψης. Το ασκούσατε και εσείς ως κριτική στην μετά από εσάς πολιτική ηγεσία της κυβερνήσεως του ΠΑ.ΣΟ.Κ. Προσλήψεις στα στρατιωτικά εργοστάσια, καμμία. Επισκευαστικά προγράμματα των κτηριακών υποδομών, κανένα. Εκσυγχρονισμός του μηχανολογικού εξοπλισμού, κανείς. Εικόνα εγκατάλειψης για να τα παραδώσουμε δεν ξέρω πού ή για να κυριαρχούν οι διάφοροι έμποροι και μεσάζοντες. Εμείς κάνουμε πολιτική νοικοκυρεμένη αναβάθμισής τους. Για ό,τι μπορεί να επισκευάζεται ή να κατασκευάζεται στην Ελλάδα έχουμε σαφή και υψηλή προτεραιότητα. Ακόμη και όταν το κόστος υπερβαίνει το κόστος της αγοράς. 
    Το δε μνημόνιο που εμείς υπογράψαμε με τον επιχειρηματία τηρείται απαρέγκλιτα. Είμαστε πάντοτε στη διάθεση των εργαζομένων, μαζί με τους εργαζόμενους. Διαπραγματευόμαστε και με τον επιχειρηματία και με τη διοίκηση…
      ΑΓΓΕΛΟΣ ΤΖΕΚΗΣ: Ναι, αλλά 40.000.000 δεν τα έχετε δώσει στην ΕΛ.Β.Ο..
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριε συνάδελφε, μη διακόπτετε.
      Συνεχίστε, κύριε Υπουργέ.
      ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Να τα πάρει ο κύριος συνάδελφος. Εδώ τα έχω. 
      Κύριε Τσοχατζόπουλε, δεν σκορπάμε λεφτά, που δεν ανήκουν στις τσέπες μας, είναι χρήματα του ελληνικού λαού. 
      ΑΓΓΕΛΟΣ ΤΖΕΚΗΣ: Κύριε Υπουργέ…
      ΠΡΟΕΔΡΕΥΩΝ (Σωτήρης Χατζηγάκης): Κύριε Τζέκη, σας παρακαλώ. Κάντε ερώτηση δική σας.
      ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Εγγυόμεθα, λοιπόν, τις θέσεις των εργαζομένων. Υποστηρίζουμε την εθνική αμυντική βιομηχανία…
      ΑΠΟΣΤΟΛΟΣ - ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Δώστε δουλειά λοιπόν.
      ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Το νέο θεσμικό πλαίσιο –το οποίο εσείς δεν είχατε- προμηθειών αμυντικού υλικού προβλέπει υποχρεωτική συμμετοχή της εθνικής αμυντικής βιομηχανίας.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Δώστε δουλειά λοιπόν.
      ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Ελπίζω, κύριε Τσοχατζόπουλε, με αυτές τις διαβεβαιώσεις να πάτε στη Θεσσαλονίκη, να κάνετε μία, ενδεχομένως, αυτοκριτική για το τι εσείς παραλείψατε και να δηλώσετε με γενναιότητα και εντιμότητα ότι «αυτό που εμείς δεν κάναμε, το κάνει η Κυβέρνηση της Νέας Δημοκρατίας και το κάνει καλά».
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Κύριε Υπουργέ...
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ να μη γράφεται καμμία διακοπή στα Πρακτικά.
      Θα συζητηθεί τώρα η τέταρτη με αριθμό 567/21.5.2007 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη - Αικατερινάρη προς τον Υπουργό Ανάπτυξης, σχετικά με την είσοδο ιδιωτών στην παραγωγή ηλεκτρικής ενέργειας κ.λπ..
      Το περιεχόμενο της επίκαιρης ερώτησης της κ. Ξηροτύρη έχει ως εξής:
      «Στη χώρα μας, όπου η Δ.Ε.Η. αποκλείσθηκε με νόμο από την κατασκευή νέων μονάδων, ο κίνδυνος δημιουργίας ολιγοπωλίων, μετά και τις αλλεπάλληλες συγχωνεύσεις μεταξύ των μεγάλων παραγωγών ηλεκτρικής ενέργειας, που θα δρουν αντίθετα προς την ενίσχυση του ανταγωνισμού και οι ισχυρές τους πιέσεις για προνόμια και τιμολογιακές διευκολύνσεις, έγινε σήμερα πραγματικότητα.
      Οι μεθοδεύσεις για τη μεγάλη άνοδο της Οριακής Τιμής του Συστήματος (Ο.Τ.Σ), που στις αρχές του 2006 έφθασε τα 57 ευρώ/MWh και ένα χρόνο μετά τα 70 ευρώ/MWh και η μηδενική διακύμανσή της, είναι οι προκλητικές παροχές προς τους ιδιώτες παραγωγούς, προκειμένου να  προχωρήσουν στις περίφημες επενδύσεις.
      Χαρακτηριστικό παράδειγμα είναι η πρώτη μονάδα παραγωγής ηλεκτρικής ενέργειας με φυσικό αέριο των ΕΛ.ΠΕ. στη Θεσσαλονίκη, μετά από αδιαφανείς αλλαγές που πραγματοποιήθηκαν από τον Δ.Ε.Σ.Μ.Η.Ε. στον τρόπο καθορισμού της ημερήσιας Ο.Τ.Σ. και τις κυβερνητικές παρεμβάσεις στη ΔΕ.ΠΑ., για τη μείωση της τιμής του φυσικού αερίου και στη Δ.Ε.Η. για περιορισμούς στη λειτουργία δικών της μονάδων χαμηλού κόστους. Η μονάδα των ΕΛ.ΠΕ. από ζημιογόνα μετατράπηκε σε κερδοφόρα και μάλιστα λειτουργούσε με αυξημένα φορτία, ακόμα και τις Κυριακές και τις αργίες, όπου η ζήτηση της κατανάλωσης ήταν μειωμένη και μπορούσε να καλυφθεί από τις μονάδες χαμηλού κόστους της Δ.Ε.Η..
      Έτσι όπως διαμορφώνεται το περιβάλλον για την ταχεία διείσδυση των ιδιωτών παραγωγών στο σύστημα ηλεκτρενέργειας, η Δ.Ε.Η. θα βρεθεί υποχρεωμένη να αγοράζει την παραγωγή τρίτων στην τεχνικά υψηλή Οριακή Τιμή Συστήματος έως 70 ευρώ/MWh, τη στιγμή που το βιομηχανικό τιμολόγιο είναι 47 ευρώ και το οικιακό 64 ευρώ.
      Η ζημιά για τη Δ.Ε.Η. είναι ήδη πολύ μεγάλη και με μαθηματική ακρίβεια και προσαύξηση θα μεταφερθεί στον καταναλωτή.
      Μετά από αυτά ερωτάται ο κύριος Υπουργός:
      1. Γιατί η Κυβέρνηση επιμένει στις μεθοδεύσεις σχετικά με τις διευκολύνσεις των υποψηφίων ιδιωτών παραγωγών ηλεκτρικής ενέργειας και δεν ξεκαθαρίζει με διαφανείς όρους την πολιτική της, ώστε ο ελληνικός λαός να κρίνει το μεταρρυθμιστικό της σχέδιο στον ενεργειακό τομέα;
      2. Γιατί δεν προωθεί τις επενδύσεις της Δ.Ε.Η., ώστε να διασφαλιστεί επιτέλους η επάρκεια και η απαιτούμενη εφεδρεία για την ασφαλή λειτουργία του συστήματος παραγωγής και μεταφοράς ηλεκτρικής ενέργειας της χώρας μας;»
      Κυρίες και κύριοι συνάδελφοι, πριν δώσω το λόγο στον κύριο Υφυπουργό, θα ήθελα να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Οι Έλληνες στη Διασπορά 15ος – 21ος αι.» και στους λοιπούς χώρους του Μεγάρου της Βουλής των Ελλήνων, είκοσι εννέα μαθητές και μαθήτριες από το 1ο Αρσάκειο Δημοτικό Σχολείο συνοδευόμενοι από δύο διδασκάλους.
      Η Βουλή τους καλωσορίζει. 
      (Χειροκροτήματα από όλες τις πτέρυγες της Βουλής)
      Στην επίκαιρη ερώτηση της κ. Ξηροτύρη θα απαντήσει ο Υφυπουργός Ανάπτυξης κ. Νεράντζης.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Ευχαριστώ, κύριε Πρόεδρε.
    Το θέμα, το οποίο θίγει η κυρία συνάδελφος, έχει χιλιοαπαντηθεί, τόσο στην Αίθουσα αυτή όσο και εγγράφως, εξ αφορμής ερωτήσεων και επερωτήσεων.
    Εν πάση περιπτώσει, στο πολύ σύντομο χρονικό διάστημα, που μου παρέχει ο Κανονισμός της Βουλής, έχω να παρατηρήσω τα εξής: 
    Μας ελέγχετε, κυρία συνάδελφε, γιατί, δήθεν, δεν προωθούμε τις επενδύσεις της Δ.Ε.Η.. Χαίρομαι, που προβάλλετε αυτόν τον ισχυρισμό, διότι μου δίνετε την ευκαιρία να επαναλάβω αυτό που κατά κόρον έχει λεχθεί και είναι γνωστό στην ελληνική κοινωνία.
    Σας υπενθυμίζω, λοιπόν, ότι ήδη μέσα στο 2006 έχει ενταχθεί μία νέα μονάδα συνδυασμένου κύκλου ισχύος 390 MW στο Λαύριο.
    Περαιτέρω, η ΔΕΗ -την οποία κατηγορείτε ότι δεν κάνει επενδύσεις και φταίμε εμείς γι’ αυτό ως Κυβέρνηση- προωθεί την κατασκευή: Πρώτον, μονάδας συνδυασμένου κύκλου φυσικού αερίου στο Αλιβέρι, 400 MW, με χρονοδιάγραμμα ολοκλήρωσης το 2009.
      Δεύτερον, μονάδας συνδυασμένου κύκλου φυσικού αερίου στη Μεγαλόπολη 400 MW, με προοπτική ολοκλήρωσης το πρώτο εξάμηνο του 2011.
      Τρίτον, μονάδας συνδυασμένου κύκλου φυσικού αερίου, εναλλακτικά στο Αλιβέρι ή στη Μεγαλόπολη 400 MW, με προοπτική ολοκλήρωσης το 2012.
      Τέταρτον, λιγνιτικής μονάδας σύγχρονης αντιρρυπαντικής τεχνολογίας στη δυτική Μακεδονία, 400 MW, με έναρξη λειτουργίας τα τέλη 2012.
      Εξάλλου, ανακοινώσαμε, στις 26.3.2007, ότι παρέχεται στη Δ.Ε.Η. δυνατότητα κατασκευής νέων μονάδων παραγωγής ηλεκτρικής ενέργειας, έως 800 MW, για την περίοδο μέχρι το 2017 με αντικατάσταση ισχύος παλαιών υφισταμένων μονάδων.
      Τέλος, μόλις προχθές, στις 23.5.2007, το Υπουργείο μας υπέγραψε την άδεια παραγωγής της Δ.Ε.Η. για την κατασκευή μονάδων ηλεκτροπαραγωγής 250 MW, στην περιοχή Κορακιά Ηρακλείου Κρήτης, που θα λειτουργεί, σε πρώτη φάση με μαζούτ χαμηλού θείου και στη συνέχεια με φυσικό αέριο. Δεν είναι, λοιπόν, ακριβής ο ισχυρισμός σας ότι δεν προωθεί η Κυβέρνηση τη διενέργεια επενδύσεων της Δ.Ε.Η..
      Όσον αφορά το πρώτο ερώτημά σας, δηλαδή για την οριακή τιμή, θα πρέπει να σας υπενθυμίσω ότι την απόφαση την έλαβε η Ανεξάρτητη Αρχή Ρυθμιστικής Ενέργειας, η οποία αποτελείται από εξέχοντες επιστήμονες, με πρόεδρο μία κορυφαία ενεργειακή φυσιογνωμία παγκοσμίου κύρους, τον καθηγητή αμερικανικού πανεπιστημίου, τον κ. Καραμανή. Ο λόγος, για τον οποίο υπήρξε αυτή η διαφορά περί τον υπολογισμό της Ο.Τ.Σ., οφείλεται στο ότι, μέχρι τότε, υπήρχε πλήρης στρέβλωση της εικόνας της αγοράς. Ενώ, δηλαδή, από τη μία πλευρά υπήρχε σχετική έλλειψη εγκατεστημένης παραγωγής ισχύος, από την άλλη πλευρά οι τιμές ηλεκτρικής ενέργειας διαμορφώνονταν σε πολύ χαμηλά επίπεδα, σαν να υπήρχε περίσσευμα ισχύος.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Πρέπει δε να σας πω κάτι που είναι αυτονόητο και, αφού είστε τεχνικός, το καταλαβαίνετε ακόμη πιο εύκολα. Το γεγονός και μόνο ότι στην αγορά ηλεκτρικής ενέργειας συμμετέχει η Δ.Ε.Η., ως παραγωγός με 95%, και ως προμηθευτής κατά 99%, καθιστά αδύνατο, πρακτικά και εξ ορισμού, τα οποιαδήποτε τυχόν κερδοσκοπικά παιχνίδια, από την πλευρά των τρίτων παραγωγών και των εισαγωγέων. 
      Στη δευτερολογία μου θα μου δοθεί η ευκαιρία, συμπληρωματικώς, να προσθέσω και κάποια άλλα πράγματα. 
      ΠΡΟΕΔΡΕΥΩΝ (Σωτήρης Χατζηγάκης):  Το λόγο έχει η κ. Ξηροτύρη.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κύριε Πρόεδρε.
      Κύριε Υπουργέ, το κύριο σκέλος της επίκαιρης ερώτησής μου είχε ακριβώς αυτό το τελευταίο που είπατε, τις μεθοδεύσεις, οι οποίες γίνονται προκειμένου τελικά οι περίφημοι αυτοί ιδιώτες να επενδύσουν στο απελευθερωμένο σύστημα της αγοράς ενέργειας, το οποίο τελικά γίνεται άναρχα και στην ουσία δεν λειτουργεί. Δεν λειτουργεί ούτε ο ανταγωνισμός και βέβαια, σε καμμία περίπτωση δεν λειτουργεί αυτό που λέμε μείωση των τιμών και ότι το σύστημα αυτό θα δώσει τη δυνατότητα στον καταναλωτή να επιλέγει εκεί που είναι καλύτερα τα πράγματα. Λειτουργεί σε βάρος της Δ.Ε.Η., της εθνικής οικονομίας και των καταναλωτών, κύριε Υπουργέ, διότι αυτή η απότομη και μεθοδευμένη αύξηση της οριακής τιμής του συστήματος, τι κάνει τελικά; Δίνει τη δυνατότητα σ’ αυτούς τους λίγους είτε παραγωγούς ηλεκτρικής ενέργειας είτε εισαγωγείς της ηλεκτρικής ενέργειας να πωλούν την ενέργεια στη Δ.Ε.Η. με 70 ευρώ ανά MW και τελικά η Δ.Ε.Η. μέσα από αυτό το σύστημα και τις υποχρεώσεις που έχει, να πουλά  το βιομηχανικό ρεύμα είτε 47 ευρώ είτε 60 ευρώ. Εδώ ακούγεται ότι ο επιχειρηματικός όμιλος, που έχει την «ΑΛΟΥΜΙΝΙΟ» -και απάντησε σ’ αυτό το πράγμα ο Υπουργός, αλλά δεν φθάνει το ευχολόγιο, ότι δεν θα κάνω αντιδράσεις με την ενέργεια- θα παίρνει το ρεύμα για την «Αλουμίνιο» με 47 ευρώ και θα το πουλά με την καινούργια του μονάδα 70 ευρώ. 
      Πρέπει, δηλαδή, να δούμε αυτό το σύστημα της απελευθερωμένης αγοράς, έτσι όπως γίνεται στη χώρα μας, και όχι στην υπόλοιπη Ευρώπη, γιατί τα πράγματα είναι πάρα πολύ δύσκολα και δημιουργούνται τεράστια προβλήματα. 
      Η καθυστέρηση δε που υπάρχει –γιατί υπάρχει καθυστέρηση επενδύσεων- στη Δ.Ε.Η. κάνει ακόμη πιο δύσκολο αυτό το θέμα.
      Η μονάδα που είπατε των 300 ΜW ακόμη δεν έχει τελειώσει. Ο διαγωνισμός, που έχει προκριθεί, έχει διάφορες συγκρούσεις συμφερόντων  του ανταγωνισμού, που λέμε στο Ευρωπαϊκό Δικαστήριο. Οι χίλιες εξακόσιες μονάδες της Δ.Ε.Η. περιμένουν την ανανέωση τους. Στο Αλιβέρι υπάρχουν προβλήματα, λόγω του ότι δεν υπάρχει γραμμή μεταφοράς και αγωγός φυσικού αερίου. 
      Αλλά εγώ λέω –νομίζω ότι και εσείς έχετε πρόβλημα- πώς θα απεμπλακούμε απ’ αυτό το σύνθετο σύστημα της απελευθέρωσης της αγοράς ενέργειας, που στη χώρα μας αυτήν τη στιγμή, προκειμένου να γίνει άρον-άρον, δεν τηρεί τις βασικές του αρχές, το δικαίωμα επιλογής του προμηθευτή και τον ανταγωνισμό των παραγωγών. Οι παραγωγοί δεν βγαίνουν στην αγορά, δεν προσφέρουν ανταγωνιστικές τιμές, αλλά τι κάνουν; Πηγαίνουν στη Δ.Ε.Η. και προσφέρουν ακριβό το ρεύμα και τη διαφορά την καρπούνται για την τσέπη τους. Αυτήν τη στιγμή το σύστημα βρίσκεται σ' αυτό το θέμα και έχοντας και τα άλλα προβλήματα της ανομβρίας κ.λπ. πολύ φοβάμαι ότι θα εκτιναχθεί η οριακή τιμή στα 100 ευρώ. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ,  κυρία  Ξηροτύρη. 
      Ορίστε, κύριε Υπουργέ, έχετε το λόγο. 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Ασφαλώς και ο χώρος της ενέργειας δεν είναι χώρος αναψυχής. Ασφαλώς και υπάρχουν ανταγωνισμοί. Ασφαλώς και υπάρχουν προσφυγές σε ευρωπαϊκά όργανα και σε ελληνικά δικαιοδοτικά όργανα. Αυτό είναι αναπόφευκτο και συμβαίνει σε κάθε περίπτωση. Δεν μπορεί κανείς ούτε να το αποφύγει, ούτε να το απαγορεύσει. 
Δεν ήρθαμε άρον-άρον, κυρία συνάδελφε, στην απελευθέρωση. Ίσα-ίσα που η χώρα εγκαλείται για καθυστερημένη πραγματοποίησή της. 
      Πρέπει να σας υπενθυμίσω δύο πράγματα που τα παραγνωρίζει η προβολή των ισχυρισμών, έτσι όπως την κάνετε. Πρώτον, ότι όσα καταβάλει η Δ.Ε.Η. ως προμηθεύτρια του 99% των Ελλήνων καταναλωτών για την αγορά ενέργειας που παράγουν άλλες μονάδες ή εισάγεται από άλλους προμηθευτές, δεν συνιστούν επιδότηση. Δεν είναι χάρισμα. Σας λέω κάτι που πρέπει να γίνει πλήρως αντιληπτό για να μπορείτε να σχηματίσετε ολοκληρωμένη εικόνα. Αν λάβει κανείς υπ' όψιν τον τρόπο λειτουργίας της αγοράς της ηλεκτρικής ενέργειας, η Δ.Ε.Η., και αν ακόμη έπρεπε να παράγει με τις δικές της δυνάμεις, με τα δικά της εργοστάσια, την αναγκαία ηλεκτρική ενεργεία για να ικανοποιήσει τη ζήτηση, τότε –και αυτό πρέπει να το ξέρετε- θα δαπανούσε πολύ μεγαλύτερα ποσά, λόγω της αγοράς καυσίμων και παλαιότητας των μονάδων της, σε σχέση μ’ αυτά που δαπάνησε για την αγορά ενέργειας προς τρίτους. 
      Άρα, λοιπόν, μη μας λέτε ότι δεν κάνουμε επενδύσεις, όταν σας απαριθμώ μια σωρεία επενδύσεων. Μη μας λέτε ότι ξέρετε τι θα γίνει με την τιμή του οριακού συστήματος, όταν γνωρίζετε  καλά ότι ο νέος υπολογισμός της ήταν αναπόφευκτος.   Αφού εκτός της Δ.Ε.Η. εισήλθε στο χώρο παραγωγής και άλλος ιδιώτης παραγωγός δεν μπορούσε να παραμείνει ο ίδιος τρόπος, ο στρεβλωτικός, του καθορισμού της Ο.Τ. του συστήματος. Αυτά είναι στοιχειώδη, αυτά έπραξε και αποφάσισε η ΡΑΕ, αυτά στηρίζει η Κυβέρνηση. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. 
      Τελευταία επίκαιρη ερώτηση είναι η με αριθμό 569/21-5-2007 του Βουλευτή του Κομμουνιστικού Κόμματος Ελλάδας κ. Άγγελου Τζέκη προς τον Υπουργό Αγροτικής Ανάπτυξης και Τροφίμων, σχετικά με τη λήψη μέτρων για την πληρωμή των καπνοπαραγωγών του Νομού Ροδόπης από την καπνεμπορική εταιρεία  «ΠΕΤΡΙΔΗ»  κ.λπ.. 
      Το περιεχόμενο της επίκαιρης  ερώτησης του κ. Τζέκη έχει ως εξής: 
      «Εκατοντάδες καπνοπαραγωγοί του Νομού Ροδόπης βρίσκονται σε δεινή κατάσταση εξαιτίας της μη πληρωμής του καπνού εσοδείας του 2005 από την καπνεμπορική εταιρεία «ΠΕΤΡΙΔΗ».
      Η συγκεκριμένη εταιρεία, όπως καταγγέλλουν οι αγρότες, χρωστάει πάνω από 800.000 ευρώ στους καπνοπαραγωγούς του νομού παραδείγματος χάριν στο χωριό Δοκός υπάρχουν απλήρωτες εκατόν επτά δηλώσεις, στο Πάσος ογδόντα, στα Φίλυρα εκατόν τριάντα με εκατόν σαράντα, κ.λπ. ενώ εξήντα καπνοπαραγωγοί δεν πήραν ακόμη ούτε την επιδότηση. Και ενώ η κατάσταση είναι αυτή, η εταιρεία «ΠΕΤΡΙΔΗ» έρχεται και πάλι να αγοράσει τα καπνά, εκμεταλλευόμενη την άσχημη οικονομική κατάσταση στην οποία βρίσκονται οι αγρότες και την αδυναμία τους να πουλήσουν αλλού την παραγωγή τους. 
      Η ευθύνη για την κατάσταση αυτή βαραίνει την Κυβέρνηση γιατί παρ’ ότι γνωρίζει τους εκβιασμούς των καπνεμπόρων και τη μη τήρηση των υποχρεώσεών τους προς τους καπνοπαραγωγούς, δεν παίρνει κανένα ουσιαστικό μέτρο επιτρέποντας την ασύδοτη δράση τους. Η Κυβέρνηση θα μπορούσε να υποχρεώσει τους καπνεμπόρους προκειμένου να αγοράσουν τα καπνά να καταθέτουν εγγυητική επιστολή που να καλύπτει το σύνολο της αξίας των καπνών των αγροτών και όχι μόνο μέρος της όπως γίνεται σήμερα. 
      Ερωτάται ο κύριος Υπουργός: 
      Τι μέτρα θα πάρει η Κυβέρνηση για να υποχρεωθεί η εταιρεία «ΠΕΤΡΙΔΗ»  να καταβάλει άμεσα τα χρήματα που χρωστάει στους καπνοπαραγωγούς του Νομού Ροδόπης και τι ενέργειες θα κάνει για να καταβληθούν άμεσα οι επιδοτήσεις στους καπνοπαραγωγούς. 
      Γιατί δεν υποχρεώνει τους καπνέμπορους πριν την αγορά των καπνών να καταθέτουν ισόποση εγγυητική επιστολή έτσι ώστε να είναι κατοχυρωμένοι οι καπνοπαραγωγοί». 
      Ο Υφυπουργός Αγροτικής Ανάπτυξης και Τροφίμων ο κ. Κοντός έχει το λόγο. 
    ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων):  Κύριε Πρόεδρε, κύριε συνάδελφε, η εταιρεία «ΠΕΤΡΙΔΗΣ Α.Ε.» είναι μια εταιρεία με πολλά οικονομικά προβλήματα, μια εταιρεία η οποία στο παρελθόν είχε πάρει πολλά δάνεια, τα οποία δεν μπόρεσε να εξοφλήσει. Βρίσκεται σε οικονομικά αδιέξοδα και φέτος εξαιτίας του λόγου αυτού, από την εσοδεία του 2006 δεν αγόρασε καθόλου καπνά. Είχε συνάψει μία σύμβαση για την εσοδεία 2005 με οκτακόσιους πενήντα επτά καπνοπαραγωγούς στο Νομό Ροδόπης και –προσέξτε- με δικαστική προσφυγή προχώρησε σε αγορά των καπνών από διακόσιους ενενήντα έναν παραγωγούς, στους οποίους αναλογούσε συνολική εμπορική αξία 992.000 ευρώ. Επειδή δεν πλήρωσε μέσα σε τριάντα ημέρες, όπως ανέφερε το συμβόλαιο, η ομάδα των καπνοπαραγωγών κατέθεσε αίτηση κατάπτωσης εγγυητικής επιστολής και εισέπραξαν οι καπνοπαραγωγοί 350.000 ευρώ και όλη την επιδότηση. Κατά συνέπεια, η οφειλή της εταιρείας προς τους παραγωγούς ανέρχεται σε 642.000 ευρώ. 
    Με βάση τη σύμβαση που οι καπνοπαραγωγοί είχαν με την εταιρεία, τη διαφορά που υπάρχει μεταξύ τους θα έπρεπε να τη λύσουν τα δικαστήρια. Προκαλεί πολύ μεγάλη εντύπωση ότι παρ’ ότι η Ομάδα Καπνών επανειλημμένως έχει έρθει σε επαφή με τους καπνοπαραγωγούς, αυτοί δεν θέλησαν να προσφύγουν στο δικαστήριο. Σήμερα επικοινώνησα με τον Πρόεδρο της Oμάδας, τον κ. Μαρουφίδη, ο οποίος μου είπε ότι από τους διακόσιους ενενήντα έναν παραγωγούς, μόνο δεκαπέντε ζήτησαν τελικά από την Ομάδα να προσφύγει στο δικαστήριο και εντός των ημερών κατατίθεται η μήνυση, έτσι ώστε να μπορέσουν να εισπράξουν αυτά που τους οφείλει η εταιρεία. 
    Θέλω, επίσης, να σας πω ότι οι εξήντα παραγωγοί που λέτε ότι δεν εισέπραξαν επιδοτήσεις, είναι παραγωγοί οι οποίοι παρ’ ότι είχαν σύμβαση, είτε δεν καλλιέργησαν καπνά  είτε δεν παρέδωσαν τα καπνά σε άλλες εταιρείες. Δώσαμε τη δυνατότητα σ’ αυτούς που είχαν σύμβαση με την εταιρεία «ΠΕΤΡΙΔΗ» να παραδώσουν καπνά και σε άλλες εταιρείες, προκειμένου να διακινηθεί το προϊόν. Οι εξήντα παραγωγοί, λοιπόν, δεν παρέδωσαν τα καπνά τους με δική τους βούληση. 
    Όσον αφορά τη δεύτερη ερώτησή σας, θέλω να  σας πω ότι ο προηγούμενος κανονισμός προέβλεπε ότι η εγγυητική επιστολή που ήταν υποχρεωμένες να καταθέσουν οι καπνεμπορικές εταιρείες, προκειμένου να διασφαλιστούν οι καπνοπαραγωγοί, κάλυπτε μόνο το 35% της αξίας των καπνών. Με δική μας απόφαση, τώρα που έχει αλλάξει το καθεστώς από την εσοδεία 2006, υποχρεώνουμε όλες τις καπνεμπορικές εταιρείες, προκειμένου να αγοράσουν καπνά, να καταθέτουν εγγυητική επιστολή, που καλύπτει το 100% της αξίας των καπνών. 
    Γι’ αυτόν το λόγο δεν υπάρχει κανένα απολύτως πρόβλημα φέτος με τις αγορές των καπνών. Έχουν αγοραστεί τα περισσότερα καπνά από την εσοδεία 2006 και έχουν πληρωθεί κανονικά οι καπνοπαραγωγοί. 
    ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. 
    Ο κ. Τζέκης έχει το λόγο.
    ΑΓΓΕΛΟΣ ΤΖΕΚΗΣ: Ευχαριστώ, κύριε Πρόεδρε. 
    Φάνηκε και από την απάντηση που έδωσε σήμερα η Κυβέρνηση πόσο καταστροφικός είναι ο κανονισμός για την καπνοκαλλιέργεια και τους καπνοκαλλιεργητές. Φάνηκε ότι δεν υπάρχει πλέον κανένα δίχτυ προστασίας των καπνοπαραγωγών απέναντι στους εμπόρους, στους μεσίτες, σ’ αυτούς τους μεταπράτες που πραγματικά απομυζούν τον κόπο, το μόχθο και τον ιδρώτα των καπνοκαλλιεργητών. Συγκεκριμένα, η εταιρεία «ΠΕΤΡΙΔΗ» ενώ βλέπουμε ότι έχει οικονομικά προβλήματα, συνεχίζει να εκμεταλλεύεται τους καπνοκαλλιεργητές. 
      Τι απάντησε, κύριε Πρόεδρε, η Κυβέρνηση; «Ας πάει ο καθένας μόνος του να τα βάλει μ’ αυτή την εταιρεία». Πού είναι, δηλαδή, ο Οργανισμός Καπνού, που εξασφάλιζε το εισόδημα του καπνοκαλλιεργητή; Εξαφανίστηκε, γιατί αυτό ακριβώς ήθελαν οι μεσίτες, οι έμποροι και οι καπνοβιομήχανοι, να είναι οι καπνοκαλλιεργητές έρμαια στα χέρια τους για όσο το δυνατόν μεγαλύτερη εκμετάλλευση, γιατί δεν πρόκειται μόνο για την επιδότηση. 
      Την επιδότηση δεν την έχουν πάρει όλοι, κύριε Πρόεδρε. Εμείς έχουμε συγκεκριμένες καταγγελίες ότι έχουν πάρει το 75% και το 25% δεν το έχουν πάρει. Είναι πάνω από χίλιες οικογένειες, είναι πάνω από 2,5 εκατομμύρια ευρώ. 
      Και τι παρατηρούμε; Μας λέει τώρα ο κύριος Υπουργός ότι για το 2006 θα καλύψει η εγγυητική το 100% της παραγωγής. Που σημαίνει, δηλαδή, ότι δίνει μια υπόσχεση για το μέλλον. Εδώ, όμως,  μιλάμε συγκεκριμένα τι θα κάνει η Κυβέρνηση για τη συγκεκριμένη περιοχή και για το συγκεκριμένο έμπορo. Και να σας αναφέρω, κύριε Υπουργέ –το ξέρετε πάρα πολύ καλά- ότι εκεί είναι και ο Μιχαηλίδης ο γνωστός, ο οποίος έχει κάνει τη μετεγκατάσταση. Έχει ιδρύσει καινούργια καπνομάγαζα στις γειτονικές χώρες και ιδίως στη FYROM. Εκμεταλλεύεται, ακριβώς, αυτήν την κατάσταση, απειλεί τους καπνοκαλλιεργητές, κατεβάζει  την εμπορική τιμή σε εξευτελιστικά επίπεδα. Γιατί; Διότι έχει έτοιμο καπνό να φέρει στη χώρα μας από τις τρίτες χώρες. Και εδώ, ακριβώς, είναι το ζήτημα για εμάς, ότι σε τέτοιες μεθόριες και παραμεθόριες περιοχές που ο καπνός, κύριε Πρόεδρε –τα ξέρετε και εσείς πάρα πολύ καλά, κατάγεστε από τέτοιες περιφέρειες- είναι μονοκαλλιέργεια, καταλαβαίνετε ότι η Κυβέρνηση, πρέπει να αφήσει τα αστεία και να προστατεύσει όλους αυτούς τους καπνοκαλλιεργητές που είναι μικροί, από το αδηφάγο κεφάλαιο που κερδοσκοπεί εις βάρος τους και εις βάρος ολόκληρης της περιοχής.
      Εμείς θα παρακολουθήσουμε την εξέλιξη και πιστεύουμε ότι και οι αγρότες θα βγάλουν χρήσιμα συμπεράσματα, για το ποιος τους κοροϊδεύει και ποιος είναι στο πλευρό τους και θα τους δείτε και στις εκλογές που θα έρθουν. Μαύρο στην Κυβέρνηση, μαύρο στην Αξιωματική Αντιπολίτευση.
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Τζέκη.
      Ο κύριος Υφυπουργός έχει το λόγο.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, όσον αφορά την εταιρεία «ΠΕΤΡΙΔΗ» θέλω να σας πω ότι δεν πλήρωσε και η ομάδα προσφεύγει στα δικαστήρια, με βάση τη σύμβαση που υπήρχε, μεταξύ των καπνοπαραγωγών και της ομάδας. Από εκεί και πέρα, η Κυβέρνηση δεν μπορεί να πιέσει μια επιχείρηση, που δεν αγόρασε ούτε ένα κιλό καπνό εφέτος -που δεν λειτουργεί στην ουσία- να πληρώσει τους καπνοπαραγωγούς. Είναι μια διαφορά μεταξύ αυτών των συγκεκριμένων καπνοπαραγωγών και της εταιρείας. 
      ΑΓΓΕΛΟΣ ΤΖΕΚΗΣ: Ενώ εάν υπήρχε ο Οργανισμός Καπνού; 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Όσον αφορά –επειδή αναφερθήκατε για το μέλλον- την εγγυητική επιστολή, θέλω να σας πω ότι με κοινή υπουργική απόφαση για την προηγούμενη εσοδεία, την 2006, εφαρμόσθηκε εγγυητική επιστολή, που καλύπτει το 100% της αξίας των αγορών του καπνού και αυτό γίνεται για πρώτη φορά στη χώρα. Ουδέποτε υποχρεώθηκαν οι καπνεμπορικές εταιρείες, να καταθέσουν πριν από την αγορά των καπνών εγγυητικές επιστολές, που καλύπτουν το 100% της αξίας. Πρώτη φορά έγινε αυτό.
      Όσον αφορά το πώς αντιμετωπίζουμε τους καπνοπαραγωγούς, θέλω να σας πω ότι για πρώτη φορά στη χώρα, διαμορφώθηκε με τη σύμφωνη γνώμη όλων των εμπλεκομένων φορέων εθνική μακροχρόνια στρατηγική για τον καπνό, προκειμένου να αναβαθμιστεί η ποιότητα και αυτό γίνεται, προκειμένου να στηριχθούν οι τιμές. Αυτό έγινε και στην εσοδεία 2006, όπου στην Κατερίνη είχαμε τιμές κατά 30% μεγαλύτερες από τις προηγούμενες εσοδείες, αλλά και στους μπασμάδες που τώρα πωλούνται. Έχουμε υψηλές τιμές στα καπνά, προκειμένου να διευρυνθεί η αγορά του ελληνικού καπνού στο εξωτερικό. Εφαρμόζουμε εθνική μακροχρόνια στρατηγική, το γνωρίζουν οι καπνοπαραγωγοί, τους στηρίζουμε.
       Για δεύτερη χρονιά εφέτος καλύφθηκαν οι καπνοπαραγωγοί για ασθένειες, που ουδέποτε είχαν καλυφθεί από τον ΕΛ.Γ.Α. στο παρελθόν και αυτό είναι μια πρόσθετη στήριξη στους καπνοπαραγωγούς, όταν παθαίνουν ζημιές και το έχουν εκτιμήσει οι καπνοπαραγωγοί. Και πρέπει να ξέρετε ότι αυτοί που συνεχίζουν να παράγουν καπνά στη χώρα, εκτιμούν τις ενέργειες και την πολιτική της ελληνικής Κυβέρνησης. Μια πολιτική, η οποία είναι σαφώς στην κατεύθυνση της στήριξης του ελληνικού καπνού. Και εγώ κατάγομαι από μια καπνοπαραγωγική περιοχή, όπου ένα πολύ μεγάλο μέρος των κατοίκων, στηρίζουν το εισόδημά τους στον ελληνικό καπνό που είναι μονοκαλλιέργεια.
      ΑΓΓΕΛΟΣ ΤΖΕΚΗΣ: Κύριε Υφυπουργέ, από το 2009 μειώνεται η επιδότηση.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Γνωρίζω τα καπνά, γιατί επί σειρά ετών ασχολήθηκα με τον καπνό. Παίρνουμε συνεχώς μέτρα, έτσι ώστε να στηρίξουμε το εισόδημα των καπνοπαραγωγών και να δώσουμε μια προοπτική στον ελληνικό καπνό.
      Ευχαριστώ.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υπουργέ.
     Ολοκληρώθηκε η συζήτηση των  επικαίρων ερωτήσεων. 
     Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 11.40’, λύεται η συνεδρίαση για αύριο ημέρα Παρασκευή  25 Μαΐου  2007 και ώρα 10.30΄, με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση της υπ’ αριθμόν 65/31/9-5-2007 επίκαιρης επερώτησης Βουλευτών του ΠΑ.ΣΟ.Κ. προς την Υπουργό Τουριστικής Ανάπτυξης σχετικά με θέματα τουριστικής ανάπτυξης, σύμφωνα με την ημερήσια διάταξη που έχει διανεμηθεί. 
     
      Η ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ  



2
ΣΥΝΕΔΡΙΑΣΗ 24-05-07 σελ.

Τελευταία Αποθήκευση:	30/5/2007 12:57:00 μμ	Από:	Σκότη Δέσποινα
Εκτυπώθηκε:	30/5/2007 11:03:00 πμ

