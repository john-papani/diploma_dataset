ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Β’
ΣΥΝΕΔΡΙΑΣΗ  ΣΤ’
Πέμπτη 2 Μαρτίου 2006

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. ‘Αδεια απουσίας του Βουλευτή κ. Α. Φωτιάδη, σελ.
3. Ανακοινώνεται ότι τη συνεδρίαση παρακολουθούν μαθητές από το 2ο Δημοτικό Σχολείο Αρσάκειο, το Β’ τμήμα του Αρσάκειου Δημοτικού σχολείου, το 42ο Δημοτικό σχολείο Πατρών και το Γυμνάσιο Καρατούλας Νομού Ηλείας, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Τρίτης 7 Μαρτίου 2006, σελ.
4. Συζήτηση επικαίρων ερωτήσεων:
α) Προς τον Υπουργό Εθνικής Παιδείας και Θρησκευμάτων σχετικά με την ίδρυση τμήματος κλιματολογίας, οικολογίας και τεχνολογιών αντιpρύπανσης στο Πανεπιστήμιο Αγρινίου κ.λπ., σελ.
β) Προς τον Υπουργό Υγείας και Κοινωνικής Αλληλεγγύης σχετικά με την παροχή ιατρικών υπηρεσιών στη Μονή Ορμύλιας Χαλκιδικής κ.λπ., σελ.
γ) Προς τον Υπουργό Ανάπτυξης σχετικά με τις κινητοποιήσεις των εργαζομένων στον Ατμοηλεκτρικό Σταθμό της ΔΕΗ στη Μελίτη Νομού Φλώρινας, σελ.
δ) Προς τον Υπουργό Αγροτικής Ανάπτυξης και Τροφίμων:
i) σχετικά με τη λήψη μέτρων διασφάλισης ικανοποιητικών τιμών για τους εσπεριδοπαραγωγούς, σελ.
ii) σχετικά με την αύξηση της παρακράτησης επί της αξίας των δικαιωμάτων των αγροτών ως αμοιβή προς τις ενώσεις Αγροτικών Συνεταιρισμών κ.λπ., σελ.
ε) Προς τον Υπουργό Απασχόλησης και Κοινωνικής Προστασίας:
i)  σχετικά με τη ρύθμιση των εισφορών στην πρόσθετη ασφάλιση των αγροτών κ.λπ., σελ.
ii) σχετικά με τις απολύσεις εργαζομένων στον ‘Ομιλο ΒΙΟΧΑΛΚΟ κ.λπ., σελ.

Γ. ΝΟΜΟΘΕΤΙΚΗ ΕΡΓΑΣΙΑ
Συζήτηση επί της αρχής και των άρθρων του σχεδίου νόμου του Υπουργείου Εμπορικής Ναυτιλίας: «Αναβάθμιση και αναδιάρθρωση της ναυτικής εκπαίδευσης και άλλες διατάξεις», σελ.

ΟΜΙΛΗΤΕΣ
Α. Επί των Επικαίρων Ερωτήσεων:
ΓΙΑΚΟΥΜΑΤΟΣ Γ., σελ.
ΓΙΑΝΝΟΠΟΥΛΟΣ Α., σελ.
ΕΞΑΡΧΟΣ Β., σελ.
ΚΟΝΤΟΣ Α., σελ.
ΚΟΣΙΩΝΗΣ Π., σελ.
ΚΩΣΤΟΠΟΥΛΟΣ Α., σελ.
ΛΕΒΕΝΤΗΣ Α., σελ.
ΛΙΑΝΗΣ Γ., σελ.
ΝΕΡΑΝΤΖΗΣ Α., σελ.
ΝΙΚΟΛΑΙΔΟΥ Β., σελ.
ΞΗΡΟΤΥΡΗ-ΑΙΚΑΤΕΡΙΝΑΡΗ Α., σελ.
ΤΑΛΙΑΔΟΥΡΟΣ Σ. , σελ.

Β. Επί του σχεδίου νόμου του Υπουργείου Εμπορικής Ναυτιλίας:
ΑΝΩΜΕΡΙΤΗΣ Γ., σελ.
ΒΑΡΒΙΤΣΙΩΤΗΣ Μ., σελ.
ΒΕΡΓΙΝΗΣ Ξ., σελ.
ΔΕΡΜΕΝΤΖΟΠΟΥΛΟΣ Α., σελ.
ΔΙΑΜΑΝΤΙΔΗΣ Ι., σελ.
ΔΡΑΓΑΣΑΚΗΣ Ι., σελ.
ΚΑΡΙΠΙΔΗΣ Ι., σελ.
ΚΑΣΤΑΝΙΔΗΣ Χ., σελ.
ΚΕΦΑΛΟΓΙΑΝΝΗΣ Ε., σελ.
ΚΟΛΟΖΩΦ Ο. σελ.
ΚΟΡΚΑ-ΚΩΝΣΤΑ Α., σελ.
ΜΠΑΝΤΟΥΒΑΣ Κ., σελ.
ΠΑΝΤΕΛΑΚΗ Ε., σελ.
ΠΡΩΤΟΠΑΠΠΑΣ Χ., σελ.
ΣΚΟΠΕΛΙΤΗΣ Σ., σελ.
ΤΣΟΥΡΗ Ε., σελ.
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β΄
      ΣΥΝΕΔΡΙΑΣΗ  SΣΤ’
      Πέμπτη 2 Μαρτίου 2006
      Αθήνα, σήμερα στις 2 Μαρτίου 2006, ημέρα Πέμπτη και ώρα 11.01΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Γ΄ Αντιπροέδρου αυτής κ. ΙΩΑΝΝΗ ΤΡΑΓΑΚΗ.
       ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από τον κ. Απόστολο Κωστόπουλο, Βουλευτή Αιτωλοακαρνανίας, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Έπαρχος Θήρας ζητεί την επαναλειτουργία του αρχαιολογικού χώρου του Ακρωτηρίου Θήρας.
      2) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Τοπική Ένωση Δήμων και Κοινοτήτων Κυκλάδων ζητεί να ικανοποιηθούν οικονομικά αιτήματα των μηχανικών που υπηρετούν στο νησιώτικο χώρο του Αιγαίου.
      3) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε δημοσίευμα εφημερίδας το οποίο αναφέρεται σε αδιαφανή εκπόνηση μελέτης για την κατασκευή δρόμου που θα συνδέει τη Βόδριστα με τη Λεσινίτσα της επαρχίας Δίβρης Θεολόγου του Νομού των Αγίων Σαράντα.
      4) Ο Βουλευτής Τρικάλων κ. ΧΡΗΣΤΟΣ ΧΑΪΔΟΣ κατέθεσε αναφορά με την οποία κάτοικοι Παλαιοχωρίου Δήμου Κλεινοβού Τρικάλων ζητούν να μην εγκριθεί άδεια εγκατάστασης υδροηλεκτρικού σταθμού για την αξιοποίηση υδάτινων πόρων στη θέση Κατουνίτσα Ρέμα της περιοχής τους.
      5) Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία ο κ. Δημήτριος Μπένιας ζητεί τη συνταξιοδότηση και αναγνώριση ως αγωνιστών της εθνικής αντίστασης, μερίδας ναυτεργατικών στελεχών.
      6) Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία η Εταιρεία Ελλήνων Θεατρικών Συγγραφέων ζητεί την επαναλειτουργία του θεάτρου «ΜΕΤΡΟΠΟΛΙΤΑΝ».
      7) Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία ο Δήμος Κερατέας Αττικής ζητεί τον επαναπροσδιορισμό των αντικειμενικών αξιών των ακινήτων στις εκτός σχεδίου πόλεως περιοχές του.
      8) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο κ. Αθανάσιος Περιβολιώτης, κάτοικος Λαμίας, ζητεί να αναγνωρισθεί η σύμβαση εργασίας του με την Ε.Ρ.Τ., ως σύμβαση εξαρτημένης εργασίας αορίστου χρόνου.
      9) Ο Βουλευτής Φωκίδας κ. ΙΩΑΝΝΗΣ ΜΠΟΥΓΑΣ κατέθεσε αναφορά με την οποία ο Πρόεδρος του ΚΤΕΛ Νομού Φωκίδας ζητεί τη χορήγηση οικονομικής ενίσχυσης για την κάλυψη λειτουργικών αναγκών του πιο πάνω ΚΤΕΛ.
      10) Ο Βουλευτής Μεσσηνίας κ. ΔΗΜΗΤΡΙΟΣ ΚΟΥΣΕΛΑΣ κατέθεσε αναφορά με την οποία ο Δήμος Λεύκτρου Μεσσηνίας ζητεί την άμεση αποκατάσταση των ζημιών που προκάλεσε η θαλασσοταραχή στους κυματοθραύστες των λιμανιών Αγ. Δημητρίου και Αγ. Νικολάου Λεύκτρου Μεσσηνίας.
      11) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία ζητεί τη θεσμική κατοχύρωση του ελληνικού τμήματος του Πάρκου Πρεσπών και τη λήψη  μέτρων προστασίας του.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 6168/9-1-06 ερώτηση του Βουλευτή κ. Εμμανουήλ Φραγκιαδουλάκη δόθηκε με το υπ’ αριθμ. 2589/ΙΗ/2-2-06 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 6168/9-1-06, που κατέθεσε ο Βουλευτής κ. Μαν. Φραγκιαδουλάκης και αφορά στα Ολοήμερα Δημοτικά Σχολεία, σας γνωρίζουμε τα ακόλουθα:
      Ι. Σύμφωνα με το εγκεκριμένο Τεχνικό Δελτίο Έργου και Υποέργων της Πράξης «Ολοήμερα Δημοτικά Σχολεία» το πρόγραμμα εντάχθηκε στο ΕΠΕΑΕΚ με συνολικό προϋπολογισμό 137.802.514 ευρώ για το χρονικό διάστημα από 1/10/2002 έως 31/7/2006. Σε ότι αφορά τα οικονομικά στοιχεία του προγράμματος όπως αυτά αποτυπώνονται στο συνολικό χρηματοδοτικό σχήμα του εγκεκριμένου ΤΔΕ/Υ η χρηματοδότηση έχει ως ακολούθως: 2002:0, 2003:20.296.743,17 ευρώ, 2004:76.227.830,16 ευρώ, 2005:37.185.267,85 ευρώ και το 2006:4.092.672,82 ευρώ. Από την Ε.Υ.Δ. του ΕΠΕΑΕΚ έχει μεταφερθεί για την πληρωμή των επιλέξιμων δαπανών στον Φορέα Υλοποίησης το ποσό των 133.707.941 ευρώ για τα Ολοήμερα Δημοτικά Σχολεία σύμφωνα με τα αιτήματα χρηματοδότησης του και το εγκεκριμένο χρηματοδοτικό σχήμα του Έργου.
      - Η σε βάθος ανάλυση επιλεγμένων Μέτρων (όπου επιλέχθηκαν το Ολοήμερο Σχολείο και τα Γραφεία Διασύνδεσης).
      Επομένως η σε βάθος ανάλυση για το Ολοήμερο Σχολείο αποτελεί μέρος του συνολικού έργου του Συμβούλου αξιολόγησης στη σημερινή φάση.
      Ο Υφυπουργός
      ΓΕΩΡΓΙΟΣ ΚΑΛΟΣ»
      2. Στην με αριθμό 6803/25-1-06 ερώτηση του Βουλευτή κ. Μιχάλη Παντούλα δόθηκε με το υπ’ αριθμ. 8651/ΙΗ/8-2-06 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 6803/25-1-2006, την οποία κατέθεσε ο Βουλευτής κ. Μιχ. Παντούλας και αφορά στην εισαγωγή υποψηφίων παρελθόντων ετών με ποσοστό 10% στην Τριτοβάθμια Εκπ/ση, σας γνωρίζουμε τα ακόλουθα:
      Σύμφωνα με την παρ. 2 του άρθρου 2 Α του Ν.2525/97 όπως προστέθηκε με το άρθρο 13 του Ν.3404/2005 (ΦΕΚ 260 Α), η επίτευξη από τον υποψήφιο γενικού βαθμού πρόσβασης ίσου με το μισό του μέγιστου δυνατού βαθμού πρόσβασης, η οποία αποτελεί προϋπόθεση για τη συμμετοχή στη διαδικασία επιλογής των εισαγομένων στα Τμήματα και τις Σχολές της Τριτοβάθμιας Εκπαίδευσης, ισχύει και για τους υπαγόμενους στην υποπερίπτωση ι) της περίπτωσης α' της παραγράφου 5 του άρθρου 2 του ανωτέρω νόμου, δηλαδή για όσους μετέχουν για την εισαγωγή τους στο 10% των θέσεων εισακτέων κάθε Τμήματος ή Σχολής, χωρίς νέα εξέταση, με βάση τη βαθμολογία της τελευταίας εξέτασής τους στα μαθήματα της Γ τάξης του Ενιαίου Λυκείου και στα τυχόν ειδικά μαθήματα, ως και στις πρακτικές δοκιμασίες, στις οποίες υποβάλλονται κάθε φορά που είναι υποψήφιοι.
      Η Υπουργός
      ΜΑΡΙΕΤΤΑ ΓΙΑΝΝΑΚΟΥ»
      3. Στην με αριθμό 6522/17-1-06 ερώτηση του Βουλευτή κ. Παναγιώτη Ρήγα δόθηκε με το υπ’ αριθμ. 5918/ΙΗ/10-2-06 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
      «Aπαντώντας στην ερώτηση με αριθμό 6522/17-1-06, την οποία κατέθεσε ο Βουλευτής κ. Ρήγας Παναγιώτης και η οποία αναφέρεται στη χορήγηση ηλεκτρονικών υπολογιστών στους πρωτεύσαντες μαθητές, σας γνωρίζουμε τα ακόλουθα:
      Αποτελεί σταθερή κι αδιαπραγμάτευτη αρχή της εκπαιδευτικής πολιτικής του ΥΠΕΠΘ η δημιουργία και παροχή ίσων ευκαιριών για το σύνολο των μαθητών που εντάσσονται στο εκπαιδευτικό σύστημα. Σύμφωνα με τα στοιχεία που έχουν συλλεχθεί από τις Διευθύνσεις και τα Γραφεία Δευτεροβάθμιας Εκπαίδευσης της χώρας στο νομό Κυκλάδων υπάρχουν 122 πρωτεύσαντες μαθητές, οι οποίοι δικαιούνται ηλεκτρονικό υπολογιστή.
      Για τη χορήγηση των ηλεκτρονικών υπολογιστών το ΥΠΕΠΘ στηρίχτηκε στο ασφαλές, μετρήσιμο και αδιάβλητο κριτήριο της βαθμολογίας. Από ένα σύνολο περίπου 40.000 μαθητών Γυμνασίου που κατά το σχολικό έτος 2004-2005 πήραν βραβείο και 87.000 μαθητών που πήραν αριστείο (σύμφωνα με το Π.Δ. 104/79), ηλεκτρονικό υπολογιστή θα πάρουν οι 8.281 που πρώτευσαν στην κάθε τάξη του σχολείου τους Σημειώνεται δε, ότι σε αυτούς συμπεριλαμβάνονται και οι περιπτώσεις ισοβαθμησάντων μαθητών, γεγονός που αποδεικνύει πως το ΥΠΕΠΘ στηρίζει το όλο εγχείρημα στις αρχές της αξιοκρατίας και της δικαιοσύνης.
      Οι παραδόσεις Η/Υ στους πρωτεύσαντες μαθητές Γυμνασίων βρίσκονται σε εξέλιξη και έως σήμερα έχουν καθοριστεί οι ημερομηνίες παραδόσεων σε 30 Νομούς.
      Ο σχετικός Προγραμματισμός ασφαλώς και θα καλύψει σε σύντομο χρονικό διάστημα και την υπόλοιπη Επικράτεια και προφανώς και το Νομό Κυκλάδων.
      Η Υπουργός
      ΜΑΡΙΕΤΤΑ ΓΙΑΝΝΑΚΟΥ»
      4. Στην με αριθμό 4721/18-11-05 ερώτηση του Βουλευτή κ. Δημητρίου Κωνσταντάρα δόθηκε με το υπ’ αριθμ. 131157/ΙΗ/7-12-05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 4721/18-11-05, την οποία κατέθεσε ο Βουλευτής κ. Δημ. Kωνσταντάρας και αφορά στην επαγγελματική κατοχύρωση των Πτυχιούχων του Προγράμματος Σπουδών «Ισπανική Γλώσσα και Πολιτισμός» του Ελληνικού Ανοικτού Πανεπιστημίου, σας γνωρίζουμε τα ακόλουθα:
      Η αρμοδιότητα του ΥΠΕΠΘ για την επαγγελματική κατοχύρωση των πτυχιούχων ενός τμήματος σύμφωνα με τις διατάξεις της κείμενης πανεπιστημιακής νομοθεσίας (άρθρο 6 παρ. 6 του ν.1268/1982, όπως τροποποιήθηκε και ισχύει), περιορίζεται στην έκδοση προεδρικού διατάγματος με ακαδημαϊκό περισσότερο χαρακτήρα, στο οποίο περιγράφονται οι επαγγελματικές δραστηριότητες που οι πτυχιούχοι ενός τμήματος, με βάση τις ικανότητες και τις δεξιότητες που έχουν αποκτήσει στη .διάρκεια των σπουδών τους, θα μπορούσαν να αναπτύξουν και αναφέρονται οι φορείς τους οποίους θα μπορούσαν να απασχοληθούν.
      Το ως άνω διάταγμα εκδίδεται με πρόταση των Υπουργών Εθνικής Παιδείας και Θρησκευμάτων και Οικονομίας και Οικονομικών ύστερα από γνώμη του Ε.ΣΥ.Π., και της οικείας Συγκλήτου.
      Μέχρι σήμερα δεν έχει περιέλθει στην αρμόδια υπηρεσία του ΥΠΕΠΘ αίτημα της Διοικούσας Επιτροπής του Ελληνικού Ανοικτού Πανεπιστημίου για την κατά τα ως άνω, επαγγελματική κατοχύρωση των πτυχιούχων του Προγράμματος Σπουδών «ι Ισπανική Γλώσσα και Πολιτισμός».
      Όσον αφορά στην ένταξη των πτυχιούχων του ως άνω προγράμματος σε κλάδο εκπαιδευτικών ή σύσταση κλάδου για το αντικείμενό τους προκειμένου να συμμετάσχουν σε διαγωνισμούς του ΑΣΕΠ, σας γνωρίζουμε ότι με την υπ' αριθμ. 565/14-2-05 Υπ. Απόφαση συνεστήθη ομάδα εργασίας, στην οποία μετέχουν και δύο μέλη του Παιδαγωγικού Ινστιτούτου προκειμένου να εξετάσει το ανωτέρω θέμα.
      Επί του παρόντος όμως, δεν είναι εφικτή η ένταξή τους σε κλάδο εκπαιδευτικών, αφού δεν έχει αποφασιστεί επισήμως η εισαγωγή της διδασκαλίας της Ισπανικής Γλώσσας ως μάθημα ξένης γλώσσας στο πρόγραμμα σπουδών της δημόσιας πρωτοβάθμιας και δευτεροβάθμιας εκπαίδευσης.
      Ο Υφυπουργός
      ΣΠΥΡΙΔΩΝ ΤΑΛΙΑΔΟΥΡΟΣ»
      5. Στην με αριθμό 4658/17.11.05 ερώτηση του Βουλευτή κ. Αθανασίου Αλευρά δόθηκε με το υπ’ αριθμ. 783/9.12.05 έγγραφο από τον Υπουργό Δικαιοσύνης η ακόλουθη απάντηση:
      «Σε απάντηση της ανωτέρω ερώτησης και κατά το μέτρο που εμπίπτει στην αρμοδιότητα του Υπουργείου Δικαιοσύνης, παρακαλώ να ενημερώσετε τον κ. Βουλευτή για τα εξής:
      1. Το Υπουργείο Δικαιοσύνης, αναγνωρίζοντας τα προβλήματα που έχουν ανακύψει κατά τη λειτουργία των Καταστημάτων Κράτησης προωθεί ένα ολοκληρωμένο πρόγραμμα, προκειμένου να αποσυμφορήσει -κατά το δυνατόν- τα Καταστήματα Κράτησης της χώρας, βελτιώνοντας παράλληλα τις συνθήκες κράτησης.
      2. Το Υπουργείο Δικαιοσύνης εφαρμόζει πρόγραμμα αναδιάρθρωσης των καταστημάτων κράτησης με πλήρη διαχωρισμό των κρατουμένων κατά κατηγορίες, ήτοι υποδίκων από καταδίκους, βαρυποινιτών από μη, παραβατών του νόμου περί ναρκωτικών από αυτούς του κοινού ποινικού δικαίου, Ελλήνων από αλλοδαπούς παραβάτες του νόμου περί ναρκωτικών και εργαζομένων κρατουμένων από μη εργαζομένους.
      3. Ο Νόμος 3346/2005 «Επιτάχυνση της διαδικασίας ενώπιον των Πολιτικών και Ποινικών Δικαστηρίων και άλλες διατάξεις» προβλέπει ευεργετικά μέτρα για τους καταδικασθέντες για πλημμελήματα, την ποινή των οποίων έχουν εν μέρει εκτίσει. Ήδη, εκ της εφαρμογής του Νόμου, έχουν αποφυλακισθεί περίπου 400 άτομα.
      4. Με την υπ' αριθμ. 138317/4-1-2005 απόφασή μου, ως Υπουργού Δικαιοσύνης, ενεργοποιήθηκαν οι διατάξεις που εισάγουν εναλλακτικά μέτρα έκτισης της ποινής, όπως η κοινωφελής εργασία. Επίσης, διευρύνθηκαν οι φορείς που συμμετέχουν στο πρόγραμμα. Ήδη έχουν ενταχθεί συνολικά 102 Κοινωνικοί Φορείς και Δήμοι, οι οποίοι προτίθενται να απασχολήσουν κρατουμένους σε διάφορες υπηρεσίες τους. Με βάση τα διαθέσιμα στατιστικά στοιχεία, κατά το έτος 2005 έχουν επωφεληθεί 150 περίπου άτομα.
      5. Με την υπ' αριθμ. 8508/2005 Απόφασή μου, ως Υπουργού Δικαιοσύνης, ελαστικοποιήθηκαν οι προϋποθέσεις μεταφοράς στις Αγροτικές Φυλακές και στην Κ.Α.Υ.Φ. Η ενέργεια αυτή είχε ως αποτέλεσμα να πραγματοποιηθούν περίπου 650 επιπλέον μεταγωγές από τις «κλειστές» στις λιγότερο ασφυκτιούσες αγροτικές φυλακές.
      6. Σύμφωνα με το πρόγραμμα που υλοποιείται, κατασκευάζονται 6 νέα Γενικά Καταστήματα Κράτησης, στα οποία θα δημιουργηθούν 2.400 θέσεις κράτησης. Εκτιμάται ότι, το πρώτο τρίμηνο του 2006, θα δοθεί προς χρήση το Κατάστημα Κράτησης Τρικάλων και, το πρώτο εξάμηνο του 2006, το Κατάστημα Κράτησης Δομοκού. Η τελευταία φυλακή θα παραδοθεί έως το τέλος του 2007.
      7. Το Υπουργείο Δικαιοσύνης διαπραγματεύεται με την Αλβανία, τη Ρουμανία, τη Βουλγαρία, τη Σερβία, το Μαυροβούνιο και τη FYROM τη μεταφορά στα κράτη αυτά υπηκόων τους, οι οποίοι σήμερα κρατούνται στις ελληνικές φυλακές, ώστε να εκτίσουν εκεί το υπόλοιπο της ποινής τους.
      Ο Υπουργός
      ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
      6. Στην με αριθμό 4690/17.11.05 ερώτηση του Βουλευτή κ. Αθανασίου Μωραΐτη δόθηκε με το υπ’ αριθμ. 661/9.12.05 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Σε απάντηση της ανωτέρω ερώτησης που κατέθεσε ο Βουλευτής κ. Θ. Μωραΐτης, σας  γνωρίζουμε τα εξής:
      Στο πλαίσιο του Μέτρου 6.3 του «ΕΠ.Α.Α.-Α.Υ 2000-2006» έχει ενταχθεί στη Δράση Α - Ενέργεια Α αυτού, η βιολογική καταπολέμηση του έλκους της καστανιάς των καστανεώνων της χώρας που πλήττονται από την ασθένεια, με τίτλο «Μελέτη και μικρά έργα μετά από προκήρυξη των καστανεώνων της χώρας για την εφαρμογή ενιαίων μέτρων καταπολέμησης των ασθενειών που προσβάλουν αυτήν (έλκη)». Η πράξη αυτή αφορά 7 περιφέρειες της χώρας συμπεριλαμβανομένου και του Νομού Αιτ/νίας, με ύψος προϋπολογισμού € 4.918.781.
      Για την ενεργοποίηση του έργου το Υπουργείο Αγροτικής Ανάπτυξης και Τροφίμων (Δ/νση Ανάπτυξης Δασικών Πόρων) συνεργάζεται με το ΕΘ.Ι.ΑΓ.Ε. - ΙΔΕ Θεσ/νίκης ως μοναδικό φορέα στην Ελλάδα και διεθνώς που έχει αναγνωρίσει τους υπάρχοντες στη χώρα τύπους βλαστικής συμβατότητας και διαθέτει αναλυτικό χάρτη διασποράς τους, αφού η ακριβής αναγνώριση του τύπου της βλαστικής συμβατότητας του παθογόνου μύκητα της συγκεκριμένης περιοχής με το υποπαθογόνο μυκητιακό εμβόλιo εξασφαλίζει την ανατροπή της ασθένειας. Τα δε μυκητιακά εμβόλια θα παραχθούν από το Εργαστήριο Παθολογίας του ΙΔΕ Θεσ/νίκης.
      Συμπληρωματικά των ανωτέρω σας διαβιβάζουμε συνημμένα το με αριθμ. πρωτ. 4354/6-12-2005 έγγραφο του Ειδικού Γραμματέα του Γ΄ΚΠΣ.
      Ο Υπουργός
      ΕΥΑΓΓΕΛΟΣ ΜΠΑΣΙΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      7. Στην με αριθμό 5689/16.12.05 ερώτηση του Βουλευτή κ. Βασιλείου Τόγια δόθηκε με το υπ’ αριθμ. 824/23.12.05 έγγραφο από τον Υπουργό Δικαιοσύνης η ακόλουθη απάντηση:
      «Σε απάντηση της ανωτέρω ερώτησης, παρακαλώ να ενημερώσετε τον κ. Βουλευτή για τα εξής:
      1. Η πλήρωση των κενών οργανικών θέσεων γραμματέων και επιμελητών δικαστηρίων γίνεται, είτε με διορισμό νέων υπαλλήλων, είτε με μετάθεση, απόσπαση, μετάταξη υπαλλήλων από άλλες δικαστικές υπηρεσίες της χώρας.
      2. Κατά το έτος 2005 πραγματοποιήθηκαν 368 μετατάξεις από θέσεις επιμελητών δικαστηρίων σε θέσεις γραμματέων, διορίσθηκαν 26 νέοι γραμματείς και επίκειται ο διορισμός άλλων 25, ενώ επίκειται και ο διορισμός 40 νέων δακτυλογράφων. Οι ανωτέρω διορισμοί θα καλύψουν αναλογικά τις ανάγκες όλων των δικαστικών υπηρεσιών της χώρας.
      Ειδικά στο Πρωτοδικείο Θηβών πραγματοποιήθηκαν 2 μετατάξεις δικαστικών επιμελητών σε θέσεις γραμματέων και μία μετάταξη από θέση δακτυλογράφου σε θέση γραμματέα. Ακόμη, στην Εισαγγελία Πρωτοδικών Θηβών μετατάχθηκε ένας επιμελητής σε θέση γραμματέα, διορίσθηκε ένας επιπλέον δικαστικός επιμελητής με διαδικασίες Α.Σ.Ε.Π. και τέλος, διορίσθηκε μία γραμματέας μέσω Ο.Α.Ε.Δ. .
      3. Το Υπουργείο Δικαιοσύνης σε συνεργασία με το Υπουργείο Εσωτερικών, Δημόσιας Διοίκησης και Αποκέντρωσης αναζητεί χρηματοδότηση για την πλήρωση 182 θέσεων δικαστικών υπαλλήλων όλων των κλάδων, καθώς και επιμελητών δικαστηρίων για τις δικαστικές υπηρεσίες της χώρας (σχετ. υπ' αριθμ. 45282/6-5-2005 έγγραφό μας). Η έγκριση η οποία ασφαλώς θα είναι ανάλογη της γενικότερης δημοσιονομικής κατάστασης της χώρας, εκκρεμεί. Οι αιτούμενες προσλήψεις θα καλύψουν αναλογικά τις ανάγκες όλων των δικαστικών υπηρεσιών.
      4. Παράλληλα, με την υπ' αριθμ. 50201/1-6-2005 Απόφασή μου (ΦΕΚ Β' 794/10-6-2005), ως Υπουργού Δικαιοσύνης, έχει συσταθεί Ειδική Νομοπαρασκευαστική Επιτροπή, για να μελετήσει την ανακατανομή των υφισταμένων οργανικών θέσεων των δικαστικών υπαλλήλων των πολιτικών, ποινικών και διοικητικών Δικαστηρίων, καθώς και των εμμίσθων Υποθηκοφυλακείων και Κτηματολογικών Γραφείων. Η Επιτροπή εξετάζει τον κύκλο εργασιών των ανωτέρω υπηρεσιών και συγκεντρώνει στατιστικά στοιχεία δικαστηριακής κίνησης, τα οποία συσχετίζει με τα πληθυσμιακά δεδομένα και τις πραγματικές ανάγκες της κάθε υπηρεσίας. Το έργο της εν λόγω Επιτροπής δεν έχει ολοκληρωθεί ακόμη.
      Ο Υπουργός
      ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
      8. Στην με αριθμό 6030/20.12.05 ερώτηση του Βουλευτή κ. Ιωάννη Βλατή δόθηκε με το υπ’ αριθμ1000497/9314/Δ0010/30.12.05 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Απαντώντας στην 6030/20-12-05 ερώτηση, που κατατέθηκε στη Βουλή από το Βουλευτή κ. Ι Βλατή, αναφορικά με ανάκληση της συντελεσμένης απαλλοτρίωσης που κηρύχθηκε υπέρ και με δαπάνη της Δ.Ε.Η. με τη 12016/6-3-1972 (ΦΕΚ 63/15-3-72 τ.Δ,) απόφαση του Υπουργού Εθνικής Οικονομίας για την ανέγερση του Μόνιμου Οικισμού του Προσωπικού του ΥΗΕ Πολυφύτου στο νομό Κοζάνης, σας γνωρίζουμε τα εξής:
      Σύμφωνα με τις διατάξεις του άρθρου 12 του Ν. 2882/2001 (ΦΕΚ 17/01 τ.Δ.), σε συνδυασμό με τις διατάξεις του άρθρου 29 παρ.2 αυτού, η ανάκληση συντελεσμένης αναγκαστικής απαλλοτρίωσης γίνεται, ύστερα από επιστροφή στον βαρυνόμενο με τη δαπάνη της απαλλοτρίωσης της αποζημίωσης που καταβλήθηκε, αναπροσαρμοσμένης με βάση το δείκτη τιμών καταναλωτή που καταρτίζεται από την Εθνική Στατιστική Υπηρεσία της Ελλάδος.
      Σε εφαρμογή αυτών η Κτηματική Υπηρεσία Κοζάνης καθόρισε, για την παραπάνω απαλλοτρίωση, το ποσό που έπρεπε να καταβληθεί από τους πρώην ιδιοκτήτες για να επανακτήσουν τις απαλλοτριωθείσες εκτάσεις τους.
      Όσον αφορά τον επικαλούμενο στην Ερώτηση συνυπολογισμό στο ποσό αυτό και του ποσού που αντιστοιχεί σε συστατικά και παραρτήματα του κάθε κτήματος (δένδρα, περίφραξη κ.λ.π.), τα οποία δεν υπάρχουν πια, σημειώνουμε ότι σύμφωνα με τις διατάξεις της παρ. 6 του ίδιου άρθρου, οι διαφορές αυτές υπάγονται στην αρμοδιότητα του Εφετείου στην περιφέρεια του οποίου βρίσκεται το απαλλoτριoύμεvo ή το μεγαλύτερο μέρος αυτού και δικάζονται κατά την ειδική διαδικασία του άρθρου 19 του πιo πάνω νόμου.
      Για τα υπόλοιπα θέματα που θίγονται στην Ερώτηση, αρμόδιο να απαντήσει σχετικά, είναι το Υπουργείο Ανάπτυξης, ως εποπτεύον τη Δ.Ε.Η, υπέρ και με δαπάνη της οποίας, όπως προαναφέραμε, κηρύχθηκε η απαλλοτρίωση αυτή.
      Ο Υφυπουργός
      ΠΕΤΡΟΣ ΔΟΥΚΑΣ»
      9. Στην με αριθμό 5446/12.12.06 ερώτηση του Βουλευτή κ. Αθανασίου Τσούρα δόθηκε με το υπ’ αριθμ. 2/505/0022/18.1.06 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της εν θέματι ερώτησης, που κατατέθηκε στη Βουλή από το Βουλευτή κ. Α. Τσούρα και διαβιβάστηκε στην Υπηρεσία μας με το ανωτέρω σχετικό, αναφορικά με την θέσπιση επιδόματος ειδικών συνθηκών εργασίας στο προσωπικό του Πυρηνικού Αντιδραστήρα του ΕΚΕΦΕ «ΔΗΜΟΚΡΙΤΟΣ» από πλευράς δικής μας αρμοδιότητας, σας πληροφορούμε τα εξής
      Στο προσωπικό του ΕΚΕΦΕ Δημόκριτος το οποίο αμείβεται με τις διατάξεις του ν.3205/03 καταβάλλεται, το ειδικό επίδομα ραδιενέργειας της παρ.16 του άρθρου 8 του εν λόγω νόμου, λόγω των ειδικών συνθηκών εργασίας του.
      Πέραν τούτου, οι ιδιαιτερότητες του χώρου εργασίας μέρους του προσωπικού που απασχολείται στον Πυρηνικό Αντιδραστήρα του Κέντρου, σε συνδυασμό με τις υψηλού επιπέδου εξειδικευμένες γνώσεις που αυτό διαθέτει καθώς και η ανάγκη εναρμόνισης των αποδοχών του εν λόγω προσωπικού με εκείνο αντιστοίχων εγκαταστάσεων της Ε. Ε. είναι θέματα τα οποία τελούν υπόψη της Υπηρεσίας μας και θα μελετηθούν σε μελλοντική αναμόρφωση του μισθολογίου, στα πλαίσια της εισοδηματικής και της γενικότερης δημοσιονομικής πολιτικής της χώρας.
      Ο Υφυπουργός
      ΠΕΤΡΟΣ ΔΟΥΚΑΣ»
      
       10. Στην με αριθμό 5544/14-12-2006 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. 1000992/357/4-1-2006 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της με αριθ.πρωτ.5544/14.12.2005 ερώτησης που κατέθεσε ο Βουλευτής κ. Γεώργιος Παπαγεωργίου, σχετικά με το ανωτέρω θέμα, σας γνωρίζουμε τα εξής:
      Α. Έπειτα από διασταυρώσεις που διενήργησε η Γ.Γ.Π.Σ. στις συγκεντρωτικές καταστάσεις του άρθρου 20 του Κ.Β.Σ. (πελατών - προμηθευτών) που είχαν υποβληθεί για τη χρήση 2003, εντοπίστηκαν φορολογούμενοι που ενώ εμφανίζονται στις καταστάσεις αυτές ως προμηθευτές, εν τούτοις δεν είχαν υποβάλει σχετικές συγκεντρωτικές καταστάσεις για τη χρήση αυτή.
      Στη συνέχεια, με βάση τις παραπάνω διαπιστώσεις, εστάλησαν σχετικές ειδοποιήσεις στους παραπάνω φορολογούμενους για προσέλευση στην αρμόδια Δ.Ο.Υ προς διευθέτηση της σχετικής εκκρεμότητας και ακολούθησαν οδηγίες προς τις Δ.Ο.Υ. με το υπ'αρ.1117836/6456/ΔΕ-Β/13.12.2005 έγγραφο της Δ/νσης Ελέγχου, για τον σχετικό έλεγχο και τις απαραίτητες ενέργειες, τόσο ως προς αυτούς που δεν είχαν υποχρέωση υποβολής των παραπάνω συγκεντρωτικών καταστάσεων, όσο και ως προς αυτούς που όντως είχαν τη σχετική υποχρέωση.
      Β. 1. Η Γ.Γ.Π.Σ. πραγματοποίησε διασταυρώσεις στις καταστάσεις πελατών προμηθευτών του Κ.Β.Σ. που είχαν υποβληθεί ηλεκτρονικά ή με μαγνητικό μέσο στη Δ.Ο.Υ. για τη χρήση έτους 2003.
      2. Η διασταύρωση βασίστηκε στα στοιχεία που δήλωνε ο πελάτης για τους προμηθευτές του και αντίστροφα.
       3. Η υποχρέωση υποβολής για τους προμηθευτές που δεν είχαν υποβάλει συγκεντρωτικές καταστάσεις προέκυψε από τις καταστάσεις των πελατών στις οποίες είχαν δηλώσει ότι οι συγκεκριμένοι προμηθευτές ήταν υπόχρεοι υποβολής συγκεντρωτικής κατάστασης, βάσει του Κ.Β.Σ.
      Ο Υφυπουργός
      ΑΝΤ. ΜΠΕΖΑΣ»
      
       11. Στην με αριθμό 5681/16-12-06 ερώτηση του Βουλευτή κ. Απόστολου Κατσιφάρα δόθηκε με το υπ’ αριθμ. Β-2886/30/12/06 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 5681/16-12-2005, που κατέθεσε στη Βουλή ο Βουλευτής κ. Απόστολος Κατσιφάρας, σύμφωνα και με το αριθμ 75927/28-12-2005 έγγραφο του Οργανισμού Σιδηροδρόμων Ελλάδος (Ο.Σ.Ε.), σας πληροφορούμε τα παρακάτω:
      Στο παρελθόν ο Δήμος Διακοπτού ζήτησε την παράλληλη όδευση της Νέας Σιδ. γραμμής (Ν.Σ.Γ.) με την Νέα Εθνική Οδό στις περιοχές Διακοπτού, Ζαχλωρίτικων , Ελαιώνα και Ροδιάς.
      Ύστερα από αίτημα της τοπικής αυτοδιοίκησης, στη συνάντηση που πραγματοποιήθηκε στις 7-3-05 στο Υπουργείο Μεταφορών και Επικοινωνιών, παρουσία μου και με συμμετοχή του Γενικού Γραμματέα Περιφέρειας Δυτικής Ελλάδος, του Νομάρχη Αχαϊας , όλων των τοπικών φορέων και στελεχών της ΕΡΓΟΣΕ τέθηκαν όλα τα θέματα σχετικά με τη βελτίωση της χάραξης της Νέας Σιδ. γραμμής στο Νομό Αχαίας. Στη συγκεκριμένη συνάντηση ο Δήμαρχος Διακοπτού έθεσε αναλυτικά τις προτάσεις του όσον αναφορά στην τροποποίηση της χάραξης στην περιοχή ενδιαφέροντός του.
      Στη συνέχεια με επιστολή μου στον Γενικό Γραμματέα Περιφέρειας Δυτικής Ελλάδος στις 23 Μαίου του 2005, προσδιορίσθηκαν οι βελτιώσεις της χάραξης της Νέας Σιδ. γραμμής στο Νομό Αχαϊας που θα υλοποιηθούν.
      	Για την περιοχή του Δήμου Διακοπτού προβλέπεται να υλοποιηθούν οι εξής δύο βελτιώσεις:
      	1. Μερική υπογειοποίηση της Νέας Σιδ. γραμμής εντός του οικισμού του
      Διακοπτού.
      	2. Μετατόπιση της Νέας Σιδ. γραμμής εκτός του οικισμού του Ελαιώνα.
      Με βάση την παραπάνω επιστολή η ΕΡΓΟΣΕ προχώρησε στην εκπόνηση των απαιτούμενων μελετών, με πρώτη φάση την εκπόνηση Προμελετών, για τις αλλαγές της χάραξης της σιδ. γραμμής και του οδικού δικτύου. Το σύνολο των Προμελετών προβλέπεται να ολοκληρωθεί μέχρι τα τέλη Μαρτίου του 2006 ενώ οι Οριστικές Μελέτες θα ολοκληρωθούν περί τα τέλη lουλίου του 2006.
      Ειδικότερα για την περιοχή του Δ.Δ. Ελαιώνα ενώ στην αρχική εγκεκριμένη Οριστική μελέτη χάραξης η Ν.Σ.Γ. διέρχεται εντός του οικισμού, με την μετατόπιση της χάραξης εκτός οικισμού η νέα σιδ. γραμμή διέρχεται μέσα από την εκκλησιαστική περιουσία την οποία και διχοτομεί.
      Επισημαίνεται ότι η εν λόγω μετατόπιση είχε ζητηθεί όχι μόνο από το Δήμο Διακοπτού αλλά και από την Ιερά Μητρόπολη Καλαβρύτων στις 30-8-04 ως «ψήφισμα συμπαραστάσεως του Ιερού Κλήρου Επαρχίας Αιγειαλίας υπέρ των κατοίκων του ΔΔ Ελαιώνος Δήμου Διακοπτού»
      Στις 17 -10-05 με αφορμή την διχοτόμηση της εκκλησιαστικής περιουσίας η Ιερά Μητρόπολη Καλαβρύτων και Αιγειαλίας ζήτησε εγγράφως την αποστολή σκαριφήματος της νέας χάραξης της σιδ. γραμμής καθώς και επί τόπου αυτοψία.
      	Όλη η αλληλογραφία μεταξύ ΕΡΓΟΣξ και Ιεράς Μητρόπολης Καλαβρύτων κοινοποιήθηκε και στο Δήμο Διακοπτού προς ενημέρωση του.
      Κατόπιν της τελευταίας αιτήσεως του Δήμου Διακοπτού, για αποστολή προσχεδίων της νέας μελέτης, η ΕΡΓΟΣΕ απέστειλε Γενική Οριζοντιογραφία και Μηκοτομή της Νέας χάραξης στην περιοχή του Ελαιώνα στις 20-12-05 .
      Όσον αφορά στη μελέτη μερικής υπογειοποίησης της σιδ. γραμμής εντός του οικισμού του Διακοπτού σχέδια Γενικής Οριζοντιογραφίας και Μηκοτομής θα αποσταλούν στο Δήμο στις 15-1-06.
      Επισημαίνεται ότι με τις αποφασισθείσες αλλαγές της χάραξης της Ν.Σ.Γ. επιτυγχάνεται σημαντική βελτίωση στο Δήμο Διακοπτού με αποφυγή της διχοτόμησης του οικισμού Ελαιώνα, με επιπτώσεις στο χρόνο ολοκλήρωσης των μελετών και του έργου, χωρίς ιδιαίτερες συνέπειες στο χρόνο παράδοσης της γραμμής Κιάτου - Αιγίου.
      Ο Υπουργός
      ΜΙΧΑΛΗΣ Κ. ΛΙΑΠΗΣ»
      
       12. Στην με αριθμό  ερώτηση του Βουλευτή κ. Βασιλείου Τόγια, δόθηκε με το υπ’ αριθμ.  135560/3.1.06 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 4927/24-11-2005 ερώτηση που κατατέθηκε στη Βουλή από τον Βουλευτή κ. Β. Τόγια σχετικά με τη ρύπανση του ποταμού Ασωπού και την ποιότητα του πόσιμου νερού στο Δήμο Οινοφύτων, σας γνωρίζουμε τα παρακάτω:
      Όπως μας ενημέρωσε η Δ/νση Υγείας της Νομαρχιακής Αυτοδιοίκησης Βοιωτίας με σχετικό έγγραφό της από δειγματοληψίες που πραγματοποίησε τόσο στις γεωτρήσεις (3) από τις οποίες υδροδοτείται ο Δήμος Οινοφύτων, όσο και σε επιλεγμένα σημεία του δικτύου ύδρευσης όλων των Δ.Δ. του Δήμου, διαπιστώθηκε ότι οι συγκεντρώσεις των τιμών των νιτρικών ιόντων, του χρωμίου και των χλωριόντων ήταν σε υπέρβαση όταν το δείγμα ήταν από κάθε γεώτρηση χωριστά, ενώ σε συνδυασμό και των τριών γεωτρήσεων ήταν εντός των ορίων της ισχύουσας νομοθεσίας.	
      Για το λόγο αυτό η παραπάνω Δ/νση συνέστησε στον υπεύθυνο ύδρευσης (Δήμο Οινοφύτων) να προβεί σε άμεσες ενέργειες για την αντιμετώπιση του προβλήματος. Συγκεκριμένα συνέστησε:
      	ο	Εμπεριστατωμένη υγειονομική έρευνα στην περιοχή που βρίσκονται οι γεωτρήσεις καθώς και σύνταξη σχετικής υδρογεωλογικής μελέτης της περιοχής, προκειμένου να βρεθούν και νέες γεωτρήσεις με τις οποίες θα εμπλουτιστούν οι ήδη υπάρχουσες.
      	ο	Να ενημερωθούν οι κάτοικοι για το πρόβλημα.
      	ο	Να συστηματικοποιηθεί δειγματοληπτικός έλεγχος και η παρακολούθηση του δικτύου ύδρευσης του Δήμου
      ο    Να εξακολουθήσει η υδροδότηση με νερό και από τις τρεις γεωτρήσεις και όχι από 	κάθε μία χωριστά και
      ο  Να ενημερώνεται η Δ/νση Υγείας για τις ενέργειες του Δήμου, προκειμένου να
      υπάρχει συνεργασία για την αποτελεσματικότερη αντιμετώπιση του θέματος και κατ' επέκταση να προστατεύεται και να διασφαλίζεται η Δημόσια Υγεία.
      Ο Υπουργός
      Α. ΓΙΑΝΝΟΠΟΥΛΟΣ»
      13. Στην με αριθμό  5418/9.12.06 ερώτηση του Βουλευτή κ. Εμμανουήλ Στρατάκη, δόθηκε με το υπ’ αριθμ.  134798/3.1.06 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 5418/9-12-2005, ερώτηση που κατατέθηκε στη Βουλή από τον Βουλευτή κ. Μ. Στρατάκη σχετικά με τη λειτουργία της Μονάδας Μεσογειακής Αναιμίας στο ΠΓΝ Ηρακλείου, σας γνωρίζουμε τα εξής:
      Ο Οργανισμός του ΠΓΝ Ηρακλείου πρoβλέπει δύο Μονάδες Μεσογειακής Αναιμίας, η μία για ενήλικες στο πλαίσιο της Αιματολογικής Κλινικής Ενηλίκων του Τομέα Παθολογίας και η δεύτερη για παιδιά στο πλαίσιο της Αιματολογικής/Ογκολογικής Κλινικής Παίδων του Τομέα Παιδιατρικής.
      Η Μονάδα Μεσογειακής Αναιμίας Παίδων λειτουργεί από την έναρξη λειτουργίας του Νοσοκομείου και εξυπηρετεί παιδιά από όλη την Κρήτη. Για την εν λόγω Μονάδα πρoβλέπoνται στον Οργανισμό του ΠΓΝ Ηρακλείου (1) θέση ΕΑ' και (1) θέση ΕΒ' που μπορούν να καταλάβoυν ιατροί με ειδικότητα Παιδιατρικής, Αιματολογίας ή Παθολογίας. Η συγκεκριμένη θέση του ΕΑ' έχει ενεργοποιηθεί και έχει καλυφθεί από την έναρξη λειτουργίας του Νοσοκομείου το 1990. Το Δεκέμβριo του 2001 έμεινε κενή μετά από παραίτηση της ιατρού που την κατείχε, εξαιτίας της εκλογής της σε Επικ. Καθηγήτρια Παιδιατρικής στην Ιατρική Σχολή του Πανεπιστημίου Κρήτης. Η επαναπροκήρυξη έγινε τον Ιούνιο του 2002 και η διαδικασία επιλογής ολοκληρώθηκε πρόσφατα.
      Οι ενήλικες ασθενείς της Υγειονομικής Περιφέρειας Κρήτης εξυπηρετούνται από δύο Μονάδες Μεσογειακής Αναιμίας, μία στο ΓΝ Χανίων και μία στο ΓΝ Ηρακλείου «Βενιζέλειο». Η δεύτερη Μονάδα εξυπηρετεί 70 μόνιμους και 20 περιστασιακούς πάσχοντες και στόχος είναι η σωστή στελέχωση και λειτουργία της, δεδομένου ότι επαρκεί για να καλύψει τις ανάγκες των Νομών Ηρακλείου και Λασιθίου.
      Σε ότι αφορά τα επείγοντα περιστατικά πασχόντων μεσογειακής αναιμίας, αυτά θα εξυπηρετούνται τόσο από το ΠΓΝ Ηρακλείου όσο και από το ΓΝ «Βενιζέλειο», ανάλογα με το πιο από τα δύο εφημερεύει.
      Ο Υπουργός
      Α. ΓΙΑΝΝΟΠΟΥΛΟΣ»
      
      14. Στην με αριθμό  5608/14.12.06 ερώτηση του Βουλευτή κ. Απόστολου Κατσιφάρα, δόθηκε με το υπ’ αριθμ.  136440/3.1.06 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 5608/14-12-2005 ερώτηση που κατατέθηκε στη Βουλή από τον Βουλευτή κ. Α. Κατσιφάρα σχετικά με την κάλυψη της θέσης Παιδιάτρου στο Κέντρο Υγείας στην Ιθάκη, σας γνωρίζουμε τα παρακάτω:
      Έχουν γίνει οι κάτωθι ενέργειες για την αντιμετώπιση του πρoβλήματoς που προέκυψε στο Κέντρο Υγείας Ιθάκης του ΓΝ Κεφαλληνίας λόγω της παραιτήσεως του Παιδιάτρου:
      ο Άμεση κάλυψη με την εκ περιτροπής μετακίνηση Παιδιάτρων από το ΓΝ Κεφαλληνίας και το Κέντρο Υγείας Σάμης με αποφάσεις της ΔΥΠΕ Ιονίων Νήσων.
      ο Με την αρ. 6979/12-12-05 προκήρυξη προκηρύχθηκε η θέση ΕΑ' ή ΕΒ' Παιδιατρικής του Κέντρου Υγείας Ιθάκης του ΓΝ Κεφαλληνίας και η προθεσμία υπcβολής αιτήσεων και δικαιολογητικών είναι από 19-12-05 έως 91-06.
      ο Με την αρ. Υ1Οα/ΓΠοικ. 136568/19-12-2005 απόφαση του Υπουργείου Υγείας και Κοινωνικής Αλληλεγγύης αποσπάται για (6) μήνες ο ΕΒ' Παιδιατρικής του ΓΝ Άμφισσας στο Κέντρο Υγείας Ιθάκης, ο οποίος εντός 	των επομένων ημερών αναμένεται να. παρουσιαστεί.
      Ο Υπουργός
      Α. ΓΙΑΝΝΟΠΟΥλΟΣ»
      
      
      ΠΡΟΕΔΡΕΥΩΝ (Ιωάννης Τραγάκης):  Κυρίες και κύριοι συνάδελφοι, θα ήθελα να γνωστοποιήσω στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στην έκθεση με θέμα: «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων τριάντα δύο μαθητές και μαθήτριες και δύο συνοδοί δάσκαλοι από το 2ο Δημοτικό Σχολείο Αρσάκειο. 
      Η Βουλή τους καλωσορίζει.
      (Χειροκροτήματα)
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρη ερώτηση πρώτου κύκλου: 
      Θα συζητηθεί η πρώτη επίκαιρη ερώτηση του πρώτου κύκλου, με αριθμό 509/27-2-2006 του Βουλευτή της Νέας Δημοκρατίας κ. Απόστολου Κωστόπουλου προς τον Υπουργό Εθνικής Παιδείας και Θρησκευμάτων, σχετικά με την ίδρυση Τμήματος Κλιματολογίας, Οικολογίας και Τεχνολογιών Αντιρρύπανσης στο Πανεπιστήμιο Αγρινίου κ.λπ..
      Πολύ μεγάλη τη βλέπω, κύριε Κωστόπουλε. Άλλη φορά να τις έχετε πιο σύντομες τις ερωτήσεις σας, παρακαλώ. 
      Συγκεκριμένα, η επίκαιρη ερώτηση του κυρίου συναδέλφου αναλυτικότερα έχει ως εξής: 
      «Στη σύσκεψη που έγινε στις 15 Μαΐου 2005 υπό την Προεδρεία σας αναφορικά με το παραπάνω θέμα, αποφασίστηκαν τα εξής: 
      α) Ίδρυση εντός του 2006 του 4ου Τμήματος με γνωστικό αντικείμενο την κλιματολογία, οικολογία και τεχνολογία αντιρρύπανσης. 
      β) Η συγκρότηση επιτροπής εργασίας, με ευθύνη του Πανεπιστημίου Ιωαννίνων και τη συμμετοχή της  Νομαρχιακής και Τοπικής Αυτοδιοίκησης, προκειμένου να γίνει συντονισμός των ενεργειών για την υλοποίηση της μετεξέλιξης των τμημάτων σε αυτόνομο πανεπιστήμιο στο Νομό Αιτωλοακαρνανίας. 
      γ) Η απόκτηση γης (χώρος του παλαιού αεροδρομίου), όπου θα ανεγερθεί το νέο πανεπιστημιακό συγκρότημα (Campus).
      δ) Ο συντονισμός των ενεργειών για την εξεύρεση χώρων προσωρινής στέγασης του νέου τμήματος του πανεπιστημίου.
      Στις 15 Δεκεμβρίου 2005 ανακοινώθηκε η ίδρυση νέων πανεπιστημιακών τμημάτων στη Αθήνα, στη Λήμνο, στη Φλώρινα και στην Κόρινθο, όχι όμως και στο Αγρίνιο. 
      Στο Διοικητικό Συμβούλιο του Δήμου Αγρινίου, ο Δήμαρχος Αγρινίου δήλωσε πως σε προγραμματισμένη συνάντηση που είχε το Δεκέμβριο του 2005 με τον Υφυπουργό κ. Σπ. Ταλιαδούρο του ανακοινώθηκε (όπως άλλωστε δημοσιεύθηκε και στον επαρχιακό Τύπο του Νομού Αιτωλοακαρνανίας) «…ξεχάστε το θέμα αυτονόμησης των πανεπιστημιακών σχολών Αγρινίου και την ίδρυση του 4ου Τμήματος…». 
      Επειδή αδιαπραγμάτευτο καθολικό αίτημα των απανταχού Αιτωλοακαρνάνων ήταν, είναι και παραμένει η ίδρυση νέων τμημάτων και η μετεξέλιξή τους σε ανεξάρτητο Πανεπιστήμιο Αιτωλοακαρνανίας στο Αγρίνιο, 
      Ερωτάται η κυρία Υπουργός: 
      Πρώτον, πότε προτίθεστε να ανακοινώσετε την ίδρυση και λειτουργία του 4ου Τμήματος και ποιες πρωτοβουλίες έχουν πάρει η Σύγκλητος Πανεπιστημίου Ιωαννίνων και η συγκροτηθείσα επιτροπή; 
      Δεύτερον, σε ποια φάση βρίσκεται η αίτηση παραχώρησης στο Υπουργείο Εθνικής Παιδείας και Θρησκευμάτων της έκτασης του παλαιού αεροδρομίου και ποιες διαδικασίες έχουν δρομολογηθεί για την ίδρυση στο Αγρίνιο αυτόνομου Πανεπιστημίου Αιτωλοακαρνανίας;»
      Η παρατήρηση παραμένει, κύριε συνάδελφε, για το πιο σύντομο της επίκαιρης ερώτησης. 
      Ορίστε, κύριε Υφυπουργέ, έχετε το λόγο για τρία λεπτά.
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Ευχαριστώ πολύ, κύριε Πρόεδρε.
      Θα ήθελα να πω τα εξής: Το εθνικό χωροταξικό σχέδιο ανάπτυξης που είχε εκπονηθεί από την προηγούμενη κυβέρνηση τον Αύγουστο του 2003 προέβλεπε τη λειτουργία Τμήματος Διαχείρισης Πολιτισμικού Περιβάλλοντος και Νέων Τεχνολογιών από το ακαδημαϊκό έτος 2006-7 και του Τμήματος Κλιματολογίας, Οικολογίας και Τεχνολογιών Αντιρρύπανσης από το έτος 2004-5.
      Όμως, επειδή δεν είχαν εξασφαλιστεί οι απαραίτητες υποδομές για τη λειτουργία του, ύστερα από σύμφωνη γνώμη του Πανεπιστημίου Ιωαννίνων, στο οποίο υπάγεται το παράρτημα του Αγρινίου, συμφωνήθηκε και προκρίθηκε να ιδρυθεί και να λειτουργήσει το 2004-5 το Τμήμα της Διαχείρισης Πολιτισμικού Περιβάλλοντος και είχε ενταχθεί στο μηχανογραφικό. Πλην όμως δεν είχε εκδοθεί το σχετικό προεδρικό διάταγμα ίδρυσης.
      Η νέα κυβέρνηση τον Ιούνιο του 2004 με νόμο ίδρυσε το Τμήμα αυτό και ξεκίνησε η λειτουργία του από το προηγούμενο ακαδημαϊκό έτος.
      Πράγματι στη σύσκεψη που πραγματοποιήθηκε το Μάιο συνεφωνήθησαν δύο πράγματα: Να ιδρυθεί –και όχι να λειτουργήσει- το Τμήμα που απέμενε και παράλληλα να αναληφθούν πρωτοβουλίες για την εξασφάλιση έκτασης, για να υπάρξουν μόνιμες εγκαταστάσεις. 
      Στο πρώτο θέμα, την ίδρυση τμήματος, έγιναν οι σχετικές επαφές με το Πανεπιστήμιο Ιωαννίνων, προκειμένου να επικαιροποιηθεί η σχετική πρόταση με τη μελέτη όπως απαιτείται, σύμφωνα με το νόμο, για την ίδρυση νέων τμημάτων. Στις 11 Ιανουαρίου 2006 με επίσημο έγγραφο από το Υπουργείο Παιδείας ζητήθηκε από τον Πρύτανη του Πανεπιστημίου Ιωαννίνων επικαιροποιημένη απόφαση της Συγκλήτου, μαζί με την αναλυτική έκθεση για τις δαπάνες που θα απαιτηθούν για την ίδρυση του νέου Τμήματος. 
      Σήμερα, όπως ενημερώθηκα από τον Πρύτανη του Πανεπιστημίου, συνεδριάζει η Σύγκλητος του Πανεπιστημίου, για να μας αποστείλει τη σχετική πρόταση, όπως προανέφερα. Αυτή την πρόταση θα την εισαγάγουμε στο Συμβούλιο Ανωτάτης Πανεπιστημιακής Εκπαίδευσης (Σ.Α.Π.Ε.), που αποτελεί τμήμα του Ε.Σ.Υ.Π., για έγκριση και στη συνέχεια θα προχωρήσει η διαδικασία έκδοσης του προεδρικού διατάγματος.
      
      
      Σε ό,τι αφορά το δεύτερο θέμα της παραχώρησης έκτασης, ευθύς αμέσως μετά τη συνεδρίαση του Μαΐου, είχαμε μια πρώτη συνάντηση με την επιτροπή και απεστάλη έγγραφο από την κυρία Υπουργό στο Υπουργείο Αμύνης και στην Κτηματική Εταιρεία του Δημοσίου, προκειμένου να παραχωρηθεί τμήμα της έκτασης του παλαιού αεροδρομίου –εκατόν εβδομήντα οκτώ στρέμματα- στο Πανεπιστήμιο, για να υπάρξει στη συνέχεια εκεί η μόνιμη εγκατάσταση.
      Η Κτηματική Εταιρεία του Δημοσίου, όπως μας έχει ενημερώσει, έχει παραπέμψει το θέμα στην Κτηματική Υπηρεσία της Αιτωλοακαρνανίας και αναμένεται η σχετική απόφαση παραχώρησης από την Κτηματική Εταιρεία του Δημοσίου και το αρμόδιο Υπουργείο.
      Κατά συνέπεια, και οι δύο δεσμεύσεις –και της ίδρυσης του Τμήματος και της εξεύρεσης καταλλήλου χώρου- βρίσκονται στο στάδιο της υλοποίησης.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ.
      Ορίστε, κύριε συνάδελφε, έχετε το λόγο για δύο λεπτά.
      ΑΠΟΣΤΟΛΟΣ ΚΩΣΤΟΠΟΥΛΟΣ: Ευχαριστώ τον κύριο Υπουργό για τις πληρέστατες διευκρινίσεις.
      Θα ήθελα, κύριε Υπουργέ, να σας διαβεβαιώσω ότι η πανεπιστημιακή εκπαίδευση στη δυτική Ελλάδα και ιδιαίτερα στο νομό Αιτωλοακαρνανίας είναι πολύπαθη. Επί είκοσι ολόκληρα χρόνια, από το 1985 μέχρι σήμερα, οι κυβερνήσεις από τη μια μεριά εξαγγέλλουν την ίδρυση πανεπιστημιακών τμημάτων και από την άλλη μεριά τα καταφέρνουν μέσα σε δύο χρόνια μετά τη λειτουργία τους πότε να τα μεταφέρουν στο Πανεπιστήμιο Πατρών και πότε στα Γιάννενα. Αυτό συνέβη και το 1985 που είχαμε την Οικονομική Σχολή, αλλά σε μία νύχτα μεταφέρθηκε στην Πάτρα και το 1996 ιδρύθηκαν τα δύο τμήματα.
      Όσον αφορά τον Εθνικό Χωροταξικό Σχεδιασμό Ανάπτυξης, που εγκρίθηκε τον Αύγουστο του 2003, που είπατε, πράγματι προέβλεπε την ίδρυση δύο ακόμη τμημάτων, το Τμήμα της Διαχείρισης Πολιτισμού Περιβάλλοντος και Νέων Τεχνολογιών, το οποίο θεσμοθετήσαμε το Μάιο του 2004 σε αυτή την Αίθουσα και λειτουργεί σήμερα στο Αγρίνιο, αλλά και το Τμήμα Κλιματολογίας, Οικολογίας και Τεχνολογιών Αντιρρύπανσης, για το οποίο προβλεπόταν σύμφωνα με τη σύσκεψη που κάναμε το Μάιο του 2005 στο Υπουργείο Παιδείας ότι θα ιδρυθεί μέσα στο 2006.
      Το 2006, κύριε Υπουργέ, ανακοινώσατε την ίδρυση κάποιων τμημάτων στην Αθήνα, στη Λήμνο και στη Φλώρινα, όχι όμως και στο Αγρίνιο. Και το θέμα είναι βεβαίως, όπως είπατε κι εσείς, ότι περιμένετε επικαιροποιημένη πρόταση από το Πανεπιστήμιο Ιωαννίνων, στο οποίο υπάγονται τα τμήματα αυτά. Μας διαβεβαιώσατε τώρα ότι μετά την επικαιροποιημένη πρόταση, την οποία αναμένετε μετά τη σημερινή σύγκληση της Συγκλήτου του Πανεπιστημίου, προβλέπεται ότι θα το ιδρύσουμε μέσα στο 2006, όπως άλλωστε έχετε δεσμευτεί και εσείς και η κυρία Υπουργός. Και μιλάω για την ίδρυση του τέταρτου τμήματος.
      Και ασφαλώς με ενδιαφέρει και η λειτουργία του –πότε περίπου προβλέπεται να λειτουργήσει- δεδομένου ότι η Τοπική Αυτοδιοίκηση σε συνεργασία με το Πανεπιστήμιο Ιωαννίνων έχει ήδη ενοικιάσει νέα εκπαιδευτήρια, τα Εκπαιδευτήρια Τσαμπακίδη, και επομένως υπάρχουν αυτή την ώρα κατάλληλοι χώροι, για να μπορεί να λειτουργήσει και το τέταρτο τμήμα.
      Κύριε Πρόεδρε, τελειώνω αμέσως. Θα ήθελα, κύριε Υπουργέ, να πείτε στο Σώμα και ιδιαίτερα στους Αιτωολοακαρνάνες, οι οποίοι πράγματι επιθυμούμε την ίδρυση αυτόνομου πανεπιστημίου στο Νομό Αιτωλοακαρνανίας, πότε περίπου προβλέπετε ότι θα λειτουργήσει αυτό το περίφημο αυτόνομο πανεπιστήμιο. Υπάρχει δηλαδή μέσα στις προθέσεις του Υπουργείου Εθνικής Παιδείας και Θρησκευμάτων μέχρι το τέλος του 2007-2008 να αυτονομηθεί το Πανεπιστήμιο Δυτικής Ελλάδας με έδρα το Αγρίνιο;
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ.
      Ορίστε, κύριε Υφυπουργέ.
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Ευχαριστώ, κύριε Πρόεδρε.
      Μέλημα της Κυβέρνησης είναι να λειτουργούν με ορθό τρόπο τα τμήματα και να μη δημιουργούνται τμήματα στα χαρτιά ή τμήματα στα οποία δεν προσέρχονται οι φοιτητές. Διότι τότε δεν προσφέρουμε στην ελληνική κοινωνία και στην εκπαιδευτική κοινότητα.
      Άρα, μέσα σε δύο χρόνια εμείς στο Αγρίνιο κάναμε τα εξής: ιδρύθηκε ουσιαστικά και λειτούργησε –που είναι πάρα πολύ σημαντικό- το πρώτο τμήμα από τα δύο που προβλέπονταν. Παράλληλα, έχουμε ξεκινήσει τη διαδικασία ίδρυσης και δεύτερου τμήματος και έχουμε προχωρήσει και στις διαδικασίες για απόκτηση χώρου.
      Όταν, λοιπόν, αυτές οι διαδικασίες ολοκληρωθούν –και πιστεύω ότι θα είναι μέσα στο 2006- θα ιδρυθεί το επόμενο τμήμα, αυτό το οποίο δεν είχε ιδρυθεί προηγουμένως. Από εκεί και ύστερα, μέλημά μας θα είναι αυτό το τμήμα που θα ιδρυθεί, να στελεχωθεί με εκπαιδευτικό προσωπικό κατάλληλο, με μόνιμα μέλη Δ.Ε.Π., να έρχονται οι φοιτητές.
      
      
      Και όταν αυτό το τμήμα μπορέσει και στηθεί καλά «στα πόδια του» και λειτουργήσει και υπάρξει και η απόκτηση του χώρου που λέμε, τότε θα δούμε τι, πώς και ποια είναι η μελλοντική επέκταση του πανεπιστημίου.
      Θέλουμε να κάνουμε βήματα σοβαρά, σταθερά και βήματα, τα οποία θα είναι σύμφωνα με τις εκπαιδευτικές δυνατότητες, την εκπαίδευση και την καλή προσφορά του εκπαιδευτικού έργου στην ελληνική νεολαία.
      ΠΡΟΕΔΡΕΥΩΝ (Ιωάννης Τραγάκης): Κατόπιν συνεννοήσεως των κυρίων Υφυπουργών θα συζητηθεί η τρίτη επίκαιρη ερώτηση του δευτέρου κύκλου.
      Τρίτη είναι η με αριθμό 522/27.2.2006 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Υγείας και Κοινωνικής Αλληλεγγύης, σχετικά με την παροχή ιατρικών υπηρεσιών στη Μονή Ορμύλιας Χαλκιδικής κ.λπ..
      Η επίκαιρη ερώτηση του κ. Λεβέντη έχει ως εξής:
      «Την Τρίτη 7 Φεβρουαρίου 2006 ψηφίστηκε  επί της αρχής και κατ’ άρθρον το νομοσχέδιο του Υπουργείου Ανάπτυξης  για τη σύσταση Ιδρύματος στη Μονή Ορμύλιας, εν μέσω εντονοτάτων και τεκμηριωμένων αντιδράσεων σύσσωμης της Αντιπολιτεύσεως, αλλά και κυβερνητικών Βουλευτών. 
      Τρεις μόνο μέρες αργότερα έγινε συζήτηση στον τοπικό τηλεοπτικό σταθμό  «TV Χαλκιδική». Συμμετείχαν οι τρεις Βουλευτές του νομού και εκπρόσωποι φορέων. Στην πορεία της συζήτησης έγινε παρέμβαση νοσοκομειακού χειρουργού, ο οποίος μάλιστα στο παρελθόν προσέφερε εθελοντικά τις υπηρεσίες του στη Μονή. Αποκαλύφθηκε, λοιπόν, ότι ενώ υποτίθεται ότι έχουν γίνει χιλιάδες μαστογραφίες σε γυναίκες, ο ίδιος ουδέποτε είδε γυναίκα να έχει μαστογραφία, ενώ άλλες γυναίκες στις οποίες δίνονταν διαβεβαίωση ότι δεν έχουν κανένα πρόβλημα, μετά από ένα μόλις μήνα διαπιστώθηκε ότι έπασχαν από προχωρημένο ανεγχείρητο καρκίνο του μαστού, από τον οποίο και κατέληξαν.
      Καμιά απάντηση δεν μπόρεσε να δώσει ο εκπρόσωπος της Μονής και για το θέμα του μαστογράφου, ο οποίος λειτουργούσε με παράτυπη άδεια και την υπεύθυνη ιατρό να βρίσκεται στη Θεσσαλονίκη, αντί του χώρου της Μονής, όπου διενεργούνταν οι μαστογραφίες. Επίσης, δε δόθηκε απάντηση, γιατί οι μοναχές – γιατροί αρνούνται να εγγραφούν στον οικείο ιατρικό σύλλογο, παρά τις συστάσεις που έχουν γίνει κατ’ επανάληψιν.
      Κατόπιν όλων αυτών το θέμα οδεύει προς τον αρμόδιο Εισαγγελέα και οι πολίτες του νομού είναι ανάστατοι.
      Ερωτάται ο Υπουργός Υγείας:
      1.Με ποια άδεια παρέχονται οι μέχρι σήμερα ιατρικές υπηρεσίες από την εν λόγω μονή;
      2.Μετά τις παραπάνω βαρύτατες καταγγελίες προτίθεται να αναθέσει στο Σώμα Επιθεωρητών Υγείας τη διενέργεια ελέγχων σε όλο το εύρος των ιατρικών δραστηριοτήτων της Μονής και κατά πόσον αυτές ασκούνται με τους νόμιμους κανόνες περί άσκησης του ιατρικού έργου;»
      Θα απαντήσει ο Υφυπουργός Υγείας και Κοινωνικής Αλληλεγγύης κ. Αθανάσιος Γιαννόπουλος.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης):  Κύριε Πρόεδρε, κυρίες και κύριοι συνάδελφοι, είναι γεγονός ότι υπήρξε ένα πρόσφατο ρεπορτάζ στην εφημερίδα «MED WEEK». Αν όμως δει κανείς αυτό το ρεπορτάζ και το αναλύσει –μάλιστα έχει και τον τίτλο «Κύριε Ελέησον»- θα δει με σαφήνεια και αντικειμενική εκτίμηση των δεδομένων ότι η Μονή αυτή επιτελεί ένα υψηλό έργο στο επίπεδο της προληπτικής ιατρικής. 
      Το θέμα έχει δύο διαστάσεις: η μία διάσταση είναι οι παρεχόμενες υπηρεσίες υγείας πρωτοβάθμιας φροντίδας και το τυπικό της υποθέσεως, αν όντως ισχύουν στο συγκεκριμένο αυτό πρωτοβάθμιο σχηματισμό του Ιδρύματος στη Μονή Ορμύλια οι διατάξεις που προβλέπουν τις άλλες πρωτοβάθμιες υπηρεσίες. 
      Όπως θα ξέρετε, κύριε Λεβέντη, ο πρωτοβάθμιος αυτός σχηματισμός αδειοδοτήθηκε το 1994 για τα μηχανήματα που διέθετε από την οικεία νομαρχία, από την εταιρεία της πυρηνικής ιατρικής και από την τριμελή επιτροπή ιοντιζουσών ακτινοβολιών. Η άδεια αυτή των ιοντιζουσών ακτινοβολιών -επειδή γνωρίζετε πολύ καλά, ένας μαστογράφος σε επίπεδο μηχανήματος, επίσης, Χ1 πρέπει να τυγχάνει της ανανέωσης της άδειας κάθε πέντε χρόνια- ανανεώθηκε το 1999, ανανεώθηκε επίσης το 2001 με το προεδρικό διάταγμα 84 και ανανεώθηκε προσφάτως από την πενταμελή  επιτροπή των ιοντιζουσών ακτινοβολιών.
      Στο πρώτο ερώτημά σας «με ποια άδεια παρέχονται οι μέχρι σήμερα ιατρικές υπηρεσίες», υπάρχει συγκεκριμένη αδειοδότηση, η οποία δεν νομίζω ότι αμφισβητείται από κανέναν. 
      Στο δεύτερο ερώτημά σας  «αν  οι δραστηριότητες της Μονής ασκούνται με τους νόμιμους κανόνες περί άσκησης του ιατρικού επαγγέλματος», σας λέω το εξής: 
      
      
      Αν υπάρχουν κάποιες παραλείψεις τις οποίες εσείς τοποθετείτε, αν οι μετέχουσες, οι αδελφές οι οποίες είναι επιστήμονες, αν οι γιατροί δεν έχουν εγγραφεί στον οικείο ιατρικό σύλλογο, ναι, είναι μία παράλειψη για την οποία βέβαια, αν πάμε με το γράμμα του νόμου, υπάρχουν ενδεχομένως και πειθαρχικές κυρώσεις από τον οικείο ιατρικό σύλλογο. 
      	Κύριε Λεβέντη, θα πρέπει να δούμε το έργο που επιτελείται σε επίπεδο προληπτικής ιατρικής εκεί, σ’ αυτήν την περιοχή, που την έχουν ανάγκη οι κάτοικοι, όταν έχουν εξεταστεί πάνω από εκατόν πενήντα χιλιάδες γυναίκες, όταν έχουν βρεθεί καρκίνοι τραχήλου μήτρας, όπως επίσης και καρκίνοι του μαστού και έχουν βέβαια θεραπευτεί.
      	Όσον αφορά το σχόλιο που κάνατε –δεν το λέω για σας διότι είστε ένας έγκριτος συνάδελφος και γνωριζόμαστε από παλιά- φαίνεται ότι υπήρξε μία κακή πληροφόρηση διότι δεν είναι δυνατόν για έναν καρκίνο του μαστού που αναφέρεται εδώ ότι θα έχει τέτοια τραγική και άμεση κατάληξη, στη μαστογραφία να λέει ότι δεν βρέθηκε κάποιο εύρημα. Αυτά είναι αντιεπιστημονικά, αντιϊατρικά. Κάποιοι ενδεχομένως θέλουν να δημιουργήσουν πρόβλημα σ’ αυτήν την υπηρεσία που προσφέρει αυτές τις πρωτοβάθμιες φροντίδες και θα απαντήσω στη δευτερολογία μου για τα περαιτέρω.
      	ΠΡΟΕΔΡΕΥΩΝ (Ιωάννης Τραγάκης): Ο κ. Λεβέντης έχει το λόγο για δύο λεπτά.
      	ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε.
      	Κύριε Υπουργέ, καταρχάς όσον αφορά το Άγιο Όρος, εγώ δεν θα ήθελα να αναλύσω την εθνική και κοινωνική προσφορά του στη διάρκεια μιας χιλιετίας και πλέον. Είναι γεγονός ότι σ’ αυτές τις δραστηριότητές του περιλαμβάνεται και η κοινωνική αλληλεγγύη και η προσφορά προς το συνάνθρωπο σε διάφορες μορφές και θα ήταν ευκταίο.	
      	Ζούμε όμως στο 2006 και αυτήν τη στιγμή έρχονται εδώ καταγγελίες που λένε ότι οι ιατρικές πράξεις οι οποίες προσφέρονται εκεί δεν είναι κάτω από τον έλεγχο στον οποίον όλες οι ιατρικές πράξεις οφείλουν να υπόκεινται. 
      	Ένα ερώτημα, κύριε Υπουργέ: Μπορεί ένας γιατρός του Ιατρικού Συλλόγου της Λαμίας να πάει να εργαστεί στον Ιατρικό Σύλλογο της Καρδίτσας;
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Μπορεί και θα σας πω πώς μπορεί.
      ΑΘΑΝΑΣΙΟΣ ΛΕΒΕΝΤΗΣ: Πρέπει  να πάρει ειδική άδεια, δεν μπορεί να πάει αλλιώς. 
      Πριν από λίγο καιρό ψηφίσαμε εδώ ότι οι νοσηλευτές και οι νοσηλεύτριες δεν μπορούν να εργάζονται και να προσφέρουν νοσηλευτικές υπηρεσίες, αν δεν είναι γραμμένοι στον οικείο σύλλογο των νοσηλευτών. 
      Εδώ λοιπόν τι γίνεται; Εγώ δεν θα αμφισβητήσω ότι είναι γιατρίνες οι μοναχές εκεί πέρα, δεν είναι όμως γραμμένες στον ιατρικό σύλλογο. Επομένως, αυτή δεν είναι απλώς μία παρατυπία, κύριε Υπουργέ. Αν κάποιος έρθει και ασκήσει ιατρική χωρίς να έχει την άδεια, αυτομάτως παρεμβαίνουν τα πειθαρχικά των ιατρικών συλλόγων και τον παραπέμπουν. Μάλιστα, θεωρείται και πειθαρχικό και ποινικό αδίκημα και του στερείται η άδεια άσκησης του επαγγέλματος.
      Από την άλλη πλευρά, κάτω από ποιον έλεγχο γίνονται αυτές οι διαδικασίες, κύριε Υπουργέ; Είπατε ότι έχουν γίνει εκατόν πενήντα χιλιάδες εξετάσεις μαστογραφίες. Εγώ θα συμφωνήσω απόλυτα μαζί σας. Αυτές τις εξετάσεις μαστογραφίας τις παίρνει η ασθενής; Δεν τις παίρνει. Μένουν κάπου, στο μοναστήρι ή δεν ξέρω κι εγώ πού. Δεν μπορεί να συμβουλευτεί κάποιον άλλον γιατρό και εδώ υπάρχει κίνδυνος να συμβούν πολλά λάθη, καθώς δεν ξέρουμε τι οδηγίες δίνονται, τι εξηγήσεις. Υπάρχει κάποιο αρχείο, υπάρχει κάποιο μητρώο όπου καταγράφεται ότι βρέθηκε στην τάδε ασθενή ότι έχει αυτό το πρόβλημα και ότι πρέπει να κάνει τούτο ή εκείνο; 
      Καταλαβαίνετε λοιπόν ότι όσοι ασχολούνται, αναλαμβάνουν μ’ αυτόν τον τρόπο ένα πολύ σοβαρό έργο και μία πολύ μεγάλη ευθύνη. Επειδή καταγγέλλεται από γιατρούς που έχουν εργαστεί μέσα στη μονή ότι εκεί έχουν συμβεί «παρατράγουδα» και ότι έχουν χαθεί γυναίκες επειδή δεν τηρήθηκαν οι διαδικασίες, νομίζω ότι δεν μπορούμε να το παραβλέψουμε. Είμαι σίγουρος ότι εσείς ο ίδιος θα ήσασταν πολύ αυστηρός, αν κάπου αλλού κάποιοι άλλοι δεν τηρούσαν αυτούς τους κανόνες.
      Θα σας ρωτήσω εάν μπορεί ένα άλλο μοναστήρι κάπου αλλού να κάνει την ίδια διαδικασία. Εδώ δεν μιλάμε μόνο για καρκίνο γιατί λέει «ιατρικές υπηρεσίες για καρκίνο και άλλες παθήσεις και έρευνα επί του καρκίνου» από την οποία μάλιστα θα έχουμε και δικαιώματα ευρεσιτεχνίας.
      Σας ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ο κ. Υπουργός έχει το λόγο για να δευτερολογήσει.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε συνάδελφε, γνώριζα ότι είχατε μία μεγαλοκαρδία και κατ’ αυτόν τον τρόπο θα μπορούσατε να δεχθείτε όλα αυτά τα οποία σας είπα, ιδιαίτερα δε γι’ αυτό το μεγάλο έργο το οποίο επιτελείται στην περιοχή.
      
      
      Όσον αφορά το θέμα που σχολιάσατε, αν μπορεί κάποιος συνάδελφος γιατρός να εγγραφεί σε άλλον ιατρικό σύλλογο ή να ασκήσει το ιατρικό επάγγελμα σε άλλον ιατρικό σύλλογο, οπότε κατ’ αυτόν τον τρόπο δεν χαρακτηρίζεται πλανόδια ιατρική, ναι, μπορεί σε περίπτωση κατά την οποία δεν υπάρχει της ειδικότητας αυτής συνάδελφος στη συγκεκριμένη νομαρχία, στον αντίστοιχο οικείο ιατρικό σύλλογο. 
      ΑΘΑΝΑΣΙΟΣ ΛΕΒΕΝΤΗΣ: Να γραφτεί. Να πάρει άδεια.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Άρα, λοιπόν, υπεύθυνα μπορούν να ασκήσουν το επάγγελμα αυτοί που αδειοδοτήθηκαν για να έχουν τους μαστογράφους και να κάνουν τις μαστογραφίες. 
      Θα πρέπει να γνωρίζουμε όμως και κάτι άλλο. Όχι μόνο μονές και ιδρύματα, αλλά και άλλοι, μη κυβερνητικές οργανώσεις και η Τοπική Αυτοδιοίκηση μπορούν να αναπτύξουν πρωτοβάθμιους σχηματισμούς υγείας, κάτω όμως από τον έλεγχο του Υπουργείου Υγείας. 
      Για να μη θεωρείται ότι εδώ η Ελλάδα είναι ένα ξέφραγο αμπέλι μετά από όλη αυτή την ιστορία η οποία ανεφύη, εμείς στείλαμε προχτές το Σώμα Ελεγκτών του Υπουργείου Υγείας να κάνει έναν έλεγχο, να δούμε ακριβώς όλα αυτά τα οποία εσείς θεωρείτε ως μη καλώς λειτουργούντα. Σας αναφέρω όμως συγκεκριμένα από την ενημέρωση την οποία έχουμε από την υπηρεσία ότι όντως είναι αδειοδοτημένο. 
      Ένα πρόβλημα το οποίο υπάρχει με τη σύσταση τώρα του νέου νομικού προσώπου του ιδρύματος είναι ότι πλέον το καινούριο ίδρυμα, το νεοσυσταθέν, πρέπει να υποβάλει ξανά χαρτιά -που θα υποβάλει- για να αδειοδοτηθεί πλέον ως νομικό πρόσωπο, ως ίδρυμα πλέον και όχι ως σχηματισμός που ήταν, ως κέντρο πρωτοβάθμιας φροντίδας υγείας. Αυτό είναι ακριβώς το ιστορικό. 
      Να πούμε τα πράγματα με το όνομά τους, κύριε Λεβέντη και να μας ακούσουν και οι άλλοι συνάδελφοι εδώ. Αν υπάρχουν κάποιες αντιθέσεις, αντιπαραθέσεις μεταξύ της τοπικής κοινωνίας, οι οποίες δεν μπαίνουν μέσα στο πλαίσιο της αξιολόγησης του έργου, αλλά μπορεί να μπαίνουν με άλλα εντελώς κριτήρια, εμείς ως γιατροί πρέπει να πούμε και να δώσουμε το μήνυμα ότι αυτές σε υψηλή ποιότητα παρεχόμενες υπηρεσίες υγείας σε αυτές ειδικά τις περιοχές στη Χαλκιδική, εκεί που κάποια σημεία είναι ξεχασμένα, είναι θεάρεστο έργο και προσφέρουν υπηρεσίες, κάτω όμως από τον έλεγχο τον επιστημονικό και διοικητικό, τον οποίο εμείς κάνουμε και σας είπα ότι πάει το Σώμα Ελεγκτών, για να δώσει ακριβώς και την πολιτική διάσταση του θέματος.
      ΑΘΑΝΑΣΙΟΣ ΛΕΒΕΝΤΗΣ: Κάτω από κανόνες όμως, κύριε Υπουργέ, όχι ανεξέλεγκτα.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υφυπουργέ.
      Επανερχόμαστε στις επίκαιρες ερωτήσεις πρώτου κύκλου.
      Εισερχόμεθα στη συζήτηση της δεύτερης με αριθμό 514/27.2.2006 επίκαιρης ερώτησης του Βουλευτή του Πανελλήνιου Σοσιαλιστικού Κινήματος κ. Γεωργίου Λιάνη προς τον Υπουργό Ανάπτυξης, σχετικά με τις κινητοποιήσεις των εργαζομένων στον Ατμοηλεκτρικό Σταθμό της Δ.Ε.Η. στη Μελίτη Νομού Φλώρινας. 
      Συγκεκριμένα, η επίκαιρη ερώτηση του κ. Λιάνη έχει ως εξής:
      «Την Τετάρτη 22 Φεβρουαρίου καταδικάστηκαν δεκαπέντε κάτοικοι του Δημοτικού Διαμερίσματος Μελίτης σε πεντάμηνη φυλάκιση έκαστος, γιατί τόλμησαν να διαμαρτυρηθούν ενάντια σε αυθαίρετες ενέργειες της Δ.Ε.Η.. Μετά από συνεδρίαση της Γενικής Συνελεύσεως του Δημοτικού Διαμερίσματος Μελίτης όλοι οι κάτοικοι διαμαρτυρόμενοι για τα θέματα της δημόσιας υγείας, του περιβάλλοντος, αλλά και των αθετήσεων των υποσχέσεων της Δ.Ε.Η. για τις προσλήψεις στον Α.Η.Σ. Μελίτης αποφάσισαν να διαμαρτυρηθούν στο χώρο της εργασίας τους μπροστά από τη λιγνιτική μονάδα.
      Με βάση τα παραπάνω ερωτάται ο Υπουργός Ανάπτυξης κ. Δημήτριος Σιούφας:
      1. Για ποιο λόγο η Δ.Ε.Η. δεν εκπληρώνει τις υποχρεώσεις της σε ό,τι αφορά την τήρηση των περιβαλλοντικών όρων στην περιοχή, δεν προστατεύει τη δημόσια υγεία των κατοίκων, εκθέτοντας σε κίνδυνο τις ζωές τους και δεν τηρεί τις υποσχέσεις τις οποίες έχει δώσει σε ό,τι αφορά τις προσλήψεις στις λιγνιτικές μονάδες της περιοχής;
      2. Τι έκανε η ηγεσία του Υπουργείου Ανάπτυξης για να αποτρέψει να φθάσουν τα γεγονότα σε αυτήν τη δυσάρεστη εξέλιξη, όταν ήταν ενημερωμένη εδώ και πολύ καιρό και για τις κινητοποιήσεις των εργαζομένων και για την παθητικότητα που έχει επιδείξει η Επιχείρηση σε αυτές;»
      Ορίστε, κύριε Υφυπουργέ, έχετε το λόγο για τρία λεπτά.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Να κάνω μια διευκρίνιση. Η καταδίκη των δεκαπέντε κατοίκων του Δήμου Μελίτης δεν επήλθε επειδή «τόλμησαν να διαμαρτυρηθούν», όπως ισχυρίζεστε, κύριε Λιάνη, στην ερώτησή σας. Η καταδίκη επήλθε, διότι παρεμπόδιζαν την είσοδο στο χώρο του εργοταξίου των άλλων εργαζομένων, οι οποίοι το επιθυμούσαν. 
      Η δίωξη, σύμφωνα με τις δικές μου πληροφορίες, κινήθηκε αυτεπαγγέλτως. Η Δ.Ε.Η. δεν παρέστη ως πολιτικώς ενάγουσα. Εμείς, ως Κυβέρνηση, γενικότερα δε η εκτελεστική εξουσία, δεν μετέχει στην έκδοση δικαστικών αποφάσεων, δεν αναμειγνύεται και δεν τις κρίνει.
      Όσον αφορά το υπόλοιπο περιεχόμενο της ερωτήσεώς σας, αυτός ο ατμοηλεκτρικός σταθμός είναι από τους πιο σύγχρονους και είναι ο μόνος ο οποίος διαθέτει φίλτρο αποθείωσης, λειτουργεί δε με τις νόμιμες άδειες οι οποίες υπάρχουν.
      
      
      Όσον αφορά το προσωπικό, θα πρέπει να σας πω ότι, ήδη, από τις πενήντα έξι θέσεις έχουν προσληφθεί πενήντα τρεις τακτικοί υπάλληλοι. Έχει ζητηθεί από το Α.Σ.Ε.Π. η πρόσληψη επιπλέον σαράντα πέντε τακτικών υπαλλήλων, ενώ μέσα στο 2005 προσελήφθησαν εκατόν πέντε έκτακτοι υπάλληλοι. 
      Όλα αυτά για το δυναμικό του ατμοηλεκτρικού σταθμού Μελίτης. Παράλληλα όμως έχει γίνει και πρόβλεψη και για τον ατμοηλεκτρικό σταθμό Αμυνταίου-Φιλώτα, ο οποίος παρακολουθεί και συντηρεί το σταθμό της Μελίτης. Σ' αυτόν, λοιπόν, το σταθμό του Αμυνταίου ενεκρίθησαν δεκαπέντε προσλήψεις τακτικού προσωπικού και προσελήφθησαν, για το 2005, πάλι μέσω ΑΣΕΠ, εξήντα εννέα έκτακτοι, με οκτάμηνη σύμβαση. 
      Καταλαβαίνετε, λοιπόν, ότι ήδη με αυτήν τη δυναμικότητα έχει εξαντληθεί ο προβλεπόμενος αριθμός για τους δύο αυτούς σταθμούς και επομένως, δεν ευσταθούν οι αιτιάσεις τις οποίες αποδίδετε επί του σημείου αυτού με την ερώτησή σας. 
      ΠΡΟΕΔΡΕΥΩΝ (Ιωάννης Τραγάκης): Ο κ. Λιάνης έχει το λόγο, για δύο λεπτά. 
      ΓΕΩΡΓΙΟΣ ΛΙΑΝΗΣ: Ευχαριστώ πολύ,  κύριε Πρόεδρε. 
      Είμαι αναγκασμένος να καταφύγω στη Βίβλο: «Ουαί υμίν Φαρισαίοι υποκριτές», κύριε Υφυπουργέ! 
      Ώστε δεν παρέστη η Δ.Ε.Η. ως πολιτικός ενάγουσα; Οι δύο βασικοί –βασικότατοι- μάρτυρες κατηγορίας ήταν ανώτεροι υπάλληλοι της Δ.Ε.Η. Δεν το γνωρίζετε αυτό, κύριε Υπουργέ; Γι’ αυτό και καταδικάστηκαν, ενώ για το ίδιο αδίκημα πριν από λίγους μήνες, όπου δεν πήγε η Δ.Ε.Η., αθωώθηκαν και οι δεκαπέντε. 
      Και τι κάνατε εσείς ως Κυβέρνηση για να αποφύγετε αυτή την ιστορία; Να τη χαίρεστε, λοιπόν, τη Δημόσια Επιχείρηση Ηλεκτρισμού, τη θυγατέρα σας. Να τη χαίρεστε και να την καμαρώνετε. 
      Αν καταλάβατε καλά μιλάμε για τον ΑΗΣ Μελίτης, που δεν είναι μία αδέσποτη λιγνιτική μονάδα, αλλά έχει πατέρα τον μεγάλο Ανδρέα Παπανδρέου που την έκανε και για έναν και μόνο λόγο: Για να τιμήσει τα σύνορα και να σπάσει την ανεργία στην περιοχή. Την έκανε, όταν εσείς δια της κυβερνήσεως του κ. Μητσοτάκη θέλατε να την εξοστρακίσετε αλλού και την βαφτίζατε «σκάνδαλο» και αποχωρούσατε από τη Βουλή. Αυτή είναι η αλήθεια. Κόστισε 700.000.000 ευρώ και 20.000.000.000 δραχμές είναι η αποθείωση. 
      Αλλά τα δικά σας έργα είναι διαφορετικά. Λίγους μήνες μετά τους Ολυμπιακούς Αγώνες η Δυτική Μακεδονία και η Φλώρινα είναι πρώτη πανευρωπαϊκώς και πανελληνίως με 18,2% ανεργία. Αυτά είναι τα έργα σας. Δύο χιλιάδες νέοι άνεργοι από το 2004 μέχρι σήμερα. Τώρα πηγαίνετε τους εργαζόμενους στα δικαστήρια και παριστάνετε τους Πόντιους Πιλάτους; 
      Αποτελεί ντροπή, κύριε Υπουργέ, να καταδικαστούν δεκαπέντε άτομα σε πολύμηνες φυλακίσεις γιατί υπερασπίστηκαν το χώμα, το νερό και τον ιδρώτα τους. 
      Θέλω να μάθω ποιους προστατεύετε τελικά στη Μελίτη, στη Βεύη, στην Αχλάδα. Πριν λίγα χρόνια στους τόπους της οργής στα ορυχεία, όταν καίγονταν από αυτανάφλεξη τα κοιτάσματα του λιγνίτη, ποτέ η Δ.Ε.Η. δεν προσέφυγε να διεκδικήσει από τους «ημέτερους» –θα  μου επιτρέψετε να πω- τα χρήματα της αποζημίωσης. Και χάθηκαν τεράστια ποσά. Και τώρα για ένα ψύλλου πήδημα προσφεύγει για να τους καταδικάσει; Την οργή των ανέργων, των φτωχών, των αθώων να φοβάστε καθώς η ώρα της κρίσης πλησιάζει.
      (Στο σημείο αυτό κτυπάει το κουδούνι λήξης του χρόνου ομιλίας του κυρίου Βουλευτή) 
      Και μία λέξη ακόμα, κύριε Πρόεδρε. Το μόνο σχέδιο το οποίο έχετε για την περιοχή το διατύπωσε ο κ. Κυριακόπουλος. Ακούστε, κύριοι συνάδελφοι, την καταπληκτική άποψη του Σ.Ε.Β:
      «Σε όλη  την Ελλάδα» –λέει- «θα πρέπει με εξαίρεση τους τέσσερις νομούς να εφαρμοστεί η εθνική γενική συλλογική σύμβαση» 
      Ποιοι είναι οι τέσσερις νομοί που εξαιρούνται; Είναι η Φλώρινα, η Δράμα, ένας στη Θράκη και άλλος ένας στη Δυτική Μακεδονία. Να γίνει μείωση μισθών, δηλαδή, στα μέρη που έχουν τη μεγαλύτερη ανεργία στη χώρα. Και δεν βγήκατε να αποδοκιμάσετε αυτό το «άγριο» μέτρο. Ο Σ.Ε.Β. και ο κ. Κυριακόπουλος, θεωρούν τα σύνορα ποινή και όχι τιμή και επιζητούν μία  γκρίζα ζώνη «ιδανικών αυτόχειρων» στην περιοχή μας η οποία –έτσι νομίζουν- θα προστατεύσει τα Βαλκάνια. 
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Νόμος του ΠΑ.ΣΟ.Κ.  Τοπικά σύμφωνα. 
      ΓΕΩΡΓΙΟΣ ΛΙΑΝΗΣ: Σας το είπα και πριν: Δεν αργεί η ώρα της κρίσης. Την οργή των ανέργων, των φτωχών και των αθώων να φοβάστε. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Ο κύριος Υπουργός έχει το λόγο, για δύο λεπτά. 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Κύριε Πρόεδρε, να τροποποιήσουμε τον Κανονισμό, ούτως ώστε να χωρέσει την ρητορεία του κ. Λιάνη και τη θεματολογία του. 
      Ενώ κάνατε μία ερώτηση με συγκεκριμένο αντικείμενο, σεις μας είπατε για τον Σ.Ε.Β., τον Κυριακόπουλο, τον Μητσοτάκη, την ανεργία. Ξεχάσατε τα τοπικά σύμφωνα. Για την ταμπακιέρα δεν μας λέτε. Μιλήσατε για Φαρισαίους και υποκριτές. 
      Εγώ θα σας πω ότι λυπούμαι, αλλά έπρεπε τουλάχιστον να μάθετε μερικά στοιχειώδη νομικά για να μην εκτίθεστε. 
      Άλλο μάρτυρας, που δεν μπορείς να μην πας και άλλο πολιτικός ενάγων. Πολιτικός ενάγων σημαίνει, κύριε Λιάνη …
      ΓΕΩΡΓΙΟΣ ΛΙΑΝΗΣ: Στην άλλη δίκη εργαζομένων γιατί δεν πήγαν; 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Ακούστε να μάθετε. Δεν τα ξέρετε, αλλά τουλάχιστον μην εκτίθεστε.
      Ο πολιτικός ενάγων δικαιολογείται να έχει δικηγόρο. Πολιτικός ενάγων είναι…
      ΓΕΩΡΓΙΟΣ ΛΙΑΝΗΣ: Στην άλλη δίκη γιατί δεν πήγαν; 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Ξέρω ότι σας πονάει, αλλά θα με ακούσετε. 
      ΓΕΩΡΓΙΟΣ ΛΙΑΝΗΣ: Δεν με πονάει. Τους πονάτε.
      ΠΡΟΕΔΡΕΥΩΝ (Ιωάννης Τραγάκης):  Παρακαλώ, μη διακόπτετε. 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Δεν σας πονάει; Ε, τότε είστε ανάλγητος, αν δεν σας πονάει. 
      
      
      Πρέπει, λοιπόν, να ξέρετε ότι αυτοί δεν παρέστησαν ως πολιτικοί ενάγοντες. Μάρτυρες, οι οποίοι άλλωστε, δεν είχαν το δικαίωμα να μη πάνε. Μη λέτε, λοιπόν, πράγματα που δεν ισχύουν.
      Πρέπει, μάλιστα, να σας ρωτήσω το εξής: Το εργοστάσιο αυτό, ο ατμοηλεκτρικός σταθμός, άρχισε να χτίζεται το 1998 και άρχισε να λειτουργεί το 2003. 
      Πού ήσασταν εσείς, κύριε Λιάνη, από το 2003 μέχρι τώρα; Τώρα άρχισε να παραβιάζει τους κανόνες του περιβάλλοντος;
      ΓΕΩΡΓΙΟΣ ΛΙΑΝΗΣ: Τώρα άρχισε, κύριε Υπουργέ.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Τώρα εκθέτει την υγεία;
       Η μοναδική ερώτηση που έχει υποβληθεί είναι από το συνάδελφό σας της Νέας Δημοκρατίας κ. Κορτσάρη, ο οποίος αναφέρθηκε σε άλλη κατανομή του τέλους των πληττομένων. 
      Πρέπει, λοιπόν, να σας πω ότι ρητή δέσμευση της Δ.Ε.Η. για πρόσληψη άλλου προσωπικού δεν υπήρξε, εκτός αν διάφοροι τοπικοί παράγοντες –δεν γνωρίζω ποιοι, εξηγώ όμως για ποιο λόγο- εκτέθηκαν και δεσμεύτηκαν ότι θα γίνουν περαιτέρω προσλήψεις. 
      Εμείς σας λέμε, λοιπόν, ότι αυτά που λέτε δεν ευσταθούν. Δεν μπορούμε εμείς να ποδηγετήσουμε τη δικαιοσύνη. Δεν έστειλε η Δ.Ε.Η. τους ανθρώπους αυτούς στο δικαστήριο. 
      Επομένως, τα όσα ισχυρίζεστε είναι για την καθημερινή κατανάλωση. Ο νόμιμος αριθμός του προσωπικού που απαιτείται και για τους δύο σταθμούς –και για τη Μελίτη και για τον άλλο που ασκεί την εποπτεία- ήδη έχει απόλυτα καλυφθεί.
      ΓΕΩΡΓΙΟΣ ΛΙΑΝΗΣ: Αυτά είναι τα έργα σας. Το χούι δεν αλλάζει. Γιατί στην προηγούμενη δίκη δεν πήγε η Δ.Ε.Η. και αθωώθηκαν οι άνθρωποι; 
      ΠΡΟΕΔΡΕΥΩΝ (Ιωάννης Τραγάκης): Σας παρακαλώ, κύριε Λιάνη.
      Εισερχόμαστε στη συζήτηση της με αριθμό 517/27-2-2006 επίκαιρης ερώτησης του Βουλευτή του Κομμουνιστικού Κόμματος Ελλάδας κ. Παναγιώτη Κοσιώνη προς τον Υπουργό Αγροτικής Ανάπτυξης και Τροφίμων, σχετικά με τη λήψη μέτρων διασφάλισης ικανοποιητικών τιμών για τους εσπεριδοπαραγωγούς.
      Συγκεκριμένα, η επίκαιρη ερώτηση έχει ως εξής: «Προκλητικές διαστάσεις έχουν προσλάβει οι αυθαιρεσίες των εμποροβιομηχάνων σε βάρος των εσπεριδοπαραγωγών του Νομού Λακωνίας, αλλά και άλλων νομών της χώρας, με αποτέλεσμα εκτός από τις εξευτελιστικές τιμές των εσπεριδοειδών να μειώνουν μονομερώς και χωρίς καμία συνέπεια το βάρος της πραγματική παραγωγής, αυξάνοντας αυθαίρετα το απόβαρο των αντικειμένων συσκευασίας (τελάρα) στο πολλαπλάσιο του πραγματικού.
      Την ασυδοσία αυτή των εμποροβιομηχάνων πυροδοτεί η πολιτική της σημερινής, αλλά και της προηγούμενης κυβέρνησης που έχει συρρικνώσει δραστικά το ρόλο των συνεταιρισμών και δεν κάνει κανένα έλεγχο στους εμποροβιομηχάνους, οι οποίοι εκμεταλλευόμενοι την κυριαρχία τους, επιβάλλουν απίστευτους εκβιασμούς σε βάρος των εσπεριδοπαραγωγών.
      Ερωτάται ο κ. Υπουργός, τι ενέργειες θα κάνει για να σταματήσουν οι αυθαιρεσίες των εμποροβιομηχάνων σε βάρος των εσπεριδοπαραγωγών και τι μέτρα θα πάρει για να διασφαλίσει ικανοποιητικές τιμές στους εσπεριδοπαραγωγούς».
      Ορίστε, κύριε Υφυπουργέ, έχετε το λόγο για τρία λεπτά.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων):  Κύριε Πρόεδρε, κύριοι συνάδελφοι, προφανώς ο συνάδελφος ο οποίος έκανε την ερώτηση δεν έχει ασχοληθεί φέτος με την αγορά και δεν έχει παρακολουθήσει τη διαμόρφωσή της. Διότι οι τιμές στα εσπεριδοειδή και ιδιαίτερα στα πορτοκάλια, διαμορφώθηκαν κατά εντελώς διαφορετικό τρόπο από αυτόν που αναφέρει στην ερώτησή του.
      Οι τιμές ξεκίνησαν στα 0,18 λεπτά το κιλό, όπως ήταν και πέρσι, εν συνεχεία είχαμε παγετό και μειώθηκε η παραγωγή, με αποτέλεσμα οι τιμές να φτάσουν μέχρι και 0,30 λεπτά το κιλό.
      Πέραν αυτών, θέλω να σας πω ότι για πρώτη φορά ο ΕΛ.Γ.Α. πήρε τέτοια μέτρα για να ενισχύσει το εισόδημα των εσπεριδοπαραγωγών που ποτέ δεν τα έχει πάρει στο παρελθόν. Και μάλιστα, οι εσπεριδοπαραγωγοί σε όλη τη χώρα έχουν εκφράσει την ικανοποίησή τους για τα μέτρα αυτά που πήρε ο ΕΛ.Γ.Α.. Έχουν γίνει επανειλημμένες συσκέψεις στο Υπουργείο Αγροτικής Ανάπτυξης και Τροφίμων και ποτέ στο παρελθόν, όπως σας είπα, δεν έχει στηριχθεί τόσο αποτελεσματικά το εισόδημα των παραγωγών.
      Πέραν αυτών, θέλω να σας πω, επίσης, επειδή αναφέρατε την έλλειψη συνεταιριστικού κινήματος, επειδή αναφέρατε τη Λακωνία, ότι στο Νομό Λακωνίας το 80% των προς χυμοποίηση πορτοκαλιών γίνεται από το «Συνεταιρισμό Λακωνία» που είναι ένας πρωτοβάθμιος συνεταιρισμός, λειτουργεί κατά πολύ αποτελεσματικό και ικανοποιητικό τρόπο και στηρίζει το εισόδημα των παραγωγών εκεί. 
      Η μεταφορά του προϊόντος δεν γίνεται με τελάρα, όπως αναφέρετε, αλλά γίνεται χύμα, όπως γίνεται η μεταφορά της βιομηχανικής ντομάτας, των τεύτλων, του βαμβακιού και άλλων προϊόντων. Δεν τίθεται, επίσης, τέτοιο θέμα απόβαρου ή οτιδήποτε άλλο που αναφέρετε, δεδομένου ότι και η επιδότηση δίνεται στο κιλό, στην ποσότητα και δεν συμφέρει κανένα να γίνει αυτή η απομείωση της ποσότητας.
      Θέλω, λοιπόν, να σας πω ότι με πολύ μεγάλη υπευθυνότητα χειριστήκαμε και διαχειριστήκαμε φέτος τα εσπεριδοειδή στη χώρα μας. 
      Θέλω να σας πω ότι παρακολουθούμε την αγορά πολύ στενά όπου υπάρχουν προβλήματα. Στο υπόλοιπο 20%, μπορεί να μου πείτε ότι κάποιος κακός έμπορος δημιουργεί προβλήματα. Επεμβαίνουμε ειδοποιώντας τις αρμόδιες Νομαρχιακές Αυτοδιοικήσεις –διότι οι ελεγκτικοί μηχανισμοί ανήκουν στις Νομαρχιακές Αυτοδιοικήσεις- έτσι ώστε να μην τίθεται θέμα να υποστούν βλάβη τα εσπεριδοειδή.
      
      
      Γενικά η αγορά κινήθηκε σε ικανοποιητικά επίπεδα. Δυστυχώς, είχαμε τον παγετό, όμως όπως σας είπα ελήφθησαν όλα τα μέτρα, έτσι ώστε με αποτελεσματικό τρόπο να στηριχθεί το εισόδημα των παραγωγών.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υφυπουργέ.
      Ορίστε, κύριε Πρόεδρε, έχετε το λόγο για δύο λεπτά.
      ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Ευχαριστώ, κύριε Πρόεδρε. 
      Κύριε Υπουργέ, το Κομμουνιστικό Κόμμα δεν συνηθίζει να καταγράφει σε λέξεις γεγονότα που δεν ανταποκρίνονται στην πραγματικότητα. Με αυτά που καταγράφουμε εδώ μέσα είχατε τη δυνατότητα άμεσα να ελέγξετε, να δείτε –εκτός και αν δεν το θέλετε βέβαια- αν τα πράγματα είναι έτσι. Κινητοποιείστε, ενεργοποιείστε το Σ.Δ.Ο.Ε. να δούμε αν αυτό με τα απόβαρα και με τους εκβιασμούς που γίνονται ανταποκρίνεται στην πραγματικότητα ή όχι. Δεν μπορεί θεωρητικά να λέτε ότι εκεί γίνεται έτσι. Και δεν γίνεται μόνο στο Νομό Λακωνίας, γίνεται παντού.
      Όσο για τις τιμές μην μας λέτε ότι δεν είναι εξευτελιστικές. Γνωρίζουμε πάρα πολύ καλά το ξεκλήρισμα που γίνεται από τις περιοχές που υπήρχε αγροτική περιοχή που έδινε τη δυνατότητα να ζούμε με διαφορετικό τρόπο οι αγρότες.
      Όσο για τους συνεταιρισμούς, άλλο πάλι άγραφο αυτό. Ξέρουμε σε τι κατάσταση έχουν φθάσει οι αγροτικοί συνεταιρισμοί. Δεν ξέρω αν γνωρίζετε ότι κάποτε οι ενώσεις αγροτικών συνεταιρισμών με την παρέμβαση του κράτους είχαν το δικαίωμα να καθορίζουν κατώτερες τιμές μονάδας. Και επενέβαιναν και προάσπιζαν το συμφέρον των αγροτών. Τώρα έχουν καμία δυνατότητα μέσα σ’ αυτήν την απαξίωση που έχει δημιουργηθεί από όλες τις κυβερνήσεις μέχρι τώρα;
      Άρα, λοιπόν, αν θέλετε να δείτε αν είναι έτσι όπως τα λέει το Κομμουνιστικό Κόμμα, κάντε αυτό, κύριε Υπουργέ, και ελάτε εδώ να μας πείτε ότι το Σ.Δ.Ο.Ε. έκανε έρευνα και δεν είναι έτσι με τα αντίβαρα.
      ΠΡΟΕΔΡΕΥΩΝ (Ιωάννης Τραγάκης): Ευχαριστώ, πολύ.
      Ορίστε, κύριε Υφυπουργέ, έχετε το λόγο για δύο λεπτά.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): 	Κύριε συνάδελφε, εγώ θέλω να σας πω ότι πριν έρθω να απαντήσω στην ερώτησή σας στη Βουλή εξέτασα την αγορά. Θέλω να σας πω ότι παρακολουθούμε φέτος όλη τη διακίνηση του προϊόντος, της εσοδείας που ήδη έχει περάσει. Θέλω επίσης να σας πω ότι όντως, σε αρκετές περιπτώσεις οι συνεταιρισμοί δεν λειτουργούν, όπως θα πρέπει να λειτουργούν, δεν στηρίζουν τους αγρότες όπως θα πρέπει να τους στηρίζουν, όμως υπάρχουν και πάρα πολλές περιπτώσεις, όπως η συγκεκριμένη που ανέφερα, που είναι ένας πολύ μεγάλος πρωτοβάθμιος συνεταιρισμός ο οποίος έχει μεταποιητική μονάδα, ο οποίος εκσυγχρονίζεται συνέχεια, ο οποίος με πολύ καλούς όρους αγοράζει και αξιοποιεί την τοπική παραγωγή των πορτοκαλιών, ο οποίος στηρίζει το εισόδημα των παραγωγών που παίζουν ένα σημαντικό ρόλο.
      Θέλω να σας πω ότι δεν χρειάζεται να πάμε στο ΣΔΟΕ. Εμείς παρακολουθούμε την αγορά, έχουμε συνεχή επικοινωνία με τις αρμόδιες Νομαρχιακές Αυτοδιοικήσεις που ελέγχουν αν όλα γίνονται σύμφωνα με τους κανονισμούς.
      Θέλω να σας διαβεβαιώσω ότι τουλάχιστον για φέτος, επειδή πήραμε μέτρα για πρώτη φορά για να στηριχθεί το εισόδημα των παραγωγών, δεν υπήρξε καμιά ανωμαλία στην αγορά των εσπεριδοειδών, ότι κινήθηκε κατά απόλυτα ομαλό τρόπο και ότι όπως είπα, αποτελεσματικά και ικανοποιητικά στηρίχθηκε το εισόδημά τους.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υφυπουργέ.
      Θα συζητηθεί η τέταρτη με αριθμό 521/27.2.2006 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κυρίας Ασημίνας Ξηροτύρη-Αικατερινάρη προς τον Υπουργό Ανάπτυξης και Τροφίμων, σχετικά με την αύξηση της παρακράτησης επί της αξίας των δικαιωμάτων των αγροτών, ως αμοιβή προς τις ενώσεις αγροτικών συνεταιρισμών κ.λπ..
      Συγκεκριμένα η επίκαιρη ερώτηση της κυρίας συναδέλφου έχει ως εξής:
      «Πέραν από τις αρνητικές επιπτώσεις που θα έχει η εφαρμογή της νέας Κ.Α.Τ. στην ελληνική γεωργία και οικονομία έρχεται να προστεθεί, όπως επισημάναμε σε πρόσφατη ερώτησή μας, η επιπλέον μείωση του αγροτικού εισοδήματος λόγω των παρακρατημάτων που θα φθάσουν έως και το 20% των ενισχύσεων που δικαιούνται οι αγρότες. Αντί για τη μείωση των ποσοστών των διαφόρων παρακρατημάτων και μετά την πρόσφατη επιβάρυνση που υπέστησαν οι αγρότες-παραγωγοί, προκειμένου να υποβάλουν αιτήσεις για την κατοχύρωση των ατομικών τους δικαιωμάτων, καθώς και την υποβολή ενστάσεων για κενά και λάθη του συστήματος, για τα οποία δεν ευθύνονται, έρχεται πρόταση του Υπουργείου προς τις αγροτικές οργανώσεις να υποβληθούν οι αγρότες σε νέο χαράτσι που θα επιβάλει η ΠΑ.Σ.Ε.ΓΕ.Σ., προκειμένου να ενεργοποιηθούν τα ατομικά δικαιώματα ενιαίας ενίσχυσης.
      Συγκεκριμένα, το Υπουργείο έχει προτείνει έως 7% επί της αξίας των δικαιωμάτων ως αμοιβή προς τις ενώσεις αγροτικών συνεταιρισμών (Ε.Α.Σ.), κόστος που θα βαρύνει εξ ολοκλήρου τους δικαιούχους. Σύμφωνα με πληροφορίες η ΠΑ.Σ.Ε.ΓΕ.Σ. προτίθεται να μειώσει την αμοιβή αυτή, προκειμένου να εκτονωθεί η αγανάκτηση των αγροτών.
      Είναι ευθύνη του Υπουργείου Ανάπτυξης και Τροφίμων να δώσει άμεση λύση και ως προς το φορέα διεκπεραίωσης του έργου και ως προς το κόστος που συνεπάγεται η ενεργοποίηση των δικαιωμάτων.
      Μετά τα παραπάνω ερωτάται ο κύριος Υπουργός:
      Προτίθεται να επανεξετάσει την αρχική πρόταση για την ενεργοποίηση των δικαιωμάτων και αν ναι με ποια συγκεκριμένα μέτρα ως προς το φορέα και το κόστος θα απαλλάξει τους αγρότες από μια νέα επιβάρυνση;»
      Ο κύριος Υφυπουργός έχει το λόγο.
      
      
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, κύριοι συνάδελφοι, κατ’ αρχάς όσον αφορά για τις παρακρατήσεις που αναφέρει η κυρία συνάδελφος στην ερώτηση, το έχουμε συζητήσει πολλές φορές το θέμα εδώ, με επίκαιρες ερωτήσεις που έγιναν και εξηγήσαμε ότι το μεγαλύτερο ποσοστό από τις παρακρατήσεις αυτές επιστρέφει και πάλι στους αγρότες. 
      Όσον αφορά για το θέμα που βάζει της αμοιβής των ενώσεων αγροτικών συνεταιρισμών, πρέπει να πούμε ότι και οι δηλώσεις Ο.Σ.Δ.Ε., από το 1992 γινόταν από τις ενώσεων των αγροτικών συνεταιρισμών. Και αυτό γιατί; Διότι διαθέτουν δίκτυο και στο τελευταίο χωριό της ελληνικής επικράτειας, επειδή  έχουν εμπειρία, αφού επί σειρά ετών ασχολούνται, κατά κύριο λόγο με αγροτικά προϊόντα, αφού έχουν αρχεία που  μπορούν να βοηθήσουν, ώστε να συμπληρωθούν σωστά οι δηλώσεις Ο.Σ.Δ.Ε. και αφού αποτελούν το θεσμικό εκπρόσωπο των Ελλήνων αγροτών. Αποφασίστηκε, λοιπόν και οι αιτήσεις της ενιαίας ενίσχυσης, όπως και η ανακοίνωση των δικαιωμάτων, όπως και οι αιτήσεις αναθεώρησης, να γίνουν μέσω των Ενώσεων Αγροτικών Συνεταιρισμών. Είναι αναληθές αυτό το οποίο αναφέρεται ότι θα επιβαρυνθούν οι αγρότες με 7%. Ότι θα υπάρξει ένα χαράτσι, όπως λέγεται. Διότι αν συγκρίνουμε αυτά τα οποία πλήρωναν οι αγρότες με το προηγούμενο καθεστώς και αυτά τα οποία θα πληρώσουν με το νέο καθεστώς, τότε θα πληρώσουν πολύ λιγότερα οι αγρότες. Πρώτον, αυτό.
      Δεύτερον, θέλω να σας πω ότι το Υπουργείο Αγροτικής Ανάπτυξης και Τροφίμων ουδέποτε πρότεινε στην ΠΑ.Σ.Ε.ΓΕ.Σ. αμοιβή 7%. Ουδέποτε! Το Υπουργείο πιέζει την ΠΑ.Σ.Ε.ΓΕ.Σ., έτσι ώστε να διαμορφώσει τη μικρότερη δυνατή αμοιβή για τη δουλειά, η οποία θα γίνει. Επίσης πρέπει να ξέρετε, ότι η δουλειά που γίνεται τώρα δεν έχει καμία σχέση με τις δηλώσεις Ο.Σ.Δ.Ε.. Είναι μία καινούργια δουλειά και έρχεται σε ένα πολύ μεγάλο ποσοστό να διορθώσει και λάθη που έγιναν στο παρελθόν με τα προηγούμενα καθεστώτα, όπως τα λάθη που έχουν γίνει με το ελαιοκομικό μητρώο. Θέλω να σας πω ότι είναι μία πολύ σημαντική δουλειά, διότι ουσιαστικά μιλάμε για τις ενισχύσεις που θα εισπράττουν κάθε χρόνο οι αγρότες από το 2006 έως το 2013. Κατά συνέπεια, το Υπουργείο πιέζει την ΠΑ.Σ.Ε.ΓΕ.Σ. να διαμορφώσει πολύ χαμηλές τιμές, όσον αφορά τις υπηρεσίες που θα προσφέρει στους αγρότες -είναι αναληθές ότι εμείς προτείναμε 7%- και εκείνο το οποίο προέχει είναι και η αμοιβή να είναι μικρή, αλλά και οι υπηρεσίες που θα προσφέρει η ΠΑ.Σ.Ε.ΓΕ.Σ. και οι ενώσεις στους αγρότες, για το τόσο σημαντικό αυτό καθεστώς, να είναι υψηλής ποιότητος και θα είναι υψηλής ποιότητος.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ.
      Η κ. Ξηροτύρη-Αικατερινάρη Ασημίνα έχει το λόγο.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κύριε Πρόεδρε.
      Πραγματικά είχα κάνει αντίστοιχη επίκαιρη ερώτηση, όπου έθετα το θέμα, ότι σχεδόν 20% με 22% θα φθάσουν όλα αυτά τα παρακρατήματα από την ενιαία ενίσχυση, από τις επιδοτήσεις των αγροτών. Ένα μέρος αυτών των παρακρατημένων επιστρέφεται –ένα πολύ μικρό μέρος- σε ορισμένους αγρότες και με πολύ αυστηρές προϋποθέσεις. Προϋποθέσεις που δεν μπορούν να υπάρξουν, τη στιγμή που το Υπουργείο –με βάση και τα δικά σας στοιχεία παλαιότερα, ως Αντιπολίτευση, αλλά και σήμερα- δεν έχει οργανωθεί, στο σημείο εκείνο που θα έπρεπε να υποστηρίξει τους Έλληνες αγρότες, σε αυτήν τη δύσκολη νέα περίοδο της εφαρμογής της νέας Κ.Α.Π.. 
      Έρχομαι στο συγκεκριμένο θέμα. Γιατί, κύριε Υπουργέ, δεν μπορεί να το κάνει το Υπουργείο αυτό το θέμα; Γιατί δεν μπορεί να το κάνει με τις υπηρεσίες του; Με τον Ο.Π.Ε.Κ.Ε.Π.Ε., με τις άλλες υπηρεσίες, με τους αγρότες κ.λπ. Δεν είναι δύσκολη υπόθεση. Από τις πληροφορίες που έχουμε, στην Αγγλία, το Υπουργείο Αγροτικής Ανάπτυξης ή το αντίστοιχο υπουργείο κάνει αυτήν τη στήριξη. Εγώ και σε παρόμοιες ερωτήσεις μου, πάλι είπα ότι ο Ο.Π.Ε.Κ.Ε.Π.Ε. θα μπορούσε να καλύψει ένα μεγάλο μέρος αυτών. Εάν θέλουμε δηλαδή -που και εσείς θέλετε και το δηλώσατε στον ελληνικό λαό- να αναβαθμίσουμε το Υπουργείο Αγροτικής Ανάπτυξης, να έχουμε τη λιγότερη «χασούρα» από τη δύσκολη νέα ΚΑΠ, να αξιοποιήσουμε οτιδήποτε θετικό θα μπορούσε να έχει, χρειάζεται πράγματι το Υπουργείο, οι γεωπόνοι του Υπουργείου, οι υπηρεσίες του Υπουργείου, να σταθούν δίπλα στον αγρότη.
      Δεν δοκιμάσατε τη συνεργασία σας με τη ΠΑ.Σ.Ε.ΓΕ.Σ., με το μητρώο αγροτών; Το Υπουργείο φόρτωνε τα προβλήματα στην ΠΑ.Σ.Ε.ΓΕ.Σ., γιατί δεν ανταπεξήλθε στο ρόλο της, η ΠΑ.Σ.Ε.ΓΕ.Σ. τα φόρτωνε στο Υπουργείο και μητρώο αγροτών δεν έχουμε.
      
      
      Δεν μπορεί κάθε φορά το Υπουργείο να σηκώνει τα χέρια  και να επιβάλει χαράτσι στους αγρότες. Διότι πράγματι στο 1/5 σχεδόν θα φτάσουν οι παρακρατήσεις. Και από την άλλη πλευρά το ξέρετε πάρα πολύ καλά και αγωνιούμε όλοι γι’ αυτό ότι από εδώ και πέρα οι παρακρατήσεις-πρόστιμα για θέματα μη συμμόρφωσης θα είναι πάρα πολύ μεγάλα. Και είναι μέσα στην πολιτική της Ευρωπαϊκής Ένωσης για να εξουδετερώσει τελικά οποιεσδήποτε επιδοτήσεις.  Και η χώρα μας θα πρέπει να οργανωθεί πάρα πολύ καλά ούτως ώστε να μην πληρώσουν οι αγρότες τέτοια πρόστιμα. 
      Επιμένω, κύριε Υπουργέ, ότι θα πρέπει να ξαναδείτε το θέμα και έχει υποχρέωση το Υπουργείο να καλύψει αυτή την ανάγκη.
      ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Υφυπουργέ. 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κυρία συνάδελφε, εκπλήσσομαι διότι σκοπίμως μπλέκετε δυο θέματα τα οποία είναι ξεχωριστά το ένα από το άλλο. Τα παρακρατήματα που γίνονται είτε  για να δώσουμε δικαιώματα σε νέους αγρότες, σε νέους επενδυτές είτε για να στηρίξουμε την ποιότητα και το θέμα της αίτησης της ενιαίας ενίσχυσης. Είναι δυο εντελώς διαφορετικά πράγματα.
      Και επειδή αναφέρατε την Αγγλία προηγουμένως πρέπει να σας πω ότι στην Αγγλία πέσανε έξω στις προθεσμίες και στις ημερομηνίες με αποτέλεσμα να βγει ο Άγγλος Υπουργός Γεωργίας και να πει ότι εμείς αναθεωρούμε όλες τις προβλέψεις που κάναμε, έγιναν πολλά λάθη, πέσαμε έξω και ξαναβλέπουμε το θέμα.
      Όσον αφορά σ’ αυτό που είπατε ότι μπορεί να γίνει από το Υπουργείο να σας πω ότι δεν μπορεί να γίνει από το Υπουργείο διότι δεν έχει δίκτυο ο Ο.Π.Ε.Κ.Ε.Π.Ε. σε όλες τις πόλεις της Ελλάδας και διότι μια τόσο μεγάλη και σοβαρή δουλειά που αφορά τις ενισχύσεις 1.100.000 αγροτών από το 2006 μέχρι το 2013 δεν μπορούμε να την παίρνουμε αψήφιστα. Δεν μπορούμε να την παίρνουμε αβασάνιστα. Άρα αποταθήκαμε στο μοναδικό φορέα ο οποίος μπορεί να ολοκληρώσει το έργο αυτό. 
      Συμφωνώ μαζί σας ότι θα πρέπει να πιεστεί η ΠΑ.Σ.Ε.ΓΕ.Σ., να πιεστούν οι ενώσεις αγροτικών συνεταιρισμών, να διαμορφώσουν τιμολόγια τα οποία θα είναι σε πολύ χαμηλά επίπεδα για να μην επιβαρυνθούν οι αγρότες. Όμως με πολύ μεγάλη προσοχή και υπευθυνότητα συνεργαζόμαστε με το συνεταιριστικό κίνημα της χώρας, με τους θεσμικούς εκπροσώπους των αγροτών, οι ενώσεις είναι οι εκπρόσωποι των αγροτών, αυτοί καθορίζουν τα τιμολόγια και όχι το Υπουργείο. Κατά συνέπεια αυτή η τόσο μεγάλη δουλειά θα γίνει με ικανοποιητικό τρόπο, θα πάρουν τις επιδοτήσεις που πρέπει οι αγρότες και δεν έχει καμία σχέση επαναλαμβάνω, η παροχή υπηρεσιών των ενώσεων αγροτικών συνεταιρισμών με το εθνικό απόθεμα ή το ποιοτικό παρακράτημα. Είναι εντελώς διαφορετικά πράγματα, δεν πρέπει να τα συγχέουμε και δεν πρέπει να δημιουργούμε στους αγρότες την εικόνα και την εντύπωση ότι έρχεται η Ελληνική Κυβέρνηση ή η Ευρωπαϊκή Ένωση να κάνει κάτι το οποίο δεν προβλέπεται από τους κοινοτικούς κανονισμούς. Όλες οι ενέργειες που κάνουμε προβλέπονται από τους κοινοτικούς κανονισμούς, γίνονται πολύ σοβαρά βήματα. 
      Και θέλω να σας πω και κάτι άλλο κ. Ξηροτύρη. Η Ελληνική Κυβέρνηση από όλες τις άλλες χώρες τις Ευρωπαϊκής Ένωσης είναι η Κυβέρνηση η οποία ενεργοποίησε με τόσο μεγάλη ταχύτητα και επιτυχία τα δικαιώματα των Ελλήνων αγροτών. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υπουργέ. 
      Επίκαιρες ερωτήσεις δευτέρου κύκλου. 
      Εισερχόμεθα στην με αριθμό 511-27-2-2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Βασιλείου Έξαρχου προς τον Υπουργό Απασχόλησης και Κοινωνικής Προστασίας, σχετικά με τη ρύθμιση των εισφορών στην πρόσθετη ασφάλιση των αγροτών κ.λπ..
      Συγκεκριμένα η επίκαιρη ερώτηση του κ. Βασιλείου Έξαρχου έχει ως εξής:
      «Όπως είναι γνωστό από 1-1-1988 σύμφωνα με το Νόμο 1745/87 έγινε η σύσταση του κλάδου πρόσθετης ασφάλισης των αγροτών η οποία ήταν προαιρετική. 
      Από 1-1-1998 σύμφωνα με το ν.2458/97 ο κλάδος κύριας ασφάλισης έγινε υποχρεωτικός για όλους τους αγρότες και προβλέφθηκαν με βάση τις εισφορές επτά ασφαλιστικές κατηγορίες.
      Για τους αγρότες που εντάχθηκαν στον κλάδο της πρόσθετης ασφάλισης και είχαν πληρώσει έστω και ένα μικρό ποσό κατά το έτος 1998 με ρύθμιση δόθηκε η δυνατότητα καταβολής των οφειλών με δόσεις μέχρι 31-12-2005.
      Ορισμένοι αγρότες είτε λόγω ελλιπούς ενημέρωσης για τις προβλέψεις της σχετικής ρύθμισης, είτε λόγω οικονομικής αδυναμίας δεν μπόρεσαν να ανταποκριθούν στις υποχρεώσεις τους μέχρι 31-12-2005.
      Λαμβάνοντας υπόψη ότι η πρόσθετη ασφάλιση συμβάλλει καθοριστικά στο τελικό ποσό σύνταξης των αγροτών για πολλούς από τους οποίους αποτελεί και την μοναδική πηγή εισοδήματος.
      Ερωτάται ο κ. Υπουργός:
      1. Εξετάζει η Κυβέρνηση την δυνατότητα παράτασης της σχετικής προθεσμίας προκειμένου να μπορέσουν όλοι οι δικαιούχοι αγρότες που είχαν πληρώσει το 1998 κάποιο ποσό να ανταποκριθούν στις υποχρεώσεις τους για την εξόφληση των προβλεπόμενων εισφορών;
      2. Είναι στις προθέσεις της κυβέρνησης η προώθηση ρύθμισης για όσους δεν είχαν πληρώσει το 1998 κανένα ποσό;»
      
      Ορίστε, κύριε Υφυπουργέ, έχετε το λόγο.
      
      
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε συνάδελφε, έχετε πάρα πολύ δίκιο. Πράγματι οι αγρότες μας –λόγω αδυναμίας καταβολής και λόγω κακής ενημέρωσης, θα το δεχτώ αυτό- δεν έχουν ακόμα ρυθμίσει και δεν έχουν μπει ακόμα στη διαδικασία καταβολής των οφειλών για την πρόσθετη ασφάλιση. Είναι πολύ σημαντική η πρόσθετη ασφάλιση διότι πραγματικά βελτιώνει το τελικό συνταξιοδοτικό δικαίωμα με παροχές πολύ καλύτερες απ’ ό,τι ήταν.
      Όπως γνωρίζετε με το νόμο 2458 είχαν τη δυνατότητα μέχρι 31.12.1997 και μετά το 1997 άρχισε ένα γαϊτανάκι και κάθε χρόνο δινόταν παράταση στην παράταση με αποτέλεσμα να υπάρχει όλη αυτή η ταλαιπωρία.
      Είναι πάρα πολύ σωστή η επίκαιρή σας ερώτηση και συγχρόνως το πρόβλημα μεγάλο. Για την οριστική επίλυση και για να δίνουμε κάθε χρόνο παράταση έχουμε πάγια διάταξη στο νομοσχέδιο που έρχεται εντός του Μαρτίου στη Βουλή για ψήφιση, όπου ρυθμίζει εσαεί αυτό το θέμα των δόσεων της πρόσθετης ασφάλισης. Έτσι γίνεται οριστικά ένα θέμα που απασχολεί τους αγρότες μας, που αφορά διακόσιους χιλιάδες αγρότες και πραγματικά στόχος αυτής της Κυβέρνησης είναι μέσα στα άλλα προβλήματα που έχουν τουλάχιστον να βελτιώσουμε την παροχή της σύνταξής τους βοηθώντας με αυτή τη νομοθετική ρύθμιση. 
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ο κ. Έξαρχος έχει το λόγο.
      ΒΑΣΙΛΕΙΟΣ ΕΞΑΡΧΟΣ: Συμφώνησε και ο Υπουργός ότι η πολιτεία πρέπει να στηρίξει τους απόμαχους της δουλειάς στην ύπαιθρο διότι αντιμετωπίζουν πολύ μεγάλες δυσκολίες και χρειάζονται την υποστήριξη της πολιτείας. Θα έλεγα μάλιστα ότι αυτό δεν είναι ένα ζήτημα μεγάλης σημασίας, αλλά είναι ζήτημα εθνικής σημασίας, διότι ζουν σε πολλές απομακρυσμένες περιοχές. Φυλάνε Θερμοπύλες και κρατούν τα χωριά ζωντανά οι συνταξιούχοι αγρότες.
      Κύριε Υπουργέ, είναι κοινά παραδεκτό ότι οι συνταξιούχοι του ΟΓΑ αντιμετωπίζουν πολύ μεγάλες οικονομικές δυσκολίες, ιδιαίτερα αυτοί που έχουν ως μοναδική πηγή εισοδήματος τη σύνταξή τους. Στην κυριολεξία δεν τα βγάζουν πέρα διότι ιδιαίτερα μετά τις μεγάλες αυξήσεις στα καύσιμα οι οικογενειακοί προϋπολογισμοί επιβαρύνονται κάθε μέρα πολύ. Οι συντάξεις εξαμενίζονται και μάλιστα σε μια περίοδο που οι αυξήσεις στις αγροτικές συντάξεις είναι πάρα πολύ μικρές, πολύ μακριά από τις προεκλογικές υποσχέσεις της Κυβέρνησης. 
      Είναι γι’αυτό λογικό και χαίρομαι που συμφωνήσατε ότι το ποσό της πρόσθετης σύνταξης μπορεί να τους δώσει μια ανάσα. Θεωρώ θετική εξέλιξη την απάντησή σας διότι όπως ξέρετε πάρα πολλοί απ’ αυτούς δεν ενημερώθηκαν καν. Γι’ αυτό θέλω να χαιρετίσω την πρωτοβουλία σας. Βεβαίως θα είμαστε εδώ για να δούμε το ακριβές περιεχόμενο της νομοθετικής ρύθμισης. Πιστεύω απ’ αυτά που άκουσα ότι θα το προσεγγίσετε με θετικό τρόπο για να δοθεί ένα οριστικό τέλος στην ταλαιπωρία και την ανασφάλεια που διακατέχει αυτούς τους ανθρώπους στην ύπαιθρο. Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ο κύριος Υφυπουργός έχει το λόγο. Αφού συμφωνήσετε όμως …
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Αφήστε, κύριε Πρόεδρε, να έχω εγώ την ευθύνη της απάντησης.
      ΠΡΟΕΔΡΕΥΩΝ (Ιωάννης Τραγάκης): Δεν συμφωνήσατε;
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Συμφωνώ απόλυτα. 
      Κύριε Έξαρχε, ειλικρινά σας τιμά το ότι δέχεστε στο Εθνικό Κοινοβούλιο που αντιπροσωπεύει όλο το λαό και όχι μόνο το ΠΑΣΟΚ και τη Νέα Δημοκρατία ότι η πρόσθετη σύνταξη είναι θέμα εθνικής προτεραιότητα και αφορά όλους τους Έλληνες.
      Με την ίδια λογική λοιπόν θα πρέπει να έχουμε μια μόνιμη θέση και να μην έχουμε ανακολουθία. 
      Θα έλεγα πραγματικά κύριε Πρόεδρε, ότι το ασφαλιστικό που είναι μείζον θέμα, είναι ένα θέμα κοινωνικού, πολιτικού διαλόγου και συναίνεσης και πρέπει κάποτε να καταλάβουμε ότι πρέπει να το δούμε σε πλαίσια συνεννόησης, συναντίληψης και ομοφωνίας θα έλεγα. 
      Κύριε Έξαρχε, στο Τολέδο της Ισπανίας δεκατέσσερα χρόνια κόμματα και φορείς βρήκαν ομοφωνία και κατέληξαν σε ένα βιώσιμο ασφαλιστικό.
      
      
      Δεύτερον, κύριε Έξαρχε, ενώ τα πήγατε καλά στη συναίνεση και στην εθνική προτεραιότητα του ασφαλιστικού, μιλήσατε και για την πολιτική δέσμευση της Νέας Δημοκρατίας. Ξέρετε ποια είναι η διαφορά της παράταξής μας από τη δική σας; Είχατε κάνει εσείς το συμβόλαιο των εκατό ημερών –και λυπάμαι που το λέω- αλλά αυτή η Κυβέρνηση ουδέποτε έκανε προεκλογική εξαγγελία εκατό ημερών. Αυτή η Κυβέρνηση είπε και δεσμεύτηκε ότι η αγροτική σύνταξη θα είναι 330 ευρώ. 
      Σας λέω λοιπόν και είναι δέσμευση του Πρωθυπουργού και της Κυβέρνησης ότι η προεκλογική εξαγγελία θα γίνει πράξη κατά κεραία και στο τέλος της τετραετίας, έχει βάλει και το χρονοδιάγραμμα ο Υπουργός των Οικονομικών, θα δώσουμε στον περήφανο αγρότη, σ’ αυτόν τον αγρότη που εμείς πιστεύουμε τα 330 ευρώ. 
      Άρα δεν υπάρχει καμιά ανακολουθία. Όλες οι δεσμεύσεις θα πραγματοποιηθούν και αν δεν υλοποιήσουμε τις προεκλογικές μας δεσμεύσεις ο ελληνικός λαός, το 2008 τότε, δεν θα μας ψηφίσει. Άρα λοιπόν κριτής μας ο λαός. 
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης):  Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση με θέμα: «30 χρόνια από το Σύνταγμα του 1975» καθώς και στους λοιπούς χώρους του Μεγάρου της Βουλής των Ελλήνων, τριάντα δύο μαθητές και μαθήτριες και τέσσερις συνοδοί  από το Β΄ Τμήμα του Αρσακείου Δημοτικού Σχολείου.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      θα συζητηθεί η δεύτερη επίκαιρη ερώτηση με αριθμό 518/27.2.2006 της Βουλευτού του Κομμουνιστικού Κόμματος Ελλάδας κ. Βέρας Νικολαϊδου προς τον Υπουργό Απασχόλησης και Κοινωνικής Προστασίας, σχετικά με τις απολύσεις εργαζομένων στον Όμιλο «ΒΙΟΧΑΛΚΟ» κ.λπ..
      Η επίκαιρη ερώτηση έχει ως εξής:
      «Στον όμιλο «ΒΙΟΧΑΛΚΟ» (Στασινόπουλος), μια από τις πιο κερδοφόρες επιχειρήσεις που τα επίσημα μικτά κέρδη της το πρώτο εννιάμηνο του 2005 έφτασαν τα 226.000.000 ευρώ, οργιάζει η εργοδοτική τρομοκρατία και η εντατικοποίηση.
      Πιο συγκεκριμένα στις εταιρείες «ΕΛΒΑΛ» και «ΧΑΛΚΟΡ», έχουν πάρει μορφή χιονοστιβάδας οι μαζικές απολύσεις που ανέρχονται σε δεκάδες ή και εκατοντάδες, ενώ η τρομοκρατία οργιάζει. Οι συλλογικές συμβάσεις καταπατούνται, τα υποχρεωτικά δωδεκάωρα είναι καθημερινότητα και τα εργατικά ατυχήματα, πολλά από αυτά θανατηφόρα, γίνουν και παίρνουν.
      Η εργοδοτική ασυδοσία κυριαρχεί, αφού οι έλεγχοι, αν και όταν γίνονται από την Επιθεώρηση Εργασίας, ή άλλον ελεγκτικό μηχανισμό του κράτους, δεν είναι αποτελεσματικοί.
      Ερωτάται ο κύριος Υπουργός, σε ποιες ενέργειες θα προβεί η Κυβέρνηση για το σταμάτημα των απολύσεων, την εφαρμογή των συμβάσεων, τον έλεγχο των όρων υγιεινής και ασφάλειας και γενικότερα για να σταματήσει η εργοδοτική ασυδοσία».
      Ο Υφυπουργός κ. Γιακουμάτος έχει το λόγο.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κυρία Νικολαϊδου το Σ.ΕΠ.Ε., η Επιθεώρηση Εργασίας, είναι ένα βασικό εργαλείο στην αυθαιρεσία, η οποία αυθαιρεσία έχει ως αποτέλεσμα ακόμα και την ίδια τη ζωή των εργαζομένων, να λειτουργεί και να αναβαθμιστεί. Και είναι πράγματι, και του Υπουργού Σάββα Τσιτουρίδη προτεραιότητα η αναβάθμιση για να έχει αποτελεσματικότητα ο έλεγχος της Επιθεώρησης Εργασίας και για να μπορέσουμε να ελαχιστοποιήσουμε μέχρι να μηδενίσουμε τα θανατηφόρα εργατικά ατυχήματα, τα οποία όπως ξέρετε είναι πολύ υψηλά στη χώρα μας.
      Πρέπει να ξέρετε όμως ότι στην πολιτική θαύματα δεν γίνονται. Το θεσμό του Σ.ΕΠ.Ε. που πέρασε μεγάλη ταλαιπωρία και θα σας θυμίσω ότι και επί Κυβερνήσεως ΠΑ.ΣΟ.Κ. είχε μεταφερθεί η αρμοδιότητα στην Τοπική Αυτοδιοίκηση, στις Νομαρχίες, μετά ξαναήλθε στο Υπουργείο Απασχόλησης και προσπαθούμε να το ανασυγκροτήσουμε έχοντας κάνει πολλά θετικά βήματα. 
      Συγκεκριμένα σας λέω ότι για τις επιχειρήσεις «ΧΑΛΚΟΡ» και «ΕΛΒΑΛ» το αρμόδιο τμήμα της Τεχνικής και Υγειονομικής Επιθεώρησης Βοιωτίας στην τελευταία διετία που είμαστε έχει πραγματοποιήσει πέντε ελέγχους στη «ΧΑΛΚΟΡ» και εννέα ελέγχους στην «ΕΛΒΑΛ». Έχουμε επιβάλει δύο πρόστιμα και δύο μηνυτήριες αναφορές. Και βέβαια προσπαθούμε όσο είναι δυνατόν να επιβάλλουμε μεγαλύτερα πρόστιμα για να μπορέσουμε να αντιμετωπίσουμε αυτό το θέμα.
      Βέβαια πάντα στο καλό υπάρχει το καλύτερο, πάντα στην προσπάθεια υπάρχει μεγαλύτερη προσπάθεια. Σας ενημερώνω λοιπόν ότι οσονούπω θα φέρουμε σχέδιο νόμου στη Βουλή για την ασφάλεια και υγεία των εργαζομένων. 
      
      
      Πρέπει να υπάρχει συλλογική και εθνική αντιμετώπιση αυτού του μεγάλου προβλήματος που αφορά την υγεία, την ζωή του εργαζόμενου. Σήμερα, ξέρετε καλά για τα εργατικά ατυχήματα και τις φιλότιμες προσπάθειες του ΣΕΠΕ ή την καταγραφή μόνο από το Ι.Κ.Α. Εδώ είναι ο Υπουργός Ναυτιλίας. Δεν μπορούν να καταγραφούν στη ναυτιλία μέσω του Ι.Κ.Α. τα προβλήματα. Δεν μπορούν να καταγραφούν σε άλλους τομείς. Άρα, χρειάζεται ένα εθνικό ινστιτούτο, όπου θα είναι πραγματικά μέσα όλο το δημόσιο, όλοι οι Έλληνες πολίτες και θα καταγράφει, θα προλαμβάνει και θα αντιμετωπίζει αυτό το μεγάλο πρόβλημα των εργατικών ατυχημάτων και την πρόληψη και υγεία των εργαζομένων. 
      Το δεύτερο θέμα είναι οι απολύσεις, κυρία Νικολαΐδου. Όπου υπάρχει παρανομία, άμεσα παρεμβαίνει το Υπουργείο. Θα σας θυμίσω ότι το ίδιο το κόμμα σας παρουσίασε εδώ στη Βουλή, αλλά και στα τηλεοπτικά κανάλια εκατόν πενήντα τους απολυμένους της «COCA COLA». Σας ενημερώνω ότι με την παρέμβαση –ήταν και η κ. Παντελάκη- του Υπουργείου Απασχόλησης καταφέραμε να μην υπάρξουν απολύσεις όσον αφορά αυτούς τους εκατόν πενήντα εργαζόμενους. Όμως, έμεινε μία εντύπωση στον ελληνικό λαό –από την τηλεόραση- και στους συναδέλφους ότι η «COCA COLA» έκλεισε και μεταφέρεται στη Βουλγαρία και ότι οι εκατόν πενήντα είναι άνεργοι. Ποια είναι η αλήθεια; Ποιο είναι το ψέμα; Τι περνάει στην ελληνική κοινωνία; Σας διαβεβαιώνω, λοιπόν, ότι η «COCA COLA» λειτουργεί στην Ελλάδα και δεν έχουμε καμία απόλυση. 
      Επίσης, κυρία Νικολαΐδου, ο νόμος που αντλεί δύναμη από το Σύνταγμα προβλέπει 2% απολύσεις. Αν έκανε τρεις απολύσεις με νόμιμες διαδικασίες, δεν υπάρχει κράτος στον κόσμο μηδενός εξαιρουμένου -και το έχω μονότονα επαναλάβει στο Κομμουνιστικό Κόμμα Ελλάδος, ούτε και στην Κούβα του Φιντέλ Κάστρο- όπου να υπάρχει νόμος που να απαγορεύει την απόλυση, όταν γίνεται σε νόμιμα πλαίσια. Εφαρμόζουμε το νόμο προς πάσα κατεύθυνση. 
      ΠΡΟΕΔΡΕΥΩΝ (Ιωάννης Τραγάκης): Ορίστε, κυρία συνάδελφε, έχετε το λόγο.
      ΒΕΡΑ ΝΙΚΟΛΑΙΔΟΥ: Ευχαριστώ, κύριε Πρόεδρε.
      Κύριε Υπουργέ, ο συγκεκριμένος όμιλος είναι γνωστό ότι είναι από τις πιο κερδοφόρες επιχειρήσεις με τεράστιο τζίρο που ξεπερνά τα 2.500.000.000 ευρώ, με εβδομήντα θυγατρικές, δύο εργοστάσια στο εξωτερικό, οκτώμισι χιλιάδες εργαζόμενους συνολικά. Και φυσικά όλα αυτά δεν έχουν γίνει τυχαία, αλλά από την εντατικοποίηση και την εργοδοτική τρομοκρατία που ισχύει. 
      Μου απαντήσατε σε δύο από τα πολλά θέματα που βάζουμε στην ερώτηση και σταθήκατε πολύ στον Σ.ΕΠ.Ε. και στους ελέγχους. Κοιτάξτε, έλεγχοι γίνονται και μπορεί από τα στοιχεία που λέτε να είναι αυτοί. Το πρόβλημα είναι πώς γίνονται οι έλεγχοι, γιατί οι εργαζόμενοι συζητάνε ότι πολλές φορές καλείται ο έλεγχος και καταλαβαίνετε ποια θα είναι τα αποτελέσματα αυτού του ελέγχου. Ότι οργιάζει η τρομοκρατία επίσης το ξέρετε, γιατί αυτό είναι αποτέλεσμα της δικής σας πολιτικής. Εδώ φοβούνται ακόμα και να πάρουν μία προκήρυξη έξω από το εργοστάσιο ακριβώς κάτω από το φόβο της ανεργίας. 
      Και μη μου λέτε τώρα τα στοιχεία των απολύσεων και στηρίζεστε στο 2%. Μόνο με το 2% γίνονται οι απολύσεις; Εγώ να σας πω κάτι απλό, γιατί έχετε όλα τα στοιχεία. Κάντε έναν έλεγχο πόσοι εργάζονταν τον Νοέμβριο στις δύο συγκεκριμένες επιχειρήσεις και πόσοι είναι σήμερα. Με τη γνωστή μέθοδο της οικειοθελούς αποχώρησης, αποχωρούν πάρα πολλοί. Δεν μου λέτε, ξέρετε πολλούς αφελείς ένα χρόνο πριν από τη σύνταξη να φεύγουν οικειοθελώς; Ποιοι είναι αυτοί που τους αναγκάζουν να απολυθούν; Τα έχετε, λοιπόν, τα στοιχεία.
      Και αυτό που ρωτάμε εμείς και για τον έλεγχο και για τον Σ.ΕΠ.Ε. -όπως και να τον ονομάσετε, δεν έχει καμιά σημασία- είναι τι μέτρα θα πάρετε εσείς ως Κυβέρνηση. Γιατί ακριβώς επειδή εφαρμόζεται η δική σας πολιτική που είναι συνέχεια της προηγούμενης κυβέρνησης, συμβαίνουν αυτά που συμβαίνουν. Δεν μπορεί, λοιπόν, να συνεχιστεί αυτή η κατάσταση. Πείτε μας αν θα πάρετε μέτρα και από εκεί και ύστερα θα δούμε. Άλλωστε ο συγκεκριμένος επιχειρηματίας είναι γνωστό ότι ήταν και ο δεύτερος που συνάντησε ο Πρωθυπουργός μετά την ορκωμοσία του στο αξίωμα του Πρωθυπουργού. Τι θα κάνετε, λοιπόν, και τι ενέργειες θα κάνει η Κυβέρνηση;
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κυρία συνάδελφε.
      Ορίστε, κύριε Υφυπουργέ, έχετε το λόγο για δύο λεπτά.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, τον τελευταίο καιρό, που η χώρα έχει μια πραγματική ανάπτυξη και όχι εικονική και πλασματική, γίνεται πολύς λόγος για την κερδοφορία των επιχειρήσεων. Γίνεται πάρα πολύς λόγος ότι αυτή η επιχείρηση είναι κερδοφόρα και άρα, λοιπόν, τι, κυρία Νικολαΐδου; Ξέρετε ποιος είναι ο στόχος της Κυβέρνησης; 
      ΒΕΡΑ ΝΙΚΟΛΑΪΔΟΥ: Για τις οικειοθελείς αποχωρήσεις λέμε εμείς. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Αν ο όμιλος αυτός είναι κερδοφόρος, εμείς νοιαζόμαστε για το μερτικό των εργαζομένων.
      
      
      Ένα παράδειγμα: Είχε κερδοφορία η Εθνική Τράπεζα και είχε ένα μερτικό στους εργαζόμενους 40.000.000 εκατομμύρια ευρώ, δηλαδή ένα μηνιάτικο επιπλέον το χρόνο. Αυτό το μερτικό γιατί να τους το στερήσουμε; 
      Μέχρι τώρα οι πολιτικοί και τα κόμματα ασχολούνταν με ζημιογόνες επιχειρήσεις, όπως ήταν οι Δ.Ε.Κ.Ο., όπως ήταν οι ιδιωτικές επιχειρήσεις, που ζούσαν με θαλασσοδάνεια και με φούσκες του Χρηματιστηρίου. Ουδέποτε, όμως, κάνατε μία αντίσταση, μία επανάσταση εδώ μέσα. 
      Σήμερα, λοιπόν, λέμε: Εάν ο όμιλος αυτός είναι κερδοφόρος, θα πρέπει το μερτικό της κερδοφορίας να πάει και να μοιραστεί σε κοινωνικά αδυνάτους, όπως είναι οι εργαζόμενοι. Σε αυτό στοχεύει η Κυβέρνηση.
      ΕΛΠΙΔΑ ΠΑΝΤΕΛΑΚΗ: Φορολογήστε τους. Αυτά είναι κόλπα.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Για το δεύτερο που είπατε, θέλω να πω το εξής: 
      Έχω την τιμή να είμαι είκοσι τρεις μήνες στο Υπουργείο. Αυτή την τρομοκρατία δεν την καταλαβαίνω. Είπατε ένα παράδειγμα ατυχές. Δηλαδή, ένας που θέλει ένα χρόνο για να βγει στη σύνταξη, πάει στον εργοδότη ή πάει ο εργοδότης σε αυτόν και του λέει: Σου δίνω τους μισθούς του χρόνου αυτού, σου δίνω και ένα έξτρα, πέραν της νόμιμης αποζημίωσης, ποσό για να παραιτηθείς, να φύγεις. Υπογράφει αυτός, παίρνει τα λεφτά και βγαίνει στη σύνταξη. Είναι τρομοκρατία αυτό; Τρομοκρατούνται, κυρία Νικολαΐδου;
      ΒΕΡΑ ΝΙΚΟΛΑΪΔΟΥ: Ένα χρόνο πριν τη σύνταξη…
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Όταν παίρνει το πακέτο, πέραν των νομίμων αποζημιώσεων, θα επέμβει το Υπουργείο να του πει: Γιατί το πήρες; Γιατί σε τρομοκράτησαν;
      Κυρία Νικολαΐδου, το έχουμε πει και στο Υπουργείο. Δεν είναι σοβαρή καταγγελία σε μία ελεύθερη, δημοκρατική χώρα. Και προκαλώ έναν, ο οποίος τρομοκρατήθηκε. Παίρνουν τα λεφτά και μετά καταγγέλλουν τρομοκρατία. Αυτό είναι εκ του πονηρού και είναι λύσεις και μεθοδεύσεις άλλων εποχών. Τρομοκρατία στη χώρα δεν υπάρχει πουθενά, ειδικά στον εργασιακό χώρο.
      ΒΕΡΑ ΝΙΚΟΛΑΪΔΟΥ: Συγνώμη, κύριε Υπουργέ, αλλά πού ζείτε;
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κυρία Νικολαΐδου, θα πρέπει να ξέρετε ότι ο νόμος τηρείται αυστηρά. Αν έχετε κάποιο στοιχείο ότι αυτή η εταιρεία έδιωξε πάνω από το 2% του προσωπικού έστω και ένα χιλιοστό, να είστε σίγουρος ότι θα αναλάβω την ευθύνη και θα έχω εγώ τις συνέπειες. Όχι, όμως, με λόγια, αλλά να το αποδείξετε με στοιχεία.
      ΒΕΡΑ ΝΙΚΟΛΑΪΔΟΥ: Τα στοιχεία τα έχετε εσείς. Μπορείτε να τα δημοσιοποιήσετε.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Ούτε μία απόλυση δεν γίνεται αποδεκτή, πέραν αυτών που λέει ο νόμος. 
      Από εκεί και πέρα, δίνουμε τη μάχη καθημερινά για να υπάρχει πραγματική ανάπτυξη, για να μπορέσει πράγματι να υπάρχει απασχόληση. Και αυτό το βλέπουμε καθημερινά, έστω και αν κάποιοι δεν το βλέπετε. 
      Βλέπετε ότι έχει μία πτωτική τάση η ανεργία, βλέπετε ότι το ισοζύγιο προσλήψεων και απολύσεων είναι υπέρ των προσλήψεων. 
      Το 2004 έκλεισαν είκοσι τέσσερις χιλιάδες μικρομεσαίες επιχειρήσεις και άνοιξαν τριάντα δύο. Πέρυσι ήταν γύρω στις τριάντα πέντε. 
      Άρα και οι επιχειρήσεις και η απασχόληση είναι σε θετική κατεύθυνση. Χρειάζονται να γίνουν πάρα πολλά ακόμα και θα γίνουν. Θα γίνει, όμως, σωστή, πραγματική ανάπτυξη και όχι εικονική, με θαλασσοδάνεια και φούσκες του Χρηματιστηρίου.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υφυπουργέ.
      Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, εισερχόμαστε στην ημερήσια διάταξη της
      ΝΟΜΟΘΕΤΙΚΗΣ ΕΡΓΑΣΙΑΣ
      Μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Εμπορικής Ναυτιλίας: «Αναβάθμιση και αναδιάρθρωση της ναυτικής εκπαίδευσης και άλλες διατάξεις».
      Θα ήθελα να σας γνωστοποιήσω ότι στη Διάσκεψη των Προέδρων έχει αποφασιστεί η συζήτηση του νομοσχεδίου αυτού σε τρεις συνεδριάσεις.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κύριε Πρόεδρε, μπορώ να έχω το λόγο;
      ΠΡΟΕΔΡΕΥΩΝ (Ιωάννης Τραγάκης): Ο κύριος Υπουργός έχει το λόγο.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κύριε Πρόεδρε, όπως δήλωσα και κατά τη διάρκεια της συζήτησης στην επιτροπή, η πολιτική ηγεσία του Υπουργείου Εμπορικής Ναυτιλίας είναι στη διάθεση των κομμάτων, των εισηγητών και των συναδέλφων Βουλευτών για βελτιώσεις -και ουσίας- στο νομοσχέδιο για την αναβάθμιση της ναυτικής εκπαίδευσης.
      Ακούσαμε με πολλή προσοχή τις εισηγήσεις των συναδέλφων και των εισηγητών και κάναμε δεκτές μια σειρά από προτάσεις των κομμάτων. 
      Θέλω να τις καταθέσω για ενημέρωση των συναδέλφων Βουλευτών, να τις μελετήσουν και οι ίδιοι. Και όταν θα μιλήσω μετά τους εισηγητές, θα αναπτύξω για ποιους λόγους έκανα αποδεκτές αυτές τις τροποποιήσεις.
      ΠΡΟΕΔΡΕΥΩΝ (Ιωάννης Τραγάκης): Καταθέστε τις στα Πρακτικά, κύριε Υπουργέ, για να τυπωθούν και να διανεμηθούν.
      (Στο σημείο αυτό ο Υπουργός Εμπορικής Ναυτιλίας κ. Εμμανουήλ Κεφαλογιάννης καταθέτει για τα Πρακτικά τις προαναφερθείσες νομοτεχνικές βελτιώσεις, οι οποίες έχουν ως εξής:
      (να φωτογραφηθούν οι σελίδες 64-67)
      ΕΛΠΙΔΑ ΠΑΝΤΕΛΑΚΗ: Κύριε Υπουργέ, αποσύρετε το άρθρο 25;
      ΠΡΟΕΔΡΕΥΩΝ (Ιωάννης Τραγάκης): Θα τα μελετήσετε.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Είπα ότι έκανα δεκτές τροποποιήσεις. Όχι όλες τις τροποποιήσεις που αλλοιώνουν τη μορφή του σχεδίου νόμου.
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα ότι με επιστολή του Γραμματέα της Κοινοβουλευτικής Ομάδας της Νέας Δημοκρατίας κ. Απόστολου Σταύρου ορίζεται ως Κοινοβουλευτικός Εκπρόσωπος στο παρόν νομοσχέδιο ο συνάδελφος κ. Βαρβιτσιώτης.
      Επίσης, με επιστολή του Κοινοβουλευτικού Εκπροσώπου του Κομμουνιστικού Κόμματος Ελλάδας κ. Κολοζώφ ορίζεται ως ειδική αγορήτρια η συνάδελφος κ. Ελπίδα Παντελάκη.
      
      
      Επίσης, από τον κ. Αλαβάνο, τον Πρόεδρο του Συνασπισμού Ριζοσπαστικής Αριστεράς, ορίζεται ως ειδικός αγορητής ο Βουλευτής κ. Ιωάννης Δραγασάκης. 
      Το λόγο έχει ο εισηγητής της Πλειοψηφίας, ο κ. Βεργίνης. 
      ΞΕΝΟΦΩΝ ΒΕΡΓΙΝΗΣ: Κύριε Πρόεδρε, κύριε Υπουργέ, κυρίες και κύριοι συνάδελφοι, όπως ανέφερα και κατά τη συζήτηση της επεξεργασίας του νομοσχεδίου στην επιτροπή Παραγωγής και Εμπορίου, αισθάνομαι ιδιαίτερα ευτυχής γιατί εισηγούμαι ένα πολύ σπουδαίο νομοσχέδιο που αφορά τη ναυτική εκπαίδευση και βεβαίως την εμπορική ναυτιλία μια και κατάγομαι από νησί, από τα Ιόνια νησιά και εκπροσωπώ εδώ τους απανταχού Λευκαδίτες. Από την άλλη, είμαι επίσης ευτυχής γιατί εισηγούμαι ένα νομοσχέδιο που φέρνει στη Βουλή ο παλιός μου μαθητής, σήμερα Υπουργός Εμπορικής Ναυτιλίας, ο κ. Κεφαλογιάννης. Ήταν άριστος μαθητής, όπως και σήμερα είναι άριστος Υπουργός. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Η αλήθεια είναι ότι οι άριστοι μαθητές δεν πολιτεύονται. 
      ΞΕΝΟΦΩΝ ΒΕΡΓΙΝΗΣ: Καλούμαστε, κύριοι συνάδελφοι, να συζητήσουμε το παρόν νομοσχέδιο που αφορά τη ριζική αναδιάρθρωση του συστήματος της ναυτικής εκπαίδευση, ένα νομοσχέδιο όμως που αφορά βαθύτερα το μέλλον της ελληνικής εμπορικής ναυτιλίας, αλλά και τον τομέα, ο οποίος συμβάλλει τα μέγιστα στην οικονομία αυτού του τόπου. Το μέγεθος της ελληνικής εμπορικής ναυτιλίας είναι διεθνώς αναγνωρίσιμο και προκύπτει αβίαστα από στοιχεία μελέτης και πολλών μελετών, θα έλεγε κανείς, από ναυτιλιακούς οργανισμούς. Αρκεί να σας αναφέρω εδώ, έτσι για γνώση, ορισμένα στοιχεία:
      Στις αρχές του 20ου αιώνα, το 1900, η Ελλάδα αριθμούσε διακόσια δέκα πλοία συνολικής χωρητικότητας εκατόν εβδομήντα χιλιάδων καθαρής ολικής χωρητικότητας. Σήμερα, στο τέλος του 2005, σύμφωνα με τα στοιχεία του Ναυτικού Επιμελητηρίου Ελλάδας, διαθέτει συνολικά τρεις χιλιάδες τριακόσια τριάντα οκτώ πλοία συνολικής χωρητικότητας πάνω από 182,5 εκατομμύρια καθαρής ολικής χωρητικότητας. Επίσης, την περίοδο 2003-2005 οι Έλληνες εφοπλιστές παραλάμβαναν ένα πλοίο κάθε δύο ημέρες. Μόνο το 2004 παραγγέλθηκαν διακόσια πενήντα έξι πλοία και το 2005 μέχρι και το Μάρτιο είχαν παραληφθεί τριακόσια είκοσι πλοία. Για να τα κατανοήσει και ολόκληρο το Κοινοβούλιο, καταθέτω στα Πρακτικά της Βουλής τα εξής έγγραφα:
      (Στο σημείο αυτό ο Βουλευτής κ. Ξενοφών Βεργίνης καταθέτει για τα Πρακτικά τα προαναφερθέντα έγγραφα , τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Επίσης, πρέπει να σας πω ότι οι Έλληνες εφοπλιστές –προς τιμήν της Ελλάδος- ελέγχουν το 22,4% του παγκόσμιου στόλου των τάνκερς και το 24,6% του παγκόσμιου στόλου των πλοίων χύδην φορτίου. Η συνολική δε αξία του ελληνόκτητου στόλου αγγίζει τα 40.000.000.000 δολάρια περίπου ή 34.000.000.000 ευρώ. Σύμφωνα, με τα προσωρινά στοιχεία της Τράπεζας της Ελλάδος, το ναυτιλιακό συνάλλαγμα που εισάγεται στη χώρα μας αριθμείται κυρίως στο ενδεκάμηνο μεταξύ Γενάρη και Νοέμβρη 2005 περίπου στα 12,5 δισεκατομμύρια ευρώ έναντι περίπου 12 της αντίστοιχης περιόδου 2004. Η διαχείριση δε των εργασιών του στόλου γίνεται από χίλιες περίπου επαγγελματικές εταιρείες εγκατεστημένες στην Ελλάδα που απασχολούν κατ’ αποκλειστικότητα έντεκα χιλιάδες άτομα, τα οποία στην πλειοψηφία τους είναι Έλληνες, κύριοι συνάδελφοι. Σε ευρύτερο δε πλαίσιο, εάν εξεταστεί, ο ναυτιλιακός κλάδος δημιουργεί πάνω από διακόσιες χιλιάδες θέσεις, εκ των οποίων οι πενήντα χιλιάδες αναφέρονται σε ναυτικούς. 
      Όπως αντιλαμβανόμαστε όλοι, ο συνεχώς αυτός αναπτυσσόμενος κλάδος απαιτεί στελέχη υψηλής κατάρτισης, ώστε να ανταποκρίνεται στις ραγδαίως μεταβαλλόμενες απαιτήσεις των καιρών. Συνεπώς μια ανταγωνιστική παρεχόμενη ναυτική εκπαίδευση πρέπει οπωσδήποτε να διαθέτει: Πρώτον, υψηλή στάθμη τεχνογνωσίας για τα αυριανά στελέχη του πλοίου, αλλά και για την επιμόρφωση των ήδη υπηρετούντων. Δεύτερον, κατάλληλο και αντάξιο διδακτικό εκπαιδευτικό προσωπικό, που να εκπληρώνει την αποστολή του. 
      
      
      Τρίτον, ικανό αριθμό αποφοίτων, ώστε να καλύπτει σε προοπτική τις ανάγκες μιας ταχέως αναπτυσσόμενης ναυτικής βιομηχανίας. 
      Βασικός στόχος της πολιτικής της ηγεσίας του Υπουργείου Εμπορικής Ναυτιλίας με το νομοσχέδιο αυτό που συζητάμε, είναι να δημιουργήσει μια περισσότερο ανταγωνιστική βιομηχανία στην εμπορική ναυτιλία, άρα συγχρόνως και αποδοτικότερη με μείωση κόστους. Αυτό το πετυχαίνει, γιατί συνδέει τη ναυτική εκπαίδευση με την ναυτική εργασία και ταυτόχρονα παρέχει όλα τα τυπικά και ουσιαστικά συγχρόνως προσόντα στον επαγγελματία Έλληνα ναυτικό.  
      Αυτό σημαίνει, κυρίες και κύριοι συνάδελφοι, ότι το νέο νομοθετικό πλαίσιο θέλει να δημιουργήσει στελέχη όχι ανεργίας, αλλά στελέχη άμεσα επιλέξιμα για κάθε προσφερόμενη θέση εργασίας στον ανταγωνισμό, με προοπτική να συμβάλουν στη διατήρηση και επαύξηση του μεγέθους της ελληνικής εμπορικής ναυτιλίας.
      Πρέπει, λοιπόν, κανείς να ομολογήσει ότι ενώ στα προηγούμενα χρόνια των κυβερνήσεων του ΠΑ.ΣΟ.Κ. πραγματοποιήθηκαν μεγάλες και σημαντικές δαπάνες στη ναυτική εκπαίδευση, στην πράξη δεν απέδωσαν το αναμενόμενο. Αυτό γιατί; Διότι δεν δημιουργήθηκε το κατάλληλο νομοθετικό πλαίσιο, που να καθιερώνει μια ουσιαστικά αναβαθμισμένη ναυτική εκπαίδευση. Αρκεί να σκεφθεί κανείς ότι στο Υπουργείο Εμπορικής Ναυτιλίας δεν υπάρχει διαχειριστική αρχή. Δεν υπήρχε μέχρι σήμερα και ελπίζω να δημιουργηθεί εντατικότερα διαχειριστική αρχή κοινοτικών, αλλά και εθνικών πόρων και προγραμμάτων.
      Αντιθέτως, οι διαδικασίες που κινούνταν όλο αυτό το διάστημα ήταν γύρω από το Υπουργείο Παιδείας και γύρω από τις χρονοβόρες διαδικασίες των περιφερειακών οργάνων. Η σημερινή πολιτική ηγεσία, προκειμένου να δώσει ένα ολοκληρωμένο νομοσχέδιο, ακολούθησε πράγματι –αυτό δεν μπορεί κανείς να το αμφισβητήσει- μια συγκεκριμένη διαδικασία και ένα γόνιμο διάλογο με όλους τους ενδιαφερόμενους. Κατ’ αρχήν, έκανε το εντελώς αναγκαίο, που πρέπει να γίνεται σε κάθε τέτοια περίπτωση, δηλαδή τη μελέτη-καταγραφή των υφισταμένων στοιχείων υποδομής σε όλη την Ελλάδα σε κτήρια, σε ανθρώπινο δυναμικό, σε προγράμματα. Έκανε ευρύτατο διάλογο με όλα τα ενδιαφερόμενα μέλη, συγκεκριμένα με συμμετοχή της Πανελλήνιας Ναυτικής Ομοσπονδίας, της Ένωσης Ελλήνων Εφοπλιστών, των ειδικών επιστημόνων και όλων των εκπροσώπων των φοιτητών. 
      Για όλα αυτά υπάρχουν Πρακτικά, τα οποία καταθέτω, κυρίες και κύριοι συνάδελφοι.
      (Στο σημείο αυτό ο Βουλευτής κ. Ξενοφών Βεργίνης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας Στενογραφίας και Πρακτικών της  Βουλής)
      Διαβουλεύτηκε, επίσης, με όλες τις συναρμόδιες υπηρεσίες του Υπουργείου. Συνεργάστηκε με συναρμόδια Υπουργεία, όπως το Υπουργείο Εθνικής Παιδείας, το Υπουργείο Οικονομίας και Οικονομικών και το Υπουργείο Αιγαίου και Νησιωτικής Πολιτικής. 
      Τέλος, συζήτησε το παρόν νομοσχέδιο διεξοδικά -όλοι γνωρίζουμε πόσο διεξοδικά και ουσιαστικά το συζήτησε στην Επιτροπή Παραγωγής και Εμπορίου- με όλους τους αρμόδιους φορείς, αλλά και με τους Βουλευτές από όλες τις παρατάξεις. 
      Κυρίες και κύριοι, πρέπει να ομολογήσω ότι το υπό ψήφιση νομοσχέδιο αποτελεί πράγματι για εμένα –τουλάχιστον από τη θητεία που διαθέτω στο Εθνικό Κοινοβούλιο- προϊόν μιας συλλογικής και ολοκληρωμένης προσπάθειας και συνεργασίας όλων των ενδιαφερομένων μερών. Πρέπει να συγχαρώ γι’ αυτό –όλοι πρέπει να συγχαρούμε- την πολιτική ηγεσία του Υπουργείου Εμπορικής Ναυτιλίας, γιατί ιδιαίτερα –το τονίζω αυτό- κατά τη διάρκεια της επεξεργασίας του νομοσχεδίου στην αρμόδια Επιτροπή, υπήρξε ένας εκτεταμένος και γόνιμος διάλογος, όπου ο αρμόδιος Υπουργός –αυτό είναι αυταπόδεικτο-  έκανε δεκτές σχεδόν το 100% των προτάσεων που υποδείχθηκαν από όλους τους εισηγητές όλων των κομμάτων, αλλά και από ομιλητές συναδέλφους Βουλευτές. Συνεπώς ο Υπουργός κ. Κεφαλογιάννης απέδειξε ότι μοναδικός του στόχος, τουλάχιστον σ’ αυτό το νομοσχέδιο, ήταν οι αναγκαίες θεσμικές τομές, ιδιαίτερα στον τμήμα που αφορά στη ναυτική εκπαίδευση και γι’ αυτό προσωπικά πρέπει όλοι να τον συγχαρούμε.
      Το σχέδιο νόμου τι περιλαμβάνει; Έχει τριάντα δύο άρθρα. Το πρώτο μέρος που περιλαμβάνει τα άρθρα 1 έως 15, αφορά στις Ακαδημίες του Εμπορικού Ναυτικού. Το δεύτερο μέρος, που περιλαμβάνει τα άρθρα 16 έως 19, αφορά στην οργάνωση και λειτουργία της ιδιωτικής επαγγελματικής κατάρτισης και επιμόρφωσης. Το τρίτο μέρος ρυθμίζει άλλα θέματα αρμοδιότητας και λειτουργίας του σχετικού Υπουργείου.
      Πρέπει να γίνει σαφές, όμως, από την αρχήν, κυρίες και κύριοι συνάδελφοι, για να καταλάβουμε το νομοσχέδιο, ότι η ναυτική εκπαίδευση αναφέρεται σ΄ ένα ειδικό τομέα εκπαίδευσης. Δεν αποτελεί μια γενική εκπαίδευση, άρα μπορεί και να εντάσσεται εξ ολοκλήρου στο Υπουργείο Παιδείας. Αποτελεί ιδιαιτερότητα.
      
      
      Αυτή την ιδιαιτερότητα της ναυτικής εκπαίδευσης πρέπει να τη διαφυλάξουμε. Και διαφυλάσσεται και κυρίως αναμορφώνεται αλλά και αναβαθμίζεται με αυτό το νομοσχέδιο. 
      Η ναυτική εκπαίδευση πράγματι διέπεται από διεθνείς συνθήκες και συμβάσεις που συνεχώς αναθεωρούνται. Είναι η σύμβαση του STCW του Διεθνούς Ναυτιλιακού Οργανισμού του 1978 που έκτοτε συνεχώς αναθεωρείται. Συνεπώς δεν μπορεί να έχει ταύτιση με την υπό στενή έννοια της φιλοσοφίας της παιδείας αλλά και της τυπολογίας που διέπει τα Ανώτατα Εκπαιδευτικά Ιδρύματα.
      Στο υπό ψήφιση νομοσχέδιο, κύριοι συνάδελφοι, λήφθηκαν υπ’ όψιν όλοι οι συντελεστές, δηλαδή και ο συντελεστής μαθητές-φοιτητές και το εκπαιδευτικό προσωπικό, αλλά και το εκπαιδευτικό σύστημα και ιδιαίτερα η αγορά εργασίας σε ό,τι αφορά τη ναυτική εκπαίδευση. Προκειμένου τι; Να έχουμε μία ολοκληρωμένη εκπαίδευση και ένα πετυχημένο επαγγελματικό προσανατολισμό στην αγορά ναυτικής εργασίας.
      Συγκεκριμένα, η εισαγωγή των φοιτητών γίνεται με τις πανελλήνιες εξετάσεις με ισότιμα κριτήρια όπως εκείνα των Α.Ε.Ι. και Τ.Ε.Ι. Κατ’ αυτόν τον τρόπο πετυχαίνουμε να προσελκύσουμε αναβαθμισμένο ανθρώπινο δυναμικό έτσι ώστε πράγματι να έχουμε μόρια εισαγωγής υψηλότερα από εκείνα που μέχρι τώρα υπήρχαν. Το τελευταίο χρόνο η εισαγωγή αναβαθμίστηκε στα πέντε χιλιάδες μόρια των δυόμισι χιλιάδων μορίων που ήταν η προτελευταία εισαγωγή. Τι σημαίνουν όλα αυτά; Σημαίνουν ότι προσελκύουμε ικανό ανθρώπινο δυναμικό για να ανταποκριθεί στις απαιτήσεις αυτής της ναυτικής εκπαίδευσης, η οποία είναι και σκληρή αλλά και αποδοτική.
      Παρέχεται, επίσης, ένα αναβαθμισμένο αναλυτικό ωρολόγιο πρόγραμμα με αναβαθμισμένο στο βάθος περιεχόμενο σπουδών ώστε το πτυχίο αυτό των Α.Ε.Ν. στο τέλος να γίνεται πραγματικά αντάξιο των Α.Ε.Ι. και Τ.Ε.Ι.
      Παρέχεται υψηλό επίπεδο, επίσης, προσόντων εκπαιδευτικού προσωπικού με αντιστοιχία και στις βαθμίδες αλλά και στο περιεχόμενο σπουδών του εκπαιδευτικού προσωπικού, χωρίς να θίγεται η μονιμότητα και χωρίς να θίγεται καθόλου το οικονομικό στοιχείο, δηλαδή η αμοιβή τους.
      Πρέπει να γίνει κατανοητό, ότι ο συνδυασμός αυτής της θεωρητικής και πρακτικής κατάρτισης προάγει την κλίση στη ναυτοσύνη και κυρίως προάγει τις δεξιότητες αυτών που απασχολούνται.
      (Στο σημείο αυτό την Προεδρική Έδρα  καταλαμβάνει ο Β’ Αντιπρόεδρος της Βουλής κ.  ΓΕΩΡΓΙΟΣ ΣΟΥΡΛΑΣ)
      Διότι το ναυτικό επάγγελμα, κύριοι, θέλει άρτιο συνδυασμό τεχνογνωσίας και εμπειρίας. Θέλει γνώσεις και ναυτοσύνη. Κατ’ αυτόν τον τρόπο δίνεται η δυνατότητα στους μελλοντικούς διαχειριστές του πλοίου, διοίκηση ή τεχνικό μέρος, να ανταπεξέλθουν τις κρίσεις που απαιτεί το ναυτικό επάγγελμα.
      Συνεπώς τι πετυχαίνουμε; Δίνουμε κίνητρο στους φοιτητές για περαιτέρω αναβάθμιση πέρα από το δίπλωμα Γ΄ στο δίπλωμα Β΄ και στο πτυχίο Α΄ του μηχανικού και του πλοιάρχου. 
      Πρέπει να υπογραμμίσω δε εδώ ότι και οι πλοιοκτήτες-ιδιοκτήτες θα έχουν πλέον να διαλέγουν και να επιλέγουν ελληνικό προσωπικό διότι θα είναι αναβαθμισμένων προσόντων. Έτσι η προτίμησή τους θα είναι οι Έλληνες ναυτικοί και όχι οι ξένοι.
      Όσον αφορά το δεύτερο παράγοντα που είναι το εκπαιδευτικό σώμα, εκεί πράγματι χρειαζόμαστε όχι απλά ονομαστική αναβάθμιση του εκπαιδευτικού προσωπικού, αλλά αναβάθμιση ουσιαστικού περιεχομένου. Γι’ αυτό τους δίνουμε μεν τις βαθμίδες ως προβλέπονται στα Α.Ε.Ι. και Τ.Ε.Ι., αλλά παράλληλα τους δίνουμε και τα αναγκαία προσόντα έτσι ώστε και το ενδιαφέρον να έχουν αλλά και να αποδώσουν στη δουλειά, δηλαδή να δώσουν προς τους φοιτητές τα αναγκαία προσόντα.
      Τέλος, έρχομαι στον τρίτο παράγοντα που αναφέρεται στον επαγγελματικό προσανατολισμό. Υπάρχουν μερικοί που λένε: «Μα, τι κάνετε με αυτό το νομοσχέδιο; Αφαιρείτε τη ναυτοσύνη;». Τι το πλέον πραγματικά άστοχο, για να μην πω και άνοστο. Διότι αντίθετα όλο το νομοσχέδιο διακατέχεται από μία πρακτικότητα, πώς δηλαδή θα κάνει πιο πρακτικούς τους φοιτητές όταν θα αποκτήσουν το πτυχίο τους.
      Πρέπει, επίσης, η φιλοσοφία αυτής της ναυτικής εκπαίδευσης να προωθηθεί προς κάθε κατεύθυνση, κάθετα και οριζόντια, έτσι ώστε πράγματι να έχουμε μία αναβαθμισμένη κατάσταση. 
      Πρέπει να σας πω, κύριοι του ΠΑ.ΣΟ.Κ., ότι απαντούσατε τότε στους φοιτητές στα αιτήματά τους ότι δεν υπάρχει δυνατότητα να τους δώσετε δίπλωμα Τ.Ε.Ι. ή αναβαθμισμένες δυνατότητες πρόσληψης στην αγορά εργασίας. Η απάντηση δίνεται με έγγραφο την εποχή όπου Υπουργός τότε ήταν ο κ. Ανωμερίτης, αν δεν κάνω λάθος. Το καταθέτω για τα Πρακτικά.
      (Στο σημείο αυτό ο Βουλευτής κ. Βεργίνης, καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      
      
      Επίσης πρέπει να καταθέσω και ένα άλλο έγγραφο, στο οποίο φαίνεται ότι το προηγούμενο νομοθετικό πλαίσιο είχε περίπου οκτώ με δώδεκα τροποποιήσεις σ’ ένα διάστημα περίπου τεσσάρων ετών. Το καταθέτω και αυτό για τα Πρακτικά. 
      (Στο σημείο αυτό ο Βουλευτής κ. Ξενοφών Βεργίνης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Κυρίες και κύριοι συνάδελφοι, πρέπει να σας πω ότι στο δεύτερο μέρος έχουμε εκείνα τα άρθρα που αναφέρονται στην ιδιωτική εκπαίδευση. Εμείς και ως Νέα Δημοκρατία αλλά και το Υπουργείο, το οποίο πράγματι έχει την ευθύνη καταθέτει σε αυτά τα άρθρα και την εμπειρία και τη φιλοσοφία για την ιδιωτική εκπαίδευση στο ναυτικό τομέα και δημιουργεί αυτές τις σχολές Ν.Ε.Κ.Ε., άρα αναμορφώνει παντελώς τον σχετικό ν. 3153/2003. Με τις διατάξεις αυτές η ιδιωτική εκπαίδευση εξομοιώνεται με τη δημόσια, χωρίς όμως η δημόσια να υποβιβάζεται περαιτέρω. Άρα, τι κάνουμε; Θέλουμε τα παιδιά να έχουν υψηλό επίπεδο προϋποθέσεων μόρφωσης και κατάρτισης, ώστε με υψηλό επίπεδο γνώσεων και σαφή επαγγελματικό προσανατολισμό ναυτοσύνης να μπορούν να ανταποκριθούν στις ανάγκες της αγοράς της ναυτικής εργασίας και στις απαιτήσεις της ζωής που κάθε μέρα αυξάνονται και πολλαπλασιάζονται. 
      Κύριοι συνάδελφοι, θεωρώ ότι ειδικότερα θέματα που αφορούν την απελευθέρωση ορισμένων στοιχείων που αφορούν τη λειτουργία του ιδίου του Υπουργείου, αλλά συγχρόνως που αφορούν τις ακτοπλοϊκές συγκοινωνίες αλλά και επιπλέον την προσαρμογή του εθνικού θεσμικού πλαισίου προς το αντίστοιχο κοινοτικό, επίσης, αντιμετωπίζονται με το τρίτο μέρος. Θέλω εδώ να σας πω δύο πράγματα. Τι κάναμε εδώ; Οφείλουμε ή δεν οφείλουμε να αναπροσαρμόσουμε το δικό μας θεσμικό καθεστώς προς το κοινοτικό; 
      Κύριε Υπουργέ, θέλω να είμαι σαφής σ' αυτό προς όλη την Εθνική Αντιπροσωπεία με τις γνώσεις που διαθέτω, αλλά και την εμπειρία και από τις διαπραγματεύσεις στην Ευρωπαϊκή Ένωση αλλά και από το ότι παρακολουθώ συνεχώς τις εξελίξεις. Λέω, λοιπόν, ότι η ένταξη της χώρας μας στην Ευρωπαϊκή Ένωση, όπως και κάθε νέου κράτους-μέλους, έγινε με τη μονομερή υποχρεωτική δήλωση της Ελλάδος περί αποδοχής του κοινοτικού κεκτημένου. 
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, σας παρακαλώ. 
      ΞΕΝΟΦΩΝ ΒΕΡΓΙΝΗΣ: Σ’ ένα λεπτό θα τελειώσω. 
      ΠΡΟΕΔΡΕΥΩΝ (Γεώργιος Σούρλας): Παρακαλώ.
      ΞΕΝΟΦΩΝ ΒΕΡΓΙΝΗΣ: Αυτό αποτελεί προϋπόθεση έναρξης των διαπραγματεύσεων ένταξης. Σημειώνω δε, ότι οι διαπραγματεύσεις ένταξης δεν αναφέρονται καθόλου στην αποδοχή ή μη του νομικού κοινοτικού κεκτημένου, αλλά στις μεταβατικές εκείνες διατάξεις προσαρμογής είτε του εθνικού νομικού πλαισίου ή και των όρων προσαρμογής τομέων και δεικτών της οικονομίας. Άρα, λοιπόν, το χαρακτηριστικό είναι ότι δεν αλλάζει το κοινωνικό κεκτημένο, επειδή κάθε νέο κράτος-μέλος το απαιτεί ή το θέλει. Βλέπετε το εξής, ότι ο Κανονισμός της Ευρωπαϊκής Ένωσης άμα τη εκδόσει του ισχύει σε όλη την επικράτεια της Ευρωπαϊκής Ένωσης, χωρίς να χρειάζεται να περνάει μέσα από τη δημοσίευση της Εφημερίδας των Κυβερνήσεων των κρατών-μελών. 
      Επομένως, κύριοι συνάδελφοι, πρέπει να καταλάβουμε ότι το νομοσχέδιο αυτό δεν κάνει τίποτε άλλο παρά πραγματικά να δίνει μία πραγματική, ουσιαστική μεταρρύθμιση και τομή σε ό,τι αφορά τη ναυτική εκπαίδευση, δεύτερον, να αντιμετωπίζει την ιδιωτική εκπαίδευση στη ναυτοσύνη όπως τη δημόσια και, τρίτον, να λύνει ουσιαστικά προβλήματα, τα οποία σήμερα ταλανίζουν τη λειτουργία του  Υπουργείου. 
      Τελειώνω, λέγοντας δύο λέξεις σε ό,τι αφορά την απεργία των ναυτεργατών. Ακούστηκαν πολλές απόψεις. Κύριοι συνάδελφοι, πρέπει να αντιμετωπίζουμε πράγματι τα προβλήματα των εργαζομένων με καλοσύνη, με κατανόηση και αποτελεσματικότητα, αλλά δεν μπορούμε να παραβιάζουμε και τα δικαιώματα του άλλου, όταν αυτά παραβιάζονται και μάλιστα συνταγματικά. Ξέρετε ότι το άρθρο 25 του Συντάγματος λέει ότι «η καταχρηστική άσκηση δικαιώματος δεν επιτρέπεται» και συνεχίζει «το κράτος δικαιούται να αξιώνει από όλους τους πολίτες την εκπλήρωση του χρέους της κοινωνικής, εθνικής αλληλεγγύης». 
      Άρα -λοιπόν -θα επανέλθω σ' αυτό το θέμα- μην επιμένετε σχετικά με την απεργία, διότι σας λέω το εξής: Αφού δεν πετύχατε να θέσετε σε κλείσιμο τις σχολές και να διώξετε τους φοιτητές από μέσα και να απεργήσουν φοιτητές και εκπαιδευτικό προσωπικό, καταφύγατε στην απεργία των ναυτεργατών και μάλιστα με τη συμμετοχή οικοδόμων και φοιτητών άλλων σχολών. 
      Σας ευχαριστώ, κύριε Πρόεδρε. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστώ τον κ. Βεργίνη. 
      Το λόγο έχει η εισηγήτρια του ΠΑ.ΣΟ.Κ. κ. Ελπίδα Τσουρή. 
      ΕΛΠΙΔΑ ΤΣΟΥΡΗ: Κύριοι συνάδελφοι, το υπό συζήτηση σχέδιο νόμου είναι ένα ακόμα χαρακτηριστικό δείγμα, ένα λαμπρό βήμα αυτής της περίφημης μεταρρυθμιστικής στρατηγικής της νέας διακυβέρνησης, την οποία εφαρμόζει η Νέα Δημοκρατία και συνηθίζει έτσι να βαφτίζει κάθε είδους διευθέτηση και ικανοποίηση σειράς αιτημάτων υπέρ των μεγάλων συμφερόντων.
      Πρέπει να αναγνωρίσουμε ότι το δόγμα είναι ενιαίο σε όλους τους τομείς. Μεταρρύθμιση για τους λίγους, απορύθμιση για πολλούς. Η απόρριψη του νομοσχεδίου από το σύνολο σχεδόν των εμπλεκομένων φορέων, οι συνεχείς κινητοποιήσεις και οι αντιδράσεις από την πρώτη ημέρα της εξαγγελίας του αποδεικνύουν περίτρανα για μια ακόμα φορά την πολιτική ακύρωσης κάθε έννοιας δημοκρατικού διαλόγου και αναζήτησης κοινωνικών συναινέσεων την οποία εφαρμόζει η Κυβέρνηση της Νέας Δημοκρατίας.
      Η απόσυρση του νομοσχεδίου αποτελούσε ένα από τα βασικά αιτήματα της πρόσφατης απεργιακής κινητοποίησης στα οποία βέβαια η Κυβέρνηση κόφευσε. Ήταν λοιπόν αναμενόμενο ότι θα έρθει η ώρα για να αντιμετωπίσει τα αδιέξοδα και τις συνέπειες των κοινωνικών συγκρούσεων που η ίδια δημιούργησε είτε από την αδυναμία της να ικανοποιήσει προεκλογικές δεσμεύσεις οι οποίες πάντως την οδήγησαν στην εξουσία, είτε από συνεχείς παλινωδίες και αντιφάσεις είτε από ανεπάρκεια και αναποτελεσματικότητα των πολιτικών της.
      Η Κυβέρνηση της Νέας Δημοκρατίας έχοντας προεκλογικά υποσχεθεί τα πάντα στους πάντες φορώντας το κουστούμι του μεσαίου χώρου και διακηρύσσοντας το δημοκρατικό διάλογο και την κοινωνική συναίνεση αναγκάζεται πλέον εκ των πραγμάτων να αποκαλύψει το πραγματικό της πρόσωπο, την πολιτική που υπηρετεί και τα συμφέροντα που εξυπηρετεί. Οι μάσκες έπεσαν. Μετά το διετή σχεδόν εμπαιγμό των εργαζομένων αρνούμενη να συζητήσει μαζί τους και ανίκανη να διαχειριστεί την κρίση κατέφυγε στο ακραίο μέτρο της επιστράτευσης μία μόλις ημέρα μετά τη δικαστική απόφαση που αναγνώριζε τη νομιμότητα της κινητοποίησης και αφού είχε διαβεβαιώσει τη Βουλή περί της μη επιβολής της. Τέτοια αξιοπιστία! Και το χειρότερο απ’ όλα είναι ότι όπως φαίνεται δεν έχει παραλάβει το μήνυμα ή προσποιείται ότι δεν το έχει παραλάβει. Γιατί; Άραγε, σε μία επίδειξη ισχύος και πυγμής το νομοσχέδιο εισάγεται στην Ολομέλεια; Και μια ολόκληρη εβδομάδα μετά τη λήξη της απεργίας των ναυτικών εξακολουθούμε να έχουμε επιστρατευμένους ναυτικούς και εξακολουθεί το Υπουργείο να μη συζητά μαζί τους.
      Ο κ. Αλογοσκούφης δήλωσε ότι δεν συζητά με απεργούς ναυτικούς. Προφανώς ο Υπουργός Εμπορικής Ναυτιλίας δεν συζητά ούτε με επιστρατευμένους ναυτικούς. Πλανάστε οικτρά, κύριοι της Κυβέρνησης, αν θεωρείτε ότι οι αγρότες των νησιών οι οποίοι είδαν τα προϊόντα του κόπου τους να καταστρέφονται, οι εγκλωβισμένοι νησιώτες που για μία ακόμη φορά στερήθηκαν το δικαίωμα της απρόσκοπτης επικοινωνίας με το κέντρο, θεωρούν υπεύθυνους για όλα αυτά τους αγώνες και το δημοκρατικό δικαίωμα των ναυτικών μας στην απεργία. 
      Πρέπει να συνειδητοποιήσετε ότι η περίοδος χάριτος ανοχής και αντοχής προς την Κυβέρνηση έληξε και έχει αρχίσει η αντίστροφη μέτρηση όπως και εσείς έχετε την ευκαιρία να διαπιστώσετε. Η τακτική του «βλέποντας και κάνοντας», ο ρόλος του αμέτοχου παρατηρητή των κρίσεων, η αναμονή του από μηχανής θεού μέσα από συγκρούσεις κοινωνικών ομάδων μεταξύ τους και τέλος η πλήρης υποταγή στο δόγμα νόμος και τάξη με αυταρχικά και κατασταλτικά μέσα αποτυπώνουν πλέον το σαφές πλαίσιο της πολιτικής σας το οποίο, όμως, καταδικάζει η συντριπτική πλειοψηφία του ελληνικού λαού. 
      Σε ό,τι αφορά το υπό συζήτηση νομοσχέδιο επιγραμματικά, περιγραφικά και επί της αρχής θα μπορούσαμε να πούμε τι δεν επιτυγχάνει αφού το τι επιτυγχάνει το έχει αντιληφθεί μόνο, ο κύριος Υπουργός. Πρώτον, δεν έχει ως στόχο την αναβάθμιση της ναυτικής εκπαίδευσης αλλά την απαξίωση των ακαδημιών εμπορικού ναυτικού και τη δημιουργία ιδιωτικών σχολών προκειμένου να επιτευχθεί η μαζική παραγωγή αξιωματικών εμπορικού ναυτικού χαμηλού επιπέδου και στα όρια των απαιτήσεων της διεθνούς σύμβασης STCW για τα ελάχιστα πρότυπα εκπαίδευσης του προσωπικού πλοίων.
      Δεύτερον, δεν συμβάλει στη διατήρηση του ναυτικού χαρακτήρα και ρόλου των ακαδημιών που είναι η δημιουργία στελεχών εμπορικού ναυτικού υψηλών απαιτήσεων προκειμένου να καλύψουν σημερινές ανάγκες της εμπορικής ναυτιλίας. Η αναβάθμιση της ναυτικής εκπαίδευσης δεν γίνεται με αντιγραφή των προσόντων του εκπαιδευτικού προσωπικού των Τ.Ε.Ι. χωρίς να λαμβάνονται υπ’ όψιν όλοι οι άλλοι παράγοντες που μπορούν να συντελέσουν στην πραγματική και ουσιαστική αναβάθμιση των σχολών, όπως είναι ο τρόπος εισαγωγής των σπουδαστών, η υλικοτεχνική υποδομή, τα εκπαιδευτικά ταξίδια των σπουδαστών και τα εκπαιδευτικά συγγράμματα.
      Και ενδεικτικά αναφέρεται ότι τα δυο τελευταία χρόνια δεν προχώρησε ούτε μια απόφαση για συγγραφή νέων εκπαιδευτικών κειμένων.
      Τρίτον, δεν συζητήθηκε με τους φορείς που εμπλέκονται με τη ναυτική εκπαίδευση και όλοι με καθολικές κινητοποιήσεις ψήφισαν την άμεση απόσυρση. 
      Τέταρτον, δεν πρόκειται για κάποια ουσιαστική εκπαιδευτική μεταρρύθμιση, για την ακρίβεια δεν πρόκειται καν για μεταρρύθμιση. Άλλωστε είναι κάτι στο οποίο η σημερινή Κυβέρνηση των απορυθμίσεων μας έχει συνηθίσει. 
      Στο επίκεντρο βρίσκεται για ακόμη μια φορά ο ακριβός εργαζόμενος, το υψηλό κόστος εργασίας των Eλλήνων αξιωματικών και βέβαια η λύση του προβλήματος αυτόματη με την υποβάθμιση και απαξίωση του επαγγέλματός τους. 
      Η προχειρότητα, ο λαϊκισμός και η σκόπιμη παραπλάνηση που χαρακτήριζε την αντιπολιτευτική τακτική της Νέας Δημοκρατίας δυστυχώς εξακολουθεί να χαρακτηρίζει και την κυβερνητική της πρακτική. 
      Σχετικά με το πρώτο μέρος του νομοσχεδίου δυο πρώτες κρίσιμες παρατηρήσεις θέλω να κάνω. Πριν περάσω  σε αυτό θέλω να κάνω μια παρένθεση γιατί ήταν σχετική και με την πρόσφατη κινητοποίηση γιατί ανάμεσα στα άλλα το αφορολόγητο των ναυτικών περιλαμβανόταν επίσης στο προεκλογικό πρόγραμμα της Νέας Δημοκρατίας αλλά καθώς φαίνεται είναι ένα γεγονός που αγνοούσε ο Κυβερνητικός Εκπρόσωπος όταν με κυνισμό επέκρινε τη συγκεκριμένη διεκδίκηση των εργαζομένων. 
      Πρώτον, είναι τουλάχιστον παράδοξο πως ένα επαγγελματικό δίπλωμα αποδεικτικό ναυτικής ικανότητας που δεν χορηγείται από Ναυτικό Ίδρυμα και το οποίο είναι ένα απλό πιστοποιητικό για ναυτολόγηση στα πλοία μπορεί να υποτιμηθεί μ’ ένα ακαδημαϊκό τίτλο σπουδών ανώτατης εκπαίδευσης όπως είναι το πτυχίο των ΤΕ.Ι. και με ποια ειδικότητα των Τ.Ε.Ι. είναι ισότιμο; Θα έχει τα ίδια επαγγελματικά  δικαιώματα; Ερωτήματα που δεν απαντήθηκαν κατά τη διάρκεια της συνεδρίασης της αντίστοιχης επιτροπής. 
      Πάντως η ρύθμιση αυτή θα πρέπει να αποτελεί παγκόσμια πρωτοτυπία. Επιπρόσθετα και πιθανή προσφυγή στο Συμβούλιο της Επικρατείας σε μια τέτοια περίπτωση υφίσταται ο κίνδυνος και σας έχει επισημανθεί η ρύθμιση αυτή να κριθεί ως αντισυνταγματική.
      Δεύτερον, φαίνεται ότι ο συντάκτης του νομοσχεδίου δεν γνωρίζει ότι οι Ακαδημίες Εμπορικού Ναυτικού δεν χορηγούν πτυχίο πλοιάρχου ή μηχανικού τρίτης τάξης αλλά τίτλο σπουδών,  που δίνει τη δυνατότητα για απόκτηση διπλώματος Εμπορικού Ναυτικού τρίτης τάξης. 
      Από την 1η Φλεβάρη 2002 μάλιστα στους ναυτικούς δεν χορηγούνται διπλώματα αλλά αποδεικτικά ναυτικής ικανότητας από την αρμόδια διεύθυνση του Υπουργείου Εμπορικής Ναυτιλίας και όχι από φορέα εκπαίδευσης. Τι προκύπτει από αυτές τις ρυθμίσεις; Πρώτον, οι Ακαδημίες Εμπορικού Ναυτικού εξακολουθούν σύμφωνα με τις ισχύουσες διατάξεις να ανήκουν στην ανώτερη τεχνική και επαγγελματική εκπαίδευση. Σύμφωνα με το άρθρο 16 του Συντάγματος δεν υφίσταται ο όρος της τριτοβάθμιας εκπαίδευσης. Υπάρχει η ανώτατη εκπαίδευση και η επαγγελματική εκπαίδευση κατάρτισης που παρέχεται από ανώτερες δημόσιες ή ιδιωτικές σχολές. Το πτυχίο ακαδημιών δεν ανήκει σε συγκεκριμένη βαθμίδα εκπαίδευσης, είναι αδιαβάθμητο και αποτελεί απλό τυπικό προσόν για την απόκτηση επαγγελματικών πιστοποιητικών β΄ και α΄ τάξης. 
      Οι απόφοιτοι των Α.Ε.Ν. δεν έχουν δικαίωμα να συμμετέχουν σε μεταπτυχιακά προγράμματα τουλάχιστον στα ελληνικά πανεπιστήμια. Το αντίστοιχο δικαίωμα παρέχεται μόνο στους αξιωματικούς της πρώτης τάξης, δηλαδή σε ανθρώπους που κατά μέσο όρο ηλικίας είναι γύρω στα τριάντα δύο χρόνια. Οι αδιαβάθμητες, λοιπόν, Α.Ε.Ν. θα συνδιοργανώνουν μαζί με τα πανεπιστήμια μεταπτυχιακά προγράμματα. Άραγε για ποιους; 
      Τρίτον, σχετικά με τα απαιτούμενα προσόντα των εκπαιδευτικών είναι εύλογοι οι προβληματισμοί μας για το πώς θα μπορέσει η αγορά να προσφέρει τους απαραίτητους για τη ναυτική εκπαίδευση, πλοιάρχους, μηχανικούς α΄ με μεταπτυχιακό ή διδακτορικό δίπλωμα και θαλάσσια προϋπηρεσία.
      Έπειτα από τις νομοτεχνικές βελτιώσεις που καταθέσατε σχετικά με τα προσόντα των καθηγητών ναυτικών μαθημάτων οι αποκλίσεις από τον ισχύοντα ν. 2638/98 είναι απειροελάχιστες. Ουσιαστικά δεν αλλάξατε τίποτα. Η αναβάθμιση που επικαλείστε, περιορίζεται στην εισαγωγή μιας νέας βαθμίδας του αναπληρωτή καθηγητή, στη μετονομασία του επιμελητή σε καθηγητή εφαρμογών, στην απαίτηση διδακτορικού για τους επίκουρους καθηγητές τεχνικών μαθημάτων και επιπλέον απαίτηση μεταπτυχιακού για τους καθηγητές εφαρμογών τεχνικών μαθημάτων.
      Τέταρτον, είναι προδιαγεγραμμένη η αποναυτικοποίηση των σχολών, αφού είναι εμφανές ότι το διδακτικό προσωπικό των σχολών, τακτικό ή έκτακτο, μετά από λίγα χρόνια θα προέρχεται μόνο από πτυχιούχους των πανεπιστημιακών σχολών που δεν έχουν άμεση σχέση με τη ναυτιλία.
      Αποτέλεσμα θα είναι να χαθεί η επιθυμητή ισορροπία στη σύνθεση του εκπαιδευτικού προσωπικού των Α.Ε.Ν., αποκλειομένων εκ των πραγμάτων των πλοιάρχων και μηχανικών Εμπορικού Ναυτικού.
      Πέμπτον, δεν υπάρχει κανενός είδους βάση για το γεγονός ότι οι αυριανοί πτυχιούχοι τέτοιων σχολών με διδάκτορες καθηγητές κ.λπ. δεν εξομοιώνονται άμα τη λήψει του πτυχίου τους με αποφοίτους των Τ.Ε.Ι., αλλά θα πρέπει να περιμένουν αυτήν την εξομοίωση μετά από επτά έως οκτώ χρόνια θαλάσσιας υπηρεσίας και τρία διπλώματα. 
      Ήρθε η ώρα να απαντήσετε υπεύθυνα! Αντιμετωπίζετε τη ναυτική εκπαίδευση ως παιδεία ή ως επαγγελματική κατάρτιση; Η χώρα μας έχει ανάγκη από εκκλησιαστικά στελέχη πανεπιστημιακού επιπέδου, αλλά από καπετάνιους αποφοίτους Ι.Ε.Κ. με το ελάχιστο επίπεδο εκπαίδευσης; 
      Η δική μας άποψη είναι σαφής. Οι σύγχρονες τεχνολογικές εξελίξεις και οι απαιτήσεις της εποχής επιβάλλουν την ουσιαστική και τυπική αναβάθμιση των σχολών με περισσότερη αυτοτέλεια και αυτοδιοίκηση. Απαραίτητη προϋπόθεση είναι η ύπαρξη ενός σοβαρού, αντικειμενικού και αξιόπιστου συστήματος αξιολόγησης. Η καταγραφή, αποτίμηση και αξιολόγηση όλων των παραμέτρων και συντελεστών παροχής ναυτικής εκπαίδευσης, η καταγραφή των αναγκών και απαιτήσεων σε σύγχρονα κτήρια και εγκαταστάσεις, σύγχρονο εξοπλισμό, προγράμματα σπουδών, προσοντούχο εκπαιδευτικό προσωπικό. Η σταδιακή    ικανοποίησή τους θα αποτελούσε μία πραγματικά ριζική αναβάθμιση των ακαδημιών. Τόσο, όμως, τα πεπραγμένα σας στη διάρκεια της διετίας, όσο και, πολύ περισσότερο, η φιλοσοφία του παρόντος νομοσχεδίου, απέχουν κατά πολύ απ’ αυτό.
      Το δεύτερο μέρος του νομοσχεδίου για την οργάνωση και λειτουργία της ιδιωτικής ναυτικής επαγγελματικής κατάρτισης και επιμόρφωσης επιβεβαιώνει το λόγο για τον οποίο δεν επιχειρείται η ουσιαστική αναβάθμιση των Α.Ε.Ν. Προφανή στόχο δεν αποτελεί η αναβάθμιση της δημόσιας ναυτικής εκπαίδευσης, αλλά η παροχή ευχέρειας σε ιδιώτες για «μαζική παραγωγή» –επιτρέψτε μου την έκφραση σε εισαγωγικά- πλοιάρχων και μηχανικών β΄ τάξης από σχολές ακαθόριστου ποιοτικού επιπέδου, χωρίς να υπάρχει ταυτόχρονα σαφές νομοθετικό πλαίσιο καθορισμού της εκπαιδευτικής διαδικασίας και των προσόντων των διδασκόντων.
      Η θέση μας και εδώ είναι σαφής. Πρέπει να υπάρχει σαφής οριοθέτηση των δράσεων που συνιστούν επαγγελματική κατάρτιση, όπως ήταν μέχρι σήμερα το έργο των ιδιωτικών σχολών –των Ν.Ε.Κ.Ε.- από εκείνες που αφορούν εκπαίδευση. 
      Σε καμία περίπτωση δεν μπορούμε να συμφωνήσουμε με τη μετεξέλιξη των Ν.Ε.Κ.Ε. σε μηχανισμούς παραγωγής πλοιάρχων και μηχανικών με τα χαμηλότερα επιτρεπτά standards και κατά συνέπεια, την υποβάθμιση και απαξίωση του ναυτικού επαγγέλματος, τον πληθωρισμό ναυτικών γέφυρας και μηχανής με δυσμενείς επιπτώσεις στην αγορά ναυτικής εργασίας.
      Όλα τα παραπάνω, όλες οι ρυθμίσεις οι οποίες αναφέρονται στο δεύτερο μέρος του νομοσχεδίου δρουν και δίνονται ως «ασπιρίνες» σ’ έναν βαρέως πάσχοντα οργανισμό, προκειμένου να μην αντιληφθεί το μοιραίο, την παροχή ιδιωτικής εκπαίδευσης μειωμένου ποιοτικού επιπέδου. Άραγε από ποιους και σε ποιους; Υπάρχουν πολλοί Έλληνες που απευθύνονται σε σχολές του εξωτερικού επειδή δεν καλύπτονται οι ανάγκες από τις υπάρχουσες ακαδημίες Εμπορικού Ναυτικού;
      Τέλος, σε ό,τι αφορά τις υπόλοιπες διατάξεις που περιλαμβάνονται στο τρίτο μέρος του νομοσχεδίου, θα ήθελα να κάνω κάποιες γενικές επισημάνσεις επιφυλασσόμενη για τη συζήτηση κατ’ άρθρο.
      Πρώτον, το άρθρο που αναφέρεται στους Οργανισμούς Λιμένων Πειραιά και Θεσσαλονίκης και έχει ως στόχο προφανή –εξάλλου, το ομολογήσατε και εσείς εμμέσως- τη διάλυση των υπηρεσιακών συμβουλίων και την καθαίρεση όλων των διευθυντικών στελεχών τους, χωρίς διαδικασία κρίσεως.
      Θυμόμαστε όλοι ότι ο νόμος Παυλόπουλου είχε ως αποτέλεσμα το «σφαγιασμό» τριάντα πέντε χιλιάδων περίπου διευθυντών και προϊσταμένων στη Δημόσια Διοίκηση και στον ευρύτερο δημόσιο τομέα, πλην των εισηγμένων εταιρειών. Αυτή ήταν μία ρύθμιση που οδήγησε σε άκρατο κομματισμό της Δημόσιας Διοίκησης, πολλές περιπτώσεις του οποίου έχουν ήδη οδηγηθεί στη δικαιοσύνη.
      Παρ’ όλα αυτά, ο υπό συζήτηση νόμος επεκτείνεται επιλεκτικά σε δύο μόνο εισηγμένες εταιρείες -τον Ο.Λ.Π. και τον Ο.Λ.Θ. Α.Ε.- και δεν μπορούμε να κατανοήσουμε το γιατί. Οι εισηγμένες εταιρείες λειτουργούν στα πλαίσια της εταιρικής διακυβέρνησης και βάσει ιδιωτικοοικονομικών κριτηρίων. Αποτέλεσμα αυτής της ρύθμισης είναι ότι ο γενικός κανονισμός προσωπικού ο οποίος ενέχει θέση συλλογικής σύμβασης εργασίας παρακάμπτεται, άρα έχουμε θέμα αυθαίρετης κατάργησης συλλογικής σύμβασης εργασίας με νομοθετική ρύθμιση.
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ).
      «Σαλαμοποίηση», λοιπόν, των συλλογικών συμβάσεων, πότε με τις τράπεζες, πότε με τα λιμάνια και Κύριος είδεν τί πρόκειται να ακολουθήσει! 
      Το άρθρο 21 προβλέπει την κατάταξη λιμένων με αποφάσεις των αρμόδιων Υπουργών σε λιμένες διεθνούς ενδιαφέροντος, εθνικής σημασίας, μείζονος ενδιαφέροντος και τοπικής σημασίας –σύμφωνα με τη σημασία τους υποτίθεται- ενώ σε καμιά περίπτωση δεν θίγεται η υφιστάμενη νομική μορφή τους. 
      Κατά τη συζήτηση στην επιτροπή, ζητήσαμε διευκρινίσεις σχετικά με το ποια κριτήρια θα χρησιμοποιηθούν, προκειμένου να γίνει αυτή η κατάταξη. Οι απαντήσεις που πήραμε συσκότισαν περισσότερο παρά ξεκαθάρισαν το τοπίο. Σήμερα θα πρέπει να αποσαφηνισθεί, κύριε Υπουργέ, εάν θέτοντας το δίλημμα της χρηματοδότησης από την Ευρωπαϊκή Τράπεζα Επενδύσεων σκοπεύετε να αλλάξετε το νομοθετικό πλαίσιο, εν πάση περιπτώσει και το πραγματικό πλαίσιο ρύθμισης των αρμοδιοτήτων των λιμένων, ώστε να περιέλθουν όλοι οι λιμένες στην αρμοδιότητα του Υπουργείου Εμπορικής Ναυτιλίας. 
      Εάν τα παραπάνω συνιστούν το δικό σας πλαίσιο άσκησης εθνικής λιμενικής πολιτικής, ειλικρινά θα πρέπει να ανησυχούμε. Ο ολοκληρωμένος λιμενικός σχεδιασμός και ανάπτυξη δεν υλοποιείται και δεν επιτυγχάνεται με την ικανοποίηση αποσπασματικών και μεμονωμένων αιτημάτων. 
      Τέλος, ενώ βρίσκεται σε εξέλιξη η αιτιολογημένη γνώμη της Ευρωπαϊκής Επιτροπής για την ακτοπλοΐα, ο Υπουργός προβαίνει σε μερικές αποσπασματικές ρυθμίσεις του ν. 2932/2001. 
      Ο νόμος για την απελευθέρωση της ακτοπλοΐας θέλω να υπενθυμίσω ότι προεκλογικά πολεμήθηκε από εσάς, ενώ είχατε εξαγγείλει την άμεση κατάργησή του. Δυο χρόνια μετά, στη διάρκεια άσκησης της κυβερνητικής σας θητείας και στα πλαίσια άσκησης μιας αλλοπρόσαλλης και αδιέξοδης πολιτικής, δεν εφαρμόζετε απλώς το νόμο, αλλά τον καταστρατηγείτε, χωρίς ταυτόχρονα να τον καταργείτε στο εσωτερικό. Ταυτόχρονα –υποτίθεται- υπερασπίζεστε το περιεχόμενό του στην Ευρωπαϊκή Ένωση. 
      Είναι, λοιπόν, σαφές, από τις συνεχείς, αποσπασματικές και πρόχειρες τροποποιήσεις που έχετε επιχειρήσει στα δυο νομοσχέδια που έχετε καταθέσει, ότι δεν διαθέτετε ολοκληρωμένο εναλλακτικό πλαίσιο και συγκεκριμένη πρόταση. Στην Ευρωπαϊκή Ένωση η ανύπαρκτη διαπραγματευτική παρουσία και ικανότητα, η έλλειψη τεκμηριωμένων θέσεων και στρατηγικής με την εικονική και μόνο υπεράσπιση του νόμου, που εσείς οι ίδιοι –επαναλαμβάνω- καταστρατηγείτε, έχουν οδηγήσει σε εξαιρετικά δυσμενή θέση τη χώρα. 
      Η αδιέξοδη κυβερνητική οικονομική πολιτική, οι ατέρμονες επαφές και συναντήσεις σας με τους ακτοπλόους, οι μονομερείς και αποσπασματικές ρυθμίσεις, οι αόριστες και χωρίς αντίκρισμα εξαγγελίες σας δυστυχώς, όχι μόνο δεν αφήνουν περιθώρια αισιοδοξίας, αλλά και εγκλωβίζουν την ακτοπλοΐα σε νέα ανακυκλούμενα αδιέξοδα. Όχι απλώς δεν μεταρρυθμίζετε, αλλά ούτε καν ρυθμίζετε και εν τέλει απορυθμίζετε έναν εξαιρετικά ευαίσθητο εθνικά, κοινωνικά και οικονομικά χώρο. 
      Κύριε Πρόεδρε, κυρίες και κύριοι συνάδελφοι, προτείνουμε την απόσυρση του νομοσχεδίου –έστω αυτή τη στιγμή- και την άμεση έναρξη ενός ειλικρινούς και σε βάθος διαλόγου τόσο με την Πανελλήνια Ναυτική Ομοσπονδία όσο και με τους εμπλεκομένους φορείς.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κυρία Τσουρή.
      Κυρίες και κύριοι συνάδελφοι, πριν δώσω το λόγο στην Εισηγήτρια του Κομμουνιστικού Κόμματος κ. Παντελάκη, ήθελα να σας προτείνω, για τη διαχείριση του χρόνου της συζητήσεώς μας, να συνεδριάσουμε σήμερα μέχρι τις 3 το μεσημέρι, να ψηφίσουμε το νομοσχέδιο επί της αρχής και να μετατεθούν την Τρίτη οι ομιλητές που δεν θα έχουν το χρόνο να μιλήσουν σήμερα. Θα έχουμε ευχέρεια χρόνου, ώστε να συνεχίσουμε τότε και ενδεχομένως και σε μια άλλη συνεδρίαση. Συμφωνεί το Σώμα; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Σωτήρης Χατζηγάκης): Επομένως, ομοφώνως συμφωνούμε. 
      Ορίστε, κυρία Παντελάκη, έχετε το λόγο.
      ΕΛΠΙΔΑ ΠΑΝΤΕΛΑΚΗ: Ευχαριστώ, κύριε Πρόεδρε.
      Κυρίες και κύριοι συνάδελφοι, είναι φανερό ότι το νομοσχέδιο που συζητάμε έχει να κάνει με τη νέα γενιά, με τη νέα φουρνιά των ναυτικών που θα βγάλουν οι σχολές, με επικέντρωση, βέβαια, στους καπετάνιους και μηχανικούς, γιατί για τις άλλες ειδικότητες δεν υπάρχει πρόνοια. 
      Επίσης, το νομοσχέδιο έχει να κάνει με την τελική κατάληξη που θα έχουν οι ακτοπλοϊκές συγκοινωνίες στη χώρα μας. Αφορά, επομένως, τους ναυτεργάτες, τους κατοίκους των νησιών, με ιδιαίτερη αιχμή για τους αυτοαπασχολούμενους, τους μικρούς επαγγελματίες και αγρότες των νησιών, το σύνολο του επιβατικού κοινού που μπαίνει στα καράβια σε μια χώρα σαν τη δική μας που έχει το μεγαλύτερο νησιωτικό σύμπλεγμα, όχι μόνο σε επίπεδο Ευρωπαϊκής Ένωσης, αλλά συνολικά σε επίπεδο Ευρώπης.
      Το νομοσχέδιο, λοιπόν, που έχουμε μπροστά μας είναι κομμένο και ραμμένο στα μέτρα των εφοπλιστών. Αποτυπώνει, με τον πιο αντιδραστικό τρόπο, τους στόχους για πιο ανταγωνιστική ναυτιλία. Ξεχωρίζω τα ζητήματα που αφορούν τις εξελίξεις στη ναυτική εκπαίδευση, που αποτελούν συνέχεια του ν. 5153/2003 και συνδέονται βέβαια με τις γενικότερες εξελίξεις για την ιδιωτικοποίηση της εκπαίδευσης και με το πώς θέλουν το νέο μοντέλο του ναυτεργάτη τα επόμενα χρόνια. Δηλαδή να είναι ακριβώς στις απαιτήσεις και στα μέτρα των εφοπλιστών.
      Όσο για τις ακτοπλοϊκές συγκοινωνίες παύει και τυπικά ο κοινωνικός τους χαρακτήρας με την αξιοποίηση στο έπακρο της αιτιολογημένης γνώμης –αυτής της περίφημης- της Ευρωπαϊκής Ένωσης του Δεκεμβρίου του 2005 προς τη χώρα μας, που την εγκαλεί για την καθυστέρηση στην πλήρη απελευθέρωση, βεβαίως με συνέπειες στους ναυτεργάτες, στους νησιώτες, στο επιβατικό κοινό και σε ζητήματα που έχουν σχέση με θέματα της ασφάλειας στα πλοία, που θα θίξω στην πορεία.
      Γιατί η απελευθέρωση δεν θα πετάξει μόνο τους ναυτεργάτες από τα καράβια, δεν θα αυξήσει μόνο τα εισιτήρια, δεν θα είναι μόνο τα προβλήματα στο ότι δεν θα έχουμε καράβια ή στο ότι θα χρυσοπληρώνουμε αυτά τα καράβια που θα έχουμε, γιατί θα αυξάνεται η δημόσια υπηρεσία, αλλά είναι και ότι θα υπάρχει και κίνδυνος, γιατί θα γίνεται σκόντο στην ασφάλεια, γιατί ακριβώς η ασφάλεια κοστίζει.
      Έχουμε, λοιπόν, ένα νομοσχέδιο, το οποίο έχει το βάρος, όπως κανείς το καταλαβαίνει, από μια απεργία του κλάδου των ναυτεργατών, η οποία αντιμετωπίστηκε από την Κυβέρνηση. Αυτή η απεργία ήταν καθολική σε όλη την Ελλάδα, ήταν επιτυχημένη, απέργησαν τα πληρώματα, με συμπαράσταση και στήριξη από τον κόσμο, τέτοια συμπαράσταση που τις τελευταίες δεκαετίες δεν υπήρχε όμοια. Αυτό σημαίνει ότι, όχι μόνο είναι υπαρκτό το ενδιαφέρον του κόσμου, γιατί είναι δίκαια τα αιτήματα των ναυτεργατών, αλλά και ότι πραγματικά ένα κομμάτι του κόσμου κατάλαβε ότι θίγεται και αυτό.
      Αυτό φαίνεται ότι είναι που «έτσουξε» περισσότερο την Κυβέρνηση. Είναι φανερό. Και από εκεί που επικοινωνιακά έλεγε ότι έχουν απομονωθεί οι ναυτεργάτες, καταλαβαίνει σιγά-σιγά ότι είναι απομονωμένη η ίδια. Και μάθαμε στην Επιτροπή –γιατί δεν το ξέραμε ακριβώς- από συνάδελφο Βουλευτή, από τον κ. Κεγκέρογλου του ΠΑ.ΣΟ.Κ., ότι δεν υπήρχε ούτε ένας φορέας -μα ούτε ένας φορέας- από το Νομό Ηρακλείου –που έλεγε η Κυβέρνηση ότι ξεσηκώθηκε το σύμπαν στον Ηράκλειο- που να βάζει ζητήματα.
      Δεν υπήρχε αγανάκτηση από τον κόσμο, δεν υπήρχαν προβλήματα. Και είναι υπαρκτά αυτά τα προβλήματα. Γιατί δεν υπάρχει απεργία, η οποία να μη θίγει ορισμένες κατηγορίες. Τότε να μην υπάρχει απεργία, να μη γίνεται καθόλου.
      Θα ήθελα να σταθώ στη συζήτηση που έγινε και στην Επιτροπή -ενδεχομένως θα γίνει και στην Ολομέλεια- για τα ζητήματα της επιστράτευσης, της παράνομης και μη παράνομης, του πότε είναι παράνομη και πότε δεν είναι η απεργία, μέχρι πού φτάνει κ.λπ.. Βεβαίως, είναι γνωστό σε όλους το πώς αντιμετώπισε η Κυβέρνηση και την τακτική που ακολούθησε σε αυτό το ζήτημα, αλλά και πώς το αντιμετώπισε το ΠΑ.ΣΟ.Κ..
      Εμείς έχουμε να πούμε το εξής: Η αντιπαράθεση ανάμεσα στη Νέα Δημοκρατία και το ΠΑ.ΣΟ.Κ. στα ζητήματα της επιστράτευσης –το πώς και το γιατί- είναι και υποκρισία και συμπαιγνία. Γιατί συμφωνούν στην ουσία και στον τρόπο που θα χτυπήσουν το λαϊκό κίνημα. Όσο για το Φ.Ε.Κ., η διαφορά στην επιστράτευση είναι η διαφορά του αριθμού στο Φ.Ε.Κ.. Το Φ.Ε.Κ. του ΠΑ.ΣΟ.Κ., που επιστράτευσε τους ναυτεργάτες, είχε νούμερο 779 και το Φ.Ε.Κ. της Νέας Δημοκρατία έχει νούμερο 230.
      Ήταν η απεργία του 2002 που είχαν ξεκινήσει και βέβαια την τέταρτη μέρα της απεργίας και το ΠΑ.ΣΟ.Κ. έκανε επιστράτευση τον Ιούνιο του 2002, αφού προηγουμένως, στις 29/5/2002, αιματοκύλησε στην κυριολεξία το λιμάνι με τις δυνάμεις καταστολής και έστειλε σαράντα πέντε άτομα στα νοσοκομεία. Γιατί αναφέρομαι σ’ αυτό το παράδειγμα; Γιατί είναι πρόκληση πραγματικά, ενώ θα μπορούσαν να έχουν κρατηθεί πιο χαμηλοί τόνοι. Αλλά πραγματικά εδώ θέλουν να περάσουν τον αποπροσανατολισμό στον κόσμο. Και γι’ αυτό ακριβώς το θίγω.
      Και είναι άξιον απορίας –για να καταλάβει κανείς τι γίνεται και με την Αντιπολίτευση- ότι ούτε μία στιγμή και ως Αντιπολίτευση, που κάνει κριτική στην Κυβέρνηση, δεν ζήτησε από την Κυβέρνηση να ικανοποιήσει τα αιτήματα των ναυτεργατών. Αυτό που είπε, με τον πιο επίσημο τρόπο το επιτελείο του ΠΑ.ΣΟ.Κ. που βγήκε στη συνέντευξη Τύπου, είναι ότι η απεργία είναι ένα δημοκρατικό εργαλείο στα χέρια των εργαζομένων, που δεν πρέπει να χρησιμοποιείται ούτε με καταχρηστικό τρόπο σε βάρος των κοινωνικών στρωμάτων, αλλά ούτε καν να ακυρώνεται με διάφορες επιλογές.
      Βεβαίως, είναι αξιοσημείωτο το γεγονός –έγινε κουβέντα και εδώ στη συζήτηση των Αρχηγών των Κομμάτων- ότι ο Πρόεδρος του Συνασπισμού ζήτησε μαζί με το ΠΑ.ΣΟ.Κ. να καταθέσουν νόμο για τα ζητήματα της επιστράτευσης. Κι εγώ νομίζω ότι είναι πραγματικά ένα θέμα που πρέπει να προβληματίσει το Συνασπισμό, ότι αυτό αποτελεί αθώωση ιδιαίτερα των τρόπων και των μορφών του ΠΑ.ΣΟ.Κ., όχι μόνο γενικότερα στο λαϊκό κίνημα, αλλά και στο πώς χειρίστηκε τα ζητήματα που αφορούσαν το ναυτεργατικό κίνημα.
      Έρχομαι στο ζήτημα της ουσίας και του  νομοσχεδίου και της απεργίας των ναυτεργατών.
      Η Κυβέρνηση έχασε τόσο πολύ την ψυχραιμία της –και ο Υπουργός Εμπορικής Ναυτιλίας- που πήρε ένα-ένα όλα τα αιτήματα της απεργίας και έδωσε απάντηση σε όλα. Δεν πρόκειται περί συμψηφισμού, κυρίες και κύριοι Βουλευτές. 
      Γιατί το νομοσχέδιο δεν έπρεπε να μπει καν ούτε σαν βάση για συζήτηση: Γιατί είναι ένα νομοσχέδιο, με το οποίο δεν συμφωνεί κανείς από τους εμπλεκόμενους, παρά μόνο οι εφοπλιστές και η Κυβέρνηση που το φέρνει. 
      Ποιο είναι το κύριο ζήτημα: Το κύριο ζήτημα είναι ότι οι ναυτεργάτες απεργούσαν γιατί ήθελαν δουλειά. Αυτό είναι. Δεν είναι συμψηφισμός «έκανα το θεσμικό, σκέφτομαι για το φορολογικό, θα δω το ένα, θα δω το άλλο». Δηλαδή, ο κόσμος καίγεται, είναι έξω από τα καράβια, πεινάει, και τους μιλάμε για χάντρες και καθρεφτάκια!
      Γιατί έκαναν απεργία: Γιατί θέλουν δουλειά οι ναυτεργάτες, θέλουν να είναι μέσα στα καράβια με αξιοπρεπείς μισθούς και συντάξεις, με καράβια που πρέπει να είναι τριακόσιες εξήντα πέντε μέρες το χρόνο σε κίνηση, γιατί μόνο όταν υπάρχουν καράβια στην ακτοπλοΐα, θα έχουν δουλειά. Αν είναι δεμένα τα καράβια, δεν θα έχουν δουλειά. 
      Άρα, είναι κρίσιμα τα θέματα που θέτει το νομοσχέδιο με την απελευθέρωση της ακτοπλοΐας -τινάζει στον αέρα τις δρομολογιακές γραμμές- έχει άμεση σχέση με τη δουλειά τους, έχει άμεση σχέση με τους νησιώτες, γιατί ή θα απομονώνεται το σύνολο των εργαζομένων ή θα πληρώνει ο κρατικός προϋπολογισμός πλουσιοπάροχα τους εφοπλιστές για να πηγαινοφέρνουν τα καράβια τους.
       Ήταν εντελώς υποκριτική η στάση  και ο πόνος της Κυβέρνησης για τους αγρότες και τους νησιώτες, γιατί αυτή είναι  η πολιτική της Κυβέρνησης, η πολιτική της Ευρωπαϊκής Ένωσης συνολικότερα που έχει ακολουθηθεί τα τελευταία χρόνια, που έχει μειώσει το εισόδημά τους στο 17% και τους ξεκληρίζει συνολικά. 
      Δεν έπιασε ο πόνος την Κυβέρνηση να λύσει το πρόβλημα μέσα στο λιμάνι του Πειραιά, δίπλα στην πόρτα μας, στην Αίγινα, που είναι το δεύτερο λιμάνι σε κίνηση της χώρας, των νησιωτών, που δεν έχουν νερό οι άνθρωποι και περνάνε οι νερουλάδες. Και θέλει να μας πει ότι την έπιασε ο πόνος για τα νησιά! Άλλος πόνος την έπιασε, ότι είναι συγκεκριμένη πολιτική επιλογή να εξυπηρετήσει τα συμφέροντα των εφοπλιστών που είναι μία χούφτα. Ποια είναι αυτή η χούφτα, για ποιους έγινε η επιστράτευση; 
      Ας μιλήσω για τον κύριο όγκο –όχι ότι δεν είναι και άλλοι- που είναι οι Μινωικές γραμμές με τη θυγατρική «HELLENIC WAYS», η «ΑΤΤΙΚΑ GROUP» του Παναγόπουλου και η «ANEK». Για να καταλάβει και ο κόσμος που μας ακούει, για τον ανταγωνισμό -και το πόσο σικέ είναι αυτός ο ανταγωνισμός- είναι δυσδιάκριτα και τα όρια ανάμεσα σ’ αυτές τις τρεις εταιρείες, με συγχωνεύσεις και με εξαγορές και με μετόχους, όπου ο ένας μέτοχος είναι στην άλλη εταιρεία. 
      Ο Διευθύνων Σύμβουλος της «ΑΝΕΚ» Γιάννης Βαρδινογιάννης είναι μέτοχος στη «HELLENIC WAYS», που είναι στις Μινωικές γραμμές. Η «ΑΤΤΙΚΑ GROUP» που πήρε το 45% των γραμμών του Στρίτζη, ο ίδιος ο Στρίτζης είναι Διευθύνων Σύμβουλος της  θυγατρικής «HELLENIC WAYS». 
      Αυτή είναι η κατάσταση. Γι’ αυτούς, λοιπόν, καίγεται η Κυβέρνηση, γι’ αυτά τα συμφέροντα και γι’ αυτούς είναι και η ναυτική εκπαίδευση και γι’ αυτούς είναι και η απελευθέρωση της ακτοπλοΐας. Όλα τα άλλα είναι οπωσδήποτε το ιδεολογικό οπλοστάσιο, για να εκτονώνουμε την αγανάκτηση του κόσμου και να μη μας πάρουν είδηση. Αυτό είναι το ζήτημα. 
      Ο κόσμος που ακολούθησε μέχρι τώρα και ακολουθεί τη Νέα Δημοκρατία είναι εξαιρετικά δυσαρεστημένος και ξέρει πολύ καλά ότι είναι τα πληρώματα μέσα στα καράβια, που και το πιστόλι στον κρόταφο να τους έβαζες, δεν θα έβγαιναν από τα καράβια. Εντάξει, έχετε τη δύναμη, την εξουσία, έχετε το νόμο, έχετε τις δυνάμεις καταστολής, κάνετε επιστράτευση. Αυτό δεν είναι νίκη. Αν νομίζετε ότι αυτό είναι νίκη, καλώς! Εγώ νομίζω ότι νίκη είναι γενικώς αν  μπορεί ένα Κόμμα, αν μπορεί οποιοσδήποτε από εμάς να δώσει δύναμη, να εμπνεύσει και να συνεγείρει. Αν μπορείς με την επιβολή να πείσεις, είναι φανερό ότι η Κυβέρνηση –και είναι συγκεκριμένη γραμμή- θέλει να δώσει ένα γενικότερο μήνυμα, μέσα στη γενικότερη κλιμάκωση της επίθεσης, συνολικότερα στα λαϊκά στρώματα, ότι είναι αποφασισμένη να συνεχίσει, ό,τι είναι εμπόδιο θέλει να το κτυπήσει όσο μπορεί, γι’ αυτό συκοφαντεί και κάθε κλάδο, κάθε κοινωνική ομάδα που διεκδικεί, εμφανίζοντας τη μία κοινωνική ομάδα αντίπαλη με άλλη. Λέει ότι προασπίζει τα συμφέροντα του συνόλου και κόπτεται τη μία για τον μεν και την άλλη για τον δε -αυτό, όμως, δεν είναι αλήθεια- ενώ κόπτεται για συγκεκριμένα ταξικά συμφέροντα και είναι ο πλούτος στα δικά της χέρια. Και το σύνολο αυτού του  πλούτου, που συγκεντρώνεται από τον ελληνικό λαό, πού πηγαίνει; Αυτή είναι η πραγματικότητα. 
      Τώρα υπάρχει και ένα καινούργιο ιδεολόγημα: «Μερτικό από τα κέρδη». Τι είναι αυτό το «μερτικό από τα κέρδη»; Τι θα πει «μερτικό από τα κέρδη»; Ο εισηγητής της Νέας Δημοκρατίας έβαλε όλα τα ζητήματα με λεπτομέρεια. Μεταξύ των σύγχρονων Κροίσων στον κόσμο είναι και οι Έλληνες εφοπλιστές. Τι «μερτικό από τα κέρδη»; Να βγει δηλαδή στη ζητιανιά ο εργάτης να ζητάει να του δώσουν λίγο από τα κέρδη; Τι πράγματα είναι αυτά;
      Ποιο είναι το ζήτημα της ουσίας που θέτουμε σε σχέση με το νομοσχέδιο που έχει να κάνει με τα ζητήματα της απελευθέρωσης; Κλαίει η Ευρωπαϊκή Ένωση. Τα αισθήματα της απελευθέρωσης δεν μας προέκυψαν τώρα. Τώρα είμαστε στην τελική ευθεία. Όταν λέμε τελική ευθεία, μετά την άρση του καμποτάζ είναι υποχρεωμένη, όπως λέτε, η Κυβέρνηση με βάση τις ρυθμίσεις της Ευρωπαϊκής Ένωσης να πειθαρχήσει. 
      Η ουσία της ανταγωνιστικότητας, ιδιαίτερα της ναυτιλίας, πρέπει τον καθένα από μας να τον οδηγήσει και σε ορισμένα συμπεράσματα. Βεβαίως, ο καθένας βγάζει συμπεράσματα ανάλογα με το πώς σκέφτεται τα πράγματα, αλλά υπάρχουν και μερικά υποκειμενικά δεδομένα. Αν μπορούμε να βγάλουμε συμπεράσματα από έναν κλάδο πραγματικά ανταγωνιστικό, όπου η Ελλάδα είναι μπροστά ως χώρα και ως κλάδος, δεν υπάρχει άλλος από τη ναυτιλία. Αυτά είναι αποδεδειγμένα πράγματα παγκοσμίως και δεν είναι οι σημερινοί νόμοι ή τα ζητήματα της Ευρωπαϊκής Ένωσης. Η ιστορία «τραβάει» από παλιά. 
      Ο ν. 2683/1953, ο ν. 86/1967 και ο ν. 27/1975 είναι το «βάθρο» όπου στηρίχθηκε όλος αυτός ο στόλος που φτιάχτηκε και έκανε το αστικό κράτος με τα χρήματα του ελληνικού λαού. Έδωσε τα πάντα και τους έκανε ιδιοκτήτες όλου αυτού του στόλου. Αυτός ο στόλος δεν έγινε από δικά τους λεφτά ούτε από τα λεφτά της μαμάς τους, από κανέναν. Έγινε ακριβώς από το ότι το αστικό κράτος βοήθησε αυτόν τον κλάδο να φτάσει εκεί που έφτασε. Βεβαίως, αυτός ο κλάδος έκανε ό,τι μπορούσε για να κερδίσει, να υπερκερδίσει με την εντατική απλήρωτη εργασία αυτού του κόσμου.
      Τι γίνεται τώρα; Τι έχουμε μπροστά μας; Αυτά τα γεγονότα που έχουμε αφορούν τον ν. 3577/2002. Σ’ αυτόν δεν έχουμε ακούσει ένσταση από άλλο Κόμμα για να μην υπάρξουν. Δεν ξέρω αν θα υπάρξει σήμερα. Βεβαίως, το ΠΑ.ΣΟ.Κ. κυβέρνησε και τήρησε ευλαβικά όλα τα ζητήματα. Αυτό έχει να κάνει με την κοινή ναυτιλιακή πολιτική από το 1996. Έχουμε να κάνουμε εδώ με τις μεταφορές. Οι μεταφορές είναι το 90% της θαλάσσιας κίνησης με θαλάσσιο εμπόριο κ.λπ.. 
      Εδώ τι παιχνίδια παίζονται; Εδώ υπάρχει ανταγωνισμός. Εδώ θα γίνει σκληρή μάχη, παγκόσμια αλλά και στη χώρα μας. Το μικρότερο δυνατό κόστος για τη μεταφορά εμπορευμάτων ζητούν οι βιομήχανοι, οι όμιλοι κ.λπ.. Βεβαίως, αυτό δεν σημαίνει ότι οι χαμηλές τιμές θα πάνε στον καταναλωτή. Οι εφοπλιστές βέβαια έχουν ήδη θησαυρίσει και υπάρχουν κοινά κριτήρια για τα κράτη-μέλη στην Ευρωπαϊκή Ένωση σε σχέση με την κατεύθυνση για τα εθνικά νηολόγια που πρέπει να γίνουν με βάση αυτήν τη λογική νηολόγια ευκαιρίας. Αυτοί διεκδικούν συνθέσεις ασφαλείας, απαλλαγή των ασφαλιστικών εισφορών και πάει λέγοντας. 
      Εξάλλου, οι ίδιοι οι ακτοπλόοι δεν ήταν που εγκάλεσαν τη χώρα μας στην Ευρωπαϊκή Ένωση; Αυτό είναι. Τι είναι πατριωτισμός; Πατριωτισμός είναι το κέρδος, πατρίδα είναι όπου κερδίζεις. Όπου βλέπεις ότι θίγονται τα συμφέροντά σου, τους εγκαλείς. Οι ακτοπλόοι εγκάλεσαν την Ελλάδα στην Ευρωπαϊκή Ένωση γιατί δεν τηρεί το ν. 3577 και δεν προχωρεί την απελευθέρωση. Όχι ότι, αν δεν το έκαναν αυτό, θα περιμέναμε από την Ευρωπαϊκή Ένωση να μην εγκαλέσει την Ελλάδα. 
      Θέλω να σας πω ποιο είναι το αποτέλεσμα επί της ουσίας. Είχαμε την 1/1/1999 την απελευθέρωση της κρουαζιέρας και προχωράμε από 1/1/2004 στην άρση του καμποτάζ. Εδώ μιλάμε όμως για μία μεγάλη αγορά για τη χώρα μας. Μιλάμε για είκοσι εκατομμύρια επιβάτες περίπου στην ακτοπλοΐα, μιλάμε για το νησιωτικό σύμπλεγμα που αφορά την κρουαζιέρα, όπου εδώ θα γίνει μάχη ποιος με ποιον. Εδώ υπάρχουν και ιδιοκτήτες κρουαζιερόπλοιων που έχουν μαζί και δίκτυα τουριστικών γραφείων και αεροπορικές εταιρείες. Εδώ γίνεται μάχη για το ποιος θα πάρει το μεγαλύτερο κομμάτι από την «πίτα». Αυτό είναι το κύριο και δεν είναι το κύριο το αν θα αντιμετωπιστεί το πρόβλημα της ανεργίας. Διότι θα πάει ένας ναυτικός να δουλέψει για τέσσερις-πέντε μήνες, να πάρει 5.000, 6.000, 7.000, 8.000 ευρώ και θα ξανακάτσει μετά τους τέσσερις-πέντε μήνες για να επιστρέψει στη δουλειά το επόμενο καλοκαίρι. Θα μου δοθεί η ευκαιρία να επανέλθω πολύ συγκεκριμένα γι’ αυτό το ζήτημα.
      Επομένως, αυτό δεν έχει σχέση με τη γενικότερη αντίληψη που έχει το Κομμουνιστικό Κόμμα. Ξέρετε, εμείς έχουμε την αντίληψη ότι αιτία γι’ αυτά τα προβλήματα που πηγάζουν είναι το ιδιοκτησιακό καθεστώς, επειδή οι εφοπλιστές έχουν τα καράβια. Επιδεινώνεται με το ζήτημα της απελευθέρωσης κ.λπ.. 
      Θα μπορούσατε να μου πείτε: Έχετε δίκιο, αυτά μπορεί να γίνουν στο σοσιαλισμό και στην επανάσταση, σεβόμαστε τη γνώμη σας κ.λπ. Όχι, δεν λέμε αυτό. Αυτή είναι η προοπτική μας. Σήμερα εμείς λέμε να υπάρχει ένα «στοπ», να υπάρξει από την Κυβέρνηση ένας «προστατευτισμός». Να πάει στο δικαστήριο όχι μόνο μία φορά, αλλά δεκαπέντε. Σε οποιοδήποτε δικαστήριο η Κυβέρνηση είναι υποχρεωμένη να υπερασπίσει το νησιωτικό πληθυσμό. Αυτόν πρέπει να υπερασπίσει. Πρέπει να υπερασπίσει τους ναυτεργάτες, να δουλεύουν μέσα σ’ ελληνικά καράβια για τις ελληνικές θάλασσες…
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Αν μου επιτρέπετε, αν καταδικαστεί τι πρέπει να κάνουμε; Αν καταδικαστεί σε οκτώ μήνες τι θα πρέπει να γίνει; Ποιο είναι το πρόβλημα;
      ΕΛΠΙΔΑ ΠΑΝΤΕΛΑΚΗ: Αυτό το δίλημμα για μας μην το βάζετε. Αυτό μπορείτε να το θέσετε σε άλλο Κόμμα.
      Εμείς είμαστε καθαροί και συγκεκριμένοι. Αυτά τα διλήμματα μη μας τα βάζετε. Εμείς σ’ ένα πράγμα δεν κάνουμε πίσω. Φτάνει πια, επιτέλους πρέπει να αντιμετωπιστεί το ζήτημα! Εδώ πλέον δεν μπορεί να κινδυνεύει η ασφάλειά μας και με τα ζητήματα της απελευθέρωσης, γιατί αυτό είναι. Να καταλάβει και ο κόσμος που μας ακούει ότι είτε είσαι πλούσιος είτε φτωχός είτε είσαι στην καμπίνα της Α΄ θέσης με την τηλεόραση μέσα και το μπάνιο είτε είσαι στο κατάστρωμα,κινδυνεύεις να πας στον πάτο! Γιατί ακριβώς η Κυβέρνηση παίρνει συγκεκριμένα μέτρα και δημιουργεί ακόμα μεγαλύτερες συνθήκες ασυδοσίας για τους εφοπλιστές. Αυτό είναι το ζήτημα.
      Σας ζήτησε η Ευρωπαϊκή Ένωση, κύριε Υπουργέ, να καταργήσετε την αστική ευθύνη των εφοπλιστών; Σας το ζήτησε; Σας ανάγκασε κανείς; Ποια είναι η αιτιολογία; Διότι –λέει- η ασφαλιστική αγορά αδυνατεί να καλύψει όλο το φάσμα της υπάρχουσας κατάστασης. Για ποιο λόγο; Δεν κατάλαβα! 
      Όμως το πιο σημαντικό στα ζητήματα ασφάλειας –και εμείς αυτό θέτουμε- είναι το εξής. Ένας από τους παράγοντες, ο πιο σημαντικός, είναι το ζήτημα των οργανικών συνθέσεων των καραβιών. Είναι καθαρό ότι αυτό απελευθερώνεται και, αν θέλετε, η Ευρωπαϊκή Ένωση απάντησε πολύ καθαρά χθες –και βέβαια δεν είχαμε άλλη εντύπωση- στο Γιώργο Τούσσα, Ευρωβουλευτή του Κ.Κ.Ε., που είχε βάλει το θέμα σε ερώτηση. Μάλιστα, ξέρετε τι είπε η Ευρωπαϊκή Ένωση επίσημα; Μπορείτε να πάρετε το κείμενο να το δείτε.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Μπορείτε να καταθέσετε αυτή την απάντηση στα Πρακτικά;
      ΕΛΠΙΔΑ ΠΑΝΤΕΛΑΚΗ: Απάντησαν αρνητικά βεβαίως, γιατί εμείς ζητήσαμε..
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Μπορείτε να μας την καταθέσετε; Την έχετε την απάντηση να μας την καταθέσετε στα Πρακτικά;
      ΕΛΠΙΔΑ ΠΑΝΤΕΛΑΚΗ: Μπορούν να μου τη στείλουν. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας):  Ευχαριστώ.
      ΕΛΠΙΔΑ ΠΑΝΤΕΛΑΚΗ: Η απάντηση, λοιπόν, που έδωσε στον Ευρωβουλευτή του Κομμουνιστικού Κόμματος που έβαλε αυτά τα ζητήματα είναι ότι εγκάλεσαν και τη χώρα μας ότι υπάρχει –λέει- μεγάλη προστασία. Στα πλαίσια της απελευθέρωσης πρέπει να απελευθερωθούν οι εφοπλιστές να κάνουν τη δουλειά τους. Δηλαδή μιλάμε για μεγάλη πρόκληση! Εδώ έχει ευθύνη η Κυβέρνηση.
      (Στο σημείο αυτό κτυπάει ξανά το κουδούνι λήξεως του χρόνου ομιλίας της κυρίας Βουλευτού)
      Επιτρέψτε μου, κύριε Πρόεδρε, ευχαριστώ για την κατανόηση, είναι και τεράστιο το νομοσχέδιο.
      Ποιο θέμα θέτουμε εμείς; Λέει η Κυβέρνηση: Εγώ έχω όλα αυτά. Σ’ ένα πράγμα δεν κάνω πίσω. Σε ποιο; Στην ελληνομάθεια. Άρα κάνει πίσω σε όλα τα άλλα! Κάνει στα δρομολόγια, κάνει στις τιμές των εισιτηρίων –καλά, αυτό το παρακολουθούμε- στην ηλικία των πλοίων. Ξαναλέω για εκατοστή φορά από αυτό το Βήμα –το έχω πει πολλές φορές- ότι την ηλικία των πλοίων δεν την απομονώνουμε. Είναι συνυπολογισμός. 
      Όμως δεν βλέπουμε συνολικότερα μέτρα για τίποτε άλλο. Μόνο ελληνομάθεια. Άρα, δεχόσαστε όλα τα άλλα. Άρα, υπάρχει κίνδυνος στην ασφάλεια. Να σας πω και κάτι άλλο; Εγώ θέλω συγκεκριμένα μέτρα, τι έχει κάνει η Κυβέρνηση και αν μπορεί ο Υπουργός Εμπορικής Ναυτιλίας να μας πει ότι από 1η Ιουλίου 2001 είναι σίγουρος ότι όλα τα καράβια, μηδενός εξαιρουμένου, της ακτοπλοΐας, θα έχουν σωστικά, με βάση το διεθνή κανονισμό. 
      Δεν είναι και λίγες μέρες –να πάρει η ευχή, να πάρει- που βγήκε και η απόφαση από το ναυτικό έγκλημα, από το ναυάγιο «ΣΑΜΙΝΑ» και βλέπετε ότι αυτός που έφυγε με τη λιμουζίνα του και πήγε σπίτι του ήταν ο ιδιοκτήτης σε τελική ανάλυση. Και γι’ αυτό που τον καταδίκασαν ήταν μόνο για τα τρία χρόνια που άσκησε έφεση και αφέθηκε ελεύθερος ο ιδιοκτήτης για τα λαμπάκια και τα φωτάκια για τα σωστικά!
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κυρία Παντελάκη.
      ΕΛΠΙΔΑ ΠΑΝΤΕΛΑΚΗ: Ναι, κύριε Πρόεδρε, ευχαριστώ.
      Αυτή, λοιπόν, είναι η κατάσταση, άρα δικαιώνεται ακόμα περισσότερο όχι μόνο ο αγώνας των ναυτεργατών, αλλά και η δική μας αγωνία. Δεν είναι το θέμα να πούμε γενικώς ότι αυτή είναι η αγορά, αυτή είναι η ανταγωνιστικότητα. Δικαιούται ο κάθε Έλληνας πολίτης σ’ αυτή τη χώρα, ο κάθε εργαζόμενος, όταν μπαίνει σ’ ένα καράβι να μην τρέμει το φυλλοκάρδι του ότι υπάρχει ενδεχόμενο να πάει στον πάτο επειδή ακριβώς δεν τηρούνται τα standard.
      Το λέμε αυτό και ξέρετε ότι έχουμε τους λόγους μας. Εμείς ποτέ απ’ αυτό το Βήμα δεν λέμε ονόματα καραβιών για να μην τρομοκρατούμε τον κόσμο. Έχουμε εγκαλέσει ζητήματα με καράβια που έχουν ρήγματα. Περνούν είκοσι μέρες για να κάνουν ένα μαντάρισμα! Έχουμε ζητήσει στοιχεία για ένα άλλο καράβι, αλλά δεν τα έχουμε πάρει. 
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε παρακαλώ, κυρία Παντελάκη.
      ΕΛΠΙΔΑ ΠΑΝΤΕΛΑΚΗ: Επομένως, μιλάμε με βάση τα στοιχεία. Ανησυχούμε με βεβαιότητα γι’ αυτά που συμβαίνουν και γι’ αυτό ακριβώς λέμε ότι η Κυβέρνηση πρέπει να πει ότι ίσα με εδώ και μη παρέκει, επιτέλους. Η Ελλάδα έχει εκατόν πενήντα νησιά. Πρέπει να διατηρήσει αυτό το σύμπλεγμά της. Είναι ζητήματα εθνικής άμυνας, είναι ζητήματα και ασφάλειας και είναι ζητήματα ζωής των νησιωτών, επιτέλους! Αυτό νομίζω ότι πρέπει να παρθεί υπόψη. 
      Γι’ αυτό όχι μόνο καταψηφίζουμε το νομοσχέδιο, κυρίες και κύριοι συνάδελφοι. Το θεωρούμε απαράδεκτο που έχει έλθει και δεν έπρεπε να έχει έλθει γιατί ακριβώς δεν ήταν διατεθειμένη η Κυβέρνηση σ’ αυτά τα ζητήματα να κάνει σκόντο, γιατί ακριβώς αυτά τα ζητήματα είναι το «ψητό».
      Ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κυρία Παντελάκη.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κύριε Πρόεδρε, αν μου επιτρέπετε, θα ήθελα να πω μια κουβέντα.
      ΠΡΟΕΔΡΕΥΩΝ (Σωτήρης Χατζηγάκης): Αμέσως μετά τις ανακοινώσεις, κύριε Υπουργέ.
      Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο αναφορών και ερωτήσεων της Τρίτης 7 Μαρτίου 2006.
      Α. ΑΝΑΦΟΡΕΣ-ΕΡΩΤΗΣΕΙΣ Πρώτου Κύκλου (Άρθρο 130 παράγραφος 5 του Κανονισμού της Βουλής) 
      1. Η με αριθμό 4701/17.11.2005 ερώτηση του Βουλευτή της Νέας Δημοκρατίας κ. Κωνσταντίνου Τσιπλάκη προς τον Υπουργό Περιβάλλοντος, Χωροταξίας και Δημοσίων Έργων, σχετικά με την εύρυθμη λειτουργία του Κέντρου Πληροφόρησης Λίμνης Κερκίνης.
      2. Η με αριθμό 6517/17.1.2006 ερώτηση του Βουλευτή του Πανελλήνιου Σοσιαλιστικού Κινήματος κ. Κωνσταντίνου Γείτονα προς τον Υπουργό Περιβάλλοντος, Χωροταξίας και Δημοσίων Έργων, σχετικά με την επίλυση του προβλήματος διάθεσης της συσσωρευμένης λυματολάσπης στην Ψυττάλεια και τη δημιουργία νέων χώρων υγειονομικής ταφής απορριμμάτων.
      Β. ΑΝΑΦΟΡΕΣ-ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 5 του Κανονισμού της Βουλής)
      1. Η με αριθμό 5699/16.12.2005 ερώτηση του Βουλευτή του Πανελλήνιου Σοσιαλιστικού Κινήματος κ. Βασιλείου Κεγκέρογλου προς τον Υπουργό Υγείας και Κοινωνικής Αλληλεγγύης, σχετικά με την ίδρυση και λειτουργία νέων μονάδων υποκατάστασης στον Οργανισμό Κατά των Ναρκωτικών (Ο.ΚΑ.ΝΑ.).
      Επίσης, ο συνάδελφος Βουλευτής κ. Απόστολος Φωτιάδης παρακαλεί το Σώμα να του εγκριθεί άδεια απουσίας από τις εργασίες της Βουλής για το διάστημα 7.3.2006 μέχρι 9.3.2006 λόγω μετάβασής του στο εξωτερικό.
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς, η Βουλή ενέκρινε τη ζητηθείσα άδεια. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κύριε Πρόεδρε, το λόγο, παρακαλώ.
      ΠΡΟΕΔΡΕΥΩΝ (Σωτήρης Χατζηγάκης): Κύριε Υπουργέ, θέλετε το λόγο για μια μικρή παρέμβαση;
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας):  Ναι, κύριε Πρόεδρε. Άλλωστε θα μιλήσω μετά τους εισηγητές και τους έξι πρώτους ομιλητές. 
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Υπουργέ, έχετε το λόγο.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Παίρνω το λόγο για ένα και μόνο θέμα. Νομίζω ότι δεν ήταν εκεί το νόημα της παρουσίασης του θέματος της ασφάλειας από την αγαπητή συνάδελφο την κ. Παντελάκη. 
      Αυτό που θέλω να διαβεβαιώσω τη Βουλή είναι ότι τηρείται απολύτως η νομιμότητα και ότι γίνονται έκτακτοι έλεγχοι σ’ όλα τα πλοία. Πρώτη προτεραιότητα στη ναυτιλία και κυρίως στην ακτοπλοΐα είναι η ασφάλεια των επιβατών και των πληρωμάτων. Εκεί δεν συμβιβαζόμαστε, δεν συζητάμε και δεν κάνουμε εκπτώσεις. 
      Επιπρόσθετα –θα σας το πω βεβαίως και κατά τη διάρκεια της ανάπτυξης των θέσεων του Υπουργείου για το νομοσχέδιο- εμείς προχωρούμε στην εφαρμογή της Συνθήκης της Στοκχόλμης. Ξέρετε κανένα ευρωπαϊκό κράτος που να έχει βάλει τόσο αυστηρούς κανόνες, όπως έχουμε βάλει εμείς ή να κάνει εκπτώσεις στην ασφάλεια των επιβατών και κυρίως σε θάλασσες που είναι  πιο δύσκολες από ό,τι οι δικές μας; Φαντάζεσθε τι γίνεται στη Βαλτική, στη Μάγχη, σε άλλες περιοχές της Ευρώπης, στις βόρειες χώρες;
      Εμείς, λοιπόν, προχωρούμε στην πρόωρη εφαρμογή της Συνθήκης της Στοκχόλμης που δημιουργεί το περιβάλλον για πρόσθετους κανόνες ασφαλείας στα πλοία. 
      Θα σας περιγράψω κάτι και θα κλείσω μ’ αυτό. Ένα πλοίο με βάση τη Συνθήκη της Στοκχόλμης μπορεί να έχει ρήγμα, ο μη γένοιτω, να μπει νερό μέχρι το 15% του μηχανοστασίου και να μην βουλιάξει. Γίνονται, δηλαδή, επιπλέον εργασίες στα πλοία για να μπορεί να διασφαλιστεί το αξιόπλοο των πλοίων αυτών. Σ' αυτό προχωρούμε.
      Δεν θέλω να δημιουργηθεί, λοιπόν, καμία σύγχυση κυρίως στο επιβατικό κοινό, στους χιλιάδες των τουριστών που θα επισκεφτούν και φέτος τα νησιά της Ελλάδας. Γνωρίζετε ότι το καλοκαίρι περιμένουμε, μέσω ακτοπλοΐας, να μετακινηθούν έξι, ίσως και παραπάνω, εκατομμύρια Έλληνες και ξένοι πολίτες για τη νησιωτική Ελλάδα και θέλω να σας διαβεβαιώσω με τον πιο κατηγορηματικό τρόπο ότι όχι μόνο λαμβάνονται όλα τα μέτρα για την ασφάλεια -και επιπρόσθετα μέτρα όπως ορίζει η Συνθήκη της Στοκχόλμης,- αλλά θα γίνονται -όπως έγιναν και πέρυσι- έκτακτοι έλεγχοι και θα επιβληθούν υψηλότατες ποινές, όπως επιβάλλονταν και στο παρελθόν. 
      ΟΡΕΣΤΗΣ ΚΟΛΟΖΩΦ: Όπως έγινε και με το «ΣΑΜΙΝΑ». 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Σας λέω μόνο ότι από το 1980 μέχρι το 2004 οι ποινές οι οποίες επιβλήθηκαν από το Υπουργείο Εμπορικής Ναυτιλίας ήταν ύψους 880.000 ευρώ. Τα δύο χρόνια με τους έκτακτους ελέγχους ήταν πάνω από 5.000.000 ευρώ. Αυτό δείχνει ποια είναι η προσοχή και πως εμείς αντιλαμβανόμαστε τα θέματα της ασφάλειας. 
      Αυτό, λοιπόν, δεν συζητείται. Είναι ένα θέμα στο οποίο δίνουμε απόλυτη προτεραιότητα και βεβαίως αν υπάρχουν συγκεκριμένες καταγγελίες, θα ήθελα πολύ να τις ακούσω είτε στο Υπουργείο είτε δημοσίως από το Βήμα της Βουλής.
      Σας ευχαριστώ.
      ΕΛΠΙΔΑ ΠΑΝΤΕΛΑΚΗ: Κύριε Υπουργέ, η εντατικοποίηση των ναυτεργατών είναι ο πρώτος κίνδυνος.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Ο κ. Δραγασάκης έχει το λόγο.
      ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, συζητούμε το νομοσχέδιο αυτό υπό τον απόηχο της απεργίας των ναυτικών, η οποία μπορεί να έληξε αλλά τα προβλήματα μένουν.
      Εγώ δεν θα επαναλάβω όσα ο Πρόεδρος του Συνασπισμού και της Κοινοβουλευτικής μας Ομάδας είπε στη συζήτηση προ ημερών. Επειδή, όμως, η κ. Παντελάκη έκανε ένα σχόλιο, θέλω να επαναλάβω ότι ναι, εμείς καλούμε όλες τις πολιτικές δυνάμεις σε κοινή προσπάθεια για να καταργηθεί ο νόμος για την πολιτική επιστράτευση. Καλούμε και το ΠΑ.ΣΟ.Κ., καλούμε και το Κ.Κ.Ε., καλούμε και τη Νέα Δημοκρατία. Αυτό εσείς το ονομάζετε ότι «αθωώνουμε το ΠΑ.ΣΟ.Κ.».
      Διευκρινίζω λοιπόν, πρώτον, ότι εμείς δεν νιώθουμε ότι είμαστε δικαστήριο. Η κοινωνία δικάζει, η κοινωνία ελέγχει, η κοινωνία κρίνει και κρίνει όλους μας. 
      Δεύτερον, εμείς θεωρούμε κατ’ αρχήν θετικό που ο Πρόεδρος του ΠΑ.ΣΟ.Κ., στη σχετική συζήτηση, είπε ότι θα ασχοληθεί με το θέμα. Ότι, δηλαδή, θα φέρει ένα νόμο. Μπορεί ο νόμος να μη μας ικανοποιεί. Θεωρούμε θετικό που ο Κυβερνητικός Εκπρόσωπος, προ ημερών, είπε ότι η Κυβέρνηση προβληματίζεται να επανεξετάσει το καθεστώς της πολιτικής επιστράτευσης.
      Θεωρούμε, λοιπόν, ότι πολύ καλά κάναμε και εμείς και ο Πρόεδρος του κόμματός μας και θέσαμε αυτό το θέμα.
      Και καλούμε και τώρα την Κυβέρνηση να ορίσει την ημέρα που θα αρθεί η πολιτική επιστράτευση και να αναλάβει πιο σαφή δέσμευση για την κατάργηση –λέμε εμείς- του καθεστώτος της πολιτικής επιστράτευσης. 
      Όμως, το κύριο θέμα είναι τα προβλήματα που προκάλεσε η απεργία –και τα οποία παραμένουν- διότι η πολιτική επιστράτευση ήταν πρόσθετο πρόβλημα. Είναι το εφάπαξ, το φορολογικό, το θέμα της κοινωνικής ασφάλισης. 
      Κύριε Υπουργέ, μου έκανε εντύπωση σήμερα ένα δημοσίευμα –συνδέεται μ’ αυτό, γι’ αυτό το λέω- σύμφωνα με το οποίο ένας εφοπλιστής θέλει να διαγραφούν οι οφειλές του από το Ν.Α.Τ.. Μάλιστα, πάει το Ν.Α.Τ. στο δικαστήριο. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Πρόβλημά του, κύριε συνάδελφε. Του εφοπλιστή, εννοώ. 
      ΙΩΑΝΝΗΣ ΔΡΑΓΑΣΑΚΗΣ: Βεβαίως πρόβλημά του, αλλά ο λαός τα πληρώνει αυτά. Εννιακόσια πενήντα εκατομμύρια ευρώ πληρώνει ο ελληνικός λαός φέτος –και δεν είναι και αρκετά- για το Ν.Α.Τ., το ταμείο του κλάδου της ναυτιλίας. Δεν είναι καπιταλιστές αυτοί που τα πληρώνουν τα 950.000.000 ευρώ. Η δομή του φορολογικού συστήματος είναι τέτοια που μου επιτρέπει να πω ότι τα πληρώνει ο υπόλοιπος λαός. 
      Εν πάση περιπτώσει, κύριε Υπουργέ, κυρίες και κύριοι συνάδελφοι, το να επιδοτεί το κράτος την εκκλησία, να το συζητήσουμε. Το να επιδοτεί το κράτος τους εφοπλιστές, καταντά μία πρόκληση. Θα μου πείτε για το ΠΑ.ΣΟ.Κ. , για τις προηγούμενες κυβερνήσεις. Σύμφωνοι σε όλα αυτά, αλλά στο μέλλον τι γίνεται; Διότι τα 950.000.000 ευρώ σήμερα, δεν ξέρω πού θα φτάσουν στο μέλλον. Και σας είπα, κύριε Υπουργέ – το επαναλαμβάνω και εδώ- άμεσα δώστε εντολή, προκηρύξτε μια σοβαρή αναλογιστική μελέτη, για να δούμε πού πάμε. Το θέμα είναι πολύ σοβαρό.
      Το ίδιο πράγμα συμβαίνει με τη φορολογία. 
      Επειδή, κύριε Υπουργέ, η συζήτησή μας θα συνεχιστεί την Τρίτη, αν θέλετε και αν μπορείτε, φέρτε μας έναν κατάλογο για την εισφοροδιαφυγή, δηλαδή να μας πείτε ποιοι εφοπλιστές χρωστούν στο Ν.Α.Τ.  Ελπίζω να είναι λίγοι.
      Φέρτε μας και μία έκθεση, ένα σημείωμα να μας ενημερώνει –διότι δεν είμαστε όλοι ειδικοί στα φορολογικά- σχετικά με το τι πληρώνουν οι εφοπλιστές ως φόρο. 
      Πρέπει, επίσης, να σας απασχολήσει το ερώτημα «τι είναι τελικά η εμπορική ναυτιλία;». Είναι σύμβολο εθνικής υπερηφάνειας ή κλάδος οικονομικής δραστηριότητας; Αν είναι μόνο σύμβολο εθνικής υπερηφάνειας, να τεθεί το θέμα πόσο θα πληρώνουμε γι’ αυτό το σύμβολο. Αν είναι κλάδος οικονομικής δραστηριότητας, πρέπει να δούμε και τα κριτήρια αξιολόγησής του.
      Εσείς λέτε για τον αριθμό των πλοίων. Εγώ λέω για τη συμβολή της ναυτιλίας στην απασχόληση και στην προστιθέμενη αξία. Αυτό είναι για εμάς το κριτήριο. Υπάρχουν χώρες με λιγότερο στόλο, με λιγότερα πλοία και έχουν μεγαλύτερη απασχόληση και μεγαλύτερη συμβολή της ναυτιλίας στην προστιθέμενη αξία.
      Θέτουμε, δηλαδή, εμείς το θέμα μίας ριζικής αναδιάταξης, μίας ριζικά νέας ναυτιλιακής πολιτικής, μίας νέας σχέσης κράτους-ναυτιλίας-κοινωνίας. Αυτό που έχουμε σήμερα είναι απαράδεκτο. 
      Αν θυμάστε, εγώ ζήτησα στην επιτροπή να έρθουν και εκπρόσωποι των εφοπλιστών. Και καλά έκανα, διότι υπάρχουν στα Πρακτικά αυτά που μας είπαν. Επικίνδυνες αντιλήψεις έχουν διαμορφωθεί. Μιλούν οι εφοπλιστές σαν να μιλάει ο ευεργέτης προς τον ευεργετούμενο. Δεν μιλούν με όρους κοινωνικού συμβολαίου. Δεν μιλούν με όρους δικαιωμάτων και υποχρεώσεων. Μιλούν, όπως μιλούσε ένας καραβοκύρης παλαιά, το 19ο αιώνα, στους μούτσους, στους λοστρόμους, στους ναυτικούς του και έλεγε «εγώ δεν το είχα ανάγκη αυτό το πλοίο, είχα να ζήσω. Εγώ το πλοίο το πήρα για να έχετε εσείς ένα κομμάτι ψωμί να ζείτε».
      Αυτός ο φεουδαρχικός καπιταλισμός είναι επικίνδυνος και γι’ αυτούς που τον ασκούν και γι’ αυτούς που τον ανέχονται. Γι’ αυτό κάνω αυτές τις επισημάνσεις. Και με πρώτη ευκαιρία θα επανέλθουμε, γιατί το θέμα το θεωρούμε σοβαρό, είναι μείζον. Ίσως και η τροπολογία που έχουμε για τη ναυπηγοεπισκευαστική ζώνη επιτρέπει να κάνουμε κάποια συζήτηση επ’ αυτού.
      Επαναλαμβάνω ότι το θέμα για εμάς είναι τι δίνουμε και τι παίρνουμε, ποιες είναι οι υποχρεώσεις και ποια είναι τα δικαιώματα, σήμερα στις σημερινές συνθήκες.
      Σε ό,τι αφορά  το κυρίως θέμα του νομοσχεδίου, τη ναυτική εκπαίδευση, θα συμφωνήσω με τον κ. Βεργίνη ότι είχαμε πράγματι μια εκτενή, πολύωρη και ενδιαφέρουσα συζήτηση στην επιτροπή. Κυρίως στη συνεδρίαση με την παρουσία των φορέων, του κ. Μαλτέζου από τους εκπαιδευτικούς, εκπροσώπων των συνδικαλιστικών οργανώσεων, των εφοπλιστών, θεωρώ ότι ήταν πάρα πολύ χρήσιμη η συζήτηση, ιδίως για εμάς, όσους δεν προερχόμαστε από τον κλάδο της ναυτιλίας. Μάθαμε αρκετά πράγματα, συνειδητοποιήσαμε προβλήματα και κυρίως φάνηκε ότι το νομοσχέδιο αυτό -κατά την άποψη τη δική μας- δεν αποτελεί τομή, δεν αποτελεί τολμηρή παρέμβαση σ’ ένα χρόνιο σοβαρό πρόβλημα.
      Ο ισχυρισμός της Κυβέρνησης είναι ότι με το νομοσχέδιο αυτό επέρχεται ισοτιμία. Αυτή είναι η πρώτη παρατήρηση, το πρώτο θέμα. Είναι μισή αλήθεια και ολίγο παραπλανητική. Το πτυχίο των Α.Ε.Ν., των Ακαδημιών Εμπορικού Ναυτικού, δεν έχει καμιά ισοτιμία, δεν έχει καμία διαβάθμιση. Είναι ένα τυπικό προσόν, μοναδική ισχύς του οποίου είναι, η δυνατότητα που δίνεται στον κάτοχό του να μπει στο καράβι να ασκήσει το επάγγελμα. 
      Οι κάτοχοι των πτυχίων αυτών δεν μπορούν καν να προχωρήσουν σε μεταπτυχιακές σπουδές, αν το θέλουν. Εκείνο που υποτίθεται ότι αποκτά ισοτιμία με πτυχίο Τ.Ε.Ι., δεν είναι το πτυχίο των Α.Ε.Ν., αλλά είναι το δίπλωμα Εμπορικού Ναυτικού Α΄ Τάξεως.
      Τα δικά μας ερωτήματα είναι δύο. Ποια είναι  η νομική ισχύς και ποια η πρακτική αξία αυτής της ισοτιμίας;
      Σε ό,τι αφορά  τη νομική ισχύ, μελέτησα, κύριε Υπουργέ, τα πρακτικά της επιτροπής που είχατε συγκροτήσει και είδα εκεί ότι το τελικό πρακτικό, ο εκπρόσωπος του Υπουργείου Παιδείας ουσιαστικά δεν το υπέγραψε. Δηλαδή το υπέγραψε, με γραπτή επισήμανση για τη διαφωνία του. Μου λέτε ότι η Υπουργός Παιδείας υπογράφει το νομοσχέδιο και αυτό είναι σωστό. Υπάρχει όμως κίνδυνος, η μεν Υπουργός να το υπογράφει κάτω από τη δική σας υπόδειξη ή και με ένα πολιτικό σκεπτικό, αλλά να υπάρχουν νομικές εκκρεμότητες, οι οποίες θα εμφανιστούν αύριο. Κάνουμε αυτή την επισήμανση.
      Σε ό,τι αφορά  την πρακτική αξία, πρώτα-πρώτα η νέα ρύθμιση αφορά τους εισακτέους κατά το έτος 2005 -2006, δηλαδή όσους έχουν βγει από τη σχολή δεν τους αφορά το θέμα αυτό. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Αν μου επιτρέπετε, προβλέπεται προεδρικό διάταγμα γι’ αυτούς που αποφοίτησαν πριν. Γιατί έχουμε και διετείς σχολές για μηχανικούς και καπεταναίους, οπότε θα το προβλέψουμε με προεδρικό διάταγμα, όπως έγινε με τους δασκάλους, τους προερχόμενους από τις παλιές παιδαγωγικές σχολές.
      ΙΩΑΝΝΗΣ ΔΡΑΓΑΣΑΚΗΣ: Ας υπάρχει και αυτό, αν και βέβαια, όταν είναι τώρα πια κάποιος σε ηλικία τριάντα πέντε με σαράντα ετών, δεν ξέρω αν έχει σημασία. Όμως, εγώ είμαι υπέρ του να υπάρχει πάντα η δυνατότητα. Στην εποχή μας μπορεί κάποιος και σε μεγάλη ηλικία να θελήσει να κάνει μεταπτυχιακές σπουδές.
      Η ισοτιμία, λοιπόν, αποκτάται, αφού κάποιος έχει ολοκληρώσει αυτήν τη διαδρομή, έχει φτάσει σε μια κάποια ηλικία. Και υπάρχει το ερώτημα, πόσοι και αν θα θελήσουν να αξιοποιήσουν αυτήν τη δυνατότητα στη συνέχεια. Το βασικό είναι ότι η ισοτιμία αυτή αφορά το δίπλωμα -που περιλαμβάνει και μια επαγγελματική εμπειρία και όχι μόνο σπουδές- και όχι τις ίδιες τις σχολές.
      Σε σχέση με το δεύτερο θέμα, η Κυβέρνηση λέει ότι επιχειρεί μια αναβάθμιση του περιεχομένου των σπουδών και των προσόντων των καθηγητών. Εδώ υπάρχει μια δομική ανακολουθία. Δηλαδή αφήνετε το καθεστώς των σχολών ως έχει και εμβαλωματικά επιχειρούνται κάποιες παρεμβάσεις, οι οποίες θα μπορούσαν να είναι και αναγκαίες και σωστές κ.λπ.. Με τον τρόπο, όμως, που γίνονται, οι σχολές παραμένουν αδιαβάθμητες. Δεν έχουν καν νομική προσωπικότητα, κύριε Υπουργέ, οι σχολές. Θεωρούνται υπηρεσίες του Υπουργείου Ναυτιλίας. Μάλιστα η Επιστημονική Επιτροπή της Βουλής ζητάει να υπάρξει αποσαφήνιση. Ποιο είναι  το νομικό καθεστώς των σχολών; Δείτε την έκθεση της επιτροπής.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Συγγνώμη. Συμπεριελήφθη αυτό που λέτε, δηλαδή η παρατήρηση της Επιστημονικής Υπηρεσίας της Βουλής, στις τροποποιήσεις που κατέθεσα στην αρχή της συζήτησης.
      ΙΩΑΝΝΗΣ ΔΡΑΓΑΣΑΚΗΣ: Το αποτέλεσμα, λοιπόν, είναι ότι πάει να λυθεί ένα πρόβλημα, με τρόπο όμως που φοβόμαστε ότι θα δημιουργηθούν σοβαρά λειτουργικά προβλήματα στις σχολές και στο προσωπικό των σχολών.
      Γιατί; Διότι, όπως πληροφορηθήκαμε και στην επιτροπή, περίπου το 80% των καθηγητών είναι συμβασιούχοι ή ωρομίσθιοι. Οι μόνιμοι είναι ελάχιστοι. Δεν υπάρχουν ικανοποιητικές προβλέψεις για το υφιστάμενο προσωπικό. Στη βαθμίδα του καθηγητή θα υπάρχουν δύο διαφορετικά μισθολόγια για την ίδια δουλειά στην ουσία. Όσοι έχουν τα προσόντα με το νέο νόμο θα παίρνουν αύξηση μισθού στα 2.543 και όσοι δεν έχουν θα παραμένουν στα παλιά μισθολόγια. Στη βαθμίδα του επίκουρου καθηγητή θα έχουμε διπλά μισθολόγια κ.λπ.. Ο κ. Βεργίνης, που υπήρξε και ακαδημαϊκός, αλλά και όλοι μας αντιλαμβανόμαστε ότι, όταν σε ένα χώρο για το ίδιο αντικείμενο υπάρχουν διαφορετικές μισθολογικές καταστάσεις, δημιουργούνται προβλήματα. Επισημαίνω το πρόβλημα, για να δούμε τι θα γίνει στο τέλος. 
      Η τρίτη παρατήρησή μας αφορά την υλικοτεχνική υποδομή. Συμφωνήσαμε στην επιτροπή ότι υπάρχει τεράστιο πρόβλημα, ότι επί δέκα χρόνια δεν έχουν γίνει προμήθειες, ότι η υλικοτεχνική υποδομή είναι βασικός παράγοντας για την αναβάθμιση επί της ουσίας. Κύριε Υπουργέ, στο νομοσχέδιο δεν υπάρχει καμιά πρόβλεψη, όπως και στην έκθεση του Γενικού Λογιστηρίου του Κράτους. Είπατε ότι θα δώσετε. Υπάρχουν χρήματα σε ειδική πίστωση του Υπουργείου Εμπορικής Ναυτιλίας; Αν ναι, πείτε μας σε ποια, για να μπορέσουμε να την παρακολουθήσουμε. 
      Η τέταρτη και τελευταία παρατήρηση αφορά τις ιδιωτικές σχολές. Μήπως τελικά γι’ αυτό έγινε το νομοσχέδιο; Ακούγοντας τους εκπροσώπους των εφοπλιστών, ανησύχησα. Θέλουν από τώρα οι ιδιωτικές σχολές να είναι ισότιμες με τις δημόσιες και, εφόσον δεν το κάνετε τώρα, σας είπε ο εκπρόσωπος της Ένωσης Εφοπλιστών ότι αυτό θα γίνει με την Αναθεώρηση του Συντάγματος. Δηλαδή πάμε σε ένα μεταβατικό καθεστώς μέχρι να αναθεωρηθεί το Σύνταγμα, οπότε τότε οι ιδιωτικές σχολές θα γίνουν κύριες σχολές. Αυτή είναι, αν κατάλαβα καλά, η αντίληψη ορισμένων εφοπλιστών, οι οποίοι τι θέλουν; Θέλουν σωρό πτυχιούχων, παραγωγή πολλών πτυχιούχων ανέργων, για να υπάρχει ένας ανταγωνισμός σε ό,τι αφορά τους μισθούς. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, ζητώ την ανοχή σας για λίγα λεπτά και δεν θα μιλήσω στη δευτερολογία μου.
      Κύριε Υπουργέ, επειδή μου προκάλεσε ενδιαφέρον το θέμα, ζήτησα να μάθω τι γίνεται σε άλλες χώρες. Η Τουρκία δεν  έχει σοβαρό εμπορικό στόλο, αλλά βγάζει στελέχη από το Πανεπιστήμιο Κωνσταντινούπολης. Οι Σκανδιναβικές χώρες, πλην της Νορβηγίας, δεν έχουν ιδιαίτερα σημαντικό στόλο –άλλωστε, ο δικός μας, όπως λέμε με υπερηφάνεια, είναι ο πρώτος- και βγάζουν ειδικούς από το Πανεπιστήμιο του Μάλμοε. Οι Η.Π.Α. και η Βρετανία βγάζουν ειδικούς από πανεπιστήμια και κολέγια, η Αλβανία βγάζει από το Πανεπιστήμιο «Εμβέρ Χότζα». Γι’ αυτό είπα στην αρχή ότι εγώ μπορώ να κατανοήσω ότι είναι καινούργιος Υπουργός ο κ. Κεφαλογιάννης, πήγε εκεί, έφτιαξε μία επιτροπή παραγόντων, του έφεραν κάποιες εισηγήσεις κ.λπ..
      ΙΩΑΝΝΗΣ ΔΙΑΜΑΝΤΙΔΗΣ: Καινούργιος μετά τον ανασχηματισμό;
      ΙΩΑΝΝΗΣ ΔΡΑΓΑΣΑΚΗΣ: Η επιτροπή, για την οποία μιλάω, λειτούργησε το 2004. Μέσα στην επιτροπή ήταν και αξιόλογοι άνθρωποι. Αν κανείς μελετήσει τα πρακτικά της επιτροπής, βλέπει σύγκρουση επιχειρημάτων και απόψεων. Είχαν φέρει και έναν Έλληνα καθηγητή από το Πανεπιστήμιο «Γκρήνουιτς» της Βρετανίας. Δεν τον γνωρίζω τον άνθρωπο, αλλά είπε ότι εδώ χρειάζεται ανώτατη δομή εκπαίδευσης και δεν ξαναπάτησε στην επιτροπή. 
      Κύριε Υπουργέ, θέλω να πω –και το λέω τώρα και όχι στην αρχή- ότι εγώ, αν ήμουν στη θέση σας, πράγματι δεν θα έφερνα αυτό το νομοσχέδιο. Θα έκανα μία ομάδα εργασίας από τρεις-τέσσερις ανθρώπους -όχι παραπάνω- θα τους έδινα μία εντολή να ασχοληθούν σοβαρά με το θέμα, με κατεύθυνση και στόχο μια ανώτατη δομή σε ό,τι αφορά τα γνωστικά αντικείμενα που συνδέονται με το πλοίο και το ναυτικό πλέγμα που λέγαμε την άλλη φορά. Πιστεύουμε ότι αυτή είναι η προοπτική και ότι κάποια στιγμή εκεί πρέπει να πάμε. Το νομοσχέδιο δεν το επιχείρησε, δεν το τόλμησε, δεν το προχώρησε. 
      Μένω, λοιπόν, σε αυτά και αυτή είναι και η τελική μας πρόταση. Αυτό θα δημιουργήσει κάποια σύγκρουση με ορισμένους εφοπλιστές, οι οποίοι θέλουν μία σχολή-παγίδα. Να μπαίνουν μέσα τα παιδιά, να μην έχουν καμία διέξοδο και έτσι να πηγαίνουν στο πλοίο λες και με αυτόν τον τρόπο μπορείς να αποκτήσεις ποιοτική αναβάθμιση του ανθρώπινου δυναμικού κ.λπ..
      Δεν ξέρω, εάν αυτήν τη στιγμή είναι σε θέση η Κυβέρνηση να ακούσει μια τέτοια πρόταση. Επειδή, όμως, είμαστε σίγουροι ότι το θέμα θα επανέλθει, την επαναλαμβάνουμε και κλείνω με αυτήν -σε βάρος, αν θέλετε και άλλων άρθρων για τα οποία, όμως, θα έχουμε την ευκαιρία να μιλήσουμε- την πρόταση: 
      Ομάδα εργασίας, κατεύθυνση πολιτική, για μια δομή ανώτατης εκπαίδευσης, η οποία θα καλύπτει και αυτά και άλλα γνωστικά αντικείμενα του χώρου, ένταξη σε αυτήν τη δομή των υφιστάμενων σχολών, μελέτη της περιφερειακής διάρθρωσης και του αριθμού τους και βέβαια όλα αυτά σε άμεση συνεργασία και εμπλοκή με το Υπουργείο Παιδείας.
      Ευχαριστώ.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κύριε συνάδελφε, μπορώ να προσθέσω κάτι;
      ΙΩΑΝΝΗΣ ΔΡΑΓΑΣΑΚΗΣ: Βεβαίως.
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Υπουργέ, έχετε το λόγο.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κύριε Δραγασάκη, εάν κατάλαβα καλά η πρότασή σας είναι, να φύγουν οι Ακαδημίες Εμπορικού Ναυτικού από το Υπουργείο Ναυτιλίας και να πάνε στο Υπουργείο Παιδείας.
      ΙΩΑΝΝΗΣ ΔΡΑΓΑΣΑΚΗΣ: Δεν το είπα εγώ αυτό.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Διότι εν τοιαύτη περιπτώσει πρόκειται για μια τελείως διαφορετική προσέγγιση. Εμείς μιλάμε για Ακαδημίες Εμπορικού Ναυτικού, απ’ όπου θα βγαίνουν άνθρωποι, οι οποίοι θα στελεχώνουν την εμπορική ναυτιλία, και την ακτοπλοΐα και την ποντοπόρο και τα γραφεία. Εάν μιλάμε για σχολές πανεπιστημιακές, τότε είναι αυτονόητο, ότι αυτό δεν είναι αρμοδιότητα του Υπουργείου Εμπορικής Ναυτιλίας. Είναι αρμοδιότητα του Υπουργείου Παιδείας. Βεβαίως το Υπουργείο Παιδείας και τα αυτοδιοίκητα Ανώτατα Εκπαιδευτικά Ιδρύματα, όπως είναι το Πανεπιστήμιο του Πειραιά και το Πανεπιστήμιου του Αιγαίου, έχουν προπτυχιακά και μεταπτυχιακά προγράμματα για ναυτιλιακές σπουδές και ορθώς ενισχύουν τα τμήματά τους αυτά. Αλλά αυτό είναι άλλο θέμα που αφορά άλλο Υπουργείο και με αυτήν την έννοια συμφωνώ μαζί σας, να προχωρήσουμε και να συνεννοηθούμε και με τα αυτοδιοίκητα εκπαιδευτικά ιδρύματα, για  να δώσουν τη συνέχεια, η οποία χρειάζεται, για να κερδίσουμε αυτό που και εσείς είπατε στην επιτροπή: για κάθε ένα δολάριο που δημιουργείται στη θάλασσα, υπάρχουν έξι δολάρια στη στεριά. Αυτό λέγεται ναυτιλιακό κέντρο Πειραιά που γεωγραφικά εμείς το έχουμε προσδιορίσει στην περιοχή της Δραπετσώνας και από άποψη υποδομής, για να υποδεχθεί αυτές τις μεγάλες επιχειρήσεις και προχωρούμε επίσης και σε όλες τις ρυθμίσεις που αφορούν την αντασφάλιση, τα ναυτιλιακά δικαστήρια, διαδικασίες που χρειάζεται να συναντήσουν, ένα και μόνο πράγμα. Τη θέληση των αντισυμβαλλόμενων να λύσουν τις διαφορές τους στον Πειραιά, διότι το σύστημα εδώ είναι πιο αξιόπιστο από χώρες του εξωτερικού, όπως η Βρετανία και η Νορβηγία, την οποία αναφέρατε.
      Ευχαριστώ, κύριε Πρόεδρε.
      ΙΩΑΝΝΗΣ ΔΡΑΓΑΣΑΚΗΣ: Επαναλαμβάνω, λοιπόν, σε λίγα δευτερόλεπτα την πρόταση, για να μην υπάρξει καμία παρεξήγηση. 
      Πρώτον, αποσύρεται αυτό το νομοσχέδιο, ως αναποτελεσματικό, ανεπαρκές και πηγή ενδεχόμενων προβλημάτων.
      Δεύτερον, συγκροτείται ομάδα εργασίας –αν θέλετε μπορεί και στη Βουλή να γίνει αυτό, πρωτότυπο αλλά μπορεί να γίνει, έχει γίνει παλαιότερα για κάποια θέματα- με πολιτική εντολή. Δομή ανώτατου επιπέδου –δεν λέω η συγκεκριμένη μορφή- μελέτη της διεθνούς εμπειρίας –τι γίνεται στις άλλες χώρες- σοβαρή μελέτη των αναγκών. Συζήτηση των αγκαθωτών προβλημάτων που υπάρχουν, η ιδιομορφία του χώρου, αλλά και οι ανάγκες της εκπαιδευτικής διαδικασίας. Αξιοποίηση της υπάρχουσας εμπειρίας των σχολών. 
      Αυτή είναι η δική μας σκέψη. Πρόταση ενός νέου μοντέλου, το οποίο θα ικανοποιεί αυτά τα κριτήρια. Είναι μια άλλη λογική. Δείτε το και, εν πάση περιπτώσει, εδώ είμαστε.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε συνάδελφε.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Η δική μας η άποψη είναι…
      (Θόρυβος στην Αίθουσα)
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριοι συνάδελφοι.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): ..ότι οι Ακαδημίες Εμπορικού Ναυτικού πρέπει να είναι στο Υπουργείο Ναυτιλίας, για να έχουμε ναυτικούς στη θάλασσα.
      ΙΩΑΝΝΗΣ ΔΙΑΜΑΝΤΙΔΗΣ: Είναι διαδικασία αυτή, κύριε Πρόεδρε; 
      ΧΡΗΣΤΟΣ ΠΡΩΤΟΠΑΠΑΣ: Να περιμένει ο Υπουργός να ακούσει τους Βουλευτές και μετά να μιλήσει.
      ΠΡΟΕΔΡΕΥΩΝ (Σωτήρης Χατζηγάκης): Μα, κύριοι συνάδελφοι, ο κύριος Υπουργός μπορεί να…
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Η προσέγγιση η δική σας είναι μια άλλη προσέγγιση συμπληρωματική σε αυτήν τη νομοθετική πρωτοβουλία της Κυβέρνησης.
      ΙΩΑΝΝΗΣ ΔΡΑΓΑΣΑΚΗΣ: Αυτό που είπα υπονοεί ότι στο τέλος  η πρόταση μπορεί να είναι αυτές οι σχολές να είναι υπό το Υπουργείο Παιδείας ή αυτές οι σχολές να είναι υπό αυτό το καθεστώς.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Σε αυτό συμφωνούμε.
      ΙΩΑΝΝΗΣ ΔΡΑΓΑΣΑΚΗΣ: Σύμφωνοι. Αλλά επειδή διαμαρτύρονται οι συνάδελφοι, σταματώ. Επισημαίνω πάντως, κύριοι συνάδελφοι του ΠΑ.ΣΟ.Κ., ότι η πρότασή μου απευθύνθηκε προς εσάς.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε συνάδελφε.
      ΧΡΗΣΤΟΣ ΠΡΩΤΟΠΑΠΑΣ: Δεν διαμαρτυρηθήκαμε για εσάς, κύριε Δραγασάκη.
      ΙΩΑΝΝΗΣ ΔΙΑΜΑΝΤΙΔΗΣ: Διαμαρτυρηθήκαμε για τον Υπουργό που παρεμβαίνει συνέχεια.
      ΠΡΟΕΔΡΕΥΩΝ (Σωτήρης Χατζηγάκης): Κύριε συνάδελφε, ο Υπουργός μπορεί να παρεμβαίνει, όποτε το επιθυμεί, κατά τον Κανονισμό.
      ΧΡΗΣΤΟΣ ΠΡΩΤΟΠΑΠΑΣ: Την πρώτη φορά δεν διαμαρτυρηθήκαμε καθόλου.
      ΠΡΟΕΔΡΕΥΩΝ (Σωτήρης Χατζηγάκης): Και δεύτερη και τρίτη φορά μπορεί. Μικρές παρεμβάσεις μπορεί να κάνει.
      Η κ. Κόρκα έχει το λόγο.
      
      
      ΑΘΗΝΑ ΚΟΡΚΑ-ΚΩΝΣΤΑ: Ευχαριστώ, κύριε Πρόεδρε. Κύριε Υπουργέ, κυρίες και κύριοι συνάδελφοι, είναι γνωστό ότι η χώρα μας έχει παράδοση στο ναυτικό επάγγελμα και έχει σημειώσει πρωτιές στον τομέα της ναυτιλίας σε παγκόσμιο επίπεδο. 
      Με αυτό το σχέδιο νόμου η Κυβέρνηση και συγκεκριμένα το Υπουργείο Εμπορικής Ναυτιλίας παίρνει μια πρωτοβουλία για να στηρίξει το ναυτικό επάγγελμα. Φυσικά το ναυτικό επάγγελμα δεν αφορά μόνο αξιωματικούς σε ναυτικά καθήκοντα αλλά και την ενασχόληση με όλες τις άλλες ναυτικές δραστηριότητες. 
      Το σχέδιο νόμου αυτό συμβάλλει στην εναρμόνιση κατ’ αρχήν της χώρα μας με την οδηγία της Ευρωπαϊκής Ένωσης όσον αφορά στην εκπαίδευση των ναυτικών καθώς και το χρόνο εργασίας τους αντίστοιχα. Η εκπαιδευτική διαδικασία στο ναυτικό επάγγελμα δεν πρέπει να λαμβάνεται υπ’ όψιν στενά, γιατί διέπεται από διεθνείς συνθήκες, από διεθνή πρότυπα, καθώς και κοινοτική διαδικασία αναγνώρισης πτυχίων. 
      Το παρόν νομοσχέδιο στοχεύει στη εξασφάλιση της ποιότητας των πληρωμάτων. Θέλουμε δηλαδή επαγγελματίες ναυτικούς με ουσιαστικά προσόντα, με υψηλή κατάρτιση, να προτιμώνται και να επιλέγονται τα άτομα αυτά που έχουν και τυπικά και τα ουσιαστικά προσόντα και να αποκατασταθεί το ναυτικό επάγγελμα. 
      Υπάρχει βέβαια, κυρίες και κύριοι συνάδελφοι, ο νόμος του 2003 για την ιδιωτική ναυτική εκπαίδευση, αλλά πρόκειται για ένα νόμο που έμεινε, θεωρώ, ανενεργός και ανεφάρμοστος, γιατί στο πεδίο του δεν περιλαμβάνονταν προβλέψεις ώστε η ναυτική εκπαίδευση να ενταχθεί είτε μέσα σε εθνικά είτε σε κοινοτικά προγράμματα της Ευρωπαϊκής Ένωσης. Αυτό βέβαια δεν θεωρώ ότι αποτελούσε εκσυγχρονισμό της πολιτικής της τότε εποχής. Μπορεί βέβαια να υπήρχαν και δαπάνες για τη ναυτική εκπαίδευση τότε, αλλά δεν υπήρχε η διαχειριστική αρχή κοινοτικών και εθνικών προγραμμάτων η οποία θα μπορούσε να διαχειριστεί τα χρήματα αυτά, ώστε να κατευθυνθούμε σε τέτοιες δαπάνες που να υπήρχαν αποδοτικότερα αποτελέσματα. Και γνωρίζουμε όλοι ότι γενικώς υπήρχε έλλειψη στην αποδοτικότητα του νόμου. 
      Η Κυβέρνηση της Νέας Δημοκρατίας δεν έμεινε άπραγη στον τομέα της στήριξης του ναυτικού επαγγέλματος, διότι αντιμετωπίζει τη ναυτική εκπαίδευση με σαφήνεια και μειώνοντας το κόστος για τις σπουδές του καθενός σπουδαστή της ναυτικής εκπαίδευσης και μέσω των προγραμμάτων ώστε να προσελκύονται νέοι στο ναυτικό επάγγελμα, καθώς και με προγράμματα επιδοτούμενης κατάρτισης ανέργων ναυτικών. 
      Το παρόν σχέδιο νόμου, κυρίες και κύριοι συνάδελφοι, περιλαμβάνει ρυθμίσεις που συντελούν στο να αναβαθμιστούν οι τίτλοι σπουδών του εμπορικού ναυτικού, να δημιουργηθεί δηλαδή ένα θεσμικό πλαίσιο και ένα πλαίσιο λειτουργίας προγραμμάτων κανονικών σπουδών, μεταπτυχιακών σπουδών και έρευνας, όσον αφορά στην εμπορική ναυτιλία. Και προσδιορίζονται επίσης σαφώς και τα καθήκοντα τα οποία έχουν τα μέλη αυτά του εκπαιδευτικού προσωπικού με ένα πλαίσιο πρόσληψης και εξέλιξής τους μέσα από διαφάνεια. Καθορίζεται επίσης η λειτουργία, το περιεχόμενο των σπουδών καθώς και τα δικαιώματα της ναυτικής επαγγελματικής κατάρτισης και της ναυτικής επαγγελματικής επιμόρφωσης. 
      Πολύ σημαντικό μέρος του νομοσχεδίου στο οποίο θα ήθελα να σταθώ είναι η κατάταξη των λιμανιών της χώρας βάση συγκεκριμένων και ορισμένων κριτηρίων μέσα σε πλαίσιο, σε λιμάνια διεθνούς ενδιαφέροντος, σε λιμάνια εθνικής σημασίας, μείζονος σημασίας και αντίστοιχα τοπικής σημασίας. Και σ’ αυτό το σημείο θα ήθελα να επισημάνω την πρόταση και του Υπουργείου και του κυρίου Υπουργού να συμπεριλαμβάνεται στα λιμάνια της εθνικής σημασίας το λιμάνι της περιοχής μου, το λιμάνι της Κορίνθου, μαζί με  αντίστοιχα λιμάνια του Κατακόλου, της Σούδας και του Πόρτο Λάγος. Θεωρώ ότι με αντίστοιχο νομοθέτημα και με τη συμμετοχή της τοπικής κοινωνίας αυτό αποτελεί αναβάθμιση και θα δώσει μια προοπτική και στο νομό αλλά και σε όλη την ευρύτερη περιοχή. 
      Η κυβερνητική πολιτική σχετικά με την αναβάθμιση των λιμανιών στοχεύει στο να έχουμε μια καλύτερη αξιοποίηση των λιμανιών και στην ανάπτυξή τους αλλά παράλληλα πολύ βασικό είναι να υπάγονται τα λιμάνια της χώρα μας σε εθνικά και κοινοτικά προγράμματα και με αυτόν τον τρόπο θεωρώ ότι προσδιορίζεται σαφώς η εθνική λιμενική πολιτική της χώρας μας. 
      Επίσης ρυθμίζονται επί μέρους ζητήματα για τη ναυτιλιακή δραστηριότητα, για την αποφυγή του αθέμιτου ανταγωνισμού από  ξένες ναυτιλιακές εταιρείες έναντι των ελληνικών ναυτιλιακών εταιρειών. 
      Και μια σημαντική πρόβλεψη σχετικά με την κοινωνική ευαισθησία εκ μέρους της Κυβέρνησης, όσον αφορά την ισότιμη μεταχείριση των ναυτεργατών, αποτελεί η υιοθέτηση κοινών κανόνων καθορισμού του ύψους των συντάξεων καθώς και οικονομικές ενισχύσεις, οι οποίες δίνονται στους άνεργους ναυτικούς κατά τις συγκεκριμένες μέρες από τον οίκο του ναύτη, το Πάσχα και τα Χριστούγεννα.
      Η αλήθεια είναι ότι η ναυτιλία ανέκαθεν ιστορικά, αλλά και σήμερα, αποτελεί μια από τις κύριες βάσεις της εθνικής μας οικονομίας και γι’ αυτό η ανάπτυξη της ναυτιλίας έχει ανάγκη από ανθρώπινο δυναμικό υψηλής ποιότητος και υψηλών προσδοκιών. Άλλωστε οι ανάγκες των καιρών επιτάσσουν τον εκσυγχρονισμό σε όλους τους τομείς, πόσω μάλλον στην ελληνική ναυτιλία, καθώς με τη συνεχή ενημέρωση και τη συνεχή επιμόρφωση των στελεχών μπορούμε να προχωρήσουμε μπροστά ακόμα, να αποτελέσει εθνικό μας κεφάλαιο. Γι’ αυτό, οφείλουμε ως πολιτεία να ενισχύσουμε και την ανταγωνιστικότητα αντίστοιχα των πλοίων και να συνδέσουμε την ποντοπόρο ναυτιλία μας και τους ανθρώπους μας με την εθνική οικονομία.
      Θεωρώ ότι μέσω αυτού του σχεδίου νόμου στοχεύουμε προς τη σωστή κατεύθυνση, διότι στοχεύουμε στην ανάπτυξη εμπιστοσύνης ανάμεσα στην πολιτεία και το ναυτιλιακό κόσμο με ένα σταθερό θεσμικό πλαίσιο με προοπτική, με δυναμική συνεχούς εξέλιξης στην ελληνική ναυτιλία. Η ναυτική εκπαίδευση είναι αυτή που θα συμβάλει στο να βελτιωθούμε στη διεθνή ανταγωνιστικότητα της ελληνικής ναυτιλίας. Η προσέλκυση δε νέων ανθρώπων σε αυτόν τον τομέα αποτελεί πρώτιστο μέλημα, όπως και η κατάρτιση αυτών των ανθρώπων της ναυτιλίας, η συνεχής επιμόρφωση θα είναι η βάση για την ανέλιξή της. 
      Εν κατακλείδι, κυρίες και κύριοι συνάδελφοι, πιστεύω ότι με συνέπεια και ευθύνη η Κυβέρνηση της Νέας Δημοκρατίας, σταθερή στις προεκλογικές της δεσμεύσεις, συνεπικουρεί στη βιωσιμότητα και στην ανάδειξη των λιμανιών της χώρας με συγκεκριμένη και ολοκληρωμένη μεταρρυθμιστική εθνική λιμενική πολιτική. Έχει συνέπεια στο λόγο και στα κύρια ενδιαφέροντα που είναι η ανάπτυξη της ναυτιλίας, η αναγνωσιμότητα και η εξωστρέφεια του ελληνικού ναυτικού κόσμου και η ανάδειξή του συνεχώς στο διεθνές ναυτικό στερέωμα. 
      Φυσικά, υπερψηφίζω το παρόν σχέδιο νόμου. 
      Ευχαριστώ, κύριε Πρόεδρε. 
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κυρία Κόρκα. 
      Το λόγο έχει ο κ. Διαμαντίδης. 
      ΙΩΑΝΝΗΣ ΔΙΑΜΑΝΤΙΔΗΣ: Κύριε Πρόεδρε, κυρίες και κύριοι συνάδελφοι, είναι αναμφισβήτητο γεγονός ότι πλησιάζοντας τα δύο χρόνια διακυβέρνησης της χώρας μας η Νέα Δημοκρατία έχει καταντήσει να οδηγεί τον τόπο από το κακό στο χειρότερο: απεργίες, κινητοποιήσεις, ακρίβεια, υποκλοπές, επιστρατεύσεις. 
      Και, βεβαίως, η χώρα μας, η οποία είναι μια κατ’ εξοχήν ναυτική χώρα με παράδοση πολλών αιώνων στη ναυτιλία, με χιλιάδες ναυτικούς, με πλοιοκτήτες, με εργαζόμενους στη ναυτιλία, οι οποίοι έχουν προσφέρει τα πάντα και έχουν καταστήσει τη χώρα μας στον τομέα της ναυτιλίας την πρώτη στον κόσμο και γι’ αυτό είμαστε υπερήφανοι και λέμε ότι η ναυτιλία είναι η βαριά βιομηχανία της χώρας μας μαζί με τον τουρισμό. Μετά λύπης, όμως, διαπιστώνω ότι είκοσι τρεις μήνες μετά, λίγο πριν συμπληρωθεί η διετία της Κυβέρνησης, η ηγεσία του Υπουργείου Ναυτιλίας και με τις προτροπές και τις ευλογίες του κυρίου Πρωθυπουργού κάνει ό,τι είναι δυνατόν για να υποβιβάσει, να αμαυρώσει και να απαξιώσει την υπόληψη και το παγκόσμιο κύρος της ναυτιλίας στον τομέα αυτόν με το πρόσχημα ότι τις περισσότερες φορές πρέπει να συμβαδίσουμε με την Ευρωπαϊκή Ένωση και έρχεται η ίδια η Ευρωπαϊκή Ένωση και σας αναιρεί. 
      Δεν ξέρω εάν ο κόσμος της ναυτιλίας και πολύ περισσότερο οι εργαζόμενοι και θιγόμενοι μπορούν να δείξουν και άλλη ανοχή σε αυτήν την πολιτική σας. Εμείς πάντως, το ΠΑ.ΣΟ.Κ., δεν πρόκειται να δείξουμε άλλη ανοχή. Δείξαμε ανοχή πριν από τρεις μήνες περίπου, όταν ψηφίσαμε στο πρώτο μέρος το νομοσχέδιο για τον καταδυτικό τουρισμό που είχε ετοιμάσει ο πρώην Υπουργός Ναυτιλίας κ. Ανωμερίτης, αλλά η αλαζονεία σας σας οδήγησε πολύ νωρίς σε σύγκρουση με τους λιμενεργάτες με τεράστια οικονομική ζημιά στο λιμάνι, σας οδήγησε σε σύγκρουση με τους λιμενικούς με το προεδρικό διάταγμα και τώρα μ' αυτό το σχέδιο νόμου σάς οδηγεί και σε σύγκρουση με το ναυτεργατικό κίνημα.
      Πρέπει να πω ότι από τις 21 Σεπτεμβρίου 2005, είχατε βγάλει ένα δελτίο Τύπου, κύριε Υπουργέ, και είχατε δώσει στη δημοσιότητα τις βασικές αρχές του νομοσχεδίου με είκοσι άρθρα. Στην πορεία προέκυψαν και άλλα και προέκυψε και το περίφημο άρθρο 28. Αυτό έγινε η αιτία για να οδηγηθούμε σ’ αυτές τις κινητοποιήσεις, τις απεργίες, στους προπηλακισμούς των ναυτικών κ.ο.κ.. 
      Οδήγησε βεβαίως και σ’ αυτό το άγριο μέσο, όπως εσείς είπατε αλλά και άλλοι συνάδελφοι της Νέας Δημοκρατίας, της πολιτικής επιστράτευσης. Αυτό δείχνει μια ανευθυνότητα της Κυβέρνησης, διότι οι χειρισμοί σας οδήγησαν σε τεράστιες ζημιές του αγροτικού πληθυσμού. Οδήγησαν σε αναξιοπιστία, διότι εσείς οι ίδιοι διά του Κοινοβουλευτικού σας Εκπροσώπου κ. Μαγγίνα  είχατε πει ότι δεν πρόκειται να προχωρήσετε σε αυτό το μέσο. 
      Επίσης, και στο πρόγραμμά σας δείξατε ανευθυνότητα και αναξιοπιστία, διότι ενώ μιλούσατε για αφορολόγητο προς τους ναυτικούς, δεν το κάνατε, με συνέπεια ένα από τα αιτήματά τους να μην το υλοποιείτε και άρα να είναι δικαιολογημένη σε πολύ μεγάλο βαθμό η απεργία τους. 
      Βεβαίως, δείξατε και αυταρχισμό, κύριε Υπουργέ, διότι όταν λέτε «δεν συζητάμε με τους ναυτικούς. Λύστε την απεργία και μετά θα συζητήσουμε», αυτό δείχνει αυταρχισμό. Εν πάση περιπτώσει, να το δεχτώ και αυτό. Είπατε ότι θα συζητήσουμε μέχρι τη Δευτέρα. Γιατί βιαστήκατε να φέρετε το νομοσχέδιο στη Βουλή σήμερα, όταν είχατε όλη την άνεση –δόξα τω Θεώ, η Κυβέρνηση κάθε λίγο και λιγάκι φέρνει  πρόχειρα νομοσχέδια, άρχισε να παίρνει μία ρότα- να το κάνετε;
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Μπορείτε να μου πείτε, εκτός από το άρθρο 28, πού διαφωνεί με το νομοσχέδιο η Π.Ν.Ο., αφού το έχετε διαβάσει;
      ΙΩΑΝΝΗΣ ΔΙΑΜΑΝΤΙΔΗΣ: Θα σας τα πω, μη βιάζεσθε. Υπάρχουν οι ανακοινώσεις.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Εσείς να μας πείτε. 
      ΙΩΑΝΝΗΣ ΔΙΑΜΑΝΤΙΔΗΣ: Το νομοσχέδιο αυτό είναι νομοσχέδιο μη διαλόγου. Έχω εδώ όλες τις καταγγελίες και τις ανακοινώσεις όλων που εμπλέκονται στο νομοσχέδιο αυτό, που διαφωνούν. Με κανέναν δεν κάνετε διάλογο. Τι σόι διάλογος είναι αυτός, που κάθε λίγο και λιγάκι λέτε και στην επιτροπή και παντού αυτά τα πράγματα; Μέσα στην επιτροπή μάς τα είπαν και οι ίδιοι.
      ΞΕΝΟΦΩΝ ΒΕΡΓΙΝΗΣ: Μα καταθέσαμε τα πρακτικά.
      ΙΩΑΝΝΗΣ ΔΙΑΜΑΝΤΙΔΗΣ: Σας παρακαλώ, κύριε Βεργίνη. 
      Η Πανελλήνια Ένωση Δημόσιας Ναυτικής Εκπαίδευσης είχε εκφράσει διάφορες θέσεις. Πείτε μας ποιες κάνατε δεκτές. Τίποτε, ή εν πάση περιπτώσει, με τις αλλαγές που κάνατε, τις οποίες δεν έχω διαβάσει, δημιουργήσατε τριγμούς που θα προκληθούν στις σχολές αυτές και σίγουρα θα αποβούν εις βάρος των σπουδαστών, οι οποίοι μέσω των εκπροσώπων τους στην επιτροπή έχουν και αυτοί εκφράσει την αντίθεσή τους.
      Ως εκ τούτου, δεν υπήρξε καμία πρόθεση απόσυρσης του νομοσχεδίου. Τουλάχιστον η Κυβέρνηση να το ξανασυζητήσει, να μιλήσει με τους φορείς, να κάνει δεκτά κάποια αιτήματα, για να φέρει ένα ολοκληρωμένο νομοσχέδιο. Αυτό το νομοσχέδιο που φέρνει εδώ δεν πρόκειται να οδηγήσει πουθενά.
      Υπάρχουν πολλές παρατηρήσεις για τα άρθρα, τις οποίες θα τις πούμε στη συζήτηση επί των άρθρων. 
      Θα ήθελα να πω κάποια πράγματα σε σχέση με τα αποσπασματικά μέτρα που φέρνετε στο δεύτερο και το τρίτο μέρος.
      Κύριε Υπουργέ, δεν μπορούμε να συμφωνήσουμε στα αποσπασματικά αυτά μέτρα, ερμηνεύοντας κατά το δοκούν τον κοινοτικό κανονισμό 3577/92, όπως επιθυμεί η Ευρωπαϊκή Ένωση και οι ακτοπλοϊκές εταιρείες, που δείχνουν να αγνοούν ή να μη δίνουν βάση στις συνέπειες που θα υποστεί το κοινωνικό σύνολο, καθώς και το πλήγμα που ήδη δέχτηκαν για δύο συνεχόμενα καλοκαίρια από την πολιτική σας. Όλος ο ελληνικός λαός θυμάται τι συνέβη το περασμένο καλοκαίρι. Όλα τα νησιά ξεσηκώθηκαν, οι πάντες ξεσηκώθηκαν και σεις το μόνο που κάνατε ήταν να λέτε ότι όλα πάνε καλά και ότι διακινούνται έξι εκατομμύρια επιβάτες από το λιμάνι.
      Δεν μπορούμε να συμφωνήσουμε με την άρση της υποχρέωσης των ξένων εταιρειών για εγκατάσταση γραφείων στην Ελλάδα, με τις ρυθμίσεις και τις μεταβολές των δρομολογίων με υπουργικές αποφάσεις, με την άρση της υποχρέωσης για κατάθεση εγγυητικής επιστολής από τις ακτοπλοϊκές εταιρείες, με την εν μέρει κατάργηση της υποχρεωτικής ασφάλισης των πλοίων, με την κατάργηση της προσαύξησης του 3% που επιβάλλουν από το Ν.Α.Τ. για οφειλές εφοπλιστών στο κεφάλαιο ασφάλισης επιβατών και οχημάτων και με την προβλεπόμενη δυνατότητα των ακτοπλοϊκών εταιρειών να δρομολογούν τα πλοία τους όπου και όποτε θέλουν, χωρίς έλεγχο ή κυρώσεις. 
      Λυπάμαι, κύριοι συνάδελφοι, γιατί σε ένα νομοσχέδιο όπως αυτό, για άλλη μια φορά η Κυβέρνηση της Νέας Δημοκρατίας δείχνει μια προχειρότητα και μια διαφαινόμενη αναποτελεσματικότητα.
      Ένα επιπλέον χαρακτηριστικό είναι, όπως είπα και προηγουμένως, η έλλειψη ουσιαστικού διαλόγου. Είχατε πει ότι θα μιλήσετε μαζί τους. Δεν το κάνατε. Να μας πείτε πότε μετά την επιστράτευση συναντηθήκατε με την Π.Ν.Ο..
      Πρέπει να πω επίσης ότι δεν υποτιμάμε τους Έλληνες ναυτικούς και δεν απαξιώνουμε τις υφιστάμενες σχολές μας, παρά τα όσα προβλήματα γνωρίζουμε ότι αντιμετωπίζουν. Αν τώρα, εν μέσω της παγκοσμιοποίησης, οι Έλληνες πλοιοκτήτες και οι ναυτιλιακές εταιρείες αντιμετωπίζουν προβλήματα ανταγωνισμού, που απαιτείται και μείωση του κόστους, είναι ένα θέμα που πρέπει να το συζητήσετε, να το συζητήσουμε όλοι μαζί με τους ενδιαφερόμενους φορείς και να βρούμε μία κοινή αποδεκτή λύση. Θα πρέπει να καταλάβετε ότι λύσεις στα θέματα της ναυτιλίας με το «αποφασίζουμε και διατάσσουμε» δεν περνάνε.
      Προσωπική μου άποψη, κύριε Πρόεδρε, είναι ότι για την αναβάθμιση των προσόντων και της κατάρτισης των ναυτικών μας, καθώς και των προσφερομένων υπηρεσιών στα πλοία δεν χρειάζονται μεγάλες ανατροπές, αλλά απλά μια βελτίωση των τεχνικών εκπαιδευτικών μέσων της Α.Ε.Ν. και επίλυση κάποιων θεσμικών προβλημάτων. Βεβαίως, αν μέσω της πολυσυζητημένης και της περίφημης αυτής νέας εποχής δεν θα πρέπει να βρεθούμε απροετοίμαστοι στις απαιτήσεις των καιρών και στις διαφαινόμενες εξελίξεις, ποιος θα μπορούσε να ισχυριστεί ότι είναι σωστό να αφήνουμε απροστάτευτους τους ναυτεργάτες, όλους τους νέους σπουδαστές, αλλά και τον επιχειρηματικό ιστό της χώρας μπροστά στη λαίλαπα των νέων τεχνολογιών ή έναντι του συγκροτημένου και επιθετικού ανταγωνισμού ή ότι δεν θα πρέπει να εφαρμόσει και η χώρα μας τα διεθνή πρότυπα; 
      Θέλω να κάνω μία σαφέστατη ερώτηση, κύριε Πρόεδρε, προς τον Υπουργό Εμπορικής Ναυτιλίας και θέλω να δεσμευτεί ενώπιον του Κοινοβουλίου και να μας πει πότε σκοπεύει η Κυβέρνηση να άρει την πολιτική επιστράτευση που έχει επιβάλει στους ναυτικούς. Είναι μία δέσμευση που πρέπει να πάρει απέναντι στους ναυτικούς. Δεν μπορεί ο εργαζόμενος να δουλεύει με τέτοιες συνθήκες και με τέτοια πίεση. Είναι κάτι το οποίο είναι αντίθετο προς κάθε έννοια συνταγματικής και δημοκρατικής λειτουργίας του τόπου μας. 
      Τέλος, διερωτώμαι εάν το υπό ψήφιση σχέδιο νόμου και όλα αυτά, τα οποία εμπεριέχονται, θα είναι προς το συμφέρον των νέων αξιωματικών που θέλουμε όλοι μας να προσελκύσουμε στο νέο επάγγελμα. Για εμάς το συμπέρασμα που βγαίνει από το νομοσχέδιο αυτό είναι ότι δεν βρίσκεται στη σωστή κατεύθυνση και γι’ αυτό ακριβώς και εμείς συμφωνούμε με το αίτημα της Πανελλήνιας Ναυτικής Ομοσπονδίας να το αποσύρετε, γιατί πιστεύουμε ότι μ’ αυτό το νομοσχέδιο έχετε κάνει πολύ ντόρο για το τίποτα.
      Γι’ αυτό το λόγο είμαι υποχρεωμένος να καταψηφίσω αυτό το νομοσχέδιο.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Διαμαντίδη. 
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση με θέμα: «30 Χρόνια από το Σύνταγμα του 1975» καθώς και στους λοιπούς χώρους του Μεγάρου της Βουλής των Ελλήνων, είκοσι επτά μαθητές και μαθήτριες και τρεις-συνοδοί διδάσκαλοι από το 42ο Δημοτικό Σχολείο Πατρών.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Το λόγο έχει ο κ. Σκοπελίτης.
      ΣΤΑΥΡΟΣ ΣΚΟΠΕΛΙΤΗΣ: Κύριε Πρόεδρε, δεν θα κομίσω γλαύκας με το να πω ότι κατά βάση η νομοθετική δουλειά όλων των κυβερνήσεων -είτε αυτές ανήκαν στο ΠΑ.ΣΟ.Κ. είτε ανήκαν και ανήκουν στη Νέα Δημοκρατία- εξυπηρετούσε τα συμφέροντα του μεγάλου κεφαλαίου και ήταν βέβαια σε βάρος των λαϊκών στρωμάτων. 
      Ιδιαίτερα στον τομέα των ακτοπλοϊκών συγκοινωνιών και γενικότερα της ναυτιλίας μας, η νομοθετική τους αυτή δουλειά ήταν ακόμα πιο προκλητικά υπέρ του εφοπλιστικού κεφαλαίου, αφού όλοι οι νόμοι που ψηφίστηκαν από τις κυβερνήσεις και των δύο κομμάτων ήταν νόμοι που ικανοποιούσαν με τον πιο απροκάλυπτο τρόπο τα συμφέροντα των πλοιοκτητών σε βάρος των εργαζομένων -των ναυτεργατών μας δηλαδή- και βέβαια των χρηστών των συγκοινωνιών αυτών και ιδιαίτερα των κατοίκων των νησιών μας.
      Χαρακτηριστικό αυτής της βαθιά φιλοεφοπλιστικής τους στάσης αποτελούσε και ο τρόπος με τον οποίο επεδίωξαν να την επιβάλουν. Συνέχεια αυτής της πολιτικής είναι και το υπό συζήτηση νομοσχέδιο. Κινείται προς την ίδια αντιλαϊκή κατεύθυνση, αφού θα οξύνει παραπέρα τα προβλήματα που αντιμετωπίζουν οι νησιώτες μας και θα εντείνει εκείνα της απομόνωσης των κατοίκων των νησιών, από την ηπειρωτική Ελλάδα και αναμεταξύ τους. Ακόμη με το νομοσχέδιο αυτό προωθείται η κατάργηση του δικτύου των ακτοπλοϊκών συγκοινωνιών, εκτός εκείνων της δημόσιας υπηρεσίας. Γι’ αυτές τις γραμμές οι εφοπλιστές όχι μονάχα δεν μιλούν, αλλά ενδιαφέρονται να αυξηθούν ακόμα περισσότερο, ώστε να παίρνουν την επιδότηση και να δρομολογούν σ’ αυτές τις γραμμές τα σαπιοκάραβά τους. 
      Αυτή η κατάργηση γίνεται με το άρθρο 25. Με αυτό το άρθρο τροποποιείται το άρθρο 2 παράγραφος 4 εδάφιο 1 του ν. 2932/2001 για τις δρομολογιακές γραμμές σε κατηγορίες. Έτσι όλες οι γραμμές πλην εκείνων της δημόσιας υπηρεσίας, όλες οι γραμμές που είναι και τα φιλέτα των ακτοπλοϊκών μας συγκοινωνιών θα μπορούν οι εφοπλιστές να τις εκμεταλλεύονται ελεύθερα. Αυτό σημαίνει ότι θα αρχίζουν και θα τελειώνουν τα δρομολόγια των πλοίων όποτε θέλουν. Αυτό το «όποτε θέλουν» έχει σχέση με τα κέρδη και τα υπερκέρδη, που επιδιώκουν να αποκομίσουν. 
      Αυτό θα έχει σαν αποτέλεσμα να πληθαίνουν τα προβλήματα της απομόνωσης των νησιών μας από την ηπειρωτική Ελλάδα και αναμεταξύ τους. Αυτά τα προβλήματα εμείς οι νησιώτες τα βιώνουμε καθημερινά και γνωρίζουμε πόσο έντονα είναι. Θα συνεχιστούν επίσης οι αυξήσεις των τιμών στα εισιτήρια και στα ναύλα που στις περισσότερες των περιπτώσεων και τα σημερινά τους επίπεδα είναι απαγορευτικά για μεγάλο αριθμό κατοίκων των νησιών μας. Σήμερα είναι γνωστό ότι για να ταξιδέψει κάποιος κάτοικος νησιού, ένας συνταξιούχος, απαιτείται να ξοδέψει το μεγαλύτερο μέρος της σύνταξής του. 
      Επίσης, οι αγρότες μας, οι ψαράδες μας και οι άλλοι παραγωγοί μας θα συνεχίσουν να πετάνε τα προϊόντα τους, αφού χωρίς καράβια δεν θα μπορούν να  μεταφέρουν τα προϊόντα τους στην ηπειρωτική Ελλάδα. Η όποια δε προσπάθεια των νησιωτών μας για ανάπτυξη του τόπου τους θα γίνει ακόμη περισσότερο έρμαιο της θέλησης των εφοπλιστών, μία θέληση που θα είναι προσανατολισμένη όχι βέβαια προς την ικανοποίηση αυτών των αναγκών, αλλά στο πώς θα κερδίσουν ακόμα περισσότερα από την εκμετάλλευση αυτών των γραμμών. Όλα, λοιπόν, είναι θυσία στο βωμό του κέρδους του εφοπλιστικού κεφαλαίου. Αυτό συμβαίνει και με το υπό συζήτηση νομοσχέδιο. 
      Και ύστερα, κύριε Υπουργέ, καμώνεστε ότι δεν καταλαβαίνετε γιατί αντιδρούν και ξεσηκώνονται οι ναυτεργάτες και οι κάτοικοι των νησιών μας. Τι θέλετε να κάνουν; Να μείνουν απαθείς μπροστά σ’ αυτήν την κατάσταση; Να μείνει απαθής ο εργαζόμενος και ο ναυτεργάτης, όταν βλέπουν να καρατομούνται με το υπό συζήτηση νομοσχέδιο τα εργασιακά, τα συνταξιοδοτικά και άλλα δικαιώματά τους; Όταν βλέπει ο κάτοικος των νησιών μας να καρατομείται και να τσαλαπατιέται το δικαίωμά του για τακτικές, φθηνές και ασφαλείς συγκοινωνίες όλο το χρόνο, χειμώνα, καλοκαίρι, τι θέλετε να κάνει; Αν δεν αντιδρούσαν θα ήταν σαν να έκαναν χαρακίρι. Και χαρακίρι ούτε ο ένας ούτε ο άλλος πρόκειται να κάνουν για να κερδίσει μόνο και μόνο απ’ αυτό το χαρακίρι ο μεγαλοεφοπλιστής. 
      Ο καθένας από αυτούς κερδίζει 38.000 δολάρια την ημέρα και εσείς, αντί να πάρετε μέτρα, κύριε Υπουργέ, για να περιορίσετε αυτήν την ασυδοσία του, αυτήν την καταλήστευση, εκείνο που κάνετε είναι να παίρνετε μέτρα ενάντια σε εκείνους που ληστεύονται από αυτόν, δηλαδή στους χρήστες των ακτοπλοϊκών συγκοινωνιών και βέβαια στους ναυτεργάτες. 
      Συκοφαντείτε –παλιά μου τέχνη κόσκινο, χρόνια τώρα- τον αγώνα τους και καταβάλλετε προσπάθεια στο όνομα του λεγόμενου «κοινωνικού αυτοματισμού» -της ταξικής πόλωσης, δηλαδή- να στρέψετε ομάδες πληθυσμού ενάντια σ’ αυτούς, που αγωνίζονται και όταν βλέπετε ότι δεν καρποφορούν αυτές οι προσπάθειές σας, με αποτέλεσμα να «στριμώχνονται» οι εφοπλιστές, τότε προχωράτε στην πολιτική επιστράτευση για να τους βγάλετε από τη δύσκολη αυτή θέση, στην οποία τους έφερε ο αγώνας. 
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      Δεκατέσσερις φορές μέχρι τώρα, κύριοι συνάδελφοι –ειπώθηκε και το επαναλαμβάνω και εγώ, γιατί είναι χαρακτηριστικό- εφαρμόστηκε το μέτρο της πολιτικής επιστράτευσης -εφτά φορές από τις κυβερνήσεις του ΠΑ.ΣΟ.Κ. και άλλες τόσες φορές από τις κυβερνήσεις της Νέας Δημοκρατίας- λες και δεν υπήρχε άλλος τρόπος. Όμως, δεν θέλετε ούτε να σκεφτείτε αυτόν τον τρόπο, πολύ περισσότερο να τον εφαρμόσετε, γιατί ο τρόπος αυτός δεν μπορεί να είναι άλλος παρά απ’ αυτόν που προτείνει το Κομμουνιστικό Κόμμα Ελλάδος, δηλαδή τη δημιουργία δημόσιου φορέα ακτοπλοϊκών συγκοινωνιών, γιατί οι ακτοπλοϊκές συγκοινωνίες μας δεν είναι εμπόρευμα, αλλά αγαθό και πρέπει σαν τέτοιο να αντιμετωπίζονται.
      Κύριε Πρόεδρε, θα τελειώσω λέγοντας ότι τέτοια νομοθετήματα μπορεί να ταιριάζουν γάντι με την πολιτική της Κυβέρνησης, αλλά το αποτέλεσμά τους είναι να οξύνουν παραπέρα τα προβλήματα, που αντιμετωπίζουν οι χρήστες των ακτοπλοϊκών συγκοινωνιών και οι εργαζόμενοι στα καράβια. Και είναι βέβαιο ότι όσα μέτρα και αν παίρνετε, αυτό πρέπει να είναι ξεκάθαρο ότι ο αγώνας για φθηνές, ασφαλείς και τακτικές συγκοινωνίες, χειμώνα-καλοκαίρι, όχι μόνο θα συνεχιστεί, αλλά και θα πάρει ακόμα μεγαλύτερες διαστάσεις. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Και θα είναι αγώνας που κόντρα στις όποιες προσπάθειες πάλι καταβάλλετε, θα τον δώσουν μαζί, ενωμένοι, εργαζόμενοι στα καράβια και νησιώτες.
      Ευχαριστώ, κύριε Πρόεδρε. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Σκοπελίτη.
      Το λόγο έχει ο κ. Καριπίδης.
      ΑΝΑΣΤΑΣΙΟΣ ΚΑΡΙΠΙΔΗΣ: Κύριε Πρόεδρε, αγαπητοί συνάδελφοι, σήμερα συζητούμε ένα ιδιαιτέρως σημαντικό νομοσχέδιο τόσο για την ελληνική οικονομία όσο και για τον ελληνικό πολιτισμό και ιστορία.
      «Μέγα το της θάλασσας κράτος»! Μ’ αυτές τις πέντε λέξεις ο Περικλής συνόψισε το μεγαλείο της ναυτιλίας και την προσφορά της στην ισχύ, στην πρόοδο και στην πολιτιστική επικράτηση της κλασικής Αθήνας. Οι λέξεις αυτές, κυρίες και κύριοι, παρέμειναν επίκαιρες σε όλη τη διάρκεια της ιστορίας μας. Η ελληνική ναυτιλία προσέφερε τις πολύτιμες υπηρεσίες της σε κρίσιμες καμπές του Ελληνισμού. 
      Κατά την Τουρκοκρατία, ο ελληνικός εμπορικός στόλος δημιούργησε την περιουσία που βοήθησε οικονομικά την Ελληνική Επανάσταση. Μετά τον Β΄ Παγκόσμιο Πόλεμο και την αγορά των εκατό πλοίων «LIBERTY», με εγγυητή την ελληνική κυβέρνηση, η ελληνική ναυτιλία μεγαλουργεί. Χιλιάδες Έλληνες ναυτικοί στελέχωσαν τα πλοία και η αθρόα εισροή συναλλάγματος βοήθησε τον τόπο να ορθοποδήσει οικονομικά. 
      Όμως, η ισχυρή ελληνική ναυτιλία, κυρίες και κύριοι συνάδελφοι, πέρα από την ανάπτυξη στην ελληνική οικονομία, ήταν αυτή που, από καταβολής του κόσμου, διέδωσε και ενίσχυσε τη φήμη του ελληνικού πολιτισμού σε παγκόσμιο επίπεδο. Τα ελληνικά πλοία και τα πληρώματά τους μετέφεραν το ελληνικό πνεύμα, την ελληνική κουλτούρα και τις πολιτιστικές παραδόσεις σ’ όλα τα λιμάνια του κόσμου δημιουργώντας σε πολλά απ’ αυτά ελληνικές εστίες. 
      Την ίδια στιγμή, οι Έλληνες εφοπλιστές χρησιμοποίησαν μέρος της περιουσίας τους για τη δημιουργία πολιτιστικών εστιών στη χώρα μας και την προβολή του ελληνικού πολιτισμού σε ολόκληρο τον κόσμο. Η προσφορά της ελληνικής ναυτιλίας στη διάδοση του πολιτισμού μας παραμένει ένα κομβικό σημείο στην πορεία της ιστορίας μας, δείχνει τις δυνατότητές μας και αποδεικνύει την αξία των πολιτισμικών μας παραδόσεων. 
      Σήμερα, αγαπητοί συνάδελφοι, η ελληνική ναυτιλία καλείται να ξεπεράσει ένα δύσκολο «κάβο». Και αυτό γιατί; Γιατί οι σύγχρονες συνθήκες ζωής και οι διέξοδοι που υπάρχουν στη στεριά αποτρέπουν τους νέους να ασχοληθούν με το ναυτικό επάγγελμα. Βλέπουμε έναν κρίκο στην αλυσίδα της ναυτικής μας παράδοσης να σπάει. 
      Την ίδια στιγμή, οι Έλληνες εφοπλιστές, αντιμέτωποι με το σκληρότατο ανταγωνισμό, αναζητούν την ελαχιστοποίηση του κόστους, γεγονός που αναπόφευκτα σημαίνει, όπως γνωρίζουμε όλοι, την επιλογή ξένης σημαίας και ξένων πληρωμάτων.
      Προκειμένου να ενισχύσουμε, αγαπητοί συνάδελφοι, όλες τις δυνατότητες και τις προοπτικές και να αντιμετωπίσουμε όλες τις δυσκολίες, που παρουσιάζονται, φέρνουμε προς συζήτηση το σημερινό νομοσχέδιο.
      Δεν μπορούμε, κυρίες και κύριοι, να κάνουμε λόγο για ενίσχυση της ναυτιλίας, αν πρωτίστως δεν ενισχύσουμε τη ναυτική μας εκπαίδευση. Η αναβάθμιση της ναυτικής εκπαίδευσης, η οποία συνδέεται άρρηκτα με την ανάπτυξη της ελληνικής εμπορικής ναυτιλίας και κατ’ επέκταση της ελληνικής οικονομίας, είναι ένας από τους βασικούς στόχους, που προωθεί η Κυβέρνηση, με την κατάθεση στη Βουλή του παρόντος νομοσχεδίου από τον Υπουργό Εμπορικής Ναυτιλίας Μανώλη Κεφαλογιάννη. 
      Με το παρόν νομοσχέδιο, κυρίες και κύριοι, η ναυτική εκπαίδευση ενισχύεται με την ισοτιμία αρχικά των διπλωμάτων του Εμπορικού Ναυτικού Α΄ τάξης με το πτυχίο των Τ.Ε.Ι.. Είναι η πρώτη φορά που προδίδει κάτι τόσο σημαντικό. Να σημειώσουμε ότι τα προγράμματα σπουδών, καθώς και οι βαθμίδες του εκπαιδευτικού προσωπικού, προβλέπεται να είναι ανάλογες των εκπαιδευτικών ιδρυμάτων τεχνολογικού τομέα της ανώτατης εκπαίδευσης. Επίσης παρέχεται η δυνατότητα διοργάνωσης, από κοινού με τα πανεπιστήμια, μεταπτυχιακών σπουδών. 
      Ακόμη με το συγκεκριμένο νομοσχέδιο παρέχεται η δυνατότητα ίδρυσης ιδιωτικών σχολών ναυτικής επαγγελματικής κατάρτισης και επιμόρφωσης στο χώρο της ναυτιλίας, υπό την εποπτεία, βέβαια, του Υπουργείου Εμπορικής Ναυτιλίας. Έτσι, εξασφαλίζεται σε περισσότερους νέους και νέες η πρόσβαση στη ναυτική κατάρτιση και επιμόρφωση και κατ’ επέκταση στο ναυτικό επάγγελμα. Όλα αυτά είναι ιδιαιτέρως σημαντικά, δεδομένης της έλλειψης καλά εκπαιδευμένων ναυτικών, ιδίως αξιωματούχων. 
      Αναφέρω εδώ την ανακοίνωση της Κομισιόν προς το Συμβούλιο και το Ευρωπαϊκό Κοινοβούλιο, που τις τελευταίες δυο δεκαετίες παρατηρήθηκε μεγάλη πτώση στην ανεύρεση καλά εκπαιδευμένων ναυτικών, ιδίως αξιωματικών. Η σχετική ανακοίνωση τονίζει ότι η έλλειψη αξιωματικών θα οξυνθεί, εκτός και αν ληφθούν τα απαραίτητα διορθωτικά μέτρα. 
      Μην ξεχνούμε, βέβαια, ότι η απαξίωση του ναυτικού επαγγέλματος και η έλλειψη αξιωματικών θα έχει αρνητικές επιπτώσεις σε όλους τους συναφείς κλάδους με τη ναυτιλία. 
      Επίσης με το συγκεκριμένο νομοσχέδιο ενισχύεται η ανάπτυξη και η ανταγωνιστικότητα των λιμανιών με την προσέλκυση ιδιωτικών κεφαλαίων, σύμφωνα με το άρθρο 21. Ανοίγει ο δρόμος για τη χρηματοδότηση έργων από το Πρόγραμμα Δημοσίων Επενδύσεων και το Χρηματοδοτικό Πρωτόκολλο, που εξασφάλισε το Υπουργείο Εμπορικής Ναυτιλίας από την Ευρωπαϊκή Τράπεζα Επενδύσεων.
      Επαναξιολογούνται, επίσης, οι λιμένες της χώρας, με κριτήριο τη θέση τους στο εθνικό, στο διευρωπαϊκό και στο διεθνές σύστημα μεταφορών και το διεθνή ανταγωνισμό, με πρώτη εφαρμογή την αναβάθμιση των λιμένων Κατακόλου, Σούδας, Κορίνθου, Πόρτο Λάγος σε λιμένες εθνικής σημασίας.
      Με το συγκεκριμένο νομοσχέδιο, επίσης, το Λιμενικό Ταμείο Σαμοθράκης υπάγεται στον Οργανισμό Λιμένος Αλεξανδρούπολης, σύμφωνα με το άρθρο 22. 
      Αγαπητοί μου συνάδελφοι, θα μπορούσα να αναφέρω και άλλα πολλά για το συγκεκριμένο σχέδιο νόμου, αλλά με περιορίζει ο χρόνος. Όμως, οφείλω να τονίσω  ότι η τεχνογνωσία, η πείρα, αλλά και η ισχυρή παράδοση, που έχουν οι Έλληνες ναυτικοί, πρέπει να διατηρηθεί και να ενισχυθεί για επαγγελματική κληρονομιά. 
      Κυρίες και κύριοι, στην εποχή της παγκοσμιοποίησης, του σκληρού ανταγωνισμού και της γενικότερης οικονομικής κρίσης η ελληνική ναυτιλία είναι και θα πρέπει να συνεχίσει να είναι κυρίαρχη σε παγκόσμιο επίπεδο, έτσι όπως ήταν πάντα. 
      Όταν, αγαπητοί μου συνάδελφοι, το 1963 η σουηδική Ακαδημία απένειμε το Νόμπελ Λογοτεχνίας στο Γιώργο Σεφέρη, ανέφερε τα εξής: «Η Ελλάδα δεν είναι μόνο μια χερσόνησος, αλλά και ένας κόσμος πόντου και χιλίων νησιών, ένα αρχαίο ναυτικό βασίλειο». Η ναυτική μας ιστορία, λοιπόν, η κληρονομιά μας, το ελληνικό μας δαιμόνιο δεν μας επιτρέπουν να μην είμαστε οι πρωτοπόροι των θαλασσών. 
      Για το λόγο αυτό πρέπει να ψηφίσουμε το νομοσχέδιο, πρέπει να κινηθούμε πρόσω ολοταχώς και να κρατήσουμε την ελληνική σημαία ψηλά.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Καριπίδη.
      Ο κ. Πρωτόπαπας έχει το λόγο.
      ΧΡΗΣΤΟΣ ΠΡΩΤΟΠΑΠΑΣ: Κύριε Πρόεδρε, συζητούμε σήμερα ένα νομοσχέδιο, που δεν κρίνεται μόνο του σε σχέση με τα άρθρα, τα οποία περιέχει, αλλά κρίνεται και μέσα σ’ ένα συγκεκριμένο περιβάλλον, το οποίο έχει διαμορφωθεί στο χώρο της ναυτιλίας.
      Εγώ απορώ με τον κύριο Υπουργό. Το είπα και προχθές. Το νομοσχέδιο αυτό έτσι ή αλλιώς ήταν στα αιτήματα της απεργίας. Τελείωσε η απεργία με αυτήν την απαράδεκτη επιστράτευση των απεργών. Ερωτώ: Γιατί, κύριε Υπουργέ, επί μία εβδομάδα δεν έχει φωνάξει την Πανελλήνια Ναυτική Ομοσπονδία, αν μη τι άλλο –εμείς θα καταλήξουμε σε κάποιες προτάσεις στο τέλος- να κουβεντιάσετε και αυτό το νομοσχέδιο;
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κάθε μέρα, κύριε συνάδελφε, είμαι στη Βουλή. Νομίζω ότι εσείς το ξέρετε καλύτερα απ’ τον καθένα. Είμαι κάθε μέρα στη Βουλή, από την ημέρα που σταμάτησε η απεργία.
      ΧΡΗΣΤΟΣ ΠΡΩΤΟΠΑΠΑΣ: Σας διαβεβαιώ ότι αν αυτός ήταν ο λόγος, θα σας απαλλάσσαμε με ευχαρίστηση από την υποχρέωσή σας να έρθετε στην επιτροπή την Τρίτη.
      ΠΡΟΕΔΡΕΥΩΝ (Σωτήρης Χατζηγάκης): Συνεχίστε, κύριε Πρωτόπαπα, παρακαλώ.
      ΧΡΗΣΤΟΣ ΠΡΩΤΟΠΑΠΑΣ: Αν αυτός ήταν ο λόγος, θα σας απαλλάσσαμε με ιδιαίτερη ευχαρίστηση. Αλλά φοβάμαι ότι δεν είναι αυτός.
      Αυτό είναι το πρώτο ερώτημα, το οποίο πραγματικά θέλω να θέσω. Και εμείς μέσα σ’ ένα τέτοιο περιβάλλον δεν μπορούμε παρά να πούμε αυτό που είπε η κ. Τσουρή στην εισήγησή της, να πάρετε πίσω το νομοσχέδιο, να κουβεντιάσετε με τους ναυτικούς και να το ξαναφέρετε να το συζητήσουμε.
      Καλά, τελικά τίποτα δεν γίνεται μάθημα για τη Νέα Δημοκρατία; Συγκρουστήκατε, όπως δεν έπρεπε, με τους ναυτικούς. Τους οδηγήσατε σε κάποιες δυναμικές απεργίες, τους αντιμετωπίσατε με τον πιο ακραίο τρόπο. Εν πάση περιπτώσει, ούτε τώρα δεν μπορεί να γίνει μια σοβαρή κουβέντα; Πραγματικά, απορώ μερικές φορές με την τακτική της Νέας Δημοκρατίας, κύριε Υπουργέ.
      Δεύτερο θέμα: Υπάρχει μια σειρά από άλλα ζητήματα, που συνδέονται με την επιστράτευση. Για τα θεσμικά και τα οικονομικά ζητήματα παραδεχθήκατε ότι ετοιμάζετε ορισμένες λύσεις, μαζί με τον κ. Αλογοσκούφη. Την προηγούμενη Τρίτη ετοιμάζατε λύσεις μαζί με τον κ. Αλογοσκούφη. Αυτήν την Πέμπτη, δηλαδή, μετά από εννέα μέρες, για ποιο λόγο δεν τους καλείτε να συζητήσετε μαζί τους αυτές τις λύσεις; Περιμένουμε μια συγκεκριμένη απάντηση. Τι δηλαδή; Όσο τους καλούμε να λύσουν την απεργία, αν πειθαρχήσουν είναι καλά παιδιά και θα τους δώσουμε κάτι και αν δεν πειθαρχήσουν, μεταβάλλονται αυτόματα σε εξοβελιστέους και δεν πρόκειται να πάρουν τίποτα. Αυτή είναι η λογική που επικρατεί στην Κυβέρνηση; Είναι το δεύτερο ερώτημα και περιμένουμε συγκεκριμένες απαντήσεις. Γιατί δεν έχετε κινηθεί καθόλου αυτόν τον καιρό;
      Τρίτο ζήτημα: Χθεσινά δημοσιεύματα αναφέρονται άμεσα στο θέμα της ναυτιλίας και σε μερικά θέματα που συνδέονται άρρηκτα με την απεργία. Τι γίνεται, κύριε Υπουργέ, τελικά; Σε ερώτηση του Ευρωβουλευτή του Κ.Κ.Ε. κ. Τούσσα βγήκαν δύο σημαντικά ζητήματα από το Ευρωπαϊκό Κοινοβούλιο, τα οποία μας κάνουν ιδιαίτερα να εκπλησσόμεθα και δημιουργείται μείζον ζήτημα για τις κινήσεις και τις δηλώσεις, που έχετε μέχρι στιγμής κάνει. Το έχετε συνειδητοποιήσει αυτό, κύριε Υπουργέ;
      Ένα άλλο ζήτημα: Λέει η Ευρωπαϊκή Ένωση ότι εμείς δεν θέσαμε θέμα για τα υπερήλικα πλοία. Αυτό πρέπει να το αποφασίσει η ελληνική Κυβέρνηση. Είναι έτσι ή όχι; Φαντάζομαι ότι δεν λέει ψέματα ο κ. Τούσσας. Άρα, κάποιος άλλος λέει ψέματα. Ποιος είναι;
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Να διαβάζουμε τα πρωτότυπα κείμενα και όχι τα δημοσιεύματα.
      ΧΡΗΣΤΟΣ ΠΡΩΤΟΠΑΠΑΣ: Και εν πάση περιπτώσει, αναφέρετε εσείς ότι πρέπει να διαβάζουμε τα κείμενα και όχι τα δημοσιεύματα, αλλά αυτά δεν ήταν δημοσιευμένα στον «ΡΙΖΟΣΠΑΣΤΗ», για να πω ότι υπήρχε κάποιο κομματικό ενδιαφέρον. Είναι σε όλες τις εφημερίδες και μάλιστα και σε οικονομικές εφημερίδες, ταυτόσημα δημοσιεύματα. Δεν τα υπαγόρευσε κανείς.
      Εν πάση περιπτώσει, εγώ να έρθω με τα νερά σας. Να μου πείτε εσείς τι ακριβώς λέει η Ευρωπαϊκή Ένωση σε σχέση με τα υπερήλικα πλοία. Και περιμένω και σ’ αυτό το ζήτημα μια απάντηση. Διότι μας έχει ταλαιπωρήσει στη Βουλή, έχουμε ακούσει επανειλημμένα από σας να λέτε ότι υπάρχει θέμα με την Ευρωπαϊκή Ένωση, έχουμε ακούσει επανειλημμένα από σας να λέτε ότι πρέπει το ΠΑ.ΣΟ.Κ. να προτείνει λύσεις. Λες και δεν υπάρχει Κυβέρνηση στην Ελλάδα. Άμα δεν υπάρχει, όμως, να μας το πείτε, να αναλάβουμε εμείς τις ευθύνες μας.
      Και έχετε κάνει και διαρροές –και μη μου πείτε ότι δεν ήσασταν εσείς- ότι το Υπουργείο προτίθεται να φέρει στο Συμβούλιο Ακτοπλοϊκών Συγκοινωνιών θέμα τα υπερήλικα πλοία. Τώρα η Ευρωπαϊκή Ένωση λέει άλλα; Λέει άλλα, κατά τα δημοσιεύματα. Τι έχετε να πείτε; Είναι ένα μείζον θέμα. Εμείς λέμε, βεβαίως, για να γίνω σαφής, τα υπερήλικα πλοία να συνεχίσουν να αποσύρονται με βάση την ισχύουσα νομοθεσία, που έχουμε ψηφίσει. Για να κάνω και αυτό σαφές.
      Τέταρτο ζήτημα: Έρχονται τα ίδια δημοσιεύματα από την ερώτηση του κ. Τούσσα και θέτουν ζήτημα ότι αυτά που μας λέτε, ότι  δηλαδή πρέπει να απελευθερωθούν οι ναύλοι, δεν έχουν καμία σχέση με την πραγματικότητα και με τις πιέσεις της Ευρωπαϊκής Ένωσης. Εσείς, όμως, διαρρεύσατε πριν από μερικές μέρες ταυτόσημα δημοσιεύματα σε όλες τις εφημερίδες, ότι προτίθεσθε να απελευθερώσετε τους ναύλους σε όλα τα λιμάνια και να φέρετε θέμα στο Συμβούλιο Ακτοπλοϊκών Συγκοινωνιών. Μετά το πήρατε εν μέρει πίσω, γιατί, λέει, οι εφοπλιστές θα έκαναν μεγάλες αυξήσεις. Τι θα έκαναν; Μικρές αυξήσεις θα έκαναν, αν τους δώσατε το δικαίωμα, αν τους ανοίξατε την όρεξη, για να μιλάμε με καθαρά λόγια; Και τώρα έχετε μείνει στη μέση. Ούτε από εδώ ούτε από εκεί. Όταν κάποιος πατάει στη μέση ανάμεσα σε δύο βάρκες, πέφτει στη θάλασσα, για να γίνω σαφής. Αν, λοιπόν, θέλετε να πέσετε στη θάλασσα, είναι δικαίωμά σας, αλλά να μην πέσουν στη θάλασσα οι πολίτες το καλοκαίρι, κύριε Υπουργέ. Αυτό είναι το ζητούμενο. Γιατί από αυτό δεν χάνετε μόνο εσείς, σε τελική ανάλυση χάνει και η ελληνική ναυτιλία και ο ελληνικός τουρισμός και τα νησιά και αυτό μας ενδιαφέρει και μας καίει όλους.
      Αυτό είναι το τέταρτο ερώτημα και σε αυτό περιμένουμε συγκεκριμένες απαντήσεις. Υπάρχει τέτοια πίεση της Ευρωπαϊκής Ένωσης ή ανοίγουν ουσιαστικά παράθυρα με την απάντησή της, για να περάσει αυτό που επανειλημμένα έχουμε βάλει εδώ μέσα, το θέμα της δημόσιας υπηρεσίας σε μία σειρά από τις γραμμές, οι οποίες καλύπτουν τη νησιωτική Ελλάδα; Βεβαίως εννοούμε και την οικονομική θέση. Αυτά δεν μπορούμε να τα αφήνουμε έτσι και δεν μπορούμε να λέμε άλλα τη μία ώρα και άλλα την άλλη.
      Κύριε Υπουργέ, υπάρχει ένα μείζον ζήτημα. Το καλοκαίρι πλησιάζει και τρομάζω με αυτά που φοβάμαι ότι θα γίνουν. Βλέπουμε πάλι κανείς να μην καταθέτει προτάσεις, βλέπουμε πάλι τα ίδια και χειρότερα με ό,τι έχουν γίνει κατά το 2005, βλέπουμε να διαμορφώνεται το ίδιο καθεστώς, βλέπουμε τους ίδιους ανθρώπους, βλέπουμε τα ίδια πλοία, βλέπουμε την ίδια κατάσταση, ασύδοτοι όλοι, χωρίς ελέγχους, χωρίς συνθήκες υγιούς ανταγωνισμού, χωρίς να έχουν πληρώσει τα πρόστιμα και ερωτώ: Τι θα γίνει; Δηλαδή, ο Θεός βοηθός να μη χαλάσει πάλι το «ΡΟΜΙΛΝΤΑ» ή το «ΔΗΜΗΤΡΟΥΛΑ». Θα χαλάσει. Γιατί αν το βάζεις είκοσι τέσσερις ώρες το εικοσιτετράωρο, δεν θα αντέξει. Δημιουργείται, λοιπόν…
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Η σύγκρουση εκσυγχρονιστικού ΠΑ.ΣΟ.Κ. με προεδρικό μου φαίνεται ότι προκύπτει από τον πολιτικό σας λόγο.
      ΧΡΗΣΤΟΣ ΠΡΩΤΟΠΑΠΑΣ: Τα θέματα είναι πολύ πιο σοβαρά απ’ ό,τι νομίζετε. Αν εσάς δεν σας πειράζει να βρεθείτε πάλι στο μάτι του κυκλώνα το καλοκαίρι, εμένα δεν με ενοχλεί καθόλου. Συμπαθής μου είσθε και δεν έχουμε καμία όρεξη να σας βρίζουμε κάθε λίγο και λιγάκι, αλλά μου φαίνεται ότι το τραβάει ο οργανισμός σας, κύριε Υπουργέ. Αυτήν την εντύπωση έχω.
      Από εκεί και πέρα, σας έβαλα συγκεκριμένα ζητήματα πάνω στα οποία μπορείτε να τοποθετηθείτε και μάλιστα να αναζητήσετε και μία νέα αρχή, μετά τα όσα έχουν γίνει. Έχουν γίνει δύο μεγάλες κρίσεις, που μας εξέθεσαν εμάς, ως χώρα, και εσάς προσωπικά ανεπανόρθωτα, αλλά και την Κυβέρνησή σας. Γιατί δεν ξεκινάτε μια νέα αρχή; Γιατί δεν βάζετε κάτω τα πράγματα να κουβεντιάσετε με την Π.Ν.Ο. –να, μία πρόταση- πάνω στα οικονομικά και θεσμικά ζητήματα; Γιατί δεν σταματάτε τη διαδικασία ψήφισης του νομοσχεδίου για να συζητήσετε το θέμα της ναυτικής εκπαίδευσης με την Π.Ν.Ο. και να μπορούμε όλοι να μπούμε σ’ έναν ουσιαστικό διάλογο; Και ο κ. Βεργίνης και η κ. Τσουρή και οι εισηγητές του Κ.Κ.Ε. και του Συνασπισμού έχουν  προσπαθήσει τόσο προς αυτήν την κατεύθυνση. Γιατί να μη γίνει αυτή η κουβέντα, αφού προηγηθεί η απαραίτητη κουβέντα με τους κοινωνικούς φορείς; Γιατί δεν κουβεντιάζετε για τα άλλα οικονομικά ζητήματα τα οποία, υποτίθετο, ήσασταν έτοιμος να δώσετε πριν την απεργία; 
      Απαντήστε μας σαφώς για το τι γίνεται με τα δύο ζητήματα, που έθεσε ο κ. Τούσσας, σε σχέση με την Ευρωπαϊκή ΄Ενωση. Και επιτέλους πείτε μας: Το καλοκαίρι θα επαναληφθούν αυτά που έγιναν την περασμένη χρονιά, ναι ή όχι; Και αν όχι, τι μας διαβεβαιώνει γι’ αυτό;
      Κύριε Υπουργέ, ο λόγος πια και το μπαλάκι είναι σε σας. Με ενδιαφέρον και με πόνο για τον πολίτη και για τα νησιά περιμένουμε να ακούσουμε τις απόψεις σας. Εμείς όπου χρειασθεί να επιτεθούμε, θα επιτεθούμε, αλλά δεν το θέλουμε αυτό ως πρώτη επιλογή. Εμείς θέλουμε να πάνε όλα ομαλά το καλοκαίρι στη ναυτιλία. Αν κάτι κάνετε σοβαρό, θα σας βοηθήσουμε. Κάντε το, όμως.
      Σας ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κ. Πρωτόπαπα. 
      Ο κ. Μπαντουβάς έχει το λόγο.
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Κυρίες και κύριοι συνάδελφοι, θα καταθέσω σημερινό δημοσίευμα της μεγαλύτερης σε κυκλοφορία εφημερίδας του Ηρακλείου «ΠΑΤΡΙΣ», όπου αναφέρει: «Θάβουν ξανά τις ντομάτες στη Μεσσαρά, τη βοήθεια των Βουλευτών και των εκπροσώπων των τοπικών αρχών ζητούν οι παραγωγοί». Και λέει σ’ ένα σημείο: «Σύμφωνα με τους αγρότες η απεργία των ναυτεργατών προκάλεσε μεγάλη αναστάτωση στην αγορά, η οποία δεν έχει αποκατασταθεί ακόμα». 
      Δεν καταλαβαίνω ειλικρινά την επίθεση, που έκανε προηγουμένως ο συνάδελφος του Κ.Κ.Ε. εναντίον του άξιου Ηρακλειώτη Υπουργού Μανώλη Κεφαλογιάννη και των φορέων της Κρήτης, ότι δηλαδή  προσπαθούμε εμείς, οι φορείς της Κρήτης, να ξεσηκώσουμε μία κοινωνική ομάδα εναντίον μιας άλλης.
      Δεν γνωρίζετε ότι όλοι οι «αγροτοπατέρες» του Ηρακλείου ανήκουν στην ευρύτερη Αριστερά, από το ΠΑ.ΣΟ.Κ. και πέρα; 
      ΑΝΝΑ ΔΙΑΜΑΝΤΟΠΟΥΛΟΥ: Τι εννοείτε όταν λέτε «αγροτοπατέρες»;
      ΚΩΝΣΤΑΝΤΙΝΟΣ ΜΑΝΤΟΥΒΑΣ: Συγγνώμη, κυρία Διαμαντοπούλου, έχετε δίκιο, παίρνω πίσω αυτήν την έκφραση. Εννοώ τους συνδικαλιστές.
      Εν πάση περιπτώσει, όλοι οι συνδικαλιστές των αγροτών του Ηρακλείου ανήκουν στην ευρύτερη Αριστερά. Ο Κεφαλογιάννης τους ξεσήκωσε να κατέβουν σύσσωμοι στο λιμάνι να καίνε λάστιχα και να επαναστατήσουν ή η αγωνία για τα προϊόντα τους; 
      Σας λέω, φίλοι του Κ.Κ.Ε.: Αν είχατε την ευστροφία αντί να βάζετε το Μανουσογιαννάκη να φωνάζει στα λιμάνια, να του λέγατε «άφησε ένα καράβι να μεταφέρει τα ευπαθή προϊόντα από την Κρήτη ή από τη Λήμνο», να πάει μερικά φάρμακα και τρόφιμα στα ξερονήσια, όπου περιμένουν αυτοί οι φουκαριάρηδες οι διακόσιοι ή τριακόσιοι κάτοικοι το καραβάκι σαν το μάννα εξ ουρανού να τους φέρει τρόφιμα, δεν θα είχατε πάρει όλη την Ελλάδα με το μέρος σας; Οι ναυτεργάτες δεν θα είχαν πάρει όλους τους Έλληνες μαζί τους;
      ΟΡΕΣΤΗΣ ΚΟΛΟΖΩΦ: Μα, ο Μανουσογιαννάκης είναι εκλεγμένος και δεν τον βάζει κανένας. Τι είναι αυτά που λέτε;
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Θα ξεσηκωνόταν όλη η νησιωτική Ελλάδα εναντίον τους; Νομίζω πως όχι.
      Καταθέτω το δημοσίευμα στα Πρακτικά.
      (Στο σημείο αυτό ο Βουλευτής κ. Κωνσταντίνος Μπαντουβάς  καταθέτει για τα Πρακτικά το προαναφερθέν δημοσίευμα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Κύριε Πρόεδρε, είχα την τιμή να υπηρετήσω για εννέα έτη το Εμπορικό Ναυτικό ως αξιωματικός καταστρώματος κι έτσι θα παρακαλέσω να μου δώσετε λίγο περισσότερο χρόνο.
      ΠΡΟΕΔΡΕΥΩΝ (Σωτήριος Χατζηγάκης): Καλώς, κύριε συνάδελφε.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κατέστρωσε ήδη το χρόνο του!
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Δίχως αμφιβολία, κυρίες και κύριοι συνάδελφοι, η Ελλάς αποτελεί μία παραδοσιακή παγκόσμια ναυτική δύναμη. Η παράδοση, το παρελθόν της χώρας μας, αλλά και κατά τα φαινόμενα το μέλλον της ταυτίζονται με την κυριαρχία των θαλασσών.
      Θέλω στο σημείο αυτό να υπενθυμίσω ότι οι ελληνικές σκούνες και τα μπρίκια, ακόμα και όταν η πατρίδα μας ήταν υπό τον οθωμανικό ζυγό, «όργωναν» τη Μεσόγειο Θάλασσα διακινώντας σχεδόν το 100% του εμπορίου από και προς τη Μαύρη Θάλασσα. Ήταν ο ελληνικός εμπορικός στόλος εκείνος που βοήθησε τα μάλα στην έκβαση του Β΄ Παγκοσμίου Πολέμου, μεταφέροντας πολεμικά εφόδια από την Αμερική προς την Ευρώπη. Ήταν μεγάλο το τονάζ που χάθηκε, αλλά και άπειρα τα θύματα των ηρωικών πληρωμάτων του ελληνικού Εμπορικού Ναυτικού που κατάπιε ο Ατλαντικός από τα ύπουλα χτυπήματα των U BOD του Χίτλερ. 
      ΕΛΠΙΔΑ ΠΑΝΤΕΛΑΚΗ: Τεσσερισήμισι χιλιάδες.
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Αθάνατοι καπεταναίοι και αξιωματικοί καταστρώματος, που με όπλο μόνο την πείρα, τον εξάντα, το κουμπάσο, «όργωναν» τους ναυτικούς δρόμους και τις ρότες των καραβιών, ανά τους ωκεανούς.
      Το ελληνικό Εμπορικό Ναυτικό, παρά τις τεράστιες απώλειες που υπέστη κατά το Β΄ Παγκόσμιο Πόλεμο, χάρη στο ελληνικό επιχειρηματικό δαιμόνιο του καπετάν- Γιάννη από τις Οινούσσες, του καπετάν- Γιώργη από την Άνδρο, του καπετάν- Μάρκου από την Κάσο κ.λπ. κατόρθωσε να ξαναπάρει την πρώτη θέση στην παγκόσμια κατάταξη του εμπορικού στόλου και να ξαναγίνει το καμάρι της Ελλάδος και όχι μόνο. Σε πολλές δε περιπτώσεις χρησιμεύει ως διαπραγματευτικό όπλο-ατού για τη χώρα μας. 
      Οι εποχές, όμως, αλλάζουν. Οι Έλληνες, δυστυχώς, δεν θέλουν πια να ταξιδεύουν. Ποιος θέλει πια να κοιμάται μακριά από την αγκαλιά της συζύγου του; Ποιος θέλει να γυρίσει στο σπίτι του μετά από ένα διετές μπάρκο και το παιδί του να ρωτά τη μητέρα του: «Μαμά, ποιος είναι αυτός ο θείος;». 
      Βλέπετε, οι Έλληνες σήμερα βρίσκουν δουλειά. Άλλωστε ξεκινούν και δικές τους επιχειρήσεις. Τα δε μικρά νησιά -που αυτά κυρίως τροφοδοτούσαν την ελληνική ναυτιλία με ναυτικούς- σήμερα σφύζουν από τουρισμό, με αποτέλεσμα τη μεγάλη οικονομική τους ανάπτυξη. Αλλά και πολλοί Έλληνες πλοιοκτήτες, δυστυχώς, έχουν εγκαταλείψει την ελληνική σημαία και ακολουθούν τη νέα μόδα του παγκόσμιου κεφαλαίου αναζητώντας και χρησιμοποιώντας φθηνά αλλοδαπά χέρια, με αποτέλεσμα να έχουν γεμίσει τα ελληνόκτητα πλοία με Φιλιππινέζους, Ινδούς, Πακιστανούς, Τανζανούς και τώρα τελευταία με Ουκρανούς, Κροάτες κ.λπ.. Αλλά και πλοία με ελληνική σημαία συνηθίζεται τα τελευταία χρόνια να έχουν δεκατέσσερις-δεκαπέντε Έλληνες ασφαλισμένους στο Ν.Α.Τ. και το υπόλοιπο πλήρωμα να είναι αλλοδαποί και να τους παρουσιάζουν ως επιβαίνοντες, αποφεύγοντας έτσι να πληρώνουν τις εισφορές και φυσικά έτσι το Ν.Α.Τ. χάνει λεφτά.
      Συνέπεια όλων των προαναφερθέντων είναι το άλλο πάμπλουτο και εύρωστο Ν.Α.Τ. να αποδυναμώνεται συνεχώς. Σ’ αυτό συνέβαλε και η συνταξιοδότηση από το Ν.Α.Τ., όπως έχω ακούσει, δεκάδων χιλιάδων πολιτικών προσφύγων τη δεκαετία του 1980, με αποτέλεσμα, ενώ τα χρόνια που υπηρετούσα εγώ στο Εμπορικό Ναυτικό το Ν.Α.Τ. δάνειζε τους εφοπλιστές με τόκο, σήμερα είναι αναγκασμένο, για να επιζήσει και να μπορέσει να αντεπεξέλθει στις υποχρεώσεις του έναντι των ασφαλισμένων ναυτικών μας, να χρηματοδοτείται με τεράστια ποσά ετησίως από τον κρατικό κορβανά, δηλαδή τον ιδρώτα του Έλληνα φορολογούμενου, ποσά που αγγίζουν το 1.000.000.000 ετησίως. 
      Εδώ επιτρέψτε μου να προσθέσω ότι πολλές χώρες της Ευρωπαϊκής Ένωσης, λόγω έλλειψης ναυτικών γηγενών, αλλά και για να βοηθήσουν τους εφοπλιστές τους και να συγκρατήσουν στη δική τους σημαία τα πλοία τους, έχουν επιτρέψει διά νόμου –όπως στην Ολλανδία, παραδείγματος χάρη- ακόμα και ο πλοίαρχος να είναι αλλοδαπός, πράγμα το οποίο εμείς βέβαια δεν επικροτούμε, διότι εμείς στηρίζουμε τον Έλληνα ναυτικό και αυτό πράττουμε με το παρόν νομοσχέδιο.
      (Στο σημείο αυτό την Προεδρική Έδρα καταλαμβάνει ο  Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Το παρόν νομοσχέδιο περιλαμβάνει διατάξεις με τις οποίες επιχειρείται η ουσιαστική και ποιοτική αναβάθμιση της ναυτικής εκπαίδευσης στη χώρα μας, όρος απαραίτητος για τη συνέχιση της ναυτικής παράδοσης, καθώς ο σύγχρονος Έλληνας ναυτικός πρέπει να ανταποκριθεί στις ανάγκες των καιρών, που απαιτούν επαγγελματική εξειδίκευση και εξοικείωση και γνώση των νέων τεχνολογιών. 
      Προς το σκοπό αυτόν προβλέπεται η ισοτιμία των διπλωμάτων του Εμπορικού Ναυτικού Α΄ τάξης με το πτυχίο των Τ.Ε.Ι.. Πολύ σημαντική είναι η πρόβλεψη δυνατότητας δημιουργίας διατμηματικών προγραμμάτων μεταπτυχιακών σπουδών, αλλά και ερευνητικών προγραμμάτων κατόπιν συνεργασίας των Α.Ε.Ν. με τα πανεπιστήμια, ούτως ώστε να επιτευχθεί η μέγιστη δυνατή εξειδίκευση των αποφοίτων των Α.Ε.Ν.. Η αρμοδιότητα χορήγησης των τίτλων μεταπτυχιακών σπουδών θα ανήκει στα  πανεπιστήμια. 
      Σημείωση, κύριε Υπουργέ: Βέβαια είναι απαραίτητο –και το τονίζω αυτό- να προβλεφθεί στη σχετική Κ.Υ.Α. ο τρόπος εισαγωγής στα ανώτερα μεταπτυχιακά προγράμματα σπουδών, ώστε να διασφαλιστεί ένα μίνιμουμ ποσοστό εισακτέων, που κατά προτεραιότητα θα προέρχεται υποχρεωτικά από τους αποφοίτους των Α.Ε.Ν.. Παρέχεται η δυνατότητα επαγγελματικής ναυτικής κατάρτισης και επιμόρφωσης από νομικά ή φυσικά πρόσωπα, που θα τελούν υπό την εποπτεία του Υπουργείου Εμπορικής Ναυτιλίας, δηλαδή ιδιωτικές σχολές Ν.Ε.Κ.Ε.. 
      Όμως, κυρίες και κύριοι συνάδελφοι, δεν πρέπει να ξεχνάμε ένα πράγμα. Η ναυτική τέχνη δεν μαθαίνεται μόνο στη θεωρία, στις ακαδημίες, αλλά κυρίως στην κουβέρτα του Balk Currier, του γκαζάδικου, του τζεναραλάδικου, που αντικαταστάθηκε σήμερα από πλοία μεταφοράς κοντέινερς. Με λίγα λόγια, «όποιος δεν βρέξει τα πόδια του, ψάρι δεν τρώει», όπως λέει ο σοφός ελληνικός λαός.
      Φυσικά, η εποχή μας με τις νέες τεχνολογίες να αλλάζουν και να εξελίσσονται καθημερινά απαιτεί ο αυριανός Έλληνας αξιωματικός του Εμπορικού Ναυτικού να είναι οπλισμένος με πολλές και εξειδικευμένες γνώσεις χειρισμού διαφόρων ειδών ηλεκτρονικών μηχανημάτων. 
      Παρ’ όλα αυτά, εγώ ως παλιός ναυτικός, θεωρώ ότι η ναυτική τέχνη δεν έχει σχέση με κομπιούτερς και πολύπλοκα ηλεκτρονικά συστήματα ευρέσεως του στίγματος, αλλά μαθαίνεται στην κουβέρτα, με κάψιμο των χεριών από το κατράμι, με ανεβοκατέβασμα στην ανεμόσκαλα της σκαλωσιάς, στη μάσκα ή στον καθρέπτη του καραβιού ή με το βάψιμο του άλμπουρου καθισμένο στην καντηλίτσα. Αυτά όλα απαγορεύονται –λέει- σήμερα, απ’ ό,τι έχω ακούσει. Καλώς ή κακώς πρέπει να φας και τις καρπαζιές του λοστρόμου και να ακούσεις τις βρισιές του υποπλοιάρχου στο καμπούνι, όταν δεν πετάς γρήγορα και αρκετά μακριά το βελάι. 
      Έτσι θα πρέπει να δοθεί ιδιαίτερη έμφαση, κύριε Υπουργέ, στην εκμάθηση και εμπέδωση της ναυτικής τέχνης γιατί στα storms και στα gails του Βόρειου Ατλαντικού δεν σώζουν το καράβι ούτε τα κομπιούτερς ούτε τα ηλεκτρονικά συστήματα, αλλά η βαθιά γνώση της ναυτικής τέχνης από τον καπετάνιο καθώς και όλους τους υφισταμένους του. Με άλλα λόγια, ο καλός ο ναυτικός –και τέτοιος νοείται ο γνώστης της ναυτικής τέχνης 100%- στη φουρτούνα φαίνεται.
      ΠΡΟΕΔΡΕΥΩΝ (Γεώργιος Σούρλας): Παρακαλώ, ολοκληρώστε, κύριε συνάδελφε.
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Τελειώνω, κύριε Πρόεδρε.
      Εύχομαι η ισοτιμία των διπλωμάτων Εμπορικού Ναυτικού Α΄ Τάξεως να βοηθήσει τους άνω των πενήντα πέντε ετών άνεργους πλοιάρχους να βρουν δουλειά στη στεριά ως ισότιμοι με τους πτυχιούχους Τ.Ε.Ι., αρχίζοντας έτσι μια νέα καριέρα. Γιατί μπορεί κάθε χρόνο, σύμφωνα με την άψογη και τεκμηριωμένη εισήγηση του καθηγητή κ. Βεργίνη, να συνταξιοδοτούνται οκτακόσιοι αξιωματικοί και να διευρύνεται έτσι το έλλειμμα στους αξιωματικούς, όμως ο εξηντάχρονος, γεμάτος ναυτικές γνώσεις και εμπειρίες αδελφικός μου φίλος, ο καπετάν Γιάννης από τη Νέα Σμύρνη, είναι ένα χρόνο άνεργος και ζει από τα δουλεμένα.
      Να είστε καλά, ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ο συνάδελφος κ. Γεώργιος Ανωμερίτης έχει το λόγο.
      ΓΕΩΡΓΙΟΣ ΑΝΩΜΕΡΙΤΗΣ: Κυρίες και κύριοι συνάδελφοι, έχω πολλές φορές τονίσει σ’ αυτήν εδώ την Αίθουσα ότι η ναυτιλία είναι οι άνθρωποί της και όχι τα τραπεζικά δάνεια, τα σίδερα και οι μηχανές των πλοίων. Ψυχή της ναυτιλίας είναι το ανθρώπινο δυναμικό της και αν θέλουμε να έχουμε πρωτοπόρο ναυτιλία, σ’ αυτό το δυναμικό πρέπει να επενδύσουμε.
      Η ελληνική ναυτιλία αποτελεί τον πιο δυναμικό κλάδο της ελληνικής οικονομίας και γι’ αυτό στόχος μας πρέπει να είναι η προώθηση των πολιτικών της ποιοτικής ναυτιλίας μέσα από πολιτικές ενίσχυσης του ελληνικού ναυτεργατικού δυναμικού. Ελληνική ναυτιλία χωρίς Έλληνες εφοπλιστές, ναυτεργάτες, αξιωματικούς, ναύτες δεν μπορεί να γίνει αποδεκτή.
      Το ελληνικό θεσμικό πλαίσιο, γνωστό ως greek close, έχει δημιουργήσει επί πολλά χρόνια ένα εξαιρετικού δικαίου πλαίσιο στήριξης της ανταγωνιστικότητας του ελληνικού νηολογίου, βάσει της υψηλής ποιότητας του ναυτικού μας στοιχείου. Οι άνθρωποί του πρέπει να συνεχίσουν σ’ αυτήν την πορεία και, φυσικά, όσοι δεν πιστεύουν στην ποιοτική ναυτιλία, όσοι δεν πιστεύουν στους Έλληνες αξιωματικούς, στους Έλληνες ναυτικούς και στα πλεονεκτήματα του ελληνικού νηολογίου, ας πάνε ως πειρατές του εύκολου κέρδους σε άλλες σημαίες. Εμείς θέλουμε να είμαστε ναυτικός λαός, με Έλληνες στις εταιρείες, στα πλοία και όχι ναυτικός λαός υπό σημαία ευκαιρίας.
      Βασικός συντελεστής της ναυτιλιακής μας υποδομής ήταν –και παραμένει- η ναυτική εκπαίδευση. Γι’ αυτό, κύριο μέλημά μας πρέπει να είναι η παραγωγή ικανών στελεχών για τη στελέχωση των πλοίων μας. Η νέα γνώση, η τεχνολογία, η εξειδίκευση, τα διεθνή πρότυπα απαιτούν επαγγελματικές δεξιότητες από ανθρώπινο δυναμικό υψηλής εκπαίδευσης.
       Αυτό εφαρμόστηκε πολλές φορές στην εξέλιξη της δομής και της λειτουργίας της ναυτικής εκπαίδευσης και στις αποφάσεις της Ευρωπαϊκής Ένωσης για την αναβάθμιση και τον εκσυγχρονισμό του εκπαιδευτικού συστήματος, της ναυτικής εκπαίδευσης και ιδιαίτερα κατά την Ελληνική Προεδρία του 2003, που ψηφίσαμε την οδηγία για τα θέματα αυτά. 
      Πρέπει, όμως, να ξεκαθαρίσουμε ότι το ναυτιλιακό σύστημα εκπαίδευσης για την παραγωγή αξιωματικών θα αποτελεί ευθύνη της πολιτείας, θα είναι τριτοβάθμιο, θα είναι δημόσιο και θα είναι ανώτατο, υπό την ευθύνη του Υπουργείου Εμπορικής Ναυτιλίας και, φυσικά, θα παρέχει παιδεία ναυτική, ναυτικών δεξιοτήτων και ναυτιλιακής κατάρτισης. Θα είναι ένα σύστημα για την παραγωγή αξιωματικών και στελεχών της θάλασσας και όχι γενικής παιδείας για επαγγέλματα της στεριάς. Γι’ αυτό, η ναυτική μας εκπαίδευση πρέπει να ονομαστεί «ανώτατη», όπως και οι Ανώτατες Στρατιωτικές Σχολές, χωρίς καμία αναφορά σε Τ.Ε.Ι. και Α.Ε.Ι..
      Κυρίες και κύριοι συνάδελφοι, δεν χρειάζονται ψευδεπίγραφοι τίτλοι από πανεπιστημιακά ιδρύματα του Υπουργείου Παιδείας. Πρέπει να το ξεκαθαρίσουμε αυτό. Νομίζω ότι δεν το έχουμε καταλάβει οι περισσότεροι συνάδελφοι στην Αίθουσα. Η ναυτική εκπαίδευση σήμερα, οι Ακαδημίες Εμπορικού Ναυτικού, είναι υπηρεσίες του Υπουργείου Εμπορικής Ναυτιλίας. Αν το λύσουμε αυτό, τότε να κάνουμε μια άλλη κουβέντα. Αν πάψει να ισχύει αυτό, τότε να συζητήσουμε για Α.Ε.Ι. και Τ.Ε.Ι. 
      Γι’ αυτό και το θεωρώ λάθος αυτό. Έλεγα πριν τρία χρόνια στους συναδέλφους της Νέας Δημοκρατίας για το πρόγραμμα της Νέας Δημοκρατίας, που λέει: «Τις Α.Ε.Ν. θα τις κάνουμε, άμα γίνουμε Κυβέρνηση, Α.Ε.Ι.». Και το λέγανε εδώ μέσα οι συνάδελφοι. Υπάρχουν στα Πρακτικά γραμμένες οι φράσεις ότι θα κάνετε τις Α.Ε.Ν., Α.Ε.Ι., χωρίς κανένα άλλο ρόλο.
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Δεν λέμε αυτό.
      ΓΕΩΡΓΙΟΣ ΑΝΩΜΕΡΙΤΗΣ: Λοιπόν, να το ξεκαθαρίσουμε. Δεν μπορούμε σ’ αυτήν τη φάση να ερχόμαστε να ψηφίζουμε ένα νομοσχέδιο, από τα άρθρα του οποίου μόνο ένα αφορά τους σπουδαστές.
      Προσέξτε. Έχουμε ένα νομοσχέδιο για τη ναυτική εκπαίδευση και μόνο ένα άρθρο αφορά τους σπουδαστές. Όλα τ’ άλλα αφορούν τους καθηγητές. Δεν αφορούν τα συστήματα παιδείας, δεν αφορούν τις υποδομές και τις δομές. 
      Εμείς, λοιπόν, πιστεύουμε ότι αυτά τα θέματα είναι θέματα της πολιτείας. Δεν είναι θέματα ούτε των συνδικαλιστών μόνο ούτε των εφοπλιστών μόνο, διότι η ναυτιλία αποτελεί ένα τεράστιο μέγεθος, μαζί με τον τουρισμό, για την εθνική οικονομία. Υπενθυμίζω ότι το 2015 ο παγκόσμιος στόλος θα έχει έλλειμμα σαράντα έξι χιλιάδων αξιωματικών και το 2015 με το 2020 σ’ αυτήν την Αίθουσα, όσοι μας διαδεχθούν, θα λένε ότι ελληνικό πλοίο με ελληνική σημαία που θα ανήκει στο ελληνικό νηολόγιο, θα είναι εκείνο που θα έχει έναν Έλληνα επάνω, τον πλοίαρχό του.
      Αν θέλουμε, λοιπόν, να μην επιτρέψουμε αυτήν την πορεία και να φτιάξουμε κάτι, πρέπει να ξαναδούμε αυτό το θέμα. Γι’ αυτό, το σχέδιο νόμου το οποίο εισάγει σήμερα η Κυβέρνηση, δεν είναι νόμος για την αναβάθμιση της ναυτικής εκπαίδευσης. Εγώ πιστεύω ότι την υποβαθμίζει, την αποδιαρθρώνει και με το σύνολο των άρθρων του, σε σχέση και με τις αποφάσεις του Υπουργείου Παιδείας για άλλα θέματα, την οδηγεί στη διάλυση. Σε λίγα χρόνια, εκτός από τον Ασπρόπυργο και τη Μηχανιώνα, μ’ αυτές τις διατάξεις που υπάρχουν εδώ μέσα, δεν θα υπάρχει ούτε μια σχολή. Ειδικά δε από φέτος, με τις διατάξεις που έχουν περάσει από το Υπουργείο Παιδείας, δεν θα υπάρχουν ούτε υποψήφιοι σπουδαστές.
      Πιστεύω ότι όποιος διαβάσει τα κείμενα των συμμετεχόντων σ’ αυτήν την Επιτροπή, η οποία συνέταξε το κείμενο μετά από συνεδριάσεις, θα καταλάβει ότι στην ουσία δεν ελήφθησαν υπόψη ούτε οι απόψεις της Ευρωπαϊκής Ένωσης ούτε του ΙΜΟ ούτε οι θέσεις του STCW-95. Πιστεύω ότι είναι ένα καθηγητοκεντρικό νομοσχέδιο και προσπαθεί να ντύσει με την τήβεννο των διδακτορικών τους ανθρώπους της θάλασσας, προκαλώντας μειδιάματα φυσικά σ’ όλους όσους έχουν γνώση του χώρου. 
      Πιστεύω ότι το καλύτερο που είχαμε να κάνουμε, θα ήταν να μη συζητούσαμε σήμερα αυτό το νομοσχέδιο, όχι γιατί υπάρχει η αντίθεση της ναυτιλιακής κοινότητας, όχι για όσους απεργήσανε για να μην έρθει αυτό το νομοσχέδιο στη Βουλή, αλλά γιατί πραγματικά η ναυτιλιακή βιομηχανία, την ώρα που για πολλούς νέους και πολλούς ανέργους είναι ένας ωκεανός ευκαιριών, εμείς την οδηγούμε στην εξαφάνιση. 
      Πιστεύω, όμως, ότι δεν εφαρμόζουμε και αυτά που έχουμε ψηφίσει. Το 2003 ανοίξαμε νέους ορίζοντες και για τη δευτεροβάθμια ιδιωτική ναυτική εκπαίδευση, αλλά και για την εξ αποστάσεως εκπαίδευση, για την εκπαίδευση επί πλοίου, on boat training και φυσικά για το e-learning. 
      Πού είναι αυτά εδώ και τρία χρόνια; Γιατί δεν τα προωθούμε; Γιατί δεν τα προωθήσαμε; Αυτό είναι το καινούργιο για τη ναυτική εκπαίδευση. Αυτά σήμερα περιμένει ο Έλληνας ναυτικός, ο οποίος δεν τελείωσε κάποτε την Α.Ε.Ν., αλλά πρέπει να αποκτά συνεχώς πιστοποιητικά σ’ όλη του τη ζωή και φυσικά μεγαλώνει την εργατική του αξία μέσα απ’ αυτά τα πιστοποιητικά. 
      Εγώ κλείνω, κύριε Πρόεδρε, λέγοντας ότι η ναυτεργατική απεργία είχε ένα κύριο αίτημα: Να αποσυρθεί αυτό το νομοσχέδιο. Θεωρώ τουλάχιστον πολιτικά λανθασμένη και προκλητική ενέργεια να συζητάμε αυτό το νομοσχέδιο μετά την επιστράτευση. Θα μπορούσε να αναβληθεί για ένα, για δύο μήνες, να έρθουμε εδώ να το συζητήσουμε και να δούμε μια άλλη κατεύθυνση, κατεύθυνση έξω από εκεί που μας πιέζουν διάφορα μικροκομματικά συμφέροντα. 
      Οι Α.Ε.Ν. δεν είναι ούτε Α.Ε.Ι. ούτε Τ.Ε.Ι.. Είναι Α.Ε.Ν.. Είναι Ακαδημίες Εμπορικού Ναυτικού, που είναι ανώτατες σχολές. Ανήκουν στην τριτοβάθμια εκπαίδευση, μπορούν να δώσουν διεξόδους σε μεταπτυχιακές σπουδές και σε ειδικά ινστιτούτα. Να ξεκαθαρίσουμε, όμως, ότι εμείς θέλουμε μια εκπαίδευση η οποία να οδηγεί σε αξιωματικούς στα πλοία και όχι σε ανθρώπους που θα τελειώσουν τις Α.Ε.Ν. και θα πηγαίνουν να γίνουν μηχανικοί σε γκαράζ και γκαραζιέρηδες στην ελληνική επαρχία.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.).
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Ανωμερίτη.
      Το λόγο έχει ο κ. Δερμεντζόπουλος.
      ΑΛΕΞΑΝΔΡΟΣ ΔΕΡΜΕΝΤΖΟΠΟΥΛΟΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, η εμπορική ναυτιλία αποτελεί για τη χώρα μας εθνικό κεφάλαιο και έχει αναγνωριστεί και καταξιωθεί γι’ αυτό σε επίπεδο ευρωπαϊκό, αλλά και παγκόσμιο. Η ελληνική εμπορική ναυτιλία είναι πρώτη μεταξύ των χωρών της Ευρωπαϊκής Ένωσης, ενώ ο ελληνόκτητος στόλος κατέχει την πρώτη θέση στον κόσμο. Κυρίαρχος στόχος, λοιπόν, της Κυβέρνησης μας είναι η ναυτιλία να παραμείνει κυρίαρχη, αλλά και να ενισχυθεί ακόμα περισσότερο και στον 21ο αιώνα.
      Βασική προϋπόθεση για να υλοποιήσουμε αυτόν το στόχο, είναι η εξασφάλιση αξιόλογων και άρτια εκπαιδευμένων στελεχών. Βασικός άξονας προς την κατεύθυνση αυτή είναι η παροχή σύγχρονης και ολοκληρωμένης εκπαίδευσης στη ναυτιλιακή θεωρία και η χρήση των νέων τεχνολογιών, ανοίγοντας νέες προοπτικές για μια λαμπρή σταδιοδρομία στους αξιωματικούς του Εμπορικού Ναυτικού.
      Η ναυτιλία μας είναι οι άνθρωποι της και η τεχνογνωσία τους. Δική μας ευθύνη είναι ο συνεχής εκσυγχρονισμός των υποδομών και των λειτουργιών, η ανάληψη μέτρων στήριξης και προσέλκυσης, ο γρήγορος χρόνος εξέλιξης. Είναι βασική επιλογή να κάνουμε το επάγγελμα του ναυτικού ασφαλές, ποιοτικό και προσοδοφόρο, να είναι ένα επάγγελμα κύρους, όπως αρμόζει στους πρωταγωνιστές των θαλάσσιων μεταφορών του κόσμου. Η παρεχόμενη, λοιπόν, ναυτική εκπαίδευση αποτελεί κρίσιμο παράγοντα για την ανταγωνιστικότητα της ελληνικής ναυτιλίας.
      Παρ’ όλα αυτά -ακούγοντας και τον προηγούμενο ομιλητή- όλα αυτά τα χρόνια, τόσα χρόνια και παρά τις σύμφωνες διαπιστώσεις όλων πάνω σ’ αυτά, δεν υπήρξαν κινήσεις και σημαντικές πρωτοβουλίες προς αυτήν την κατεύθυνση. Για άλλη μια φορά, σ’ έναν ακόμα τομέα, ακούσαμε πάρα πολλά, αλλά δεν είδαμε και πολλά.
      Η ναυτική εκπαίδευση λοιπόν, κυρίες και κύριοι συνάδελφοι, απαιτεί άμεσα μέτρα, προκειμένου να υπάρχει η επιθυμητή απ’ όλους μας εξέλιξη. Απαιτεί άμεσα μέτρα για την αναδιάρθρωση των σχολών που λειτουργούν, για τη βελτίωση της υλικοτεχνικής υποδομής, για την ποιοτική αναβάθμιση του περιεχομένου της εκπαίδευσης, όπως είναι η ανάγκη για σύγχρονα συγγράμματα, αλλά και για επίλυση των προβλημάτων που σχετίζονται με τις πρακτικές ανάγκες των σπουδαστών, τα ταξίδια, την άσκησή τους και πολλά άλλα.
      Με τις διατάξεις, λοιπόν, του νομοσχεδίου που συζητούμε σήμερα, προωθείται ο εκσυγχρονισμός του νομοθετικού πλαισίου, συμβάλλοντας στη βελτίωση της ποιότητας της παρεχόμενης ναυτικής εκπαίδευσης, ώστε σε συνδυασμό με την υλοποίηση δέσμης κανονιστικών και λειτουργικών παρεμβάσεων στις Σχολές Εμπορικού Ναυτικού, να επιτυγχάνεται η αναβάθμισή της, που συνδέεται άρρηκτα με την ανάπτυξη της ελληνικής εμπορικής ναυτιλίας, ενός από τους πιο παραγωγικούς τομείς της εθνικής μας οικονομίας.
      Προς αυτήν την κατεύθυνση, μ’ αυτό το νομοσχέδιο, η ναυτική εκπαίδευση διαρθρώνεται σε άξονες που αφορούν: την ισοτιμία των διπλωμάτων του Εμπορικού Ναυτικού Α΄ τάξεως με το πτυχίο των Τ.Ε.Ι., την παροχή δυνατότητας στις Ακαδημίες Εμπορικού Ναυτικού διοργάνωσης από κοινού με τα πανεπιστήμια προγραμμάτων μεταπτυχιακών σπουδών σε τομείς ενδιαφέροντες για την εμπορική ναυτιλία, την αύξηση των οργανικών θέσεων του εκπαιδευτικού προσωπικού των Ακαδημιών Εμπορικού Ναυτικού, με παράλληλη αναβάθμιση των προσόντων και των βαθμίδων τους. Ακόμα, στον εκσυγχρονισμό του πλαισίου πρόσληψης και εξέλιξης του εκπαιδευτικού προσωπικού των Α.Ε.Ν. με βελτιωτικές μισθολογικές παρεμβάσεις. Στην παροχή δυνατότητας σε νομικά ή φυσικά πρόσωπα ίδρυσης ιδιωτικών σχολών επαγγελματικής κατάρτισης και επιμόρφωσης, τα Ν.Ε.Κ.Ε., στο χώρο της ναυτιλίας υπό την εποπτεία του Υπουργείου Εμπορικής Ναυτιλίας, ώστε περισσότεροι ενδιαφερόμενοι για τη ναυτική κατάρτιση να έχουν πρόσβαση σ’ αυτά και κατ’ επέκταση στο ναυτικό επάγγελμα.
      Κυρίες και κύριοι συνάδελφοι, η Κυβέρνηση προχωρά σε μεταρρυθμίσεις με θάρρος, με αποφασιστικότητα και πάντα με διάλογο και προς όφελος των πολιτών της.
      Στο σημείο αυτό θα σας αναφέρω ένα απόσπασμα από ένα ψήφισμα που εξέδωσε το Μάιο του 2005 η Γενική Συνέλευση της Πανελλήνιας Ένωσης Πλοιάρχων Εμπορικού Ναυτικού πάσης τάξεως, όπου ανάμεσα στα αιτήματα αναφορικά με τη ναυτική εκπαίδευση, ζητά αναγνώριση του διπλώματος πλοιάρχου Α’ τάξεως ως ισότιμου με πτυχίο ανώτατης σχολής τριτοβάθμιας εκπαίδευσης. Ακόμα, ζητά επίμονα την αναμόρφωση του χρόνου φοίτησης και της ύλης των μαθημάτων, τη στελέχωση με μόνιμο διδακτικό προσωπικό. Όλα τα δίκαια αιτήματα των συμπολιτών μας η Κυβέρνηση τα μελετά, τα επεξεργάζεται, τα ικανοποιεί και τα κάνει πράξη. Έτσι και σ’ αυτήν την περίπτωση μ’ αυτό το νομοσχέδιο ικανοποιούνται αιτήματα που είχαν εκφραστεί από τον εν λόγω κλάδο. 
      Κύριε Υπουργέ, ένα σημείο στο οποίο θα ήθελα να σταθώ, αφορά άμεσα το Νομό Έβρου -από όπου προέρχομαι- και είναι η διάταξη του άρθρου 22, που αφορά τη συγχώνευση του Λιμενικού Ταμείου Σαμοθράκης με τον Οργανισμό Λιμένα Αλεξανδρούπολης. Αυτό, το 1950 είχε διασπαστεί και είχε γίνει Λιμενικό Ταμείο Αλεξανδρούπολης και μετά έγινε Οργανισμός Λιμένος Αλεξανδρούπολης. Αυτή η εξέλιξη είχε σαν αποτέλεσμα τον παρακμή του Ταμείου της Σαμοθράκης και τη μη εύρυθμη και αποδοτική του λειτουργία. Ζήτησε, λοιπόν, το νησί να ενταχθεί το Λιμενικό Ταμείο της Σαμοθράκης στο Οργανισμό Λιμένος Αλεξανδρούπολης. Ο Οργανισμός έκρινε θετικά και έρχεται μ’ αυτό το νομοσχέδιο, με το παρόν άρθρο, η ικανοποίηση του αιτήματος. Αυτό που θα ήθελα μόνο να επισημάνω, είναι ότι για την εξασφάλιση των συμφερόντων του νησιού, κρίνεται σκόπιμο να υπάρξει και κάποια πρόβλεψη, ώστε στη σύνθεση του Διοικητικού Συμβουλίου του Οργανισμού Λιμένος Αλεξανδρούπολης να υπάρχει και συμμετοχή εκπροσώπου από φορέα του νησιού της Σαμοθράκης. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Μπορούμε να το δούμε αυτό στην επόμενη συνάντηση. 
      ΑΛΕΞΑΝΔΡΟΣ ΔΕΡΜΕΝΤΖΟΠΟΥΛΟΣ: Θα ήθελα να κάνω μία δεύτερη παρατήρηση. Με την ευκαιρία της συζήτησης αυτού του νομοσχεδίου, θα ήθελα να επικαιροποιήσω το αίτημα των κατοίκων του Έβρου και να υπενθυμίσω τις δεσμεύσεις της πολιτείας για την ίδρυση της Λιμενικής Ακαδημίας της Αλεξανδρούπολης, ένα αίτημα που διεκδικεί με επιμονή και με διάρκεια και η Ομοσπονδία των Λιμενικών. 
      Κυρίες και κύριοι συνάδελφοι, είναι πολλά ακόμα αυτά που πρέπει να γίνουν. Η αρχή έχει γίνει. Με πείσμα, με επιμονή, με αποφασιστικότητα και, πάνω από όλα, με κοινή προσπάθεια, κυρίες και κύριοι συνάδελφοι, η χώρα μας θα τα καταφέρει και θα μπορέσουμε να φέρουμε τα καλύτερα επιθυμητά αποτελέσματα. Μ’ αυτές τις σκέψεις, υπερψηφίζω το νομοσχέδιο. 
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Κύριε Κεφαλογιάννη, έχετε το λόγο. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, αυτό σημαίνει ότι θα πάμε μετά τις 15.00΄ που είχαμε αποφασίσει. 
      ΠΡΟΕΔΡΕΥΩΝ (Γεώργιος Σούρλας): Κύριε Καστανίδη, θα μιλήσει ο Υπουργός και οι Κοινοβουλευτικοί Εκπρόσωποι και θα ολοκληρώσουμε τη συζήτησή μας για σήμερα. Θα μείνουν δηλαδή, όπως συμφωνήθηκε πριν έρθω εγώ να προεδρεύσω, τέσσερις-πέντε συνάδελφοι. Σήμερα θα ψηφίσουμε επί της αρχής το νομοσχέδιο και στην πρώτη συνεδρίαση της επόμενης εβδομάδος θα συνεχίσουμε. 
      Κύριε Υπουργέ, έχετε το λόγο. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κυρίες και κύριοι συνάδελφοι, έχω την τιμή σήμερα να εισηγούμαι στην Εθνική Αντιπροσωπεία ένα νομοσχέδιο-τομή, το νομοσχέδιο για την ανωτατοποίηση της ναυτικής εκπαίδευσης. Πρόκειται για ένα νομοσχέδιο, που για δεκαετίες πηγαινοερχόταν μεταξύ του Υπουργείου Εμπορικής Ναυτιλίας και του Υπουργείου Παιδείας, χωρίς ποτέ να υλοποιηθεί ένα πάγιο αίτημα του ναυτιλιακού κόσμου, της ναυτεργασίας και της εργοδοσίας, για να έχουμε στη θάλασσα στελέχη υψηλού επιπέδου, αντάξια της μακρόχρονης ιστορίας της εμπορικής μας ναυτιλίας. 
      Έχω πει και άλλη φορά σ’ αυτήν την Αίθουσα ότι στον τομέα της εμπορικής ναυτιλίας η Ελλάδα είναι στην πρωτοπορία των παγκόσμιων εξελίξεων, όχι μόνο γιατί ο εμπορικός της στόλος έχει αυτό το μέγεθος, όχι μόνο γιατί τα εισοδήματα της ελληνικής οικονομίας από την εμπορική ναυτιλία είναι αυτού του επιπέδου, όχι μόνο γιατί η ανάπτυξη της φτωχής Ελλάδος, της κατεστραμμένης Ελλάδος από τον Παγκόσμιο και τον Εμφύλιο Πόλεμο στηρίχθηκε στις δεκαετίες που ακολούθησαν κυρίως στην ανάπτυξη της εμπορικής ναυτιλίας και, βεβαίως, αργότερα στο μεταναστευτικό και ναυτιλιακό συνάλλαγμα, αλλά γιατί η εμπορική ναυτιλία όλα αυτά τα χρόνια αποτέλεσε το βασικό πυλώνα ανάπτυξης και τη βαριά βιομηχανία της ελληνικής ναυτιλίας. 
      Και παρά τα θέματα της επικαιρότητας, που κατανοώ ότι μπορούν να οδηγήσουν και σε μια όξυνση της αντιπαράθεσης μεταξύ των πολιτικών κομμάτων, μεταξύ των συναδέλφων Βουλευτών, θέλω από καρδιάς να ευχαριστήσω και τους εισηγητές και τους συναδέλφους Βουλευτές και τη Βουλή για το επίπεδο το οποίο επέδειξαν καθ’ όλη τη διάρκεια των πολύωρων συνεδριάσεων στην Επιτροπή Παραγωγής και Εμπορίου και για τις δημιουργικές προτάσεις τις οποίες κατέθεσαν για τη βελτίωση ενός νομοθετήματος, που η Κυβέρνηση και η πολιτική ηγεσία του Υπουργείου Εμπορικής Ναυτιλίας φιλοδοξεί μετά την ψήφισή του -αν ψηφιστεί βεβαίως από την πλειοψηφία, αλλά δεν άκουσα κάτι αντίθετο προς το παρόν τουλάχιστον- και αφού γίνει νόμος του κράτους, να είναι ένα νομοθέτημα το οποίο θα έχει διάρκεια χρόνου και θα μπορεί να αποτελέσει τη βάση, το βασικό πυρήνα, της αναβάθμισης της ναυτικής εκπαίδευσης. 
      Θα συμφωνήσω επίσης με κάποιους από τους αγορητές, που έτυχε να προσφέρουν στην εμπορική ναυτιλία και από τη θέση του Υπουργού Εμπορικής Ναυτιλίας -βλέπω μπροστά μου  τον κ. Ανωμερίτη- στο ότι η εμπορική ναυτιλία δεν είναι τόπος αντιπαράθεσης. Είναι τόπος σύγκλισης, είναι ένας τομέας της οικονομίας, για τον οποίο μπορούμε δημιουργικά να καταθέσουμε τις προτάσεις μας, γιατί όντως περιμένουμε πολλά και στο μέλλον από την εμπορική ναυτιλία. 
      Κύριες και κύριοι συνάδελφοι, διάλογος έγινε για το νομοσχέδιο. Για ένα πράγμα που κανείς δεν μπορεί να κατηγορήσει τη σημερινή Κυβέρνηση, την πολιτική ηγεσία του Υπουργείου Εμπορικής Ναυτιλίας, είναι ότι δεν έγινε διάλογος. Ο διάλογος ξεκίνησε τον Οκτώβριο του 2004 και ολοκληρώθηκε λίγες εβδομάδες πριν την κατάθεση του νομοσχεδίου. Δηλαδή, σε μια τετραετία διακυβέρνησης πόσο καιρό πρέπει να συζητάμε για ένα νομοσχέδιο; Είναι πάνω από ενάμισης χρόνος που συζητήσαμε με τους φορείς. Έγιναν συγκεκριμένες αναφορές στη Βουλή, έγινε ειδική επιτροπή, που ιδρύθηκε με πρωτοβουλία του ΠΑ.ΣΟ.Κ. το 2003 για τη ναυτιλιακή πολιτική, το Συμβούλιο Ναυτιλιακής Πολιτικής. Συζητήσαμε όλα αυτά τα θέματα. Τα συζητήσαμε διεξοδικά και θέλω να σας πω ότι πολλές από τις προτάσεις τις οποίες κατέθεσαν οι εισηγητές των κομμάτων, ο εισηγητής της Νέας Δημοκρατίας, ο καθηγητής κ. Βεργίνης –και δικός μου καθηγητής- οι εισηγητές των άλλων κομμάτων, οι συνάδελφοι Βουλευτές, έγιναν εν πολλοίς αποδεκτές. Και είναι τροποποιήσεις ουσιαστικές. 
      Άκουσα επίσης ότι πάρα πολλοί από τους φορείς έχουν αντιδράσει στα θέματα, τα οποία αναφέρει το νομοσχέδιο. Ενδεικτικά μόνο θα σας αναφέρω τα αιτήματα των καθηγητών πριν την κατάθεση του νομοσχεδίου. Έχουν ικανοποιηθεί όλα. Σας διαβάζω ενδεικτικά. Το πτυχίο να είναι ισότιμο των Τ.Ε.Ι.. Ό,τι και να λέμε σ’ αυτή την Αίθουσα, οι άνθρωποι οι οποίοι είναι καθηγητές, οι οποίοι είναι μαθητές ή φοιτητές ή σπουδαστές -γιατί αυτό είναι πάντα το πρώτο αίτημα όλων των φορέων της ναυτιλίας- το θέμα είναι το πτυχίο να είναι ισότιμο με αυτό από τα Τεχνολογικά Εκπαιδευτικά Ιδρύματα. Το πτυχίο, λοιπόν, θα είναι ισότιμο των Τ.Ε.Ι.. Έγινε. 
      Διατήρηση με κάθε τρόπο του ναυτικού χαρακτήρα της εκπαίδευσης. Χαίρομαι που το άκουσα και από τον κ. Ανωμερίτη. Ελπίζω να είναι και η επίσημη θέση του ΠΑΣΟΚ. Και αυτό ικανοποιείται από το νομοσχέδιο. Η διδασκαλία σε Α.Ε.Ν. να αναγνωρίζεται στα προσόντα πρόσληψης του επιστημονικού προσωπικού. Περιλαμβάνεται στο νομοσχέδιο. Σας τα διαβάζω με τη σειρά. Δεν μένει ένα, που να μην έχει ικανοποιηθεί. Το πτυχίο των Α.Ε.Ν. αποτελεί απαραίτητο προσόν για την πρόσληψη μονίμων εκπαιδευτικών ναυτικών μαθημάτων. Ήταν εισήγηση και των κομμάτων της Αντιπολίτευσης και των εισηγητών, του κ. Βεργίνη και της κ. Τσουρή. Συμπεριλαμβάνεται στο νομοσχέδιο. Το μεταπτυχιακό στις βαθμίδες του επίκουρου ναυτικών μαθημάτων, συμπεριλαμβάνεται. 
      Η εξέλιξη των εκπαιδευτικών να είναι σύμφωνη με των Τεχνολογικών Εκπαιδευτικών Ιδρυμάτων, έγινε. Οι συμβάσεις εργασίας ορισμένου χρόνου εκπαιδευτικών να είναι τριετείς, έγινε. Οι ώρες διδασκαλίας να είναι όπως στα Τ.Ε.Ι., έγινε. Θέλετε να σας τα διαβάσω όλα; Μπορώ να σας τα καταθέσω στα Πρακτικά, για να μπορέσετε να ενημερωθείτε και εσείς μέχρι ποιου σημείου έφτασε ο διάλογος και η υιοθέτηση θέσεων, όχι γιατί θέλαμε να χαϊδέψουμε τα αυτιά και να κολακέψουμε τους φορείς και τους συνδικαλιστές, αλλά γιατί κάποιες είχαν λογική και βρήκαν τη σύμφωνη γνώμη της Βουλής. Και γιατί να αντιδράσει η Κυβέρνηση; Το αντίθετο μάλιστα.
      Επικαλεστήκατε, επίσης, την Πανελλήνια Ναυτική Ομοσπονδία. Όλοι οι αγορητές της Αξιωματικής Αντιπολίτευσης αναφέρονται στα αιτήματα της Πανελλήνιας Ναυτικής Ομοσπονδίας. Πολύ φοβούμαι, αγαπητοί συνάδελφοι, ότι κανείς σας δεν διάβασε τα αιτήματα της Πανελλήνιας Ναυτικής Ομοσπονδίας ούτε για την ιεράρχηση των θεμάτων για την απεργία, όπου το θέμα της απόσυρσης του νομοσχεδίου είναι τελευταίο στη σειρά και εμβολίμως μπήκε, πιο πολύ για να φαίνεται ότι μαζί με όλα τα άλλα θέματα έχουμε και το θέμα της ναυτικής εκπαίδευσης. Και λάθος πολιτική ακολουθήσατε, για να κρατηθείτε μόνο στη λογική της απόσυρσης του νομοσχεδίου. 
      Και αν δει κανείς τα αιτήματα -τα έχω στη διάθεσή σας, σας τα έδωσα και στην Επιτροπή και θέλω να με παρακολουθήσετε, κύριοι συνάδελφοι και κυρίως η αγαπητή συνάδελφος, κ. Τσουρή και ο Κοινοβουλευτικός Εκπρόσωπος κ. Καστανίδης, γιατί υποθέτω ότι θα απαντήσει μετά από εμένα- μόνο σ’ ένα θέμα αναφέρονται στο νομοσχέδιο. Είναι το πρώτο θέμα. Σας τα έδωσα στην Επιτροπή. Είναι το άρθρο 28. Τι έγινε με το άρθρο 28 και ξεσηκώθηκε θύελλα; Εσείς συνήθως διαβάζετε τα δημοσιεύματα και όχι τα βασικά κείμενα. Εγώ πήρα από το Κομμουνιστικό Κόμμα την απάντηση της Επιτροπής των Ευρωπαϊκών Κοινοτήτων και θα πάρω και τα επίσημα κείμενα από την Ευρωπαϊκή Ένωση. Θα σας απαντήσω και στην Ολομέλεια, κατά τη διάρκεια της συζήτησης των άρθρων, αλλά και τώρα μπορώ να σας πω μερικά πράγματα από στοιχεία που πήρα από το Κομμουνιστικό Κόμμα. Εάν λοιπόν τα διαβάζατε αυτά, εάν τα ξεφυλλίζατε μόνο, θα βλέπατε ότι είχαν επικεντρώσει σ’ ένα θέμα την κριτική τους, στην απόσυρση του άρθρου 28.
       Το άρθρο 28, κατά τα δημοσιεύματα και κατά τη -σε εισαγωγικά- προπαγάνδα κάποιων, υποτίθεται ότι πλήττει καίρια τα ασφαλιστικά δικαιώματα των ναυτικών. Εδώ είναι Εθνική Αντιπροσωπεία. Έχουμε έγκριτους νομικούς. Εγώ είμαι οικονομολόγος, αλλά βασικές γνώσεις νομικών επιστημών μάς δίδαξαν και στο Οικονομικό Πανεπιστήμιο Αθηνών. Όλοι οι συνάδελφοι γνωρίζουν το άρθρο 73 παράγραφος 2 του Συντάγματος, με βάση το οποίο σε κανένα νομοσχέδιο κανείς Υπουργός δεν μπορεί να καταθέσει διάταξη νόμου ή τροπολογία σε άλλο νομοσχέδιο εμβολίμως που να ρυθμίζει ασφαλιστικά θέματα. Τι να κάνουμε; Το προέβλεψε ο νομοθέτης. Άριστα έπραξε. Έτσι, τα θέματα τα οποία σχετίζονται με το ασφαλιστικό μας σύστημα, έρχονται ως αυτόνομα νομοσχέδια. Ακόμα και ένα άρθρο να έρθει, είναι νομοσχέδιο τάδε, άρθρο 1. 
      Είπαμε, λοιπόν, για να μην υπάρξει παρεξήγηση, να συζητήσουμε με την Πανελλήνια Ναυτική Ομοσπονδία και λίγο πριν από την απεργία αλλά και κατά τη διάρκεια της απεργίας, να βάλουμε μέσα οποιαδήποτε διάταξη χρειάζεται, για να δοθεί η διευκρίνιση. Η διάταξη αυτή συνετάχθη από τους νομικούς συμβούλους της Πανελλήνιας Ναυτικής Ομοσπονδίας που απεργούσε για τόσες μέρες, υιοθετήθηκε από την πολιτική ηγεσία του Υπουργείου Ναυτιλίας, κατατέθηκε στο νομοσχέδιο, όταν ήρθε για συζήτηση, η Βουλή συνεφώνησε και ενέκρινε. Μάλιστα, η μόνη κριτική η οποία ασκήθηκε στην πολιτική ηγεσία, ήταν μια πρόταση του κ. Δραγασάκη, εισηγητή του Συνασπισμού, που είπε να το βάλουμε και στην εισηγητική έκθεση. Και το βάλαμε και στην εισηγητική έκθεση.
      Αν δείτε, λοιπόν, τα αιτήματα για την απόσυρση του νομοσχεδίου -στα οποία κρατιέστε κάποιοι γαντζωμένοι, για να κάνετε μια κριτική στο νομοσχέδιο, αντί να δούμε πώς θα βελτιώσουμε ένα νομοσχέδιο, που μετά από τόσα χρόνια αναβαθμίζει τη ναυτική εκπαίδευση- είναι όλα σχετιζόμενα με το νόμο Παπουτσή του 2001. Θα σας διαβάσω παρακάτω τι έλεγαν οι επόμενοι και οι μεθεπόμενοι Υπουργοί Ναυτιλίας του ΠΑ.ΣΟ.Κ. γι’ αυτόν το νόμο. Τα έχω εδώ και θα σας τα διαβάσω, όταν θα φτάσουμε στα συγκεκριμένα άρθρα του τρίτου μέρους.
      ΑΠΟΣΤΟΛΟΣ ΚΑΚΛΑΜΑΝΗΣ: Με το Υπουργείο Παιδείας έχετε συζητήσει και έχετε συμφωνήσει σ’ αυτό; 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Βεβαίως, κύριε Πρόεδρε. Εσείς γνωρίζετε πολύ καλά, γιατί έχετε διατελέσει και Υπουργός Παιδείας, ότι τέτοια νομοσχέδια πάντα συζητιούνται με το Υπουργείο Παιδείας. Γι’ αυτόν το λόγο δεν είχε γίνει ποτέ νόμος για την αναβάθμιση των Ακαδημιών Εμπορικού Ναυτικού στο επίπεδο των Ανώτατων Εκπαιδευτικών Ιδρυμάτων, γιατί δεν συμφωνούσε η τότε πολιτική ηγεσία του Υπουργείου Παιδείας. Το συγκεκριμένο νομοσχέδιο προσυπογράφεται και από την Υπουργό Παιδείας, την οποία δημόσια ευχαριστώ και για τη βοήθεια και για τη συνεργασία και για το ότι έθεσε στην υπηρεσία του Υπουργείου Εμπορικής Ναυτιλίας όλους τους εξειδικευμένους συμβούλους και τα στελέχη του Υπουργείου Παιδείας, για να συνταχθεί το συγκεκριμένο νομοσχέδιο. 
      ΑΠΟΣΤΟΛΟΣ ΚΑΚΛΑΜΑΝΗΣ: Να μεταφέρετε τα συγχαρητήριά μου στην Υπουργό Παιδείας, γιατί έτσι επιλαμβάνεται…
      ΠΡΟΕΔΡΕΥΩΝ (Γεώργιος Σούρλας):  Κύριε Πρόεδρε, σας παρακαλώ μη διακόπτετε. 
      Συνεχίστε, κύριε Υπουργέ.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας):  Άρα και για την Πανελλήνια Ναυτική Ομοσπονδία και για τη Βουλή, θέμα απόσυρσης δεν μπορεί να τίθεται. Γι’ αυτό επαναλαμβάνω ότι είναι τελευταίο στα θέματα διεκδίκησης, στο πλαίσιο της απεργίας.
      Κάποιοι συνάδελφοι μίλησαν για τα μεταπτυχιακά. Οι Ακαδημίες Εμπορικού Ναυτικού στον καταληκτικό βαθμό του πλοιάρχου Α΄ και μηχανικού Α΄ θα είναι ισότιμες με τα Τεχνολογικά Εκπαιδευτικά Ιδρύματα. Τα Ανώτατα Εκπαιδευτικά Ιδρύματα δέχονται αποφοίτους των Ακαδημιών Εμπορικού Ναυτικού, όπως για παράδειγμα γίνεται με το Πανεπιστήμιο της Χίου και με το Τμήμα Επιχειρηματικών Ναυτιλιακών Σπουδών στο Πανεπιστήμιο του Αιγαίου. Εκεί ξεκινούν τα μεταπτυχιακά με δίπλωμα, ακόμα και πλοιάρχου Γ΄. 
      Θα έρθουμε σε συνεννόηση με τα Ανώτατα Εκπαιδευτικά Ιδρύματα και με το  Πανεπιστήμιο του Πειραιά. Πιστεύω ότι η σημερινή πρυτανική εκπροσώπηση του Ανώτατου αυτού Εκπαιδευτικού Ιδρύματος, γνωρίζοντας την ευαισθησία του ναυτιλιακού κόσμου στην ευρύτερη περιοχή του Πειραιά, θα δείξει ιδιαίτερο ενδιαφέρον για να αναβαθμίσει τις σπουδές αυτές. 
      Άλλωστε, από τις Ακαδημίες Εμπορικού Ναυτικού έχουν ήδη φοιτήσει απόφοιτοι σε διακεκριμένα εκπαιδευτικά ιδρύματα του εξωτερικού. Έχω μπροστά μου μία απόφαση της 4ης Ιουλίου του 2005 για συγκεκριμένο απόφοιτο της Σχολής Μηχανικών, της Ακαδημίας Εμπορικού Ναυτικού Ασπροπύργου, του οποίου το ΔΙ.Κ.Α.Τ.Σ.Α., που τώρα ονομάζεται Δ.Ο.Α.Τ.Α.Π., αναγνώρισε μεταπτυχιακό τίτλο master.  Άρα, νομίζω ότι είμαστε σε καλό δρόμο.
      Καταθέτω την απόφαση αυτή για τα Πρακτικά. 
      (Στο σημείο αυτό ο Υπουργός Εμπορικής Ναυτιλίας κ. Εμμανουήλ Κεφαλογιάννης καταθέτει για τα Πρακτικά την προαναφερθείσα απόφαση, η οποία  έχει ως εξής:
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Το νομοσχέδιο δίνει τη δυνατότητα και στους σημερινούς απόφοιτους να μπορούν στον καταληκτικό βαθμό να αξιολογήσουν τη γνώση, την εμπειρία ή τις επαγγελματικές τους δυνατότητες και σε άλλους τομείς, πάντα προσλαμβανόμενοι ως ισότιμοι των Ανώτατων Εκπαιδευτικών Ιδρυμάτων και στο δημόσιο.
      Σας είπα ότι θέλαμε σ’ έναν από τους Οργανισμούς, στο Ν.Α.Τ. ή στον Οίκο του Ναύτου, να διορίσουμε εκπρόσωπο του ναυτεργατικού κόσμου, κυρίως από τους πλοιάρχους και τους μηχανικούς. Ξέρετε ότι επειδή τόσα χρόνια ήταν αδιαβάθμητο το πτυχίο τους, δεν έχουν, δηλαδή, το τυπικό προσόν να είναι απόφοιτοι Ανώτατου Εκπαιδευτικού Ιδρύματος και δεν μπορούν να προσληφθούν, με βάση το νόμο, στη θέση του Προέδρου; Αυτό λύνει το παρόν νομοσχέδιο, διότι όσοι αποφοιτήσουν από το 2005 και μετά, δηλαδή σε πέντε, έξι χρόνια, οκτώ μάξιμουμ –τα υπολόγισε ο κ. Βεργίνης- θα έχουν ισότιμο τίτλο μ’ αυτόν από τα Ανώτατα Εκπαιδευτικά Ιδρύματα. Όμως, προβλέπει ο νόμος για όλους όσοι αποφοίτησαν πριν από το 2004, ακόμα και από Σχολές Εμπορικού Ναυτικού διετούς φοίτησης, όπως έγινε παλαιότερα και με τους δασκάλους, μια διαδικασία ισοτίμησης του πτυχίου τους με βάση την επαγγελματική τους εμπειρία.
      Αυτοί οι άνθρωποι θα έχουν πτυχίο ισότιμο μ’ αυτό από τα Ανώτατα Εκπαιδευτικά Ιδρύματα και άμεσα. Αυτή είναι η πραγματικότητα του νομοσχεδίου. 
      Εμείς θα περιμέναμε ότι με τις βελτιωτικές προτάσεις, τις οποίες εσείς κάνατε και θα σας διαβάσω μερικές, τις τελευταίες που κατέθεσα πριν ξεκινήσει η συνεδρίαση, τουλάχιστον το πρώτο μέρος του νομοσχεδίου που αφορά την ανωτατοποίηση της ναυτικής εκπαίδευσης, δεν θα ζητούσατε να το αποσύρουμε, αλλά ότι θα το ψηφίζατε κιόλας. Βεβαίως, από το Κομμουνιστικό Κόμμα δεν έχω την απαίτηση να ψηφίσει και το δεύτερο μέρος, διότι υπάρχει μια ιδεολογική διαφορά. Δεν δέχεται το Κομμουνιστικό Κόμμα με βάση την κοσμοθεωρία του ότι θα πρέπει -ή μπορούμε ή υπάρχει λογική- να έχουμε ιδιωτικά εκπαιδευτικά ιδρύματα, τα οποία -αν και το Σύνταγμα τροποποιηθεί στο συγκεκριμένο άρθρο- να είναι ισότιμα με τα Ανώτατα Εκπαιδευτικά Ιδρύματα. Εκεί υπάρχει μια ιδεολογική διαφορά. 
      Εσείς όμως, το κόμμα της Αντιπολίτευσης, καταθέσατε το ν. 2638/98 την εποχή του κ. Σουμάκη, με τον οποίο κάνατε τις Ανώτερες Σχολές Εμπορικού Ναυτικού, Ακαδημίες Εμπορικού Ναυτικού, αλλά δεν υπήρχε η συναίνεση μέσα στην κυβέρνηση και στο Υπουργείο Παιδείας, για να ισχύσει από τότε η ανωτατοποίηση της ναυτικής εκπαίδευσης. Σας είπαν οι αγαπητοί συνάδελφοι στην Επιτροπή ότι αλλιώς ήρθε το νομοσχέδιο να ψηφιστεί τότε, το 1998, στην Επιτροπή και αλλιώς παρουσιάστηκε στην Ολομέλεια, διότι αντέδρασαν από την κυβέρνηση, από το Υπουργείο Παιδείας. Αυτή είναι η δική μας πραγματικότητα.
      Θα περιμέναμε, λοιπόν, από εσάς και το δεύτερο κομμάτι, το οποίο αφορά τις ιδιωτικές σχολές, τις λεγόμενες Ν.Ε.Κ.Ε., να το ψηφίσετε. Έχετε δεδηλωμένη την άποψη του Αρχηγού σας, του κ. Παπανδρέου. Δεν είπε ο κ. Παπανδρέου ότι το κόμμα σας θα ψηφίσει και στην Αναθεώρηση του Συντάγματος τα μη κερδοσκοπικά εκπαιδευτικά ιδρύματα ιδιωτικού δικαίου; Τι είναι οι ΝΕΚΕ; Αυτό δεν είναι; Γιατί δεν το ψηφίζετε; Μόνο για να βρείτε κάποια πρόφαση, με βάση την οποία αντιτίθεστε στο νομοσχέδιο και μόνο για πολιτικούς λόγους ή για λόγους εντυπώσεων, ζητάτε την απόσυρσή του. 
      Εγώ θα σας διαβάσω τι κάναμε δεκτό από τις προτάσεις, για να σας δείξω την καλή διάθεση που έχει η πολιτική ηγεσία του Υπουργείου Εμπορικής Ναυτιλίας. Αυτό δεν είναι μόνο για το νομοσχέδιο που συζητούμε, αλλά και για το προηγούμενο που κατατέθηκε και για τα επόμενα που θα έρθουν. Θέλουμε η Βουλή να είναι δρώσα, να είναι μια ζωντανή Βουλή, μια Βουλή στην οποία δεν θα εισηγούνται οι Υπουργοί και οι Υπηρεσίες του Υπουργείου να ψηφίζονται τα νομοσχέδια σαν βιομηχανία, χωρίς συζήτηση σε βάθος και να βρίσκονται στην ίδια θέση τα ίδια τα νομοσχέδια, όπως έγινε τα προηγούμενα χρόνια και οι ίδιοι Υπουργοί ή οι επόμενοι να έρχονται και να τα τροποποιούν δύο και τρεις και τέσσερις φορές. Ήδη, έγινε αναφορά από το συνάδελφο κ. Βεργίνη, εισηγητή μας στο νομοσχέδιο, για συγκεκριμένο νομοσχέδιο που αφορά τη ναυτική εκπαίδευση και για το πόσες φορές τροποποιήθηκε μέσα σε μία πενταετία. 
      Εγώ, λοιπόν, θα σας διαβάσω τι κάναμε δεκτό από τις συζητήσεις που έγιναν στην Επιτροπή, κάτι το οποίο θεωρώ πολύ σημαντικό. Είπε η κ. Τσουρή για το άρθρο 5, παράγραφος 2, ότι πρέπει να είναι αναγνωρισμένο το διδακτορικό από το ΔΙΚΑΤΣΑ. Το κάναμε δεκτό. 
      Είπε ο κ. Βεργίνης, η επαγγελματική εμπειρία να μην είναι τέσσερα χρόνια, να είναι δύο, γιατί μας το ζήτησαν και οι φορείς. Το κάναμε δεκτό. Άρθρο 5, παράγραφος 2, εδάφιο Ββ3΄. Ενδεικτικά σας τα λέω. 
      Η μετάκληση επίκουρων καθηγητών μετά από πενταετία, ήταν μια πρόταση του κ. Βεργίνη. Άρθρο 6, παράγραφος 3. Έγινε δεκτή. 
      Στο άρθρο 9, παράγραφος 1, οι ωρομίσθιοι να προσλαμβάνονται για ένα χρόνο και όχι για έξι μήνες. Αυτή ήταν πρόταση της κ. Τσουρή και του κ. Βεργίνη. Έγινε δεκτή. 
      Ο αναγνωρισμένος μεταπτυχιακός τίτλος στο άρθρο 9, παράγραφος 1 για τις βαθμίδες των μεταπτυχιακών, ήταν πρόταση της κ. Τσουρή. Έγινε δεκτή. 
      Στο άρθρο 10, παράγραφος 1, να μειωθούν οι ώρες διδασκαλίας των καθηγητών, ήταν πρόταση της εισηγήτριας του Πανελλήνιου Σοσιαλιστικού Κινήματος και του κ. Βεργίνη, του εισηγητή της Νέας Δημοκρατίας. Έγινε δεκτό. Στο άρθρο 14, έγινε πρόταση από την Επιστημονική Υπηρεσία της Βουλής -ήδη το είπα στον κ. Δραγασάκη- να γίνεται όχι με κοινή υπουργική απόφαση, αλλά με προεδρικό διάταγμα, για να έχει ενισχυμένη νομοθετική βαρύτητα. 
      Στο άρθρο 15, το προσωπικό με δοκιμαστική θητεία μπορεί να μετέχει στη διοίκηση των σχολών. Ήταν πρόταση απ΄ όλα τα κόμματα και από το ΠΑ.ΣΟ.Κ. και από τη Νέα Δημοκρατία και από το Κ.Κ.Ε. και έγινε δεκτή.  Άρθρο 15 παράγραφος 2 για την άμεση υλοποίηση του νόμου, δηλαδή, με ποια διαδικασία θα κριθούν οι καθηγητές και αν θα γίνεται μέσα από τη διαδικασία των ίδιων των σχολών. Έγινε δεκτή. Ήταν πρόταση του κ. Βεργίνη και της κ. Τσουρή. Άρθρο 16 παράγραφος 1 πρόταση της Επιστημονικής Υπηρεσίας της Βουλής και άρθρο 29 παράγραφος 1 μια πρόταση του Κομμουνιστικού Κόμματος για τον ορισμό της ανεργίας. Ορίζουμε στο νομοσχέδιο τι είναι άνεργος και με κάθε τρόπο δηλώνουμε ότι βεβαίως δεν μπορεί κανείς να βρεθεί σε δυσμενέστερο καθεστώς απ’ αυτό στο οποίο βρισκόταν πριν τις ρυθμίσεις του νομοσχεδίου. 
      Αυτή είναι η πολιτική διάθεση του Υπουργείου Εμπορικής Ναυτιλίας. Αυτό δείχνει έμπρακτα πώς εμείς κατανοούμε, τη συναίνεση, τη σύγκλιση, το διάλογο προς όφελος της Εμπορικής Ναυτιλίας. Θα συνεχίσουμε και στα άρθρα. Κύριε Καστανίδη, είσθε Κοινοβουλευτικός Εκπρόσωπος. Αυτή η πρόταση κατατέθηκε και στην Επιτροπή Παραγωγής και Εμπορίου. Είμαστε πρόθυμοι μέχρι την τελευταία στιγμή. Η συζήτηση θα γίνει την Τρίτη. Περιμένω τις προτάσεις του εισηγητή σας και του κόμματός σας. Αυτό αφορά και το Κομμουνιστικό Κόμμα. Εάν κάτι μπορεί να βελτιώσει το νομοσχέδιο είμαστε ανοιχτοί σ’ αυτή τη διαδικασία.
      Έρχομαι στο τρίτο μέρος. Μπήκαν κάποια ερωτήματα κυρίως από τον αγαπητό συνάδελφο κ. Πρωτόπαπα, τον οποίο βλέπω να αποχωρεί, αλλά εγώ θα κάνω ό,τι είναι δυνατόν να τον κρατήσω μέσα στην Αίθουσα. Γι’ αυτό αναφέρομαι πάντα στο όνομά του με πολλή αγάπη και εκτίμηση. Τα πράγματα είναι απλά. Υπάρχει ή δεν υπάρχει ο Κανονισμός της Ευρωπαϊκής Ένωσης του ‘92; Υπερισχύει ή δεν υπερισχύει της ελληνικής νομοθεσίας; Πρέπει να τη λάβουμε υπόψη μας; Πρέπει να λάβουμε υπόψη μας τις αιτιάσεις;
      	Είναι η άποψη της Βουλής και των κομμάτων –παρακαλώ να το δηλώσετε- να στυλώσουμε τα πόδια σ’ ένα νομοθέτημα για το οποίο στις 4 Φεβρουαρίου 2004 στον τότε Υπουργό Εξωτερικών κ. Παπανδρέου έστειλε η Ευρωπαϊκή Επιτροπή προειδοποιητική επιστολή για να διανεμηθεί και στα συναρμόδια Υπουργεία με τις αιτιάσεις της Ευρωπαϊκής Ένωσης και τον Οκτώβριο του 2005 έστειλε την αιτιολογημένη γνώμη; Όλοι γνωρίζουμε ότι βρισκόμαστε σε προδικαστικό στάδιο. Θέλετε να παραπεμφθούμε στο Ευρωπαϊκό Δικαστήριο και μάλιστα με δεδικασμένο όπως είναι η  υπόθεση Αnalir που ξεκίνησε το 1999 και τελεσεδίκησε στο  Ευρωπαϊκό Δικαστήριο το 2001 καταδικάζοντας την Ισπανία για συγκεκριμένα θέματα τα οποία θεραπεύονται στο σημερινό νομοσχέδιο και είναι αιτιάσεις της Ευρωπαϊκής Ένωσης για τροποποίηση του νόμου Παπουτσή σε συγκεκριμένα πράγματα.  	Προτείνει η Βουλή  στην Κυβέρνηση να σταματήσουμε το διάλογο με την Ευρωπαϊκή Ένωση και να πάμε στο Δικαστήριο και  να φθάσουμε σε ένα σημείο όπως με τον Κουρουπητό που φθάσαμε να καταδικαστούμε και κάθε μέρα πληρώναμε πρόστιμο 20.000 ευρώ; Νομίζετε ότι αυτή είναι η ώριμη πολιτική στάση μιας χώρας η οποία θέλει να λέει ότι παίζει πρωταγωνιστικό ρόλο στις ευρωπαϊκές εξελίξεις; Εάν το νομίζετε να μου το πείτε και εμείς είμαστε έτοιμοι να το συζητήσουμε. Αυτό είναι το θέμα. 
      Εγώ διάβασα κάποια στοιχεία απ’ αυτά που μου έδωσε στην ανακοίνωσή του το Κομμουνιστικό Κόμμα. Αν διαβάσετε στην αρχή λέει «απάντηση της Ευρωπαϊκής Επιτροπής» -θα το δούμε και στα επίσημα κείμενα- «η αιτιολογημένη γνώμη προς την Ελλάδα στις 19.12.2005» -όχι τον Οκτώβριο όπως είχα πει- «η Επιτροπή υπενθύμισε την ανάγκη τήρησης του Κανονισμού 3577/92 βάσει του οποίου εφαρμόζεται στις ακτοπλοϊκές υπηρεσίες η  βασική αρχή της ελεύθερης παροχής υπηρεσιών». Παρακάτω αναφέρεται στη δημόσια υπηρεσία. Είναι το άρθρο 4 του κανονισμού του 1992. Πώς όμως προσδιορίζει τη δημόσια υπηρεσία; Την προσδιορίζει για κάθε δρομολόγιο μέχρι εκατό χιλιάδες επιβάτες σε όλα τα νησιά. Ξέρετε πολλά νησιά στα οποία η κίνηση ετησίως είναι μικρότερη από εκατό χιλιάδες σε όλη τη διαδρομή;
      Άρα, με άλλα λόγια –πολιτικά περισσότερο και της διοίκησης- μας μιλάει ουσιαστικά για την απελευθέρωση που αναφέρεται στην προειδοποιητική επιστολή και στην αιτιολογημένη γνώμη και πολλά άλλα που θα συζητήσουμε και κατά τη συζήτηση επί των άρθρων. 
      Τώρα, όσον αφορά στο θέμα της απεργίας για το οποίο με κατηγορήσατε, το συζητήσαμε διεξοδικά χθες, σας είπαμε τις θέσεις μας και δεν νομίζω ότι πρέπει να το συζητήσουμε πάλι και σήμερα. 
      Αργά χθες το βράδυ, μπήκα στον πειρασμό και διάβασα τη συνέντευξη Τύπου των Κοινοβουλευτικών Εκπροσώπων εκείνης της εποχής –εποχής Σημίτη- και του αρμόδιου τότε Υπουργού κ. Ανωμερίτη, που λέει με τον πιο κατηγορηματικό τρόπο τα ακριβώς αντίθετα απ’ αυτά που ισχυρίστηκε η σημερινή Αξιωματική Αντιπολίτευση γι’ αυτό το θέμα. Αν θέλετε όμως αυτή τη συζήτηση, μπορούμε να την κάνουμε κατά τη διάρκεια της συζήτησης των άρθρων. 
      Εγώ απλώς λέω και υπογραμμίζω ότι μας κατηγορήσατε ότι το νομοσχέδιο δεν κοιτάζει τίποτα άλλο, παρά μόνο την αναβάθμιση της ναυτικής εκπαίδευσης και ότι δεν γίνεται τίποτα για την υλικοτεχνική υποδομή. Εγώ, λοιπόν, σας λέω ότι για τον εξοπλισμό των προγραμμάτων των Σχολών Εμπορικού Ναυτικού για το 2006, έχουμε προγράμματα 8,5 εκατομμυρίων ευρώ. Για απομιμητές ναυτιλιακών ραντάρ 4.000.000 ευρώ, για προσομοιωτές μηχανοστασίου πλοίων 1.000.000 ευρώ, για αναβάθμιση παλαιού προσομοιωτή γέφυρας 700.000 ευρώ και μια σειρά από διάφορα θέματα τα οποία προσπαθούμε να λύσουμε και τα οποία κληρονομήσαμε από τα προηγούμενα χρόνια. 
      Επίσης, κάποιοι συνάδελφοι από το Πανελλήνιο Σοσιαλιστικό Κίνημα με κατηγόρησαν ότι αποδομώ το νόμο Παπουτσή. Μάλιστα, ο αγαπητός συνάδελφος κ. Πρωτόπαπας με ρώτησε τι θα κάνω με τις εγγυητικές επιστολές. Εγώ, λοιπόν, θα σας καταθέσω απόφαση της 16  Οκτωβρίου 2003 με υπογραφή ….
      ΧΡΗΣΤΟΣ ΠΡΩΤΟΠΑΠΑΣ:  Το  καλοκαίρι φοβάμαι!
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Μη φοβάστε! Εσείς, να φοβάστε άλλα πράγματα!
      ΧΡΗΣΤΟΣ ΠΡΩΤΟΠΑΠΑΣ: Εγώ θέλω να φοβάμαι! 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Δεν θέλετε απάντηση σ’ αυτό; Εάν παραδίνεστε άνευ όρου, εγώ δεν σας δίνω απάντηση. Εάν θέλετε να σας απαντήσω στα ερωτήματά σας, εγώ θα σας απαντήσω. 
      Πρόκειται, λοιπόν, για το άρθρο 25, παράγραφος 4 της εγγυητικής επιστολής: «Σας γνωρίζω» –λέει ο τότε Υπουργός- «ότι παρατείνουμε την ισχύ των παρακάτω εγγυητικών επιστολών μέχρι 31.11.2004», για να φτάσει δηλαδή μέχρι τη δική μας Κυβέρνηση. Όταν μιλάμε για εγγυητικές επιστολές, κύριοι συνάδελφοι, ξέρετε τι εννοούμε; Μιλάμε για εγγυητικές επιστολές 3.000 ευρώ έως 30.000 ευρώ για πλοία τα οποία κοστίζουν μέχρι και 200.000.000 ευρώ. Δηλαδή, πρόκειται για κάτι απειροελάχιστο που μας φέρνει σε σύγκρουση με την Ευρωπαϊκή Ένωση. Αυτό, λοιπόν, το είχε λύσει το ΠΑ.ΣΟ.Κ. τα προηγούμενα χρόνια. 
      Επίσης, μου είπατε –η κα Τσουρή- για το ενδεικτικό δίκτυο. Με ρωτήσατε δηλαδή, γιατί το δίκτυο δεν είναι υποχρεωτικό. Θα σας διαβάσω πάλι απόφαση της 30ης Οκτωβρίου 2003 του ΠΑ.ΣΟ.Κ. –του κ. Ανωμερίτη που είχε και την ευγενή καλοσύνη να παρευρίσκεται στην Αίθουσα και να λάβει και το λόγο- στην οποία απόφαση –αριθμός φύλλου 1602- αναφέρονται τα εξής: «Καθορίζουμε το γενικό δίκτυο ακτοπλοϊκών συγκοινωνιών το οποίο περιγράφεται ενδεικτικά στο παράρτημα Β’». Αυτά είναι του 2003. Αν θέλετε να σας πω και για παρόμοια απόφαση για το 2002, αυτή είναι της 25ης Οκτωβρίου 2002 κλπ. Τα θέματα αυτά, δηλαδή, τα είχε λύσει το ΠΑ.ΣΟ.Κ..
      Επίσης, με κατηγορείτε για την ασφάλεια των πλοίων και λέτε ότι υπάρχει θέμα ανασφάλειας κ.λ.π.. και τι θα γίνει αν δεν είναι ασφαλισμένα τα πλοία. Θα σας διαβάσω τι έλεγε το Πανελλήνιο Σοσιαλιστικό Κίνημα στις 30.9.2002. Πρόκειται, λοιπόν, για την πρώτη απόφαση του Υπουργείου Εμπορικής Ναυτιλίας -30.9.2002- για παράταση του καθεστώτος ασφάλισης επ’ αόριστον. Ο κ. Παπουτσής είχε ψηφίσει ένα νόμο, όμως δεν μπορούσαν να ασφαλιστούν με τους όρους που προέβλεπε εκείνη την εποχή πάνω στη σπουδή του ατυχήματος του ναυαγίου του «ΣΑΜΙΝΑ» εκείνος ο νόμος.
      Μείνετε, κύριε Πρωτόπαπα! Μην κουνιέστε τώρα που σας έχω εδώ και είστε ο αγαπημένος μου στο Κοινοβούλιο! Εσείς θέσατε τα ερωτήματα. Εκεί σας θέλω για να σας βλέπω!
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, σας παρακαλώ ολοκληρώστε για να μιλήσουν και οι υπόλοιποι συνάδελφοι.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας):  Κλείνω, κύριε Πρόεδρε.
      Λέει εδώ: «Παρατείνεται η κατάθεση του ασφαλιστηρίου συμβολαίου που προβλέπεται στην σχετική μέχρι τάδε ημερομηνία επ’ αόριστον. Υπουργός Ανωμερίτης.». 
      Έρχεται η απόφαση. Γίνεται σύσταση νομοπαρασκευαστικής επιτροπής. Η απόφαση λαμβάνεται στις 24-9-2002. Ακούστε για ποιο θέμα. Για την κατάρτιση διατάξεων προκειμένου να αντιμετωπισθούν σε θεσμικό επίπεδο δυσχέρειες –έτσι λέει η απόφαση υπογεγραμμένη από τον Υπουργό του ΠΑ.ΣΟ.Κ.- που αναφέρθηκαν κατά το χρόνο εφαρμογής του πρώτου μέρους του νόμου 2932/2001. 
      Παρακάτω λέει: «Λαμβάνοντας υπόψη και τα σχόλια και τις παρατηρήσεις της Ευρωπαϊκής Επιτροπής…», δηλαδή, αυτό που λέμε στο άρθρο 25. Όλα αυτά με υπογραφή Ανωμερίτη. 
      Γίνεται δεύτερη παράταση για τα ασφαλιστήρια συμβόλαια από πρόταση της επιτροπής αυτής. Δεν σας τα διαβάζω αυτά. Ημερομηνία 19-6-2003, αριθμός φύλλου 153. Φθάνουμε στο 2004. Δίνεται τρίτη παράταση από το Υπουργείο Εμπορικής Ναυτιλίας στις 31-12-2003. Ακούστε εδώ το πιο ωραίο. Στις 8 Ιανουαρίου 2004 λέει ότι αυτό θα ισχύει μέχρι το Μάιο του 2004, δηλαδή μετά τις εκλογές. 
      Για ποια ασφάλιστρα, λοιπόν, μας λέτε, όταν οι δικές σας επιτροπές είπαν για την παθογένεια του συστήματος, μια παθογένεια που επί της ουσίας αφήνει ανασφάλιστα τα πλοία και όντως, αν υπάρξει –ο μη γένοιτο- ένα ατύχημα, τότε όλα είναι στον αέρα! Με μόνα χρήματα για να καλύψουν αποζημιώσεις και άλλα προβλήματα, τα χρήματα του Ναυτικού Απομαχικού Ταμείου. Αυτό ερχόμαστε να βελτιώσουμε, δείχνοντας μια καλή διάθεση προς την Ευρωπαϊκή Ένωση που δεν βλέπει λογική σ’ αυτά που κάνατε στο παρελθόν και με βάση τα οποία θα μπορέσουμε να διαπραγματευτούμε και να κερδίσουμε αυτά που δεν έκανε το ΠΑ.ΣΟ.Κ. για δεκατέσσερα χρόνια και προσπαθούμε εμείς να κάνουμε μέσα σε δύο χρόνια. 
      Κύριε Πρόεδρε, κλείνω λέγοντας ότι το νομοσχέδιο για τη ναυτική εκπαίδευση είναι μια ευκαιρία διαλόγου στο Κοινοβούλιο. Εμείς προτιθέμεθα να ακολουθήσουμε αυτόν το διάλογο μέχρι το τέλος. Πιστεύουμε ότι είναι ένα νομοσχέδιο τομή και αυτή η τομή θα έχει ανταπόκριση επί της ουσίας στην αναβάθμιση της ναυτικής εκπαίδευσης, στην προσφορά άριστων ναυτικών, για να προσφέρει η εμπορική ναυτιλία και στο μέλλον τις υπηρεσίες που προσέφερε για πάρα πολλά χρόνια στο παρελθόν. 
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν –και μάλιστα επί μακρόν- από τα άνω δυτικά θεωρεία, αφού πρώτα ξεναγήθηκαν στην έκθεση με θέμα: «30 Χρόνια από το Σύνταγμα του 1975» και στους λοιπούς χώρους του Μεγάρου της Βουλής των Ελλήνων, είκοσι τέσσερις  μαθητές και μαθήτριες  και δύο συνοδοί - καθηγητές από το Γυμνάσιο Καρατούλας Νομού  Ηλείας.
      Η Βουλή τους καλωσορίζει και τους εύχεται καλές σπουδές. 
      (Χειροκροτήματα απ’  όλες τις πτέρυγες της Βουλής)
       Το λόγο τώρα έχει ο Κοινοβουλευτικός Εκπρόσωπος του ΠΑ.ΣΟ.Κ. κ. Χαράλαμπος Καστανίδης. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Κυρίες και κύριοι συνάδελφοι, ο Υπουργός Εμπορικής Ναυτιλίας χάθηκε στις λεπτομέρειες και δεν πρόκειται να τον ακολουθήσω. Θα κάνω μερικές γενικές πολιτικές παρατηρήσεις. 
      Ο κ. Κεφαλογιάννης έχει έναν ειδικό τρόπο να καθιστά τον εαυτό του μονίμως πρόβλημα στη δημόσια συζήτηση και στη δημόσια ζωή. Εμφανίστηκε σήμερα παραδείγματος χάρη στην Ολομέλεια του Σώματος με δήλωση συναινετικών προθέσεων. Το αξιοπερίεργο είναι πώς είναι δυνατόν ένας άνθρωπος που δηλώνει τη συναινετική του διάθεση να αποτελεί το επίκεντρο μιας σκληρότατης κοινωνικής και συνδικαλιστικής αντιπαράθεσης, μιας αντιπαράθεσης μάλιστα που οδήγησε σε σοβαρές επιπτώσεις τόσο για τους απεργούς, όσο και για τη νησιωτική Ελλάδα. 
      Η αντιπαράθεση αυτή επελύθη με ένα δυναμικό, διοικητικό τρόπο: Με την πολιτική επιστράτευση. Τι συμβαίνει, λοιπόν; Οι απεργοί δεν κατανοούν; Η κοινωνία υπολείπεται της ευφυΐας του Υπουργού και άρα δεν μπορεί να κατανοήσει τη συναινετική του διάθεση, γι’ αυτό ακριβώς και μένει μόνος του σ’ αυτόν τον ερημικό δρόμο της κατανοήσεως άλλων πλην του ιδίου; 
      Συμβαίνει ακριβώς το αντίθετο. Δεν υπάρχει πράγματι συναινετική διάθεση. Αμέσως μετά την πολιτική επιστράτευση, κυρίες και κύριοι συνάδελφοι, στο σύνολό της η Κυβέρνηση, αλλά και ειδικά ο παριστάμενος Υπουργός Εμπορικής Ναυτιλίας δήλωσε ότι θέλει να συνεχίσει τον εποικοδομητικό διάλογο με τους απεργούς, των οποίων ένα αίτημα που διατύπωσαν μεταξύ των άλλων ήταν η απόσυρση του νομοσχεδίου.
      Αλλά όταν μετά την πολιτική επιστράτευση, όταν δηλαδή έχεις ταπεινώσει συνδικαλιστές και προσωπικό, ζητάς διάλογο, πώς είναι δυνατόν να διαλεχθείς, όταν ένα από τα αιτήματα που, διατύπωσαν οι απεργοί, δηλαδή, η απόσυρση του νομοσχεδίου, όχι μόνο δεν ικανοποιείται, αλλά αντιθέτως λίγες μέρες μετά απ’ αυτήν, δηλαδή, την πολιτική επιστράτευση, συζητείται στη Βουλή;
      Θα περίμενε λογικός και εχέφρων άνθρωπος, ότι έστω κι αν μετά την πολιτική επιστράτευση ήθελε η Κυβέρνηση να συνεχίσει το διάλογο, θα συζητούσε επ’ αυτών που δηλώνει ότι δεν ρύθμισε. Διότι εάν είναι να συζητήσει αυτά τα οποία, όπως ισχυρίζεται, ρύθμισε, δεν υπάρχει νόημα διαλόγου. Διάλογος γίνεται γι’ αυτά, τα οποία δεν ρύθμισε η Κυβέρνηση. Και ένα απ’ αυτά είναι το νομοσχέδιο για τη ναυτική εκπαίδευση. Παρ’ όλα αυτά, ελάχιστες μέρες μετά την επιστράτευση, στη Βουλή συζητείται το νομοσχέδιο για τη ναυτική εκπαίδευση. 
      Είπε ο κύριος Υπουργός ότι έχει κάνει για μεγάλο χρονικό διάστημα διάλογο. Πάντοτε το εύλογο ερώτημα είναι –εάν μετά το διάλογο υπάρχει  κοινωνική ένταση- το γιατί. Σημασία δεν έχει να διαλέγεσαι, δεν έχει ο τύπος, αλλά πώς διαλέγεσαι και αν η πρόθεσή σου μετά το διάλογο είναι να καταλήξεις σε κοινά αποδεκτές απόψεις κατά το δυνατόν.
      Δεν λέω ότι η Κυβέρνηση ή η οποιαδήποτε κυβέρνηση είναι υποχρεωμένη να δέχεται όλες τις απόψεις των συνομιλητών της, αλλά κάποιες απόψεις πρέπει να δέχεται. Συνεπώς δεν έχει σημασία εάν για λόγους προσχηματικούς διαλέγεσαι με κάποιον, αλλά αν είσαι αποφασισμένος από το διάλογο να καταλήξεις σε μερικές θέσεις κοινής αποδοχής. Ε, απεδείχθη ότι προφανώς δεν αποτελούσαν θέση κοινή, όσα ρυθμίζονται στο νομοσχέδιο για τη ναυτιλιακή εκπαίδευση, αλλά και άλλα, τα οποία δεν είναι το αντικείμενο της συζητήσεώς μας.
      Είναι χαρακτηριστικό το παράδειγμα ότι ο κύριος Υπουργός Εμπορικής Ναυτιλίας θέλοντας να καταδείξει ότι συμφώνησε έστω με το εκπαιδευτικό προσωπικό, ανέφερε αιτήματα, τα οποία δεν έχουν ικανοποιηθεί. Είπε, παραδείγματος χάρη, ότι ικανοποιεί το καθολικό αίτημα του εκπαιδευτικού προσωπικού της ναυτικής εκπαίδευσης να μην αποναυτικοποιηθεί η εκπαίδευση, να διατηρηθεί ο ναυτικός χαρακτήρας της εκπαίδευσης.
      Μα, λένε το ακριβώς αντίθετο οι καθηγητές. Μόνιμο και έκτακτο προσωπικό –είχα την ευκαιρία να κουβεντιάσω, κύριε Υπουργέ, σχεδόν με το σύνολο του προσωπικού στη Σχολή της Μηχανιώνας- λένε το ακριβώς αντίθετο απ’ αυτό που ισχυρίζεσθε εσείς.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Πάντως, κατέθεσα, κύριε συνάδελφε, το επίσημο έγγραφο με την ανακοίνωση των ίδιων.
      ΧΑΡΑΛΑΜΠΟΣ ΚΑΣΤΑΝΙΔΗΣ: Σας απαντώ, λοιπόν, και σας λέω ότι αυτό που διατύπωσαν ως αίτημα δεν το ικανοποιείτε και θα σας εξηγήσω γιατί. Ισχυρίζονται ότι αν δεν αλλάξουν τα προσόντα των, προς πρόσληψη, μονίμων καθηγητών, θα επακολουθήσει η πλήρης αποναυτικοποίηση των σχολών, καθ’ ότι είναι αδύνατον να εξευρεθούν πλοίαρχοι που να ανταποκρίνονται σ’ αυτά.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Μου επιτρέπετε να πω κάτι, κύριε συνάδελφε;
      ΧΑΡΑΛΑΜΠΟΣ ΚΑΣΤΑΝΙΔΗΣ: Εάν μου επιτρέπετε, δεν σας διέκοψε κανείς…
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Επειδή έχει λυθεί αυτό και έχει λυθεί με συναίνεση όλων των εισηγητών και της κ. Τσουρή. Έχει λυθεί αυτό για τα ναυτικά μαθήματα και τα αγγλικά.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Υπουργέ, θα σας εξηγήσω γιατί δεν έχει λυθεί το πρόβλημα: δύο είναι όλα κι όλα τα τμήματα, τα οποία υπάρχουν στην τριτοβάθμια εκπαίδευσή μας, ένα τμήμα στον Πειραιά και ένα τμήμα στο Πανεπιστήμιο του Αιγαίου, που ασχολούνται με ναυτική εκπαίδευση.
      Έχετε την αίσθηση ότι για το σύνολο των μονίμων τουλάχιστον θέσεων που θα προκηρύξετε και για την κάλυψη των πραγματικών αναγκών της ναυτικής εκπαίδευσης θα βρείτε όλους τους μεταπτυχιακούς, διδάκτορες και αποφοίτους από τα δύο αυτά τμήματα, για να στελεχώσετε τις Ακαδημίες του Εμπορικού Ναυτικού;
      Έχετε την εντύπωση ότι  μπορείτε -κι αν ακόμα βρείτε αυτούς- να στερηθείτε του προσωπικού που σήμερα υπηρετεί; Διότι σε ορισμένες εκ των σχολών το 95% των μαθημάτων διδάσκονται από το ωρομίσθιο προσωπικό. Είναι αναληθές και ανακριβές αυτό που είπατε, ότι δώσατε λύση και στο θέμα της τριετούς συμβάσεως. Το ωρομίσθιο προσωπικό που δουλεύει στις Ακαδημίες Εμπορικού Ναυτικού και το οποίο κατά το μέγιστο μέρος καλύπτει τις ώρες διδασκαλίας, δεν εισπράττειι καμία τέτοια τακτοποίηση. 
      Θα πρόσθετα δε και κάτι άλλο που έχει σχέση με την αποναυτικοποίηση. Το υπηρετούν προσωπικό που είναι εξαιρετικά χρήσιμο, το διευκολύνετε με κάποιας μορφής αναγνώριση της διδακτικής του εμπειρίας όταν θα καλυφθούν οι μόνιμες θέσεις;  Απάντηση: Όχι…..
      ΞΕΝΟΦΩΝ  ΒΕΡΓΙΝΗΣ: Υπάρχει.
      ΧΑΡΑΛΑΜΠΟΣ  ΚΑΣΤΑΝΙΔΗΣ: Όχι, δεν είναι αυτής της κατηγορίας το προσωπικό, κύριε Βεργίνη.
      	ΞΕΝΟΦΩΝ  ΒΕΡΓΙΝΗΣ: Εγώ έχω μιλήσει μ’ αυτούς.
      ΧΑΡΑΛΑΜΠΟΣ  ΚΑΣΤΑΝΙΔΗΣ: Σας παρακαλώ πολύ ανατρέξετε στις σχετικές διατάξεις και θα δείτε –θα σας τις διαβάσω για να μην έχετε καμία αμφιβολία- ότι η αναγνώριση, στην οποία αναφέρεστε, αφορά «αναγνωρισμένα ερευνητικά κέντρα ή συμμετοχή με αμοιβή σε οργανωμένα ερευνητικά προγράμματα ή συνδυασμό των ανωτέρω δραστηριοτήτων αντίστοιχων σε κάθε περίπτωση με το επιστημονικό επίπεδο και το γνωστικό αντικείμενο της θέσης που προκηρύσσεται. Η ανωτέρω επαγγελματική δραστηριότητα μπορεί να περιλαμβάνει μέχρι τρία έτη αυτοδύναμη διδασκαλία, στην οποία συμπεριλαμβάνεται τεκμηριωμένη συμβολή στη διαμόρφωση δύο τουλάχιστον μαθημάτων. Η διδασκαλία αυτή πρέπει να έχει πραγματοποιηθεί στο γνωστικό αντικείμενο του τομέα, μετά την απόκτηση του διδακτορικού διπλώματος και σε πανεπιστήμια ή Τ.Ε.Ι. ή ομότιμα Ιδρύματα του εξωτερικού». 
      Αν σε αυτό αναφέρεστε, γιατί αυτή είναι η μόνη προσμέτρηση εμπειρίας και διδακτικής προϋπηρεσίας, δεν αφορά το προσωπικό που υπηρετεί σήμερα στις Ακαδημίες Εμπορικού Ναυτικού και στο οποίο δεν αναγνωρίζετε καμία διδακτική προϋπηρεσία και εμπειρία.
      ΞΕΝΟΦΩΝ  ΒΕΡΓΙΝΗΣ: Αναγνωρίζεται. Και το «αυτοδύναμη» είναι σε ερωτηματικό, αν θα υπάρξει ή όχι.
      ΧΑΡΑΛΑΜΠΟΣ  ΚΑΣΤΑΝΙΔΗΣ: Δεν ξέρω τι ερωτηματικά έχετε, εγώ μιλάω με βάση τις διατυπώσεις που ισχύουν και δεν αφορά το προσωπικό που λέτε. Σας παρακαλώ ξανακοιτάξτε τα σχετικά άρθρα.
      Είναι, λοιπόν, φανερό ότι η επίκληση του εγγράφου προφανώς δεν έχει  βάση, διότι δεν ικανοποιούνται μερικά από τα πιο βασικά αιτήματα ακόμη και του εκπαιδευτικού προσωπικού. Σε κάθε περίπτωση εμείς ισχυριζόμαστε ότι χάνεται ο ναυτικός χαρακτήρας της εκπαίδευσης. 
      Θα πρόσθετα και κάτι ακόμη: πολλά Υπουργεία θέλουν να στήσουν μηχανισμούς επιμόρφωσης και κατάρτισης -δεν είναι κακό- διότι τα ειδικά προβλήματα σε συγκεκριμένους χώρους, πρέπει να τα αναγνωρίζει κανείς και να είναι σύμφωνος με τέτοιου είδους εκπαιδευτικές δραστηριότητες, που στοχεύουν στην επιμόρφωση και στην κατάρτιση. Το πρόβλημα είναι ότι το ίδιο ισχύει με το Υπουργείο Παιδείας, το ίδιο ισχύει με το Υπουργείο Εργασίας, το αυτό ισχύει με το Υπουργείο Εμπορικής Ναυτιλίας κι έχουμε χάσει το λογαριασμό για τις επιμέρους μορφές επαγγελματικής κατάρτισης και εκπαίδευσης. Κάθε φορά που ένας Υπουργός αντιλαμβάνεται ότι κάτι πρέπει να κάνει, ενεργεί, ενδεχομένως και με συνυπογραφή του Υπουργού Παιδείας. Όμως, αυτό δεν είναι καθόλου χρήσιμο,  διότι όλες οι μορφές της επαγγελματικής εκπαίδευσης και κατάρτισης  πρέπει να τελούν υπό την ενιαία εποπτεία και συντονισμό ενός κέντρου. Σήμερα είναι παντελώς ασύνδετες μεταξύ τους. Παρ΄ότι είναι χρήσιμες, είναι ασύνδετες μεταξύ τους. Αυτό δεν μπορεί να συνεχιστεί. Δεν μπορεί, δηλαδή, η ιδέα ενός Υπουργού να μετασχηματίζεται σε ασύνδετη με άλλους τομείς κυβερνητική πράξη. Και αυτά τα μέτρα δεν θα αποδώσουν, αν δεν συντονίζονται από ένα ενιαίο κέντρο ελέγχου, εποπτείας και ευθύνης. 
      Στη συζήτηση επί των άρθρων θα έχουμε την ευκαιρία να συζητήσουμε περισσότερα. 
      Σήμερα, όμως, με την ευκαιρία της συζήτησης επί της αρχής, θα ήθελα να δώσω μία απάντηση αναδρομικά στον κύριο Υπουργό  Εμπορικής Ναυτιλίας, ο οποίος έχει την τάση να ομιλεί για ανθρώπους οι οποίοι απουσιάζουν. Ίσως αισθάνεται ότι αυτό είναι ευκολότερο.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας):  Με αδικείτε.
      ΧΑΡΑΛΑΜΠΟΣ  ΚΑΣΤΑΝΙΔΗΣ: Αφήστε, κύριε Υπουργέ, θα σας πω σε τί  αναφέρομαι.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας):  Και αδικεί και εσάς που το λέτε.
      ΧΑΡΑΛΑΜΠΟΣ  ΚΑΣΤΑΝΙΔΗΣ: Αφήστε να εκτιμήσω εγώ αν αυτοαδικούμαι, αφού προηγουμένως ακούσετε το επιχείρημά μου.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας):  Αλλά εμένα θίγετε.
      ΧΑΡΑΛΑΜΠΟΣ  ΚΑΣΤΑΝΙΔΗΣ: Σας θίγω, όχι με την έννοια της προσωπικής προσβολής, αλλά με την έννοια της κρίσης της πολιτικής σας συμπεριφοράς. 
      Θα σας θυμίσω δύο τουλάχιστον παραδείγματα.
      Το ένα ήταν όταν πριν από λίγες μέρες στην αρμόδια κοινοβουλευτική επιτροπή. Επικαλεσθήκατε απόντα συνάδελφο του ΠΑΣΟΚ στον οποίον αποδώσατε υπεράσπιση της πολιτικής επιστρατεύσεως και όταν ενεφανίσθη στην Αίθουσα σας διέψευσε, κάτι που σας οδήγησε και στη δήλωση συγγνώμης και δεύτερον…
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κάνετε λάθος…
      ΧΑΡΑΛΑΜΠΟΣ ΚΑΣΤΑΝΙΔΗΣ: Μην εκνευρίζεστε, κύριε Υπουργέ, δεν σας έχω διακόψει.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Δεν εκνευρίζομαι, αλλά…
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, σας παρακαλώ.
      Συνεχίστε, κύριε Καστανίδη.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Υπουργέ, το κάνατε αυτό, αναφερθήκατε σε απόντα συνάδελφο αποδίδοντάς του άποψη που δεν είχε.
      Δεύτερον, κύριε Υπουργέ, σε συζήτηση στην οποία δεν μπορούσα να σας απαντήσω, όταν, πριν από λίγες μέρες, συνομιλούσατε με το συνάδελφό μου του Νομού Ηρακλείου, τον κ. Στρατάκη, είπατε ότι η επίκληση του προεδρικού διατάγματος 371 από τον Κοινοβουλευτικό Εκπρόσωπο του ΠΑ.ΣΟ.Κ.ήταν λάθος, διότι δεν αναφέρεται σ’ αυτό η πολιτική επιστράτευση.
      Θα σας συνιστούσα να είστε πιο προσεκτικός, όπως ήσασταν πριν, όταν δηλώσατε οικονομολόγος, αλλά όχι έγκυρος νομικός. 
      Θέλω, λοιπόν,  τώρα να σας δώσω την απάντηση γιατί, όπως ξέρετε, στη συζήτηση μεταξύ ερωτώντος Βουλευτού και Υπουργού δεν μπορεί να παρέμβει  άλλος και βεβαίως Κοινοβουλευτικός Εκπρόσωπος.
      Κύριε Υπουργέ, η απόφαση του Πρωθυπουργού όπως και η δική σας απόφαση επικαλούνται αφ΄ ενός το άρθρο 22 του Συντάγματος, αφ’ ετέρου δε το νομοθετικό διάταγμα 17/1974 περί πολιτικής σχεδίασης εκτάκτου ανάγκης. Κάνετε δραματικό λάθος και αν από ασύγγνωτη νομική αμέλεια το κάνετε, τότε  εκφράζω το φόβο μου, διότι δεν είναι δυνατόν εσείς ή ο Πρωθυπουργός να παίρνετε με αυτόν τον τρόπο αποφάσεις. 
      Η πολιτική κινητοποίηση κατά το νομοθετικό διάταγμα του 1974 είναι απολύτως συνυφασμένη με τη γενική επιστράτευση. Δε νοείται πολιτική επιστράτευση μετά από πολιτική κινητοποίηση κατά το νομοθετικό διάταγμα του 1974 χωρίς υπάρχουσα γενική επιστράτευση.
      Το νομοθετικό διάταγμα του 1974 στο οποίο αναφέρεστε κι εσείς και ο Πρωθυπουργός και που αφορά τη σχεδίαση εκτάκτου ανάγκης λέει ρητά στο άρθρο 20, παράγραφος 2: «Συνέπειες πολιτικής κινητοποιήσεως: Κηρυχθείσης της πολιτικής κινητοποιήσεως, άπαντες οι Έλληνες πολίτες αμφοτέρων των φύλων και ασχέτως ηλικίας υποχρεούνται να συμβάλλουν εις την ικανοποίηση των αναγκών της εθνικής άμυνας. Η συμβολή αύτη δύναται να περιλάβει συμμετοχή στις υπηρεσίες κ.λπ.»
      Λίγο παρακάτω, άρθρο 22 για τις επιτάξεις: «Μετά την κήρυξη της πολιτικής κινητοποιήσεως επιτρέπεται όπως δι’ αποφάσεων των αρμοδίων Υπουργών και του Υπουργού Οικονομικών διατάσσονται επιτάξεις προς ικανοποίηση των αναγκών της εθνικής αμύνης».
      Άρα, λοιπόν, το νομοθετικό διάταγμα 17/1974 συνδέεται μόνο με πολιτική επιστράτευση η οποία υπηρετεί τις ανάγκες της εθνικής άμυνας και για να υπηρετεί τις ανάγκες της εθνικής άμυνας πρέπει να υπάρχει γενική επιστράτευση. Με το προεδρικό διάταγμα 371 η γενική επιστράτευση καταργήθηκε το Δεκέμβριο του 2003. Εσείς κάνατε την πολιτική επιστράτευση…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Με συγχωρείτε, κύριε Πρόεδρε, αλλά θα μου δώσετε λίγο χρόνο. 
      Άρα, λοιπόν, η πολιτική κινητοποίηση είναι συνυφασμένη κατά το νομοθετικό διάταγμα 17/1974 πάντοτε με τη γενική επιστράτευση, αλλά το διάταγμα για τη γενική επιστράτευση καταργήθηκε.
      Κάνατε την πολιτική κινητοποίηση και επιστράτευση για λόγους εθνικής αμύνης; Όχι, την κάνατε για λόγους υγείας και προστασίας της ομαλότητας της οικονομικής και κοινωνικής ζωής. Άρα, λοιπόν, το συγκεκριμένο νομοθετικό διάταγμα δεν μπορείτε να το επικαλεσθείτε. Είναι παντελώς αβάσιμο αυτό που αποφασίσατε διότι δεν αφορά την εθνική άμυνα, καταργηθείσης της γενικής επιστρατεύσεως με το διάταγμα 371/2003 το μήνα Δεκέμβριο. 
      Απόδειξη ότι κάνετε δραματικό λάθος, το οποίο όφειλε να γνωρίζει ο Πρωθυπουργός σας και εσείς, είναι τι; Ξέρετε γιατί χρειάζεται κατά το νομοθετικό διάταγμα η εισήγηση του επιτελάρχη του Υπουργείου Εθνικής Άμυνας; Διότι ακριβώς η πολιτική επιστράτευση κατά το 17/1974 αφορά την εθνική άμυνα. Γι’ αυτό προηγουμένως ζητήσατε «την υπ’ αριθμόν 24505/21-2-2006 εισήγηση του Αρχηγού του Γενικού Επιτελείου Εθνικής Αμύνης». Μόνο όταν πρόκειται περί πολιτικής επιστρατεύσεως που αφορά την εθνική άμυνα, τότε μόνο χρειάζεστε την εισήγηση του Αρχηγού του Γενικού Επιτελείου Εθνικής Αμύνης!
      Αλλά εσείς κάνατε επιστράτευση για λόγους εθνικής αμύνης, ώστε να χρησιμοποιήσετε το ν.δ. 17/1974; Όχι, διότι όπως σας είπα η πολιτική επιστράτευση γι’ αυτούς τους λόγους είναι απολύτως συνυφασμένη με τη γενική επιστράτευση, που καταργήθηκε όμως διά προεδρικού διατάγματος το Δεκέμβριο του 2003.
      Τι οφείλατε να κάνετε; Να επικαλεσθείτε μόνο το άρθρο 22 του Συντάγματος. Το άρθρο 22 του Συντάγματος όμως στην παράγραφο 4 προβλέπει συγκεκριμένους λόγους για τους οποίους μπορείτε να αποφασίσετε επιστράτευση και οι λόγοι αυτοί είναι κυρίως η δημόσια υγεία ή οι θεομηνίες. Επικαλείσθε, λοιπόν, τη δημόσια υγεία, οφείλατε όμως να τεκμηριώσετε στην απόφασή σας πώς προκύπτουν οι λόγοι δημόσιας υγείας.
      Το άρθρο 22 για να εφαρμοστεί, όπως ξέρετε, χρειάζεται εκτελεστικό νόμο. Θα μπορούσε να εφαρμοστεί χωρίς εκτελεστικό νόμο; Θα μπορούσε να εφαρμοστεί, αλλά μη υπάρχοντος εκτελεστικού νόμου που οργανώνει τις προϋποθέσεις εφαρμογής του, έπρεπε να βρείτε μιαν ελάχιστη αντικειμενική βάση που να δικαιολογεί την απόφασή σας για πολιτική επιστράτευση! Ποια είναι η ελάχιστη βάση; Μια δικαστική απόφαση. 
      Η δικαστική όμως απόφαση του Πρωτοδικείου Πειραιώς λίγες μέρες πριν από την απόφαση πολιτικής επιστράτευσης κρίνει εντελώς διαφορετικά τα πράγματα. Ορίζει, λοιπόν, η απόφαση του Μονομελούς Πρωτοδικείου Πειραιώς, την οποία διαβάζω σε ένα της απόσπασμα μόνο, γιατί σχετίζεται με την αιτιολογία της δικής σας απόφασης για πολιτική επιστράτευση:
      «Πιθανολογείται τέλος ότι από την προπεριγραφείσα απεργιακή κινητοποίηση έχει προκληθεί αριθμός προβλημάτων σχετιζομένων τόσο με την άσκηση του έργου της μεταφοράς προσώπων και αγαθών από και προς τα νησιά της χώρας, όσο και με τη λειτουργία των επιχειρήσεων των εκμεταλλευομένων πλοίων της ακτοπλοΐας. 
      Τα εν λόγω προβλήματα αξιολογούνται ως σημαντικά, πλην όμως λαμβανομένου υπόψη του γεγονότος ότι μοναδικό μέσο συλλογικής επιδιώξεως των δικαιωμάτων των ναυτικών είναι η απεργιακή κινητοποίηση, αλλά και του γεγονότος ότι οι ναυτικοί ως επαγγελματικός κλάδος αντιμετωπίζουν πληθώρα χρονιζόντων προβλημάτων, εκτιμάται ότι δεν αρκούν ώστε από μόνη την πρόκλησή τους, η οποία σημειωτέον δεν οφείλεται σε απερίσκεπτη άσκηση του δικαιώματος της απεργίας  εκ μέρους των ναυτικών, να κριθεί η ένδικη απεργιακή κινητοποίηση παράνομη ή καταχρηστική».
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Γεώργιος Σούρλας): Κύριε Καστανίδη, συντομεύετε παρακαλώ;
      ΧΑΡΑΛΑΜΠΟΣ ΚΑΣΤΑΝΙΔΗΣ: Τελειώνω, κύριε Πρόεδρε.
      Άρα, λοιπόν, θα μπορούσατε να επικαλεσθείτε το άρθρο 22, αν είχατε μία ελάχιστη αντικειμενική βάση. Ελάχιστη αντικειμενική βάση όχι μόνο δεν είχατε, αλλά είχατε την ακριβώς αντίθετη ένδειξη από την απόφαση του Μονομελούς Πρωτοδικείου Πειραιώς.
      Παρ’ όλα αυτά προχωρήσατε και σκεφθήκατε ότι θα κάνετε την επιστράτευση για λόγους υγείας, αλλά με νομοθετικό πλαίσιο που αφορά την πολιτική επιστράτευση για λόγους εθνικής αμύνης –εξ ου και η εισήγηση των επιτελαρχών- πράγμα όμως που δεν μπορεί να συμβεί ήδη από το Δεκέμβριο του 2003.
      Είμαι  βέβαιος ότι είστε έγκριτος οικονομολόγος, πιθανότατα έγκριτος νομικός δεν είστε. Φροντίστε όμως να μην παρασύρετε την Κυβέρνηση της χώρας και τον Πρωθυπουργό σε ατοπήματα, για τα οποία πιθανότατα δεν αρκεί μόνο το μειδίαμα αλλά και ο γέλωτας.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ορίστε, Κύριε Υπουργέ, έχετε το λόγο.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κύριε Καστανίδη, κύριε Κοινοβουλευτικέ Εκπρόσωπε του ΠΑ.ΣΟ.Κ., κατανοώ τη θέση στην οποία περιήλθατε, όταν αναφερόμενος στη Βουλή για το θέμα της επιστράτευσης ως έγκριτος νομικός εσείς τοποθετηθήκατε μ’ έναν τρόπο ο οποίος σας εξέθεσε.
      ΧΑΡΑΛΑΜΠΟΣ ΚΑΣΤΑΝΙΔΗΣ: Λέτε, ε; 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Έτσι νομίζω. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Προφανώς δεν κατανοήσατε τίποτα από όσα σας είπα.
      ΠΡΟΕΔΡΕΥΩΝ (Γεώργιος Σούρλας): Μη διακόπτετε, κύριε Καστανίδη. Αν θέλετε, θα πάρετε το λόγο μετά.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Εγώ κατανόησα και θα σας πω και τα στοιχεία. 
      Βρήκατε ένα τρόπο σήμερα να επιτεθείτε σε προσωπικό επίπεδο στον Υπουργό Εμπορικής Ναυτιλίας καλυπτόμενος πίσω από μια συζήτηση στην οποία εσείς δεν πήρατε μέρος και δεν είδατε, για να ισχυροποιήσετε το επιχείρημά σας που σας εκθέτει ως νομικό.
      Εγώ, λοιπόν, θα αναφερθώ στο θέμα του κ. Κεγκέρογλου, αγαπητό συνάδελφο από τη Κρήτη τον οποίο εκτιμώ απεριόριστα. Διάβασα στην επιτροπή το απομαγνητοφωνημένο της συζήτησης. Θα τo διαβάσω και σε εσάς και εσείς θα βγάλετε τα συμπεράσματα. 
      
      
      ΧΑΡΑΛΑΜΠΟΣ ΚΑΣΤΑΝΙΔΗΣ: Πάλι απόντος του κυρίου Κεγκέρογλου;
      ΠΡΟΕΔΡΕΥΩΝ (Γεώργιος Σούρλας): Κύριε Καστανίδη, σας παρακαλώ πάρα πολύ.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Αν δέχθηκα κάτι, δέχθηκα τη δική του τοποθέτηση ότι δεν εννοούσε επιστράτευση.
      Θα σας το διαβάσω. Αναφέρεται στη συζήτηση και λέει ότι η Κυβέρνηση έχει τρεις επιλογές. «Η μία είναι –λέει ο ίδιος- να πείσει πολιτικά την Π.Ν.Ο., με διάλογο κ.λπ.. Η δεύτερη –λέει ο κ. Κεγκέρογλου- που την απέκλεισε χθες ο Υπουργός Εμπορικής Ναυτιλίας μιλώντας στη Βουλή, είναι της πολιτικής επιστράτευσης». Εσείς τι καταλαβαίνετε;
      ΠΑΝΑΓΙΩΤΗΣ ΡΗΓΑΣ: Ότι υποστηρίζει την πολιτική επιστράτευση, αυτό λέτε; 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Τι καταλαβαίνετε εσείς; Αν έχω τρεις επιλογές …
      ΠΑΝΑΓΙΩΤΗΣ ΡΗΓΑΣ: Υποστηρίζει πολιτική επιστράτευση, αυτό λέτε;
      ΠΡΟΕΔΡΕΥΩΝ (Γεώργιος Σούρλας): Μη διακόπτετε, κύριε Ρήγα.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Αν έχω τρεις επιλογές η μία είναι να μιλήσω, η άλλη να επιστρατεύσω και η άλλη…, τι καταλαβαίνετε;
      ΠΑΝΑΓΙΩΤΗΣ ΡΗΓΑΣ: Όχι, δεν είναι έτσι.
      ΠΡΟΕΔΡΕΥΩΝ (Γεώργιος Σούρλας): Μη διακόπτετε τον κύριο Υπουργό.
       ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Εγώ δέχθηκα αυτό που είπε ο  κ. Κεγκέρογλου. 
      Όσον αφορά τώρα, τη δική σας τοποθέτηση, πρώτα απ’ όλα πρέπει να έχετε διαβάσει την απόφαση του κ. Ανωμερίτη την οποία, αν δεν την έχετε, μπορώ να σας την καταθέσω στα Πρακτικά ή να την βρείτε. 
      Είναι με αριθμό ΦΕΚ 1263/26.9.2002. Και ο κ. Ανωμερίτης και ο κ. Σημίτης, στην κυβέρνηση του οποίου υπήρξατε διακεκριμένο στέλεχος αναφέρονται …
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Υπουργέ, να σας προστατεύσω. Κάνετε λάθος. 
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριε Καστανίδη. Αφήστε να ολοκληρώσει ο κύριος Υπουργός.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Μη με προστατεύσετε. Εσείς να προστατεύεστε, που είστε και νομικός και δεν συγχωρείται μέσα στο Κοινοβούλιο να κάνετε τέτοια τραγικά λάθη. 
      Αναφέρεται στο άρθρο 22 παράγραφος 4 και στο άρθρο 112 παράγραφος 1. Μάλιστα αναφέρεται στο νομοθετικό διάταγμα 17/1974 και το προεδρικό διάταγμα 506/1974. 
      Σας λέω, λοιπόν, ότι το νομοθετικό διάταγμα το οποίο καταργήθηκε –και εσείς που πρέπει να ξέρετε όλους τους νόμους και όλα τα προεδρικά διατάγματα, λάθος κάνετε, εσείς να ζητήσετε συγγνώμη κι όχι να εγκαλείτε εμένα- είναι «περί γενικής επιστράτευσης των Ενόπλων Δυνάμεων και των Σωμάτων Ασφαλείας». Είναι το π.δ. 506/20.7.1974. 
      Θέλετε να το καταθέσω στα Πρακτικά ή μπορείτε να το βρείτε; 
      ΧΑΡΑΛΑΜΠΟΣ ΚΑΣΤΑΝΙΔΗΣ: Δεν χρειάζεται. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Το έχετε, λοιπόν. 
      Το νομοθετικό διάταγμα στο οποίο στηρίχθηκε η επιστράτευση και την εποχή του κ. Ανωμερίτη και του κ. Σημίτη και την εποχή τη δική μας είναι το ν.δ. 17/18.10.1974 που έχει τίτλο «Περί πολιτικής σχεδιάσεως εκτάκτου ανάγκης». Αυτό δεν καταργήθηκε. 
      Εσείς, λοιπόν, εκ παραδρομής κάνατε ένα λάθος. Μπερδέψατε τα δυο προεδρικά διατάγματα και είπατε στη Βουλή ότι δεν υπάρχει νομιμοποιητική βάση για να γίνει αυτή η επιστράτευση, όταν οφείλατε να γνωρίζετε –διότι ήσασταν και Υπουργός και νομικός- ότι υπάρχει απόφαση του Συμβουλίου της Επικρατείας που ξεκαθαρίζει κατά τρόπο απόλυτο τη νομιμοποίηση της επιστράτευσης. 
      Και αν αυτό νομικά δεν το είδατε, γιατί δεν είδατε όλο αυτό το διάστημα τις δέκα επιστρατεύσεις των κυβερνήσεων του ΠΑ.ΣΟ.Κ. τις οποίες εσείς υπηρετήσατε; 
      Δεν ξέρετε για την επιστράτευση στις 6.2.1983, ένα-δύο χρόνια, δηλαδή, μετά την ανάληψη της εξουσίας από το ΠΑ.ΣΟ.Κ., στις 22.7.1983, στις 18.6.1984, στις 10.6.1986, στις 16.12.1986, στις 23.6.1988, στις 16.12.1993, δηλαδή ενάμισι μήνα μετά τις εκλογές του 1993, στις 4.12.1998, στις 6.7.2000 και στις 21.6.2002;
      Δεν δικαιούμαι, μου είπε η εισηγήτρια του Κομμουνιστικού Κόμματος, να μιλώ για τους σαράντα επτά τραυματίες που η ίδια πήγαινε στο νοσοκομείο. 
      Σας παραπέμπω, λοιπόν, σ’ αυτά, στα νομικά σας και στις επιστρατεύσεις και βγάλτε μόνοι σας το συμπέρασμά σας.
      Σας ευχαριστώ, κύριε Πρόεδρε.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, το λόγο.
      ΠΡΟΕΔΡΕΥΩΝ (Γεώργιος Σούρλας): Κύριε Καστανίδη, θα πάρετε το λόγο με μία θερμή παράκληση …
      ΧΑΡΑΛΑΜΠΟΣ ΚΑΣΤΑΝΙΔΗΣ: Θα είμαι σύντομος. 
      ΠΡΟΕΔΡΕΥΩΝ (Γεώργιος Σούρλας): … να επανέλθουμε στο νομοσχέδιο. 
      Εγώ που  προεδρεύω αυτές τις ημέρες, έχω ακούσει τόσα πολλά για τα περί επιστρατεύσεως και τα παρακολουθώ και με ενδιαφέρον. 
      Όμως θα σας παρακαλέσω να συντομεύετε και να επανέλθουμε στο νομοσχέδιο. Βέβαια, δεν είναι θέμα απλό, είναι θέμα σημαντικό και έχετε δίκιο που συζητάτε μεταξύ σας, αλλά όμως να έρθουμε στο νομοσχέδιο και να μιλήσουν και οι άλλοι ομιλητές γιατί και  η ώρα περνάει. 
      Ορίστε, κύριε Καστανίδη, έχετε το λόγο με την παράκληση να είστε σύντομος. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Θα είμαι εξαιρετικά σύντομος, κύριε Πρόεδρε.
      Κύριε Υπουργέ, θέλησα να σας διακόψω για να σας προστατεύσω, αλλά δεν παίρνατε χαμπάρι.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Εσείς να προστατεύσετε τον εαυτό σας, κύριε Καστανίδη. Εμένα θα προστατεύσετε;
      ΧΑΡΑΛΑΜΠΟΣ ΚΑΣΤΑΝΙΔΗΣ: Αφήστε, κύριε Κεφαλογιάννη. Μη με υποχρεώσετε να μπούμε σε διαδικασία ευφυολογημάτων. Δεν θα είναι καλό.
      ΠΡΟΕΔΡΕΥΩΝ (Γεώργιος Σούρλας): Δεν θα μπείτε. Υπάρχει και το Προεδρείο που δεν θα σας αφήσει. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Δεν θα είναι καλό, σας διαβεβαιώνω.
      Λοιπόν, ζήτησα να σας διακόψω για να σας προστατεύσω.  Ειλικρινώς!
      Σας είπα ότι το ν.δ.17/1974 «περί σχεδιάσεως εκτάκτου ανάγκης» συνδέεται ευθέως –επειδή αφορά την εθνική άμυνα- με τη διαδικασία της γενικής επιστρατεύσεως. Δηλαδή, για να σας το πω διαφορετικά, το ν.δ. 17/1974 μπορούσε να εφαρμοσθεί όσο ίσχυε το ότι η χώρα βρισκόταν σε κατάσταση γενικής επιστρατεύσεως.
      Το 2002, όταν ο κ. Σημίτης και ο κ. Ανωμερίτης υπογράφουν ανάλογη απόφαση επικαλούμενοι και οι δύο το νομοθετικό διάταγμα του 1974, το Προεδρικό Διάταγμα που αφορούσε τη γενική επιστράτευση, ίσχυε. 
      Στις 18 Δεκεμβρίου 2003, το σχετικό διάταγμα περί γενικής επιστρατεύσεως κατηργήθη. 
      Από τη στιγμή που καταργήθηκε, μετά το Δεκέμβριο του 2003 δεν μπορούσατε να επαναλάβετε επίκληση του ν.δ. 17/1974. Αυτό σας είπα και θα έπρεπε να σας προστατεύσουν όσοι εκ των νομικών σας μπορούσαν να σας προστατεύσουν, διότι και το άρθρο 20 και το άρθρο 22 του νομοθετικού διατάγματος περί πολιτικής σχεδιάσεως εκτάκτου ανάγκης κάνουν ρητή αναφορά στις ανάγκες της εθνικής άμυνας.
      Γι’ αυτό και στην απόφαση Σημίτη-Ανωμερίτη υπήρχε η επίκληση της γνώμης, της εισήγησης του Αρχηγού του Γενικού Επιτελείου Εθνικής Άμυνας. Καταργηθέντος –επαναλαμβάνω- του διατάγματος που αφορούσε τη γενική επιστράτευση, δεν μπορούσατε να στηριχθείτε στο νομοθετικό διάταγμα του 1974, γιατί αφορά πολιτική επιστράτευση που είναι άμεσα συνδεδεμένη με τη γενική επιστράτευση. 
      Σας είπα, επίσης,  ότι θα μπορούσατε να επικαλεσθείτε μόνο το άρθρο 22 του Συντάγματος αλλά αυτό προϋπέθετε, μη υπάρχοντος εκτελεστικού νόμου, ελάχιστη βάση για την αντικειμενική θεμελίωση της άποψής σας. Και ελάχιστη βάση δεν υπήρξε, διότι μία ή δύο μέρες πριν από την απόφαση περί πολιτικής κινητοποιήσεως, είχαμε απόφαση του Μονομελούς Πρωτοδικείου Πειραιώς που έλεγε τα ακριβώς αντίθετα από αυτά που επικαλείσθε εσείς.
      Τέλος, κύριε Υπουργέ, σε ό,τι αφορά το μέτρο της πολιτικής επιστράτευσης δεν έκανα καμία αναφορά στο τι συνέβη στο παρελθόν και αν ελήφθησαν αποφάσεις για πολιτική επιστράτευση- πρέπει να σας πω ότι και αν ακόμα στο παρελθόν εφαρμόσθηκε με πολύ διαφορετικούς όρους και προϋποθέσεις απ’ ό,τι στις μέρες σας, δεν επικαλούμαι την ανάγκη άκριτης εφαρμογής της.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε.
      ‘Εχουμε ένα νέο συνταγματικό καθεστώς και  πιστεύω ότι έχουμε φθάσει σε επίπεδο πολιτικής ωριμότητας που μας επιβάλλει να δούμε όλο το πλαίσιο –μιλώ για τον εκτελεστικό νόμο που πρέπει να εκδοθεί κατ’ επιταγήν του άρθρου 22 παράγραφος 4-  με πολύ προσοχή και φειδώ. 
      Αυτή είναι η θέση μου και αυτήν τη θέση εξέφρασε πριν από λίγες μέρες και ο Πρόεδρος του ΠΑ.ΣΟ.Κ., όταν αποδεχόμενος πρόταση προερχόμενη από τον Πρόεδρο του Συνασπισμού, είπε ότι  πρέπει να δούμε πώς θα ελαχιστοποιήσουμε ή θα εξαφανίσουμε την εφαρμογή της πολιτικής επιστράτευσης.
      Αυτά, λοιπόν, επί της ουσίας.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κύριε Πρόεδρε, θα μπορούσα να κάνω μια μικρή παρέμβαση;
      ΠΡΟΕΔΡΕΥΩΝ (Γεώργιος Σούρλας): Μάλιστα, κύριε Υπουργέ, έχετε το λόγο.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κύριε Πρόεδρε, θα πω δυο κουβέντες πολύ σύντομα, για να κλείσει αυτή η παρένθεση.
      Εγώ χαίρομαι που ο κύριος Κοινοβουλευτικός Εκπρόσωπος χαμήλωσε τους τόνους και θα ακολουθήσω και εγώ την ίδια τακτική, γιατί οι προσωπικές επιθέσεις δεν βοηθούν κανέναν.
      Αναφερθήκατε στην απόφαση του Μονομελούς Πρωτοδικείου Πειραιά. Δεν έχει καμία σχέση, είναι μία προσφυγή των ακτοπλοϊκών εταιρειών σε βάρος της απεργίας της Π.Ν.Ο. με ένα τελείως διαφορετικό σκεπτικό, τα συμφέροντα, δηλαδή, των ακτοπλόων και όχι τα συμφέροντα της κοινωνίας και της υγείας. 
      Άρα, δεν χρειάζεται καμία τέτοια απόφαση που επικαλείσθε, αφού είσθε νομικός –εμένα τα νομικά του δεύτερου έτους του Οικονομικού Πανεπιστημίου Αθηνών μου λένε ότι αυτά είναι βασικά πράγματα που τα γνωρίζουν όλοι- και δεν χρειάζεται τίποτα για να γίνει επιστράτευση.
      Το δεύτερο θέμα είναι το εξής: Επικαλείσθε διάφορες νομικές αναλύσεις, τις οποίες εσείς κρίνετε ή δεν κρίνετε ότι είναι σωστές ή όχι. Αυτό είναι δικό σας θέμα –και καλά το κάνετε, διότι το κόμμα σας όντως δεν σας στήριξε- να υποστηρίξετε δηλαδή με μία νομική, αν θέλετε, σκέψη και ανάλυση τις θέσεις τις οποίες εκφράσατε, οι οποίες δεν συνάντησαν την αποδοχή των μέσων ενημέρωσης και δεν στηρίχθηκαν από το κόμμα σας. 
      Όμως, εγώ θέλω να σας πω –πολιτικά πια- το εξής: Ήρθε η κ. Διαμαντοπούλου, η οποία έκανε μια πρόταση στην Επιτροπή Παραγωγής και Εμπορίου, ότι δηλαδή το ΠΑ.ΣΟ.Κ. αποφάσισε να αναλάβει μια πρωτοβουλία για την κατάργηση της επιστράτευσης.
      Αν αυτά τα οποία λέτε εσείς είναι σωστά, τότε ο κ. Παπανδρέου έπρεπε να πει από το Βήμα της Βουλής ότι τέτοιο θέμα δεν υπάρχει, άρα κακώς έγινε η επιστράτευση και το θέμα είναι λυμένο με την κατάργηση του  π.δ. 506/20.7.1974. 
      Αυτά τα θέματα μπορείτε βεβαίως να τα κουβεντιάσετε με τον Αρχηγό της Αξιωματικής Αντιπολίτευσης στο αρμόδιο Κ.Τ.Ε. του ΠΑ.ΣΟ.Κ. και με τον κ. Βενιζέλο, που και αυτός όπως και εσείς είσθε διακεκριμένοι συνταγματολόγοι, για να λύσετε το θέμα πρώτα μέσα στο ΠΑ.ΣΟ.Κ. και μετά ελάτε στη Βουλή να μας πείτε τις προτάσεις σας. 
      Ευχαριστώ πολύ.
      ΕΛΠΙΔΑ ΤΣΟΥΡΗ: Έλεος! 
      ΧΑΡΑΛΑΜΠΟΣ ΚΑΣΤΑΝΙΔΗΣ: Ελλείψει σοβαρότητας, δεν σας απαντώ.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Επιστρέφεται σε σας και σας χαρακτηρίζει κιόλας.
      ΠΡΟΕΔΡΕΥΩΝ (Γεώργιος Σούρλας): Επιτέλους, παράκληση. Είναι ενδιαφέρουσες νομικές απόψεις, αλλά πρέπει να προχωρήσουμε.
      Ο Κοινοβουλευτικός Εκπρόσωπος της Νέας Δημοκρατίας κ. Μιλτιάδης Βαρβιτσιώτης έχει το λόγο.
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Κύριε Πρόεδρε, κυρίες και κύριοι συνάδελφοι, έγινε τόσος λόγος για το προεδρικό διάταγμα περί επιστρατεύσεως και εδώ ήμασταν πριν μία εβδομάδα, πάλι με τον κ. Καστανίδη, ο οποίος εξέθετε τα ίδια επιχειρήματα, αρθρογράφησαν στελέχη του ΠΑ.ΣΟ.Κ. περί αυτού και όμως, αυτοί τους οποίους υπερασπίζεστε, οι ναυτικοί, δεν προσέφυγαν στο ακυρωτικό τμήμα του Συμβουλίου της Επικρατείας για την ακύρωση  της αποφάσεως περί επιστρατεύσεως.
      ΟΡΕΣΤΗΣ ΚΟΛΟΖΩΦ: Το ακυρώσανε στην πράξη.
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Δεν προσέφυγαν αυτοί που είχαν έννομο συμφέρον. Τις νομικές σας συμβουλές και τις νομικές σας περιηγήσεις, οι οποίες είναι άκρως ενδιαφέρουσες, δεν τις έκαναν δεκτές. Και βεβαίως, την πρώτη ημέρα που εκφράστηκαν αυτές οι απόψεις σ’ αυτή την Αίθουσα, ενδεχομένως να μην ήταν ενημερωμένοι. Μια εβδομάδα μετά, όταν πλέον είναι επιστρατευμένοι και δεν είναι απεργοί, είχαν κάθε λόγο να ζητήσουν την ακύρωση  της αποφάσεως. Και όμως, αυτό δεν το έχουν κάνει, γιατί ακριβώς η Κυβέρνηση νομοθέτησε βάσει του νόμου και της συνταγματικής εξουσιοδότησης. Άλλωστε, αν όντως ίσχυαν όλα αυτά τα οποία πριν από λίγο εσείς με ομολογουμένως πολύ γλαφυρό νομικό τρόπο περιγράψατε, θα είχαν γίνει αποδεκτά και από τα υπόλοιπα κόμματα της Αντιπολίτευσης. Αλλά, δυστυχώς, δεν έχουν γίνει.
      Εγώ θα ήθελα να σας θυμίσω μόνο, σε ό,τι αφορά τη συγκεκριμένη επιστράτευση και σε ό,τι αφορά την προηγούμενη επιστράτευση -γιατί έγινε πολύς λόγος και γι’ αυτή- ότι η προηγούμενη επιστράτευση και η προηγούμενη απεργία των ναυτικών, η οποία οδήγησε στην επιστράτευσή τους, είχε αντικείμενο και στόχο ένα πράγμα. Να τιμήσει η Κυβέρνηση την υπογραφή της. Στο σχέδιο του νόμου για την αύξηση των συντάξεων των ναυτικών από το 60% στο 70% υπήρχαν οι υπογραφές του Υπουργού Ναυτιλίας και του Υπουργού Εργασίας και δεν έμπαινε επί έξι μήνες η υπογραφή του Υπουργού Οικονομικών. Υπήρχε μία κυβέρνηση που εκφραζόταν με διαφορετικούς τρόπους. Σήμερα συζητάμε για μια πληθώρα αιτημάτων, στα οποία μπήκε και τελευταία το θέμα απόσυρσης του νομοσχεδίου για τη ναυτική εκπαίδευση, στο οποίο και θα μπω αμέσως.
      Το πρώτο ερώτημα που ετέθη ήταν γιατί δεν απεσύρθη, εφόσον το ζητούν οι ναυτικοί. Μα όντως μπήκε το αίτημα τις τελευταίες ημέρες... 
      ΕΛΠΙΔΑ ΤΣΟΥΡΗ: Δεν μπήκε τις τελευταίες ημέρες. Ήταν από την πρώτη στιγμή.
      ΜΙΛΤΙΑΔΗΣ ΒΑΡΒΙΤΣΙΩΤΗΣ: ...διότι όλα αυτά τα οποία ζητούσαν οι ναυτικοί για την απεργία τους είναι αιτήματα, τα οποία έχουν καταθέσει από το Δεκέμβριο, πριν την κατάθεση του νομοσχεδίου για τη ναυτική εκπαίδευση. Τα έχουν καταθέσει, λοιπόν, από το Δεκέμβριο, τα έχουν συζητήσει, έχουν γίνει επανειλημμένες συζητήσεις με την ηγεσία του Υπουργείου Εμπορικής Ναυτιλίας για την ικανοποίηση θεσμικών οικονομικών τους ζητημάτων και τέλος, μπαίνει το κερασάκι στην τούρτα, που είναι το νομοσχέδιο για τη ναυτική εκπαίδευση.
      Και σωστά δεν το απέσυρε η Κυβέρνηση, γιατί έχει όλο το περιθώριο και όλη τη διάθεση να συζητήσει όλα τα υπόλοιπα θεσμικά και οικονομικά ζητήματα των ναυτεργατών και να δώσει λύσεις σ’ αυτά τα οποία και η τσέπη της της επιτρέπει και, βεβαίως, επιτρέπονται και από το θεσμικό χαρακτήρα της ναυτικής εργασίας. 
      Το δεύτερο είναι κατά πόσο είχε γίνει διάλογος γι’ αυτό το νομοσχέδιο. Ο διάλογος ξέρετε, κύριε Καστανίδη, δεν είναι κάτι που ορίζεται στα πλαίσια μόνο ενός τραπεζιού. Ο δημόσιος διάλογος για τα θέματα ναυτικής εκπαίδευσης από την πλευρά της Νέας Δημοκρατίας και σαν αντιπολίτευση, αλλά και στη συνέχεια σαν Κυβέρνηση, είναι διαρκής και στους χώρους των σχολών και με τους φοιτητές και με τους καθηγητές και με τους εκπροσώπους των ναυτιλιακών επιχειρήσεων, ακριβώς για να διαμορφωθεί μια άποψη.
      Όταν ήρθε η Νέα Δημοκρατία και υπεσχέθη την πραγματική ανωτατοποίηση ή μάλλον την ταύτιση και την ισοτιμία του καταληκτικού διπλώματος του πλοιάρχου και του μηχανικού με το πτυχίο τριτοβάθμιας εκπαίδευσης, αυτό δεν ήταν κάτι, το οποίο δεν ήταν προϊόν διαλόγου, δεν ήταν κάτι το οποίο γεννήθηκε σε ένα μυαλό, αλλά μία απόφαση που είχε βασιστεί πάνω στη δυναμική μίας κοινωνίας που ζητούσε αναγνώριση, που είχε βασιστεί πάνω σε πραγματικές ανάγκες. Αυτό έρχεται σήμερα και υλοποιεί η Νέα Δημοκρατία. Σήμερα τηρεί τις προεκλογικές της υποσχέσεις, παρά τα όσα την κατηγόρησε η εισηγήτρια του ΠΑ.ΣΟ.Κ. κ. Τσουρή. Τηρούμε τις προεκλογικές μας υποσχέσεις και κάνουμε κάτι το οποίο θα θέλατε να είχατε κάνει, αλλά δεν κάνατε. Γιατί το 1998, όταν ο κ. Σουμάκης έφερε το νομοσχέδιο για τη ναυτική εκπαίδευση είχε βάλει, ακριβώς, ίδια διάταξη για ισοτιμία μεταξύ των τότε Α.Σ.Δ.Ε.Ν. που μετατράπηκαν σε Α.Ε.Ν.. Ήταν μία διάταξη για ισοτιμία των Α.Ε.Ν. με τα Τ.Ε.Ι., την οποία συζητήσαμε στην επιτροπή, αλλά στην Ολομέλεια απεσύρθη, γιατί τότε το Υπουργείο Παιδείας αντιδρούσε. Σήμερα έχει γίνει ένα minimum consensus μεταξύ του Υπουργείου Παιδείας και του Υπουργείου Εμπορικής Ναυτιλίας, ώστε, πραγματικά, να δούμε και να φέρουμε στην εμπορική ναυτιλία και τα στελέχη της μία ουσιαστική τυπική αναγνώριση όλων αυτών των προσπαθειών που έχουν κάνει, για να φθάσουν στον καταληκτικό βαθμό του πλοιάρχου ή του μηχανικού, γιατί, ακριβώς, έχουμε ανάγκη από ζωντανά και δυνατά στελέχη, από ανθρώπους οι οποίοι είναι καταρτισμένοι, για να μπουν στην παραγωγική διαδικασία. 
      Αυτό γίνεται, γιατί, ακριβώς, έχουν αλλάξει όλες οι προϋποθέσεις πάνω στις οποίες λειτουργεί η ναυτιλία. Αν θέλουμε να ακολουθήσουμε τις πολιτικές του παρελθόντος, τότε θα ζητήσουμε να δούμε τι, πραγματικά, έγινε στο παρελθόν, πόσοι ήταν οι ναυτικοί στη δεκαετία του ’70, πόσοι στη δεκαετία του ’80 και πόσοι είναι σήμερα. Πρέπει να συζητήσουμε ποιες είναι οι ανάγκες, πως θέλουμε να διαμορφώνεται το ναυτεργατικό προσωπικό της χώρας. Θέλουμε να παραμείνουμε στους ναύτες, στους λοστρόμους ή θέλουμε να φτιάχνουμε ποιοτικά στελέχη, τα οποία αύριο το πρωί μπορούν να παράγουν και να συμμετέχουν σε άλλες διαδικασίες, να μπουν στο χρηματοπιστωτικό σύστημα, να μπουν μέσα στα γραφεία ή στο εκπαιδευτικό σύστημα; Ακόμα και το ελάχιστο περιθώριο που άφησε το Υπουργείο Παιδείας στο παρελθόν για μετεκπαίδευση των ναυτικών μας αφορούσε μόνο το Πανεπιστήμιο της Χίου, μόνο ένα τμήμα. Ακόμα και το Πανεπιστήμιο του Πειραιά αρνείται την εγγραφή αποφοίτων των Α.Ε.Ν. σε μεταπτυχιακά τμήματα, έστω και αν έχουν κάνει θαλάσσια υπηρεσία. 
      ΕΛΠΙΔΑ ΤΣΟΥΡΗ: Στον Υπουργό να το πείτε.
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Με αυτήν τη ρύθμιση δεν μπορεί να αρνηθεί κανείς και πουθενά στον πλοίαρχο ή στο μηχανικό την εγγραφή του σε μεταπτυχιακό τμήμα. Είναι ουσιαστική αλλαγή αυτό που γίνεται, το ότι πλέον οι Α.Ε.Ν. διακλαδώνονται με το υπόλοιπο εκπαιδευτικό σύστημα, αποκτούν υπόσταση και δυνατότητες, για να μπορέσουν να προσφέρουν σοβαρές εκπαιδευτικές υπηρεσίες.
      Σε ό,τι αφορά το ναυτικό χαρακτήρα, είμαι από αυτούς, οι οποίοι προβληματίστηκαν. Δεν μιλώ μόνο ως Κοινοβουλευτικός Εκπρόσωπος, αλλά και ως ένας άνθρωπος που έχει ασχοληθεί πολλά χρόνια με τα θέματα της ναυτιλίας. Προβληματίστηκα. Θεωρώ, όμως, ότι είναι τόσο μεγάλο το πλεονέκτημα του να αποκτήσει ο βαθμός του πλοιάρχου και του μηχανικού ισοτιμία που μπορούμε, ενδεχομένως, να δεχθούμε να υπάρχει ένα διάστημα που δεν θα είναι απόφοιτοι αυτού του συστήματος οι καθηγητές –όχι οι αναπληρωτές, γιατί μέχρι αναπληρωτές θα μείνουν αυτοί που διδάσκουν και σήμερα- και θα περιμένουμε να γεννηθούν μέσα από αυτό το σύστημα. Καλύτερα αυτό, παρά να παραμένουμε στο θεσμικό χάος, στο οποίο είχε καταδικάσει τους ναυτικούς για χρόνια η ατολμία σας, η αναποφασιστικότητά και η αδυναμία σας να συνεργαστείτε ανάμεσα στα Υπουργεία.
      Τέλος, θα ήθελα να πω ότι αυτά τα επιχειρήματα, τα οποία σήμερα εγώ σας λέω, τα ανέφερε ο κ. Ανωμερίτης πριν από λίγο εδώ. Ζήτησε ξεκάθαρα τριτοβάθμια ανώτατη και κρατική εκπαίδευση για τους ναυτικούς. Αυτό εγγυάται το νομοσχέδιο. Εγγυάται κάτι άλλο; Πώς διανοείστε την ανώτατη εκπαίδευση; Δηλαδή, δίνουμε έναν τίτλο «ανώτατη εκπαίδευση» και δεν δίνουμε θεσμική κατοχύρωση;
      Θα φτιάξουμε άλλη μια γενιά αποφοίτων, όπως αυτών των Τ.Ε.Ι. που τους έχετε αφήσει τόσα χρόνια, χωρίς θεσμική κατοχύρωση ή επαγγελματικά δικαιώματα στα πτυχία τους;
      Νομίζω ότι όλη αυτή η συζήτηση είναι για να καλυφθείτε πίσω από την αδυναμία σας των προηγούμενων ετών, να κάνετε μία ριζική τομή στη  ναυτική εκπαίδευση, να αντιμετωπίσετε την πραγματικότητα, να κοιτάξετε το μέλλον πώς διαμορφώνεται και να πάρετε σωστές και γενναίες αποφάσεις. Και γι’ αυτό κρυβόσαστε πίσω από όλα αυτά τα θεσμικά τερτίπια. Βάζετε μπροστά και προτάσσετε απόψεις, τις οποίες αμφιβάλλω, εάν μπορείτε και εσείς, κυρία Τσουρή, αλλά και οι συνάδελφοί σας, να πάτε στις Α.Ε.Ν. σήμερα και να τις εκφράσετε, όπως ότι πρέπει να μείνει αδιαβάθμητη η ναυτική εκπαίδευση που άκουσα πριν από τα χείλη σας και έμεινα έκθαμβος.
      ΕΛΠΙΔΑ ΤΣΟΥΡΗ: Εγώ δεν …
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Διότι κανένας Υπουργός Εμπορικής Ναυτιλίας κυβερνήσεων ΠΑ.ΣΟ.Κ. ή Κοινοβουλευτικός Εκπρόσωπος από αυτό το Βήμα, δεν ζήτησε να μείνουν αδιαβάθμητες. 
      ΕΛΠΙΔΑ ΤΣΟΥΡΗ: Μα έχετε παραισθήσεις; 
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Όλοι θεωρούσαν ότι ήταν διαβαθμισμένες και ότι ανήκουν στην τριτοβάθμια εκπαίδευση. Απλώς, αυτό αφορούσε μόνο ένα αλισβερίσι, μεταξύ Υ.Ε.Ν. και φοιτητών και δεν αφορούσε την υπόλοιπη κοινωνία, γιατί δεν υπήρχε θεσμική κατοχύρωση.
      Ζητήσατε επίσης να παραμείνει -όπως είπε και ο κ. Ανωμερίτης, να μην έχουν καμία σχέση ούτε με Τ.Ε.Ι. ούτε με Α.Ε.Ι. ούτε με καμία άλλη βαθμίδα- διοικητική υπηρεσία του Υπουργείου Εμπορικής Ναυτιλίας, υποβαθμίζοντας και την έννοια και το ρόλο. Εμείς προσπαθούμε, διατηρώντας το ναυτικό χαρακτήρα να δώσουμε θεσμική κατοχύρωση στους αποφοίτους. Προσπαθούμε, διατηρώντας τον κορμό που είναι η επαφή με τη θάλασσα, με το αρμόδιο  Υπουργείο, με όλη αυτήν την εμπειρία που έχει διαμορφωθεί όλα αυτά τα χρόνια, να μπορέσουν να έχουν και την επόμενη μέρα το δικαίωμα σε μία εξέλιξη.
      Νομίζω,  τα άλλα σχόλια τα οποία έχουν τεθεί, όπως το ότι το νομοσχέδιο δεν αναβαθμίζει τη ναυτική εκπαίδευση,  ότι είναι φράσεις, τις οποίες πολύ εύκολα λέμε, αλλά δεν ανταποκρίνονται σε τίποτα, γιατί αναβαθμίζεται η  ναυτική εκπαίδευση. Ζητά πολλά περισσότερα προσόντα και για τους καθηγητές. Διαμορφώνει ένα άλλο πλαίσιο και σε ότι αφορά την υλικοτεχνική υποδομή, δεν υπάρχει αμφιβολία, ότι πρέπει και το κράτος να βάλει γενναία το χέρι στην τσέπη. 
      Εδώ θα ήθελα, πραγματικά, κύριε Υπουργέ, να σας παρακαλέσω  να κάνετε ειδική πρόβλεψη για τον τρόπο με τον οποίο θα γίνει εξ αποστάσεως και διά ηλεκτρονικών μέσων η εκπαίδευση. Στην εποχή του internet, ας πρωτοτυπήσουν αυτές οι σχολές που σήμερα  επανασχεδιάζουμε και από τις οποίες προβλέπουμε να βγουν στελέχη άξια, τα οποία θα διαχειριστούν τύχες δισεκατομμυρίων, τη μεγαλύτερη πλουτοπαραγωγική πηγή της χώρας. Νομίζω ότι θα πρέπει, την εξ αποστάσεως εκπαίδευση να τη βάλετε μέσα στις υπουργικές αποφάσεις και να την εκτελέσει επιτέλους η διοίκηση των Α.Ε.Ν., ώστε να πάνε ακριβώς στην πρωτοπορία. 
      Τέλος και κλείνω με αυτό, θα ήθελα να αναφερθώ στα θέματα αντισυνταγματικότητας, γιατί άκουσα από την εισηγήτρια του ΠΑ.ΣΟ.Κ., ότι υπάρχει διάσταση περί αντισυνταγματικότητας στο νομοσχέδιο. Κάτι τέτοιο αν είχε προταχθεί, θα έπρεπε να είχε ήδη συζητηθεί, αλλά φαίνεται ότι στην πορεία εγκαταλείφθηκε. 
      Διαβάζοντας πάρα πολύ προσεκτικά την έκθεση της επιστημονικής υπηρεσίας της Βουλής, όχι μόνο δε διαπίστωσα  ψήγμα αντισυνταγματικότητας, αλλά και σε κανένα σημείο να κάνει μία παρατήρηση τόσο σοβαρή, ώστε να εκστομίσουμε τέτοιες απόψεις. Είναι διαφορετικό πράγμα να διαφωνούμε πολιτικά και διαφορετικό πράγμα να θέτουμε θέματα αντισυνταγματικότητας. 
      Μπορεί πολιτικά να διαφωνήσουμε. Είναι διαφορετική η στόχευσή μας. Εμείς πιστεύουμε σε μία υψηλού επιπέδου ναυτιλία. Θέλουμε να φέρουμε κόσμο στη ναυτιλία, θέλουμε να στηρίξουμε τον Έλληνα ναυτικό, θέλουμε να του δώσουμε το δικαίωμα της μετεκπαίδευσης. Το αρνείται το ΠΑ.ΣΟ.Κ., με γεια του, με χαρά του. Καταδικάστηκε γι’ αυτήν του την άποψη από τα σωματεία των ναυτικών που στην πλειοψηφία τους δεν ελέγχονται από το χώρο του ΠΑ.ΣΟ.Κ., αλλά αυτό είναι μια άλλη ιστορία.
      Το να θέτουμε, όμως, θέμα αντισυνταγματικότητας, ιδιαίτερα για τον κριτή του μέλλοντος σήμερα, νομίζω ότι είναι, δεν θα έλεγα επικίνδυνο, αλλά λανθασμένο, από την άποψη του ότι έχουμε σύμβουλο. Κανένας δεν πρέπει να είναι σε αυτήν την Αίθουσα από εμάς, ούτε διακεκριμένος νομικός, ούτε επίσημος ερμηνευτής του Συντάγματος.
      Είμαστε εκφραστές της λαϊκής βούλησης και σύμβουλό μας έχουμε τη νομική υπηρεσία της Βουλής, η οποία όχι μόνο δε θέτει θέμα αντισυνταγματικότητας, αντιθέτως  νομίζω ότι εμβαθύνει στην ουσία του προβλήματος που  είναι, το πώς  οι Έλληνες  ναυτικοί θα αποκτήσουν στο μέλλον την υπόσταση αποφοίτου ενός ανώτατου τεχνολογικού εκπαιδευτικού ιδρύματος και θα μπορέσουν να έχουν μία εξέλιξη στην καριέρα τους.
      Εγώ δεν θα ήθελα να συζητήσω τα υπόλοιπα κομμάτια του  νομοσχεδίου που αφορούν τις αλλαγές των νόμων στην ακτοπλοΐα ή τις επιπλέον ρυθμίσεις οι οποίες γίνονται για τα λιμάνια. Είναι πολύ σοβαρά θέματα. Έχουμε την ευκαιρία να τα συζητήσουμε και σε ακόμα δυο συνεδριάσεις που απ’ ό,τι φαίνεται η Βουλή έχει αφιερώσει στη συζήτηση του συγκεκριμένου νομοσχεδίου. Νομίζω ότι εξαντλήθηκαν τα θέματα της επιστρατεύσεως και νομίζω ότι θα πρέπει και το ΠΑ.ΣΟ.Κ. και η Αντιπολίτευση συνολικά, μέσα από της δημιουργικές της προτάσεις να συμβάλλει ώστε αυτό το νομοθέτημα, ακριβώς, να είναι μια πυξίδα για το μέλλον και θα πρέπει  να είναι ένας τρόπος με τον οποίο θα πορευθούμε ουσιαστικά.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΕΛΠΙΔΑ ΠΑΝΤΕΛΑΚΗ: Η επιστράτευση όμως ισχύει. Πότε θα αρθεί; 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Βαρβιτσιώτη. 
      Τώρα πρέπει να επιστρατευθείτε να συζητήσουμε την ουσία των άρθρων του νομοσχεδίου. 
      Έχω την τιμή να ανακοινώσω στο Σώμα ότι από τα  άνω δυτικά θεωρεία παρακολουθούν τη συνεδρίαση, αφού πρώτα ξεναγήθηκαν στην έκθεση  με θέμα: «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων, είκοσι έξι μαθητές και μαθήτριες και δύο συνοδοί - καθηγητές από το Δεύτερο Γυμνάσιο Αμαλιάδας. Από την ωραία Αμαλιάδα. 
      Τους καλωσορίζουμε και τους ευχόμαστε καλές σπουδές. 
      (Χειροκροτήματα από όλες τις πτέρυγες της Βουλής)
      Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδος, κ. Ορέστης Κολοζώφ. 
      ΟΡΕΣΤΗΣ ΚΟΛΟΖΩΦ: Κυρίες και κύριοι Βουλευτές, αυτό το νομοσχέδιο συζητείται σε μια στιγμή όπου η γενική πολιτική επιστράτευση βρίσκεται σε ισχύ. Και συζητάμε ένα νομοσχέδιο για να αντιμετωπιστούν προβλήματα της ναυτιλίας κάτω από το βάρος της ισχύος αυτού του στρατιωτικού νόμου. Θα μπορούσατε, κύριε Υπουργέ, πριν αρχίσουμε τη συζήτηση να είχατε άρει τη γενική πολιτική επιστράτευση. Λύθηκε το πρόβλημά σας. 
      Όμως οι έκτακτοι νόμοι βολεύουν εσάς και είναι απαίτηση του εφοπλιστικού κεφαλαίου. Θέλω να ξαναθυμίσω, γιατί έχει ξεχαστεί, ότι για τους ναυτεργάτες ισχύει ο ν. 330 για τις εργασιακές σχέσεις που δεν έχει καταργηθεί ακόμα. Ενώ όλη η ζωή που αφορά τις εργασιακές σχέσεις, τα συνδικάτα, έχουν μια σειρά από νόμους που κατά καιρούς ανανεώνονται και αλλάζουν, για το χώρο αυτό εξακολουθεί να υπάρχει ο ν.  330. Και  υπάρχει γιατί το απαιτούν  οι εφοπλιστές. Εγώ δεν πιστεύω ότι εσείς έχετε καμία διάθεση να διατηρείτε τέτοιους νόμους. 
      Κύριε Υπουργέ, το νομοσχέδιο που σήμερα εξετάζουμε έχει προκαλέσει τη γενική αντίδραση όλης της ναυτικής οικογένειας. Η Π.Ν.Ο., η Πανελλήνια Ένωση Μηχανικών Εμπορικού Ναυτικού, οι καθηγητές, τα συντονιστικά των φοιτητών, ΠΕΔΝΕ, όλοι έχουν ζητήσει να αποσυρθεί αυτό το νομοσχέδιο. 
      Μας διαβεβαιώσατε, κύριε Υπουργέ, πως υπήρξε διάλογος πριν από την επεξεργασία και κατάθεση αυτού του νομοσχεδίου. Κύριε Υπουργέ, αν όντως είχατε κάποια επαφή με τους εκπροσώπους των καθηγητών, των μαθητών, των ναυτεργατικών ενώσεων, τότε πρέπει να πούμε πως μάλλον είχατε πάθει ξαφνική κώφωση για να μας παρουσιάσετε σήμερα αυτό το νομοσχέδιο σαν καρπό αυτού του διαλόγου με το οποίο διαφωνούν οι πάντες εκτός από τους εφοπλιστές. 
      Επειδή όμως διαπιστώνω πως η ακοή σας κάθε άλλο παρά πάσχει, το μόνο συμπέρασμα που μπορούμε να βγάλουμε είναι πως αυτή είναι επιλεκτική και ακούει μόνο προς μια κατεύθυνση, αυτή του εφοπλιστικού κεφαλαίου. Η Κυβέρνηση έδειξε αλαζονεία και  αυταρχισμό κατά την διάρκεια της απεργίας, που προκλήθηκε από τη δική σας αδιαλλαξία προς τους ναυτεργάτες, οι οποίοι αναγκάστηκαν να προσφύγουν στο μοναδικό όπλο που τους απέμεινε, την απεργία, ύστερα από τον εμπαιγμό που έχουν υποστεί δύο χρόνια τώρα από την πολιτική που ασκείτε σε βάρος τους, με συνεχή συρρίκνωση όλα αυτά τα χρόνια του αριθμού των Ελλήνων ναυτεργατών, με διόγκωση της ανεργίας του κλάδου, με την πολιτική που οδηγεί σε χρεοκοπία το ασφαλιστικό τους ταμείο, το Ν.Α.Τ.. Την ίδια στιγμή, συνεχώς, γίνονται υποχωρήσεις στις απαιτήσεις των εφοπλιστών, με αποτέλεσμα να πλήττονται τα εργασιακά δικαιώματα των εργαζομένων και οι ακτοπλοϊκές συγκοινωνίες των νησιών μας και με τα τεράστια προβλήματα που δημιουργήθηκαν στις επικοινωνίες των μη εμπορικών γραμμών να αποκόπτονται τα νησιά μας. 
      Κυρίες και κύριοι Βουλευτές, αυτό το νομοσχέδιο βρίσκεται  σε πλήρη αρμονία με το πνεύμα και τις επιλογές της Ευρωπαϊκής Ένωσης, της οποίας κύριο μέλημά της είναι η πλήρης ελευθερία στη δράση του κεφαλαίου, επιλογή που έχει αναχθεί σε απαράβατη ιερή αρχή για την Ευρωπαϊκή Ένωση, ανεξάρτητα αν αυτές οι επιλογές θα έχουν σοβαρές αρνητικές συνέπειες για τους εργαζόμενους και την κοινωνία μας. Αυτή την πλήρη απελευθέρωση των πάντων, που προωθεί με τις λεγόμενες αναδιαρθρώσεις, άρχισαν να την κατανοούν οι εργαζόμενοι και γι’ αυτό η μια μετά την άλλη οι κατηγορίες των εργαζομένων οργανώνουν τις αντιστάσεις τους και προβάλλουν με τις κινητοποιήσεις τους, αφού εξαντλούν τον όποιο άγονο συνήθως διάλογο τα δίκαια αιτήματά τους. Αρχίζει τότε ένας Γολγοθάς, οι συγκεντρώσεις τους περικυκλώνονται από τα Μ.Α.Τ. και τις δυνάμεις καταστολής, στέλνονται οι συνδικαλιστές στα δικαστήρια, όπου κατά κανόνα οι αποφάσεις χαρακτηρίζουν τις απεργίες παράνομες και καταχρηστικές. Μοναδική τιμητική εξαίρεση αποτελεί η προχθεσινή απόφαση του δικαστηρίου του Πειραιά που τους δικαίωσε. Και αν όλα αυτά δεν κάμψουν τους εργαζόμενους, τότε το λόγο έχει η καθαρή καταστολή με τη δράση της Αστυνομίας και των Ειδικών Δυνάμεων, Μ.Α.Τ, βατραχανθρώπων κ.λπ. με αποκορύφωμα την κήρυξη πολιτικής επιστράτευσης, μέτρο που από την εποχή του Εμφυλίου Πολέμου χρησιμοποιείται από όλες τις Κυβερνήσεις με πολύ μεγάλη ευκολία σε αυτήν τη χώρα.
      Κύριε Υπουργέ, δεν είστε σε θέση να δώσετε λύση στα αιτήματα του ναυτεργατικού κόσμου -και όχι μόνο του ναυτεργατικού κόσμου- όχι γιατί δεν μπορείτε, αλλά γιατί δεν θέλετε. Προσπαθείτε να ακολουθήσετε κατά γράμμα τις απαιτήσεις της Κομισιόν, η οποία απαιτεί να καθορίζουν οι εφοπλιστές την οργανική σύνθεση των πληρωμάτων, τις τιμές των εισιτηρίων, την έναρξη, τη λήξη και την συχνότητα των δρομολογίων. 
      Σήμερα γνωρίζετε πολύ καλά ότι τα 2/3 των πλοίων είναι δεμένα με διάφορα προσχήματα, ενώ την ίδια στιγμή μια σειρά από νησιά μένουν για πολύ καιρό αποκομμένα. Καταστρατηγούν οι εφοπλιστές την υποχρέωση για δεκάμηνες λειτουργίες των πλοίων με διάφορα προσχήματα, συνήθως μηχανικές και άλλες βλάβες, στέλνοντας στην ανεργία τους ναυτεργάτες. Ακόμα, παρακάμπτουν την υποχρέωση της δεκάμηνης λειτουργίας με την κατάχρηση του θεσμού των εκτάκτων δρομολογίων. Δρομολόγια που τα περισσότερα θα έπρεπε να ενταχθούν στο δίκτυο θεωρούνται έκτακτα. Απελευθερώνονται πλήρως τα δρομολόγια, με αποτέλεσμα οι εφοπλιστές να επιλέγουν τα «φιλέτα», όπου δρομολογούν τα καλύτερα πλοία, ενώ δυσφορούν, όταν πρέπει να καλύψουν τις υπόλοιπες ανάγκες για τις οποίες -ιδιαίτερα τις επιδοτούμενες- ζητούν όλο και υψηλότερα επιδόματα.
      Στον τομέα της αστικής ευθύνης, αντί τα μέτρα να ενισχύουν την ασφάλεια των πλοίων, των πληρωμάτων, των επιβατών, του περιβάλλοντος, με το νομοσχέδιο αυτό περιορίζονται δραστικά σε σχέση με αυτά που προβλέπει ο ν. 2932 που ισχύει σήμερα.
      Επίσης απαλλάσσονται οι εφοπλιστές από την εγγυητική επιστολή που έπρεπε να καταθέσουν. Μας ανέφερε, ο κύριος Υπουργός, ότι είναι τόσο λίγα τα χρήματα που δεν αξίζει τον κόπο να τα συζητήσουμε. Μα ακριβώς επειδή είναι λίγα, έπρεπε και να τα δίνουν αυτοί οι οποίοι απαιτούν να μην δίνουν τίποτε.
      Σημαντικό ζήτημα για την ασφαλή ναυσιπλοΐα είναι και το όριο ηλικίας των πλοίων. Με το σημερινό νομοσχέδιο καταργούνται οι περιορισμοί που προέβλεπε ο σημερινός ν. 2932. Με αυτήν την επιλογή όλα τα σαπάκια, όπως τα αποκαλούν οι ναυτικοί μας, θα έχουν τη δυνατότητα να ταξιδεύουν βάζοντας σε κίνδυνο πλήρωμα, επιβάτες και εμπορεύματα.
      Υπάρχει και μια σειρά άλλων συγκεκριμένων ζητημάτων...
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Με συγχωρείτε αλλά δεν υπάρχει τέτοιο θέμα στο νομοσχέδιο.
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, σας παρακαλώ.
      ΟΡΕΣΤΗΣ ΚΟΛΟΖΩΦ: Φαίνεται ότι το διαβάζουμε διαφορετικά το νομοσχέδιο.
      ΕΛΠΙΔΑ ΠΑΝΤΕΛΑΚΗ: Στα ζητήματα της απελευθέρωσης είναι τα πάντα.
      ΟΡΕΣΤΗΣ ΚΟΛΟΖΩΦ: Από την Ευρωπαϊκή Ένωση με την απαίτηση των εφοπλιστών έχουν γίνει όλες αποδεκτές.
      Ενώ δίνετε αυτά στους εφοπλιστές, στους ναυτεργάτες συρρικνώνετε όλο και περισσότερο τα δικαιώματά τους. 
      Τα μέτρα που παίρνετε, κύριε Υπουργέ, μ' αυτό το νομοσχέδιο, είναι η σταγόνα που ξεχείλισε το ποτήρι της αγανάκτησης των εργαζομένων στη ναυτιλία. Στα μέτρα καταστολής που προωθήσατε, αντέδρασαν με τη συσπείρωση και τη δημιουργία μιας ενότητας σφιχτής σαν γροθιάς. Είχαμε χρόνια να δούμε μια τέτοια κατάσταση στο συνδικαλιστικό κίνημα. Ο αγώνας αυτός στηρίχτηκε όχι μόνο από τα συναφή με τη ναυτιλία σωματεία, αλλά από όλα τα τμήματα της εργατικής τάξης. Τα σωματεία, οι ομοσπονδίες, τα εργατικά κέντρα, τα μεσαία στρώματα στήριξαν αυτήν την απεργία. Στην κλιμάκωση των μέτρων καταστολής ακολουθούσε η κλιμάκωση της αλληλεγγύης των εργαζομένων με χιλιάδες πολιτών, που πήγαιναν μαζί με τους ναυτικούς στα λιμάνια και στους καταπέλτες για να στηρίξουν τη δίκαιη αυτή απεργία. Αυτό το κλίμα αλληλεγγύης έδωσε αυτοπεποίθηση στους απεργούς ότι μπορούν να αντιπαρατεθούν με τους εφοπλιστές και την Κυβέρνηση. Τους έδωσε τη δύναμη για να αντιμετωπίσουν ακόμα και την πολιτική επιστράτευση, σχίζοντας τα φυλλάδια επιστράτευσης και συνεχίζοντας την απεργία τους, πράγμα πρωτοφανές για τα ελληνικά χρονικά.
      Κύριε Υπουργέ, σας ερωτώ τι καταφέρατε με αυτήν την τακτική του αποφασίζουμε και διατάσουμε. Το μόνο που πετύχατε, είναι να καταρρακωθεί το κύρος της Κυβέρνησης και να ανατρέψετε την επίμονη προσπάθεια που τα τελευταία χρόνια κάνατε ως Κυβέρνηση να εμφανίζει η Νέα Δημοκρατία ένα ήπιο και δημοκρατικό πρόσωπο. Με τις πρώτες δυσκολίες, με την πρώτη αυστηρή ματιά της Ευρωπαϊκής Ένωσης και των κεφαλαιοκρατών επιστρέψατε αμέσως στο δρόμο που ακολουθεί η Νέα Δημοκρατία, το μόνο δρόμο που φαίνεται ότι γνωρίζετε, το δρόμο της καταστολής και της σύγκρουσης με την εργατική τάξη και τον ελληνικό λαό.
      Η ενότητα των εργαζομένων και η έκταση της αλληλεγγύης που αναπτύχθηκε, ανησύχησε και τα δύο κόμματα του δικομματισμού. Δεν είναι τυχαίο ότι αμέσως μετά την απεργία τα ηγετικά στελέχη του ΠΑ.ΣΟ.Κ. έσπευσαν να δώσουν εξετάσεις στην Ευρωπαϊκή Ένωση και το κεφάλαιο κάνοντας δηλώσεις, όπου υπογράμμιζαν πως είναι αντίθετα με τις ακρότητες. Θα ήταν χρήσιμο να μας εξηγήσουν ποιες είναι οι ακρότητες των εργαζομένων. Μήπως είναι η κατάληψη στους καταπέλτες των πλοίων; Μήπως στις απεργίες των τραπεζών είναι η περιφρούρηση της απεργίας τους, εμποδίζοντας τραμπούκους και απεργοσπάστες να σπάσουν την απεργία;
      Αυτές οι δηλώσεις πάνε χέρι-χέρι με τις δηλώσεις του κυρίου Πρωθυπουργού πως υπάρχουν όρια στις απεργίες.
      Μήπως η Νέα Δημοκρατία και το ΠΑ.ΣΟ.Κ. θέλουν οι εργαζόμενοι κατά τις κινητοποιήσεις τους να βάζουν ένα κίτρινο περιβραχιόνιο που θα σημαίνει πως βρίσκονται σε κινητοποίηση, αλλά να πηγαίνουν στη δουλειά τους, για να μη δημιουργηθεί κοινωνική αναταραχή;
      Κυρίες και κύριοι Βουλευτές, η απεργία είναι το τελευταίο όπλο διεκδίκησης που έχουν οι εργαζόμενοι. Το δικαίωμα στην απεργία κατακτήθηκε από τους εργαζόμενους μέσα από σκληρούς κοινωνικούς αγώνες και κανείς δεν έχει το δικαίωμα να το περιορίζει. Οι υποκριτικές κορώνες που ακούμε από τα αστικά κόμματα για δήθεν «ιερό δικαίωμα της απεργίας» εξαντλούνται μπροστά στους καταπέλτες των πλοίων και στις εργατικές ομάδες περιφρούρησης των απεργιών. 
      Αρκετό καιρό τώρα, κυρίες και κύριοι Βουλευτές, γίνεται επίμονη προσπάθεια να διεισδύσει το ιδιωτικό κεφάλαιο στη παιδεία της χώρας μας. Ήδη η διαδικασία αυτή προχωράει σταθερά. Δεν είναι μυστικό ότι τόσο η Νέα Δημοκρατία  όσο και ο Πρόεδρος του ΠΑ.ΣΟ.Κ. έχουν συμφωνήσει με την ευκαιρία της Αναθεώρησης του Συντάγματος να προτείνουν την ιδιωτικοποίηση των πανεπιστημίων. Μέσα σε αυτό το πνεύμα κινείται και το νομοσχέδιο που συζητάμε σήμερα. 
      Η ναυτική εκπαίδευση εξακολουθεί να μην εντάσσεται στο εκπαιδευτικό σύστημα της χώρας. Με το σημερινό νομοσχέδιο οι Ν.Ε.Κ.Ε.  που είναι ιδιωτικές σχολές θα έχουν τη δυνατότητα να προετοιμάζουν πλοιάρχους και μηχανικούς Β’. Είναι φανερό, κυρίες και κύριοι συνάδελφοι, ότι αυτές οι σχολές θα αποτελέσουν τη βάση για τη δημιουργία ναυτικού ιδιωτικού πανεπιστημίου που θα προετοιμάζει εκτός από τους πλοιάρχους και μηχανικούς Β’ και πλοιάρχους και μηχανικούς Α’. Άλλωστε, η σημερινή υποβαθμισμένη λειτουργία των Κ.Ε.Σ.Ε.Ν. με την έλλειψη υλικής υποδομής και την έλλειψη βιβλίων εκεί αποσκοπεί, στο να γίνει δεκτή η ιδιωτική εκπαίδευση σαν αναγκαία και χρήσιμη λύση για τα προβλήματα που υπάρχουν. 
      Κυρίες και κύριοι Βουλευτές, είναι φανερό πως το κόμμα μας όχι μόνο θα καταψηφίσει αυτό το νομοσχέδιο, αλλά έστω και την τελευταία στιγμή καλούμε την Κυβέρνηση να εγκαταλείψει αυτήν την αδιάλλακτη στάση, να αποσύρει το νομοσχέδιο, επιστρέφοντας στη συζήτηση αυτών των ζητημάτων με τους εργαζόμενους, αλλά πριν από όλα αίροντας την πολιτική επιστράτευση. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Κολοζώφ.
      Οι πέντε συνάδελφοι που είναι εγγεγραμμένοι επί της αρχής θα μιλήσουν κατά τη συνεδρίαση της Τρίτης 7 Μαρτίου. 
      Κηρύσσεται περαιωμένη η συζήτηση επί της αρχής του σχεδίου νόμου του Υπουργείου Εμπορικής Ναυτιλίας: «Αναβάθμιση και αναδιάρθρωση της ναυτικής εκπαίδευσης και άλλες διατάξεις».
      Ερωτάται το Σώμα: Γίνεται δεκτό το νομοσχέδιο επί της αρχής;
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      ΟΡΕΣΤΗΣ ΚΟΛΟΖΩΦ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς το σχέδιο νόμου του Υπουργείου Εμπορικής Ναυτιλίας: «Αναβάθμιση και αναδιάρθρωση της ναυτικής εκπαίδευσης και άλλες διατάξεις» έγινε δεκτό επί της αρχής  κατά πλειοψηφία. 
      Κυρίες και κύριοι συνάδελφοι, έχουν διανεμηθεί τα Πρακτικά της Δευτέρας 20 Φεβρουαρίου 2006 και ερωτάται το Σώμα αν τα επικυρώνει.
      ΟΛΟΙ ΟΙ ΒΟΥΛΕΥΤΕΣ: Μάλιστα,  μάλιστα. 
      ΠΡΟΕΔΡΕΥΩΝ (Γεώργιος Σούρλας): Συνεπώς τα Πρακτικά της συνεδρίασης της Δευτέρας 20 Φεβρουαρίου επικυρώθηκαν.
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 16.34’ λύεται η συνεδρίαση για την προσεχή Τρίτη 7 Μαρτίου 2006  και ώρα 18.00΄ με αντικείμενο εργασιών του Σώματος: α) κοινοβουλευτικό έλεγχο, συζήτηση αναφορών και ερωτήσεων σύμφωνα με το άρθρο 130 παράγραφος 5 του Κανονισμού της Βουλής και β) νομοθετική εργασία, σύμφωνα με την ημερήσια διάταξη που θα  διανεμηθεί. 
      
      Η  ΠΡΟΕΔΡΟΣ 					ΟΙ ΓΡΑΜΜΑΤΕΙΣ 
       
      
      
      
      
      



246
ΣΥΝΕΔΡΙΑΣΗ 02-03-06   ΣΕΛ.

