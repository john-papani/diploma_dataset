(Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)

ΠΙΝΑΚΑΣ ΠΕΡΙΕΧΟΜΕΝΩΝ
ΙΒ’ ΠΕΡΙΟΔΟΣ 
ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
ΣΥΝΟΔΟΣ A’ 
ΣΥΝΕΔΡΙΑΣΗ  ΡΟΑ’
Δευτέρα 23 Ιουνίου 2008

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. ‘Αδεια απουσίας της Βουλευτή κ. Λ. Κατσέλη, σελ.
3. Ειδική Ημερήσια Διάταξη:
Συζήτηση και έγκριση του Γενικού Πλαισίου Χωροταξικού Σχεδιασμού και Αειφόρου Ανάπτυξης του Υπουργείου Περιβάλλοντος, Χωροταξίας και Δημοσίων ‘Εργων, σελ.
4. Επί του Κανονισμού, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1) Κατάθεση αναφορών, σελ.
2) Απαντήσεις Υπουργών σε ερωτήσεις Βουλευτών, σελ.
3) Ανακοίνωση του δελτίου αναφορών και ερωτήσεων της Τρίτης 24 Ιουνίου 2008, σελ.
5)  Συζήτηση επικαίρων ερωτήσεων:
α) Προς τον  Υπουργό Περιβάλλοντος, Χωροταξίας και Δημοσίων ‘Εργων, σχετικά με την καταβολή των δεδουλευμένων και των αποζημιώσεων στους εργαζόμενους στη ΔΕΠΟΣ Α.Ε. κ.λπ., σελ.
β) Προς τον Υπουργό Εμπορικής Ναυτιλίας και Νησιωτικής Πολιτικής σχετικά με την κατασκευή Αντλιοστασίου στην είσοδο του λιμανιού της Σάμης Κεφαλονιάς, τις επιπτώσεις στην περιοχή κ.λπ.

ΟΜΙΛΗΤΕΣ
Α. Επί της Ειδικής Ημερήσιας Διάταξης:
ΓΕΙΤΟΝΑΣ Κ., σελ.
ΓΙΑΝΝΑΚΗΣ Μ., σελ.
ΓΚΑΤΖΗΣ Ν., σελ.
ΔΕΡΜΕΝΤΖΟΠΟΥΛΟΣ Α., σελ.
ΔΡΙΤΣΑΣ Θ., σελ.
ΚΑΛΛΙΩΡΑΣ Η., σελ.
ΚΑΛΟΓΙΑΝΝΗΣ Σ., σελ.
ΚΑΝΕΛΛΟΠΟΥΛΟΥ Κ., σελ.
ΚΑΡΑΘΑΝΑΣΟΠΟΥΛΟΣ Ν., σελ.
ΚΑΡΤΑΛΗΣ Κ., σελ.
ΚΟΥΣΕΛΑΣ Δ., σελ.
ΛΑΜΠΙΡΗΣ Η., σελ.
ΛΑΜΠΡΟΠΟΥΛΟΣ Ι., σελ.
ΛΕΒΕΝΤΗΣ Α., σελ.
ΜΑΝΙΑΤΗΣ Ι., σελ.
ΜΑΝΟΥΣΟΥ-ΜΠΙΝΟΠΟΥΛΟΥ Α., σελ.
ΜΠΑΝΙΑΣ Ι., σελ.
ΜΠΕΓΛΙΤΗΣ Π., σελ.
ΠΑΓΚΑΛΟΣ Θ., σελ.
ΠΑΠΑΓΙΑΝΝΑΚΗΣ Μ., σελ.
ΠΟΛΑΤΙΔΗΣ Η., σελ.
ΡΟΝΤΟΥΛΗΣ Α., σελ.
ΣΗΦΟΥΝΑΚΗΣ Ν., σελ.
ΣΟΥΡΛΑΣ Γ., σελ.
ΣΟΥΦΛΙΑΣ Γ., σελ.
ΣΠΗΛΙΟΠΟΥΛΟΣ Κ., σελ.
ΤΖΑΚΡΗ Θ., σελ.
ΤΡΥΦΩΝΙΔΗΣ Γ., σελ.
ΤΣΟΥΚΑΛΗΣ Ν., σελ.
ΦΙΛΙΝΗ Α., σελ.
ΧΑΡΑΚΟΠΟΥΛΟΣ Μ., σελ.
ΧΑΤΖΗ ΟΣΜΑΝ Α., σελ.
ΧΡΙΣΤΟΦΙΛΟΠΟΥΛΟΥ Π., σελ.
Β. Επί του Κανονισμού:
ΒΕΝΙΖΕΛΟΣ Ε., σελ.
ΠΑΠΑΔΗΜΗΤΡΙΟΥ Ε., σελ.
ΣΙΟΥΦΑΣ Δ., σελ.

Γ. Επί των επικαίρων ερωτήσεων:
ΑΠΟΣΤΟΛΑΤΟΣ Β., σελ.
ΚΑΛΟΓΙΑΝΝΗΣ Σ., σελ.
ΚΑΜΜΕΝΟΣ Π., σελ.
ΝΙΚΟΛΑΙΔΟΥ Β., σελ.

      
      ΠΡΑΚΤΙΚΑ ΒΟΥΛΗΣ
      ΙΒ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Α΄
      ΣΥΝΕΔΡΙΑΣΗ  ΡΟΑ΄
      Δευτέρα 23 Ιουνίου 2008
      
      Αθήνα, σήμερα στις 23 Ιουνίου 2008, ημέρα Δευτέρα και ώρα 18.00΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία της Β΄ Αντιπροέδρου αυτής κ. ΕΛΣΑΣ ΠΑΠΑΔΗΜΗΤΡΙΟΥ.
      ΠΡΟΕΔΡΕΥΟΥΣΑ (Έλσα Παπαδημητρίου): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από τον κ. Γεώργιο Τρυφωνίδη, Βουλευτή Πρεβέζης, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
        1) Η Βουλευτής Ηλείας κ. ΚΡΙΝΙΩ  ΚΑΝΕΛΛΟΠΟΥΛΟΥ  κατέθεσε αναφορά με την οποία  το Τοπικό Διαμέρισμα Αυγής - Πηνείας Νομού Ηλείας ζητεί την έγκριση των αναγκαίων πιστώσεων για την κατασκευή έργων υποδομής στο νέο  οικισμό.
        2) Η Βουλευτής Ηλείας κ. ΚΡΙΝΙΩ  ΚΑΝΕΛΛΟΠΟΥΛΟΥ  κατέθεσε δημοσίευμα εφημερίδας με το οποίο ζητείται η οικονομική ενίσχυση των μελών του Σωματείου Κτιστών και Συναφών Επαγγελμάτων Αμαλιάδας.
        3) Η Βουλευτής Ηλείας κ. ΚΡΙΝΙΩ  ΚΑΝΕΛΛΟΠΟΥΛΟΥ  κατέθεσε αναφορά με την οποία  η Ομοσπονδία Εμπορικών Συλλόγων Πελοποννήσου και Νοτιοδυτικής Ελλάδας ζητεί τη λήψη μέτρων  υπέρ των επιχειρήσεων των σεισμόπληκτων περιοχών.
        4) Οι Βουλευτές Αχαΐας κ. ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ και Αιτωλοακαρνανίας κ. ΝΙΚΟΛΑΟΣ ΜΩΡΑΪΤΗΣ κατέθεσαν αναφορά με την οποία  ο Δήμος Οινούντος Λακωνίας διαμαρτύρεται για την ανεπαρκή χρηματοδότηση του δήμου του για κάλυψη δράσεων δασοπροστασίας.
        5) Οι Βουλευτές Ιωαννίνων κ. ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ και Β΄ Αθηνών κ. ΓΕΩΡΓΙΟΣ ΜΑΥΡΙΚΟΣ κατέθεσαν αναφορά με την οποία  ο Δήμαρχος και το Δημοτικό Συμβούλιο Πρέβεζας ζητούν να ενταχθούν οι πρώην εργαζόμενοι στα Κλωστήρια Πρέβεζας στο Εθνικό Ταμείο Κοινωνικής Αλληλεγγύης.
        6) Ο Βουλευτής Φθιώτιδος κ. ΗΛΙΑΣ  ΚΑΛΛΙΩΡΑΣ  κατέθεσε αναφορά με την οποία  η κ. Κουτσούκη Φωτεινή  ζητεί την εξαίρεση από την υποχρεωτική ασφάλιση του Ο.Α.Ε.Ε. των εμπόρων που ασφαλίστηκαν πριν την 1/7/2002, εφόσον πληρούται το εισοδηματικό και πληθυσμιακό κριτήριο του νόμου 3050/2002.
        7) Οι Βουλευτές, Αχαΐας κ. ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ και Β Πειραιώς κ. ΒΑΡΒΑΡΑ (ΒΕΡΑ) ΝΙΚΟΛΑΪΔΟΥ κατέθεσαν αναφορά με την οποία  ο Ναυτικός όμιλος Ζαχάρως Ηλείας ζητεί να πληροφορηθεί για τη βιωσιμότητα  και νομιμότητα της Ιονίου Οδού.
        8) Οι Βουλευτές Β΄ Αθηνών κ. ΓΕΩΡΓΙΟΣ ΜΑΥΡΙΚΟΣ και κ. ΠΑΝΑΓΙΩΤΑ-ΕΥΑ ΜΕΛΑ κατέθεσαν αναφορά με την οποία  ο Σύλλογος Κατοίκων Ηλιακού Χωριού Πεύκης ζητεί να πληροφορηθεί για την επικινδυνότητα ή μη του νερού που χρησιμοποιείται στον οικισμό.
        9) Οι Βουλευτές, Λασιθίου κ. ΜΙΧΑΗΛ  ΚΑΡΧΙΜΑΚΗΣ και Β΄ Πειραιώς κ. ΓΡΗΓΟΡΗΣ ΝΙΩΤΗΣ κατέθεσαν αναφορά με την οποία  ο κ. Κερεμετζίδης Χαρίτος, υπάλληλος του Ε.Κ.Α.Β. διαμαρτύρεται για τη μετάθεσή του.
        10) Η Βουλευτής Πέλλης κ. ΠΑΡΘΕΝΑ  ΦΟΥΝΤΟΥΚΙΔΟΥ - ΘΕΟΔΩΡΙΔΟΥ  κατέθεσε αναφορά με την οποία  ο Δήμος Μενηίδος Νομού Πέλλας ζητεί την αποζημίωση των αγροτών της περιοχής για τη ζημιά που υπέστησαν εξαιτίας της ακαρπίας των δένδρων τους.
        11) Ο Βουλευτής Β΄ Αθηνών κ. ΓΡΗΓΟΡΙΟΣ ΨΑΡΙΑΝΟΣ κατέθεσε αναφορά με την οποία  το Δημοτικό Συμβούλιο Καισαριανής ζητεί την παραχώρηση άδειας από τον Οργανισμό Σχολικών Κτηρίων για χρήση χώρου ιδιοκτησίας του προκειμένου να ανεγερθεί παιδικός σταθμός .
        12) Οι Βουλευτές, Λαρίσης κ. ΑΝΤΩΝΙΟΣ ΣΚΥΛΛΑΚΟΣ, Μαγνησίας κ. ΝΙΚΟΛΑΟΣ  ΓΚΑΤΖΗΣ και Τρικάλων κ. ΑΧΙΛΛΕΑΣ ΚΑΝΤΑΡΤΖΗΣ κατέθεσαν αναφορά με την οποία  το Προσωπικό της Γυναικολογικής Κλινικής του Περιφερειακού-Πανεπιστημιακού -Γενικού Νοσοκομείου Λάρισας διαμαρτύρεται για την έλλειψη προσωπικού από την πιο πάνω Κλινική.
        13) Ο Βουλευτής Αρκαδίας κ. ΔΗΜΗΤΡΙΟΣ ΡΕΠΠΑΣ  κατέθεσε αναφορά με την οποία  ο Δήμος Τεγέας Νομού Αρκαδίας ζητεί την αποζημίωση των αγροτών της περιοχής για τις ζημιές που υπέστησαν  οι καλλιέργειές τους  από τα ακραία καιρικά φαινόμενα του φετινού χειμώνα.
        14) Ο Βουλευτής Αχαΐας κ. ΜΙΧΑΗΛ  ΜΠΕΚΙΡΗΣ  κατέθεσε αναφορά με την οποία  η Χριστανική Στέγη Πατρών ζητεί την αναστολή υποβολής των δηλώσεων Ενιαίου Τέλους Ακινήτων στα Νομικά Πρόσωπα Ιδιωτικού Δικαίου μη κερδοσκοπικού  χαρακτήρα.
        15) Ο Βουλευτής Αχαΐας κ. ΜΙΧΑΗΛ  ΜΠΕΚΙΡΗΣ  κατέθεσε αναφορά με την οποία  η Ένωση Κατασκευαστών Οικοδομικών Έργων Πελοποννήσου και Δυτικής Ελλάδος ζητεί να εξαιρεθούν από το ενιαίο τέλος ακινήτων, τα απούλητα ακίνητα που δεν έχουν ηλεκτροδοτηθεί κ.λπ..
        16) Ο Βουλευτής Νομού Αττικής κ. ΘΕΟΔΩΡΟΣ  ΠΑΓΚΑΛΟΣ  κατέθεσε αναφορά με την οποία  ο Δήμος Ωρωπού  Νομού Αττικής διαμαρτύρεται για την κατάσχεση απορριματοφόρου οχήματος.
        17) Ο Βουλευτής Νομού Αττικής κ. ΘΕΟΔΩΡΟΣ  ΠΑΓΚΑΛΟΣ  κατέθεσε αναφορά με την οποία  ο κ. Αθανάσιος Βασιλάκης εκφράζει απόψεις για την προτεινόμενη τροπολογία στο σχέδιο νόμου αύξηση συντάξεων του δημοσίου, εισοδηματική πολιτική έτους 2008 και άλλες διατάξεις».
        18) Ο Βουλευτής Νομού Αττικής κ. ΘΕΟΔΩΡΟΣ  ΠΑΓΚΑΛΟΣ  κατέθεσε αναφορά με την οποία  ο Ποντιακός Σύλλογος «Η Αργώ» διαμαρτύρεται για τις καταπατήσεις ακινήτων Ελλήνων στη Γεωργία-Αμπχαζία.
        19) Ο Βουλευτής Νομού Αττικής κ. ΘΕΟΔΩΡΟΣ  ΠΑΓΚΑΛΟΣ  κατέθεσε αναφορά με την οποία  ο Πανελλήνιος Σύλλογος Γεωλόγων Δημοσίου ζητεί την επέκταση του ειδικού κλαδικού επιδόματος στα μέλη του.
        20) Ο Βουλευτής Νομού Αττικής κ. ΘΕΟΔΩΡΟΣ  ΠΑΓΚΑΛΟΣ  κατέθεσε αναφορά με την οποία  ο Πανελλήνιος Σύλλογος Χημικών Μηχανικών ζητεί την εναρμόνιση της εθνικής νομοθεσίας με το σχετικό Κοινοτικό Δίκαιο,για την κατοχύρωση των επαγγελματικών δικαιωμάτων των μελών του.
        21) Ο Βουλευτής Νομού Αττικής κ. ΘΕΟΔΩΡΟΣ  ΠΑΓΚΑΛΟΣ  κατέθεσε αναφορά με την οποία  ο Σύνδεσμος Αιγυπτίων διαμαρτύρεται για τη μελετώμενη ενοικίαση του Αβερώφειου Γυμνασίου και την πώληση ελληνικών ακινήτων στην Αίγυπτο.
        22) Ο Βουλευτής Σάμου κ. ΘΑΛΑΣΣΙΝΟΣ  ΘΑΛΑΣΣΙΝΟΣ  κατέθεσε αναφορά με την οποία  ο Νομάρχης Σάμου ζητεί να ληφθούν τα απαραίτητα μέτρα για την καταπολέμηση της παράνομης αλιείας στο νομό του.
        23) Ο Βουλευτής Σάμου κ. ΘΑΛΑΣΣΙΝΟΣ  ΘΑΛΑΣΣΙΝΟΣ  κατέθεσε αναφορά με την οποία  η Νομαρχιακή Αυτοδιοίκηση Σάμου ζητεί την εκ περιτροπής επίσκεψη τελωνειακού υπαλλήλου στους Φούρνους Κορσεών για την εξυπηρέτηση των αλιέων.
        24) Ο Βουλευτής Σάμου κ. ΘΑΛΑΣΣΙΝΟΣ  ΘΑΛΑΣΣΙΝΟΣ  κατέθεσε αναφορά με την οποία  η Νομαρχιακή Αυτοδιοίκηση  Σάμου ζητεί την επακριβή οριοθέτηση των βοσκοτόπων της Επαρχίας Ικαρίας κ.λπ..
        25) Ο Βουλευτής Σάμου κ. ΘΑΛΑΣΣΙΝΟΣ  ΘΑΛΑΣΣΙΝΟΣ  κατέθεσε αναφορά με την οποία  η Νομαρχιακή Αυτοδιοίκηση Σάμου ζητεί την αποζημίωση των ψαράδων για τις ζημιές που παθαίνουν από θεομηνίες ή από προστατευόμενα θαλάσσια κήτη.
        26) Ο Βουλευτής Σάμου κ. ΘΑΛΑΣΣΙΝΟΣ  ΘΑΛΑΣΣΙΝΟΣ  κατέθεσε αναφορά με την οποία  το Επιμελητήριο Σάμου διαμαρτύρεται για την υποχρέωση πληρωμής ενιαίου τέλους ακίνητης περιουσίας,όλων ανεξαιρέτως των νομικών προσώπων που κατέχουν ακίνητα.
        27) Ο Βουλευτής Σάμου κ. ΘΑΛΑΣΣΙΝΟΣ  ΘΑΛΑΣΣΙΝΟΣ  κατέθεσε αναφορά με την οποία  η Νομαρχιακή Αυτοδιοίκηση Σάμου ζητεί την τοποθέτηση γιατρών στα αγροτικά ιατρεία του Νομού Σάμου.
        28) Ο Βουλευτής Χανίων κ. ΕΜΜΑΝΟΥΗΛ  ΣΚΟΥΛΑΚΗΣ  κατέθεσε αναφορά με την οποία  ο Δήμος Γεωργιουπόλεως Νομού Χανίων ζητεί την αποκατάσταση του ηλεκτροφωτισμού σε οδικό κομμάτι του δήμου του.
        29) Ο Βουλευτής Χανίων κ. ΕΜΜΑΝΟΥΗΛ  ΣΚΟΥΛΑΚΗΣ  κατέθεσε αναφορά με την οποία  ο Δήμος Σούδας Νομού Χανίων ζητεί τη διάθεση πίστωσης για τις αναγκαίες επιδιορθώσεις του κτιρίου, στο οποίο θα στεγαστεί το Γυμνάσιο Σούδας.
        30) Ο Βουλευτής Χανίων κ. ΕΜΜΑΝΟΥΗΛ  ΣΚΟΥΛΑΚΗΣ  κατέθεσε δημοσίευμα εφημερίδας με το οποίο ζητείται χρηματοδότηση για τη συντήρηση των σχολικών συγκροτημάτων στο Δήμο Κισάμου Νομού Χανίων.
        31) Ο Βουλευτής Ηλείας κ. ΓΕΩΡΓΙΟΣ  ΚΟΝΤΟΓΙΑΝΝΗΣ  κατέθεσε αναφορά με την οποία  το Εργατοϋπαλληλικό Κέντρο Αμαλιάδας ζητεί την οικονομική ενίσχυση των πληγέντων από το σεισμό της 8ης Ιουνίου 2008 κ.λπ..
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό  10/22/10.4.2008 ερώτηση του Βουλευτή κ. Μαυρουδή Βορίδη δόθηκε με το υπ’ αριθμ. 7017/4/8215/22.4.2008 έγγραφο από τον Yφυπουργό Εσωτερικών η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Μ. ΒΟΡΙΔΗΣ, σας γνωρίζουμε ότι αιτήματα - προτάσεις για ίδρυση νέων πυροσβεστικών Υπηρεσιών ή προαγωγή υφισταμένων, κατ' αρχάς, αυτά δεν απορρίπτονται, αλλά, επί του παρόντος και υπό τις υφιστάμενες συνθήκες, αυτό δεν είναι εφικτό, λαμβανομένων υπ' όψη και των μεγάλων ελλείψεων πυροσβεστικού προσωπικού, αφού, όπως είναι γνωστό, το προσωπικό που υπηρετεί σήμερα στο Πυροσβεστικό Σώμα υπολείπεται της οργανικής του δύναμης σε ποσοστό 30% περίπου. Επισημαίνεται δε ότι, με βάση την προαναφερόμενη κατάσταση, προέχει και αποτελεί προτεραιότητα της Υπηρεσίας η κάλυψη κενών οργανικών θέσεων των ήδη λειτουργουσών πυροσβεστικών Υπηρεσιών, καθώς και αυτών που έχουν προ ετών ιδρυθεί και δεν έχουν λειτουργήσει ακόμη, ενώ η δημιουργία νέων υπηρεσιακών αναγκών, άνευ των απαραίτητων προϋποθέσεων, θα δυσχέρανε την ομαλή λειτουργία των Υπηρεσιών που λειτουργούν σήμερα, χωρίς αυτό να σημαίνει ότι στον επικείμενο επανασχεδιασμό μας δεν θα ληφθούν υπόψη τα θέματα τα οποία θίγονται με την ερώτηση του κ. Βουλευτού.
      Σε ό,τι αφορά τη στελέχωση των Πυροσβεστικών Υπηρεσιών, σας ενημερώνουμε ότι οι πυροσβεστικές Υπηρεσίες όλης της χώρας, σήμερα, εμφανίζουν σημαντικά ελλείμματα σε προσωπικό. Η κατάσταση αυτή, όπως είναι γνωστό, δε διαμορφώθηκε από τη μια στιγμή στην άλλη, αλλά είναι απότοκος της μη πρόσληψης νέων πυροσβεστών επί αρκετά χρόνια, με αποτέλεσμα να συσσωρευτεί αυτό το έλλειμμα. Σαφώς, η υπάρχουσα έλλειψη δύναμης δημιουργεί υπηρεσιακές δυσλειτουργίες και γι' αυτό, από την πρώτη στιγμή της παρουσίας μας στο Υπουργείο, θέσαμε ως προτεραιότητα τη σταδιακή κάλυψη όλων των κενών οργανικών θέσεων του προσωπικού, ώστε να μπορέσει το Σώμα να επιτελέσει την αποστολή του, όπως απαιτεί ο ρόλος του. Ήδη, προκηρύχθηκε και βρίσκεται σε εξέλιξη διαγωνισμός πρόσληψης 1.260 πυροσβεστών για όλη τη χώρα. Οι υπόλοιπες κενές θέσεις θα πληρωθούν με μελλοντικούς διαγωνισμούς πρόσληψης. Στο σημείο αυτό πρέπει να επισημάνουμε ότι το έργο των πυροσβεστών ενισχύουν και οι 5.500 πυροσβέστες εποχική ς απασχόλησης, οι οποίοι επαναπροσλήφθηκαν από 01-04-2008, για οκτάμηνη πλέον θητεία (από πεντάμηνη που ήταν μέχρι τώρα), γεγονός πολύ σημαντικό για το ίδιο το προσωπικό, αλλά και για την αποτελεσματικότητα της Υπηρεσίας.
      Σχετικά με τον υλικοτεχνικό εξοπλισμό των Υπηρεσιών, σας πληροφορούμε ότι σε αυτές έχουν χορηγηθεί τα αναγκαία για την εκτέλεση της αποστολής τους μέσα και εφόδια. Ενδεικτικά σημειώνεται ότι, από τον Απρίλιο του 2004 μέχρι σήμερα, το Πυροσβεστικό Σώμα προμηθεύτηκε 430 οχήματα διαφόρων τύπων (υδροφόρα, γερανοφόρα, βοηθητικά κ.λπ.), τα οποία κατανεμήθηκαν στις Υπηρεσίες του. Περαιτέρω ενίσχυση των εν λόγω Υπηρεσιών με οχήματα και λοιπό υλικοτεχνικό εξοπλισμό θα γίνει στα πλαίσια της υλοποίησης των διαφόρων προγραμμάτων προμηθειών του Σώματος που βρίσκονται σε εξέλιξη και θα ολοκληρωθούν σταδιακά.
      Τέλος, για τα θέματα της ενίσχυσης του Πυροσβεστικού Σώματος με προσωπικό και υλικοτεχνικό εξοπλισμό, αλλά και γενικότερα της πυροπροστασίας της χώρας, ενημερώθηκε η Εθνική Αντιπροσωπεία την 18-04-2008 από τον κ. Πρωθυπουργό, κατά τη συζήτηση της 847/53/15-04-2008 επίκαιρη ς ερώτησης που κατέθεσε η Πρόεδρος της Κοινοβουλευτικής Ομάδας του Κ.Κ.Ε. κα Α. ΠΑΠΑΡΗΓΑ.
      Ο Υφυπουργός
      ΠΑΝΑΓΙΩΤΗΣ ΧΗΝΟΦΩΤΗΣ»
     2. Στην με αριθμό  10114/10.4.2008 ερώτηση του Βουλευτή κ. Κων/νου Καρτάλη δόθηκε με το υπ’ αριθμ. 7017/4/8214/23.4.2008  έγγραφο από τον Yφυπουργό Εσωτερικών η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Κ. ΚΑΡΤΑΛΗΣ, σας γνωρίζουμε ότι το εποχικό πυροσβεστικό προσωπικό δεν εμπίπτει στις διατάξεις της ισχύουσας νομοθεσίας που προβλέπει την κατάταξη προσωπικού που υπηρετεί στο Δημόσιο Φορέα με σύμβαση εργασίας ιδιωτικού δικαίου ορισμένου χρόνου σε οργανικές θέσεις με σύμβαση εργασίας ιδιωτικού δικαίου αορίστου χρόνου, διότι δεν πληροί τις προϋποθέσεις των διατάξεων του π.δ. 164/2004 «Ρυθμίσεις για τους εργαζομένους με συμβάσεις ορισμένου χρόνου στο δημόσιο τομέα». Επιπροσθέτως, στο Πυροσβεστικό Σώμα οι οργανικές θέσεις του πυροσβεστικού προσωπικού καλύπτονται από υπαλλήλους που είναι (μόνιμοι) τακτικοί δημόσιοι υπάλληλοι, σύμφωνα με τη διάταξη της παρ. 1 του άρθρου 9 του Π.δ. 210/1992 και ως εκ τούτου δεν προβλέπονται αντίστοιχες θέσεις με σύμβαση εργασίας ιδιωτικού δικαίου αορίστου χρόνου (Απόφαση Δ.Ε,Φ. 1771/2003).
      Το θέμα των συμβασιούχων πυροσβεστών έχει πάγια κριθεί και από τα διοικητικά δικαστήρια (Δ.Εφ.Αθ. 1892, 2530/2003, 224, 229, 230/2003, 829, 830/2004). Αυτά με τις αποφάσεις τους έκριναν ότι οι εν λόγω συμβασιούχοι δεν μπορούν να διοριστούν σε θέσεις αορίστου χρόνου αφού οι συμβάσεις τους είναι ορισμένου χρόνου και δεν καλύπτουν διαρκείς ανάγκες. Επιπλέον και κατ' εφαρμογή των διατάξεων του π.δ. 164/2004, το Πρωτοβάθμιο Συμβούλιο Κρίσεως Υπαξιωματικών Πυροσβεστικού Σώματος, που συγκροτήθηκε με την υπ' αριθ. 1603 Φ. 201.17/14-01-2004 Απόφαση του Αρχηγείου Πυροσβεστικού Σώματος, απεφάνθη αρνητικά σε 1.981 αιτήσεις συμβασιούχων πυροσβεστών για μετατροπή των συμβάσεων εργασίας ορισμένου χρόνου σε αορίστου, διότι δεν συντρέχουν οι προϋποθέσεις για την υπαγωγή τους στις ρυθμίσεις του άρθρου 11 του π.δ. 164/2004 και συγκεκριμένα διότι, αφενός οι συμβασιούχοι πυροσβέστες δεν καλύπτουν πάγιες και διαρκείς ανάγκες, αλλά παροδικής φύσης εποχικές ανάγκες αφετέρου δε το χρονικό διάστημα που μεσολαβεί μεταξύ των συμβάσεών τους είναι μεγαλύτερο των τριών μηνών. Κατόπιν τούτων, η ανωτέρω απόφαση του αρμόδιου υπηρεσιακού συμβουλίου διαβιβάστηκε στο Α.Σ.Ε.Π., το οποίο με την υπ' αριθ. 837/24-3-2006 απόφασή του (τμήμα Δ') απεφάνθη οριστικά ότι δεν συντρέχουν οι νόμιμες προϋποθέσεις για την υπαγωγή στις διατάξεις του άρθρου11 του π.δ. 164/2004.
      Πέραν αυτών και η 18/2006 Απόφαση της Ολομέλειας του Αρείου Πάγου έκρινε ζητήματα που αφορούν στον ορθό χαρακτηρισμό της έννομης σχέσεως του προσωπικού που προσελήφθη με σύμβαση εργασίας ιδιωτικού δικαίου ορισμένου χρόνου σε ανάλογες περιπτώσεις, οριοθετώντας το πλαίσιο στο οποίο είναι επιτρεπτός ο χαρακτηρισμός της ως άνω σύμβασης σε αορίστου χρόνου.
      Στο σημείο αυτό πρέπει να επισημάνουμε ότι, με τις διατάξεις του π.δ. 121/2007, σύμφωνα με τις δεσμεύσεις της Κυβέρνησης, ανανεώθηκε η θητεία του εποχικού πυροσβεστικού προσωπικού για πέντε (5) χρόνια ακόμα, με δυνατότητα ανανέωσης, ανεξαρτήτως ηλικίας, ενώ και η διάρκεια της υπηρεσίας που θα παρέχουν από 5 μήνες γίνεται 8 μήνες κατ' έτος, γεγονός πολύ σημαντικό για το ίδιο το προσωπικό, αλλά και για την αποτελεσματικότητα της Υπηρεσίας. Κατόπιν των ανωτέρω τα αναφερόμενα στην ερώτηση περί υπόσχεσης της Κυβέρνησης για μονιμοποίηση και 12μηνη εργασία για τους εποχικούς πυροσβέστες δεν ανταποκρίνονται στην πραγματικότητα.
      Επιπρόσθετα σημειώνουμε ότι οι πυροσβέστες εποχικής απασχόλησης ανήκουν σε ιδιαίτερη ευεργετική κατηγορία, με προτεραιότητα για πρόσληψη στο Πυροσβεστικό Σώμα ως μονίμων πυροσβεστών, που καθιερώθηκε με τη θέσπιση συγκεκριμένων ρυθμίσεων. Ειδικότερα, από τις ισχύουσες διατάξεις για την πρόληψη δοκίμων πυροσβεστών, έχει καθιερωθεί ευνοϊκό καθεστώς πρόσληψης στο Πυροσβεστικό Σώμα για όσους υπηρέτησαν στο παρελθόν ως εποχικοί υπάλληλοι και διαθέτουν ανάλογη πείρα και εκπαίδευση, πολύτιμη για την εκτέλεση του πυροσβεστικού έργου. Το εν λόγω καθεστώς πρόσληψής τους, με τις διατάξεις του προσφάτως εκδοθέντος π.δ. 236/2007, που αφορά στις προσλήψεις μόνιμου πυροσβεστικού προσωπικού, καθίσταται ευνοϊκότερο, αφού, σύμφωνα με τις διατάξεις του, αυξάνεται το όριο ηλικίας πρόσληψης του εποχικού προσωπικού από το 33ο στο 34ο έτος, ενώ προβλέπεται η δημιουργία ειδικής κατηγορίας, για όσους εργάστηκαν στο Πυροσβεστικό Σώμα ως πυροσβέστες εποχικής απασχόλησης σε ποσοστό 30% του συνολικού αριθμού των προκηρυσσομένων θέσεων, χωρίς να συμπεριλαμβάνονται πλέον οι εθελοντές πυροσβέστες, για τους οποίους προβλέπεται ειδική κατηγορία.
      Επίσης, οι υποψήφιοι που ανήκουν στην προαναφερόμενη κατηγορία λαμβάνουν προσαυξήσεις στη μοριοδότησή τους, ανάλογες με το χρονικό διάστημα απασχόλησής τους, ενώ για τις περιπτώσεις που υποψήφιος για το ίδιο χρονικό διάστημα εργάστηκε ως πυροσβέστης εποχικής απασχόλησης και ταυτόχρονα παρείχε εθελοντική υπηρεσία, ως εθελοντής πυροσβέστης, λαμβάνει τις προβλεπόμενες προσαυξήσεις και για τις δύο ιδιότητες. Οι ευνοϊκότερες ρυθμίσεις για την ανωτέρω κατηγορία υποψηφίων συμβάλλουν στη δημιουργία ενός ικανού πλαισίου αποτελεσματικής αξιοποίησης υποψηφίων που διαθέτουν πολύτιμη πυροσβεστική προϋπηρεσία και εμπειρία, παρέχοντας ταυτόχρονα τα αναγκαία κίνητρα για ενίσχυση του εθελοντισμού στη χώρα μας, αλλά και την απαραίτητη προσέλευση εποχικού προσωπικού.
      Τέλος, σας πληροφορούμε ότι με σχετική απόφαση του Αρχηγού του Πυροσβεστικού Σώματος συγκροτήθηκε επιτροπή επίλυσης προβλημάτων πυροσβεστών εποχική ς απασχόλησης αποτελούμενη από αξιωματικούς και μέλη της Π.Ο.Σ.Π.Υ.Δ., η οποία συνεδριάζει ανελλιπώς κάθε μήνα, για τα ανακύπτοντα θέματα που αφορούν στο εν λόγω προσωπικό.
      Ο Υφυπουργός
      ΠΑΝΑΓΙΩΤΗΣ ΧΗΝΟΦΩΤΗΣ»
     3. Στις με αριθμό 9404/1.4.2008 και 10507/15.4.2008 ερωτήσεις των Βουλευτών κυρίων Φωτίου Κουβέλη, Νικολάου Καραθανασόπουλου, Δήμου Κουμπούρη, Γεωργίου Μαυρίκου και Νικολάου Μωραΐτη δόθηκε με το υπ’ αριθμ. 1308/24.4.2008 έγγραφο από την Υπουργό Απασχόλησης η ακόλουθη απάντηση:
      «Σε απάντηση των με αρ. πρωτ. 9404/1-4-2008 και 10507/15-4-2008 ερωτήσεων, που κατατέθηκαν στη Βουλή από τους Βουλευτές κ.κ. Φ.Κουβέλη, Ν. Καραθανασόπουλο, Δ. Κουμπούρη, Γ. Μαυρίκο και Ν. Μωραϊτη, σχετικά με το ανωτέρω θέμα, σας επισυνάπτουμε το με αρ. πρωτ. 30586/21-4-2008 Έγγραφο του Σώματος Επιθεώρησης Εργασίας (Σ.ΕΠ.Ε.) και το με αρ. πρωτ. Φ.90022/8980/765/8-4-2008 Έγγραφο της Γενικής Γραμματείας Κοινωνικών Ασφαλίσεων (Γ.Γ.Κ.Α.).
      Η Υπουργός
      ΦΑΝΗ ΠΕΤΡΑΛΙΑ -ΠΑΛΛΗ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     4. Στην με αριθμό 10200/10.4.2008 ερώτηση του Βουλευτή κ. Χρήστου Αηδόνη δόθηκε με το υπ’ αριθμ. Φ.90022/10149/835/23.4.2008 έγγραφο από την Υπουργό Απασχόλησης η ακόλουθη απάντηση:
      «Σε απάντηση της με αριθμ. πρωτ. 10200/10.04.2008 Επιτήρησης, η οποία κατατέθηκε στη Βουλή των Ελλήνων από τον Βουλευτή κ. Χρήστο Αηδόνη σχετικά με την αναπροσαρμογή των εισοδηματικών κριτηρίων χορήγησης του Επιδόματος Κοινωνικής Αλληλεγγύης Συνταξιούχων (Ε.Κ.Α.Σ.), σας γνωρίζουμε τα ακόλουθα:
      Σύμφωνα με την ισχύουσα νομοθεσία (διατάξεις του άρθρου 20, του v. 2434/1996, όπως ισχύουv μετά τnv αvτικατάστασή τους με τις διατάξεις του άρθρο 24, του v. 2556/1997), τα εισοδηματικά κριτήρια που τίθενται προκειμένου για τη χορήγηση του Ε.Κ.Α.Σ., αναπροσαρμόζονται ετησίως, με κοινή απόφαση των Υπουργών Οικονομίας και Οικονομικών, Απασχόλησης και Κοινωνικής Προστασίας και Εμπορικής Ναυτιλίας, με βάση το ποσοστό αύξησης του εισοδήματος από συντάξεις, μισθούς, ημερομίσθια και λοιπά επιδόματα, σε σχέση με το προηγούμενο έτος και το οποίο αντιστοιχεί σε συνταξιούχο πλήρους κατωτάτου ορίου κύριας σύνταξης γήρατος του Ι.Κ.Α.-Ε.Τ.Α.Μ., χωρίς προσαυξήσεις.
      Στο πλαίσιο αυτό και προκειμένου για το τρέχον έτος 2008 (η σχετική Kοινή) Υπουργική Απόφαση έχει ήδη δρομολογηθεί προς συvυπογραφή στους συvαρμόδιους Υπουργούς), τα εν λόγω κριτήρια διαμορφώνονται ως ακολούθως:
      α) Το συνολικό καθαρό ετήσιο εισόδημα από συντάξεις (κύριες, επικουρικές και βοηθήματα), μισθούς, ημερομίσθια και λοιπά επιδόματα, να μην υπερβαίνει το ποσό των 7.750,42 ευρώ.
      β) Το συνολικό ετήσιο ατομικό φορολογητέο εισόδημα του συνταξιούχου, να μην υπερβαίνει το ποσό των 9.042,16 ευρώ.
      Υ) Το συνολικό ετήσιο οικογενειακό φορολογητέο εισόδημα, να μην υπερβαίνει το ποσό των 14.070,73 ευρώ.
      Σε ό,τι, δε, αφορά στο ανώτατο κλιμάκιο του ποσού του Ε.Κ.Α.Σ., συντελείται αύξηση κατά 34,85 ευρώ (προβλέπεται, δηλαδή, vα διαμορφωθεί στο ύψος τωv 230,00 ευρώ).
      Ο ανωτέρω τρόπος αναπροσαρμογής των εισοδηματικών κριτηρίων, διασφαλίζει, σε σημαντικό βαθμό, τη συνέχιση της χορήγησης τoυ Ε.Κ.Α.Σ. στους χαμηλοσυνταξιούχους, χωρίς, βεβαίως, αυτό να σημαίνει ότι δεν σημειώνονται και περιπτώσεις δικαιούχων συνταξιούχων, στους οποίους περικόπτεται η καταβολή του επιδόματος, καθώς υπερβαίνουν, έστω και κατ 'ελάχιστο, τα θεσπιζόμενα ανώτατα εισοδηματικά όρια.
      Επισημαίνουμε, πάντως, ότι η Πολιτική Ηγεσία του Υπουργείου Απασχόλησης και Κοινωνικής Προστασίας, προβληματίζεται έντονα ως προς το ζήτημα αυτό και εξετάζει κάθε δυνατότητα μελλοντικής αναπροσαρμογής των σχετικών εισοδηματικών κριτηρίων, με γνώμονα την παροχή της μεγαλύτερης δυνατής προστασίας, σε αυτή την ιδιαίτερα ευαίσθητη κατηγορία συνταξιούχων.
      Η Υπουργός
      ΦΑΝΗ ΠΕΤΡΑΛΙΑ-ΠΑΛΛΗ»
      5. Στην με αριθμό 9945/9-4-2008 ερώτηση των Βουλευτών κυρίων Κυριάκου Βελόπουλου και Βαΐτση Αποστολάτου δόθηκε με το υπ’ αριθμ. 52298/23-5-2008 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 9945/9-4-2008 ερώτηση που κατατέθηκε στη Βουλή από τους Βουλευτές κκ. Κ. Βελόπουλο και Β. Αποστολάτο με θέμα «Προκαλούν δηλητηριάσεις ηρεμιστικά, παυσίπονα και αντικαταθλιπτικά», σας γνωρίζουμε τα εξής:
      Οι ψυχικές νόσοι αποτελούν μάστιγα του σύγχρονου κόσμου, ενώ ο πόνος είτε οφείλεται σε μυοσκελετικά προβλήματα είτε σε σοβαρές νόσους επηρεάζει δραματικά την ποιότητα ζωής μεγάλου αριθμού συνανθρώπων μας. Η χρήση φαρμάκων και στις δύο περιπτώσεις είναι απαραίτητη.
      Είναι επίσης διεθνές φαινόμενο (στην ανάπτυξη του οποίου αναντίρρητα συμμετέχει και η Ελλάδα) ότι η μη ορθή χρήση φαρμάκων οδηγεί σε σοβαρότατα προβλήματα υγείας και σε σπάνιες περιπτώσεις ακόμα και στο θάνατο. Μεταξύ αυτών η τυχαία ή και η σκόπιμη δηλητηρίαση από φάρμακα αποτελεί όντως σημαντικό πρόβλημα για τη Δημόσια Υγεία.
      Η πολιτεία το αντιμετωπίζει με τη λειτουργία και στελέχωση κέντρων δηλητηριάσεων, κατάλληλη σήμανση σε όλα τα φάρμακα, ειδική συσκευασία που καθιστά δύσκολη τη χρήση από παιδιά και ενημερωτικές εκστρατείες για την ορθή χρήση των φαρμάκων.
      Επιπλέον το Υπουργείο Υγείας και Κοινωνικής Αλληλεγγύης ενισχύει φορείς που παράγουν ενημερωτικό υλικό και οργανώνουν προσπάθειες ενημέρωσης αγροτών για τους κινδύνους από φυτοφάρμακα.
      Επίσης στηρίζει προσπάθειες για την ενημέρωση των ηλικιωμένων και όχι μόνο, για την ορθή χρήση (και αποφυγή λαθών) των φαρμάκων.
      Πρέπει να τονιστεί ότι ειδικά για ορισμένα ηρεμιστικά/αντικαταθλιπτικά και παυσίπονα φάρμακα απαιτείται ειδική συνταγογράφηση.
      Τέλος ο Εθνικός Οργανισμός Φαρμάκων διερευνά μεθοδολογίες ευρείας κλίμακας ενημέρωσης των πολιτών σε θέματα ορθής χρήσης φαρμάκων οι οποίες θα είναι βασισμένες στην τεκμηρίωση.
      Ο Υφυπουργός
      ΓΕΩΡΓΙΟΣ Ι. ΠΑΠΑΓΕΩΡΓΙΟΥ»
      6. Στην με αριθμό 11983/13-5-2008 ερώτηση του Βουλευτή κ. Ιωάννη Σκουλά δόθηκε με το υπ’ αριθμ. 67419/23-5-2008 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 11983/13-5-2008 ερώτηση που κατατέθηκε στη Βουλή από το Βουλευτή κ. Γ. Σκουλά με θέμα «Σκανδαλώδης διορισμός στη Μονάδα Μαστού του Νοσοκομείου Μεταξά», σας γνωρίζουμε τα εξής:
      Οι διαδικασίες αξιολόγησης σε ότι αφορά την ανάθεση υπευθυνότητας για την οργάνωση και λειτουργία της Μονάδας Μαστού στο ΕΑΝΠ «Μεταξά» άρχισαν το έτος 2006 με την πρόσκληση ενδιαφέροντος προς όλους τους Χειρουργούς του Νοσοκομείου και ολοκληρώθηκαν με την εισήγηση του αρμοδίου οργάνου προς το Διοικητικό Συμβούλιο, σύμφωνα με την οποία ο Χειρουργός που διορίστηκε είναι ικανός να οργανώσει τη Μονάδα και ο μόνος που αποδέχθηκε να ασχοληθεί αποκλειστικά με το συγκεκριμένο γνωστικό αντικείμενο.
      Αφότου ολοκληρωθούν οι διαδικασίες, θα προκηρυχθούν και οι ανάλογες θέσεις του ιατρικού προσωπικού, όπως ορίζει ο Νόμος.
      Ο Υφυπουργός
      ΓΕΩΡΓΙΟΣ Ι. ΠΑΠΑΓΕΩΡΓΙΟΥ»
        7. Στην με αριθμό 3864/8-1-08 ερώτηση του Βουλευτή κ. Κωνσταντίνου Αϊβαλιώτη δόθηκε με το υπ’ αριθμ. Φ21/14/ΑΣ82δις/1-2-2008 έγγραφο από την Υπουργό Εξωτερικών η ακόλουθη απάντηση:
        «Η Ευρωπαϊκή Ένωση συγκαταλέγει μεταξύ των αρχών και των αξιών της τα ανθρώπινα και δη τα μειονοτικά δικαιώματα. Στο πλαίσιο αυτό η ελληνική κυβέρνηση προνοεί συστηματικά, με συνέπεια, σταθερότητα και συγκεκριμένη μεθοδολογία, για την προστασία των ανθρώπινων και μειονοτικών δικαιωμάτων στην Αλβανία για τους πολίτες ελληνικής καταγωγής καθώς και για την προστασία των δικαιωμάτων αυτών στην ΠΓΔΜ. Οι σχέσεις των συγκεκριμένων χωρών με την Ε.Ε. ρυθμίζονται από το πλαίσιο της Διαδικασίας Σταθεροποίησης και Σύνδεσης, η οποία προβλέπει συγκεκριμένη αιρεσιμότητα για την περαιτέρω προώθηση της Ευρωπαϊκής προοπτικής τους. Ο σεβασμός των ανθρωπίνων δικαιωμάτων και συγκεκριμένα των δικαιωμάτων των μειονοτήτων αποτελεί βασικό προαπαιτούμενο για την πορεία προς την Ε.Ε., είναι μέρος των γνωστών κριτηρίων της Κοπεγχάγης, αλλά και όλων των άλλων κριτηρίων και προϋποθέσεων που έχει θέσει η Ε.Ε. ειδικά για τα Δυτικά Βαλκάνια.
        Στο πλαίσιο αυτό, η ελληνική κυβέρνηση επιδιώκει, επιτυγχάνει και παρακολουθεί συστηματικά την καταγραφή και επισήμανση από πλευράς Ε.Ε. προς την Αλβανία όλων των προβλημάτων που αντιμετωπίζει η ελληνική μειονότητα. Τούτο τίθεται ρητώς στα διάφορα έγγραφα της Ε.Ε. που απευθύνονται προς την χώρα, όπως η Έκθεση Προόδου, η Εταιρική σχέση κα, αλλά και τίθεται από την πλευρά της Ε.Ε. προς την Αλβανία και σε κάθε συνάντηση που προβλέπει ο κοινοτικός μηχανισμός παρακολούθησης της πορείας της χώρας προς την Ενωμένη Ευρώπη. Τούτο δε δεν περιορίζεται σε γεvιKόλOγες αναφορές στην προστασία των δικαιωμάτων του Ανθρώπου, αλλά με επισήμανση των ειδικών ζητημάτων που προκύπτουν κάθε φορά.
        Η ίδια παρακολούθηση και καταγραφή γίνεται από την Ε.Ε. τόσο ως προς το σεβασμό των ανθρωπίνων δικαιωμάτων, όσο και για όσα προβλήματα αντιμετωπίζουν οι μειονότητες στην ΠΓΔΜ. Το ενδιαφέρον της Ε.Ε. για τα δικαιώματα των μειονοτήτων στην χώρα αυτή μπορεί να διαπιστωθεί από τα ίδια τα έγγραφα που έχει εκπονήσει και έχουν αποδέκτη την ΠΓΔΜ.
        Ως προς το ζήτημα αναγνώρισης της οποιασδήποτε μειονότητας ως «κοινότητας» θα θέλαμε να διευκρινίσουμε ότι στο ζήτημα αυτό, που ανήκει στην αποκλειστική εσωτερική δικαιοδοσία ενός κράτους και συχνά ανατρέχει στον χρόνο και στον τρόπο ίδρυσής του ή συνταγματικής διάρθρωσής του, δεν παρεμβαίνει η Ε.Ε.
        Πάντως, ανεξαρτήτως χρησιμοποιούμενου όρου, η Ε.Ε. ενδιαφέρεται συστηματικά για την προστασία των δικαιωμάτων των πολιτών διαφορετικής εθνοτικής προέλευσης κάθε χώρας, ιδίως δε των χωρών με ευρωπαϊκές φιλοδοξίες, όπως η Αλβανία και η ΠΓΔΜ.
        Η Υπουργός
        ΝΤΟΡΑ ΜΠΑΚΟΓΙΑΝΝΗ»
        8. Στην με αριθμό 4280/11-1-2008 ερώτηση της Βουλευτού κ. Χρυσής Αράπογλου δόθηκε με το υπ’ αριθμ. 5487/ΙΗ έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
        «Απαντώντας στην ερώτηση με αριθμό 4280/11-1-08, την οποία κατέθεσε η Βουλευτής κα Χρύσα Αράπογλου και αφορά στη λειτουργία των ΕΠΜ-ΕΠΑΣ, σας γνωρίζουμε τα ακόλουθα:
        Το ΥΠΕΠΘ με το αριθ.πρωτ.112866/Γ2/11-10-2007 έγγραφό του διαβίβασε σε όλα τα σχολεία της χώρας Σχέδιο Προεδρικού Διατάγματος που αφορά στη φοίτηση και αξιολόγηση των μαθητών του ΕΠΑ.Λ. προς ενημέρωση μαθητών και καθηγητών. Οι καταλήψεις που πραγματοποιήθηκαν την περίοδο εκείνη παρεμπόδισαν την ομαλή λειτουργία των σχολείων, καθώς και την έγκαιρη ενημέρωση των μαθητών για το περιεχόμενο του Προεδρικού Διατάγματος. Επίσης, το ΥΠΕΠΘ προέβη σε μεταβατική ρύθμιση την οποία ενσωμάτωσε στο Προεδρικό Διάταγμα που βρίσκεται σε εξέλιξη, σύμφωνα με την οποία κατ' εξαίρεση για το σχολικό έτος 2007-2008 η φοίτηση Όλων των μαθητών των ΕΠΑ.Λ. χαρακτηρίζεται ως επαρκής, ελλιπής ή ανεπαρκής.
        Σχετικά με τις μετεγγραφές φοιτητών και σπουδαστών αποφοίτων ΤΕΕ και Εσπερινών Λυκείων, σας γνωρίζουμε τα ακόλουθα:
        Οι μετεγγραφές διενεργούνται σύμφωνα με τις διατάξεις του Ν.3282/2004 (ΦΕΚ 208/τ.Α'/01-11-2004), όπως συμπληρώθηκε και ισχύει με τον Ν.3404/2004 (ΦΕΚ 260/τ.Α'/17 -10-2005).
        Με το άρθρο 14 του Ν.3404/2004 (ΦΕΚ 260/τ.ΑΊ17-10-2005) ορίζεται ότι:
        «Οι διατάξεις του άρθρου 1 του Ν.3282/2004 δεν εφαρμόζονται για τους φοιτητές και σπουδαστές που εισάγονται στην τριτοβάθμια εκπαίδευση με ειδικές διατάξεις ή με προσαύξηση των μορίων εισαγωγής τους ή ύστερα από κατατακτήριες εξετάσεις».
        Επιπλέον, σας γνωρίζουμε ότι το Νομικό Συμβούλιο του Κράτους με την αριθ.120/223-07 γνωμοδότηση τμήματος γνωμοδότησε ότι:
        «... απόφοιτοι ΤΕΕ κάτοχοι πτυχίου Β' κύκλου σπουδών και οι απόφοιτοι των εσπερινών λυκείων έχουν δυνατότητα πρόσβασης στην τριτοβάθμια εκπαίδευση με βάση ευεργετικές διατάξεις κατ' εξαίρεση των γενικώς ισχυόντων και εφόσον κάνουν χρήση αυτών των ευεργετικών διατάξεων, δεν δύνανται σύμφωνα με το άρθρο 14, παρ.4 του Ν.3404/2005 να τύχουν εφαρμογής γι' . αυτούς οι διατάξεις του άρθρου 1 του Ν.3282/2004».
        Τέλος, σας γνωρίζουμε ότι τα βιβλία όλων των βαθμίδων έχουν αποσταλεί στα σχολεία της χώρας. Συμπληρωματικές αιτήσεις βιβλίων που τυχόν υποβάλλονται, καλύπτονται άμεσα με αποστολές από τον ΟΕΔΒ.
        Ο Υπουργός
        ΕΥΡΙΠΙΔΗΣ ΣΤΥΛΙΑΝΙΔΗΣ»)
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ πολύ, κύριε συνάδελφε.
      Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο αναφορών και ερωτήσεων της Τρίτης 24 Ιουνίου 2008, το οποίο έχει ως εξής:
      Α. ΑΝΑΦΟΡΕΣ-ΕΡΩΤΗΣΕΙΣ Πρώτου Κύκλου (Άρθρο 130 παράγραφος 5 του Κανονισμού της Βουλής)
      1. Η με αριθμό 5499/289/1.2.2008 ερώτηση και αίτηση κατάθεσης εγγράφων του Βουλευτή του Πανελλήνιου Σοσιαλιστικού Κινήματος κ. Δημητρίου Βαρβαρίγου προς τον Υπουργό Τουριστικής Ανάπτυξης, σχετικά με την αποπεράτωση του έργου της μαρίνας Ζακύνθου.
      2. Η με αριθμό 8970/21.3.2008 ερώτηση του Βουλευτή του Κομμουνιστικού Κόμματος Ελλάδας κ. Ιωάννη Πρωτούλη προς τον Υπουργό Εθνικής Παιδείας και Θρησκευμάτων, σχετικά με την παράταση λειτουργίας του Β’ κύκλου στα δημόσια Τεχνολογικά Επαγγελματικά Εκπαιδευτήρια (Τ.Ε.Ε.).
      3. Η με αριθμό 6171/12.2.2008 ερώτηση του Βουλευτή του Λαϊκού Ορθόδοξου Συναγερμού κ. Αθανασίου Πλεύρη προς τον Υπουργό Οικονομίας και Οικονομικών, σχετικά με τη χρέωση εξόδων φακέλου στα χορηγούμενα από τις τράπεζες δάνεια.
      Β. ΑΝΑΦΟΡΕΣ-ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 5 του Κανονισμού της Βουλής)
      1. Η με αριθμό 6448/15.2.2008 ερώτηση του Βουλευτή του Πανελλήνιου Σοσιαλιστικού Κινήματος κ. Ιωάννη Κουτσούκου προς τον Υπουργό Οικονομίας και Οικονομικών, σχετικά με την παράταση για την εξόφληση οφειλών στις πυρόπληκτες περιοχές.
      ΠΡΟΕΔΡΕΥΟΥΣΑ (Έλσα Παπαδημητρίου): Κυρίες και κύριοι συνάδελφοι, εισερχόμαστε στη συζήτηση των
      ΕΠΙΚΑΙΡΩΝ ΕΡΩΤΗΣΕΩΝ
      Η πρώτη με αριθμό 1093/17-6-2008 επίκαιρη ερώτηση πρώτου κύκλου του Βουλευτή του Πανελλήνιου Σοσιαλιστικού Κινήματος κ. Εμμανουήλ Στρατάκη προς τον Υπουργό Μεταφορών και Επικοινωνιών, σχετικά με την αντιμετώπιση του προβλήματος των τροχαίων ατυχημάτων στο Νομό Ηρακλείου κ.λπ., διαγράφεται λόγω κωλύματος του κυρίου Υπουργού.
       Επίσης, η πρώτη με αριθμό 1077/13-6-2008 επίκαιρη ερώτηση δεύτερου κύκλου του Βουλευτή του Πανελλήνιου Σοσιαλιστικού Κινήματος κ. Κωνσταντίνου Καρτάλη προς τον Υπουργό Πολιτισμού, σχετικά με την υλοποίηση του έργου διαμόρφωσης του οικολογικού πάρκου στην έκταση της Ολυμπιακά Ακίνητα Α.Ε., μεταξύ Ιλισσού και Κηφισού κ.λπ., διαγράφεται λόγω κωλύματος του κυρίου Υπουργού.
      Σε συνεννόηση Υπουργού και Βουλευτή δεν θα συζητηθεί η τρίτη με αριθμό 1103/17-6-2008 επίκαιρη ερώτηση πρώτου κύκλου του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Ανάπτυξης, σχετικά με την επέκταση του Διυλιστηρίου ΕΛΠΕ ΒΕΕ (πρώην ΠΕΤΡΟΛΑ) στην περιοχή του Θριάσιου Πεδίου κ.λπ. και διαγράφεται.
      Επίσης, σε συνεννόηση Υπουργού και Βουλευτή δεν θα συζητηθεί η τρίτη με αριθμό 1094/17-6-2008 επίκαιρη ερώτηση δεύτερου κύκλου του Βουλευτή του Λαϊκού Ορθόδοξου Συναγερμού κ. Σπυρίδωνος – Άδωνι Γεωργιάδη προς τον Υπουργό Ανάπτυξης, σχετικά με την παραγωγή ενέργειας από πυρηνικά εργοστάσια και την κατασκευή τέτοιων μονάδων στις Βαλκανικές Χώρες κ.λπ. και διαγράφεται.
      Τέλος, λόγω αναρμοδιότητας Υπουργού δεν θα συζητηθεί η δεύτερη με αριθμό 1101/17-6-2008 επίκαιρη ερώτηση δεύτερου κύκλου του Βουλευτή του Κομμουνιστικού Κόμματος Ελλάδας κ. Γεωργίου Μαυρίκου προς τους Υπουργούς Μεταφορών και Επικοινωνιών και Απασχόλησης και Κοινωνικής Προστασίας, σχετικά με τις απολύσεις εργαζομένων στην INFOTE κ.λπ. και διαγράφεται.
      Προχωρούμε στη συζήτηση της δεύτερης με αριθμό 1100/17-6-2008 επίκαιρης ερώτησης πρώτου κύκλου της Ε΄ Αντιπροέδρου της Βουλής και Βουλευτού του Κομμουνιστικού Κόμματος Ελλάδας κ. Βέρας Νικολαΐδου προς τους Υπουργούς Περιβάλλοντος, Χωροταξίας και Δημοσίων Έργων και Οικονομίας και Οικονομικών, σχετικά με την καταβολή των δεδουλευμένων και των αποζημιώσεων στους εργαζόμενους στη «ΔΕΠΟΣ Α.Ε.» κ.λπ..
      Η επίκαιρη ερώτηση της κ. Νικολαΐδου σε περίληψη έχει ως εξής:
      «Οι μέχρι σήμερα απαντήσεις της Κυβέρνησης στις αλλεπάλληλες ερωτήσεις του κόμματος μας για τη «ΔΕΠΟΣ Α.Ε.» δεν μπορούν να δικαιολογήσουν την απαράδεκτη κατάσταση που επικρατεί.
      Οι εργαζόμενοι παραμένουν απλήρωτοι (εκτός του δώρου Πάσχα) για το διάστημα από την αρχή του χρόνου και μέχρι τη μετάταξή τους, δεν τους καταβλήθηκαν οι αποζημιώσεις, ενώ σε ορισμένους οφείλονται χρήματα από το 2006.
      Τα μεγάλα λόγια για αναπτυξιακά έργα και για αξιοποίηση της περιουσίας μένουν στα χαρτιά εδώ και χρόνια. Το Δ.Σ. δεν συνεδριάζει, δεν παίρνει αποφάσεις και η Διοίκηση είναι άφαντη.
      Το Υ.ΠΕ.ΧΩ.Δ.Ε. αποποιείται την πολιτική ευθύνη, ενώ το Υπουργείο Οικονομίας και Οικονομικών, που είναι και ο μοναδικός μέτοχος και έχει την ευθύνη της τήρησης των υποχρεώσεων της επιχείρησης σύμφωνα με το ν. 3429/2005, «ποιεί τη νήσσα».
      Ερωτώνται οι κύριοι Υπουργοί:
      Ποιος έχει την πολιτική ευθύνη για την αντιμετώπιση των προβλημάτων και τι μέτρα θα πάρουν για την άμεση καταβολή των δεδουλευμένων και των αποζημιώσεων;
      Πότε έγιναν οι έλεγχοι της επιχείρησης για την εφαρμογή των διατάξεων του ν. 3429, ποια είναι τα αποτελέσματα τους και ποιες εντολές δόθηκαν στη διοίκηση της «ΔΕΠΟΣ» για την αντιμετώπιση της κατάστασης;»
      Ο Υφυπουργός ΠΕ.ΧΩ.Δ.Ε. κ. Καλογιάννης έχει το λόγο για τρία λεπτά.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος Χωροταξίας και Δημοσίων Έργων): Κατ’ αρχάς δεν είναι ακριβές ότι στους εργαζόμενους της «ΔΕΠΟΣ» οφείλονται ποσά από το 2006. Επαναλαμβάνω ότι αυτό είναι ανακριβές.
       Για τους εργαζόμενους στη «ΔΕΠΟΣ» έχουν εξοφληθεί όλες οι δεδουλευμένες υποχρεώσεις καθώς και τα αντίστοιχα δώρα μέχρι και το τέλος του 2007. 
      Το φθινόπωρο του 2007, όπως γνωρίζετε, αγαπητοί κύριοι συνάδελφοι, γιατί έχουμε συζητήσει το θέμα επανειλημμένα, ο Υπουργός ΠΕ.ΧΩ.Δ.Ε. υπέγραψε απόφαση έγκρισης ποσού 700.000 ευρώ για χρηματοδότηση της επιχείρησης. Από το ποσό αυτό οι 500.000 ευρώ ήταν προκαταβολή. Από την προκαταβολή ένα ποσό δαπανήθηκε για την κάλυψη άμεσων τρεχουσών υποχρεώσεων της «ΔΕΠΟΣ» και συγκεκριμένα δόθηκε στο Ι.Κ.Α. για ρύθμιση παλαιών χρεών και ένα άλλο ποσό δόθηκε για την απόκτηση της φορολογικής ενημερότητας της εταιρείας. Καταβλήθηκε επίσης από το ποσό της προκαταβολής και το δώρο του Πάσχα προς τους εργαζόμενους. 
      Γνωρίζετε επίσης ότι πρωταρχικός στόχος μας είναι η διασφάλιση των δικαιωμάτων των εργαζομένων στη «ΔΕΠΟΣ».
      Η «ΔΕΠΟΣ» για πάρα πολλά χρόνια ήταν ουσιαστικά χωρίς αντικείμενο και βεβαίως θα πρέπει να επαναλάβω για μία ακόμα φορά ότι είχε πάρα πολλές οικονομικές εκκρεμότητες από το παρελθόν. Στο πλαίσιο αυτό, λοιπόν, για να αντιμετωπίσουμε αυτήν την κατάσταση, το Φεβρουάριο του 2007 συμφωνήθηκε με το προσωπικό η μετάταξή του στο Υ.ΠΕ.ΧΩ.Δ.Ε.. Η μετάταξη αυτή ολοκληρώθηκε στις αρχές του τρέχοντος έτους και έκτοτε οι υπάλληλοι πληρώνονται κανονικά.
       Επισημαίνω, επίσης, ότι η μεταφορά των υπαλλήλων στο Υ.ΠΕ.ΧΩ.Δ.Ε. έγινε με πλήρη αναγνώριση της προϋπηρεσία τους στη «ΔΕΠΟΣ». 
      Σε ό,τι αφορά το διοικητικό συμβούλιο της εταιρείας πρέπει να πω ότι από την αρχή του χρόνου έχει συνεδριάσει τρεις φορές. Στο τελευταίο διοικητικό συμβούλιο μάλιστα, προκειμένου να βελτιωθεί η οικονομική κατάσταση της εταιρείας, το διοικητικό συμβούλιο αποφάσισε να διακηρύξει την αξιοποίηση τμήματος της ακίνητης περιουσίας που έχει η «ΔΕΠΟΣ» στην Καβάλα. 
      Επί της απόφασης αυτής του διοικητικού συμβουλίου από το Δήμο Καβάλας ασκήθηκαν ασφαλιστικά μέτρα. Ήδη έχουν εκδικαστεί αυτά τα ασφαλιστικά μέτρα και αναμένεται η απόφαση του δικαστηρίου. 
      Σας ενημερώνω επίσης, σε ό,τι αφορά το διοικητικό συμβούλιο της επιχείρησης, ότι αυτό συνεχίζει κανονικά τις εργασίες του, ασκεί κανονικά όλα τα καθήκοντά του και με τις αποφάσεις τις οποίες λαμβάνει, προασπίζει με όσο το δυνατόν καλύτερο τρόπο τα συμφέροντα της επιχείρησης. 
      Ευχαριστώ πολύ. 
      ΠΡΟΕΔΡΕΥΟΥΣΑ (΄Ελσα Παπαδημητρίου):  Η Πρόεδρος κ. Νικολαΐδου έχει το λόγο.
      ΒΕΡΑ ΝΙΚΟΛΑΪΔΟΥ (Ε’ Αντιπρόεδρος της Βουλής): Ευχαριστώ, κυρία Πρόεδρε.
      Κύριε Υφυπουργέ, έχουμε κάνει πολλές ερωτήσεις και νομίζω ότι θυμάστε πολύ καλά και τις απαντήσεις που μας έχετε δώσει. Τις ερωτήσεις δεν τις κάναμε, έτσι, επειδή θέλουμε να ρωτάμε πολλές φορές για το ίδιο θέμα, αλλά γιατί τα τελευταία χρόνια οι εργαζόμενοι στη «ΔΕΠΟΣ» πληρώνονταν με δόσεις, κάθε τρεις μήνες, κάθε πέντε μήνες. Αυτή ήταν η ροή των χρημάτων προς αυτούς. 
      Αυτοί που έχουν παραμείνει σήμερα στη «ΔΕΠΟΣ» ουσιαστικά είναι και απλήρωτοι. Αυτοί που μετατάχθηκαν, πολλοί από τους οποίους υπέγραψαν τη μετάταξη με επιφύλαξη, κυριολεκτικά έχουν παραπλανηθεί. Θα μου επιτρέψετε την έκφραση, τους εμπαίξατε κατά κάποιον τρόπο. Δεν λέω εσείς προσωπικά, αλλά όλη μαζί η Κυβέρνηση που έχει την ευθύνη.
      Η απόφαση του Διοικητικού Συμβουλίου της «ΔΕΠΟΣ» με αριθμό 74/5128/2007 έλεγε πολύ καθαρά ότι η καταβολή των εφάπαξ αποζημιώσεων ήταν αναγκαία και ικανή συνθήκη για τις μετατάξεις. Το προσωπικό έκανε τις αιτήσεις, μετατάχθηκε, αλλά δεν έχουν πάρει την αποζημίωση. Οι μετατάξεις έχουν ολοκληρωθεί περίπου μέχρι τα μέσα του Απρίλη και από την 1.1.2008 μέχρι και τη μετάταξή τους δεν έχουν πληρωθεί. Πήραν μόνον το δώρο του Πάσχα. Και νομίζω ότι ξέρουμε όλοι πολύ καλά γιατί πληρώθηκε το δώρο του Πάσχα, γιατί θα ήταν παράνομο αν δεν είχε πληρωθεί. 
      Τι έχει γίνει τώρα; Για κάποια χρήματα από το Ε.Τ.Ε.Ρ.Π.Σ. –και γι’ αυτό μας έχετε απαντήσει σε προηγούμενη ερώτηση- είπατε  ότι έχουν εγκριθεί 700.000 και τελικά από τις απαντήσεις σας βλέπουμε ότι οι 500.000 δόθηκαν σε διάφορες υποχρεώσεις. Τις αναφέρετε και σήμερα. Οι εργαζόμενοι πήραν τίποτα από αυτά που τους χρωστούσαν; ‘Όχι. Πήραν μόνον το δώρο του Πάσχα, γιατί σας είπα, απ’ ό,τι τουλάχιστον γνωρίζω, ότι θα υπήρχαν και ποινικές ευθύνες. 
     Το διοικητικό συμβούλιο παρά τις προσπάθειες των εργαζομένων να έρθει σε επικοινωνία με την πρόεδρο ή δεν ξέρω με ποιο άλλο μέλος του, είναι άφαντο ή όταν είναι εκεί είναι σε ύπνωση, δεν απαντάει. Κανείς δεν αναλαμβάνει τις ευθύνες.
    Εμείς θέλουμε να μας απαντήσετε συγκεκριμένα. ΄Εχετε την ευθύνη για την πληρωμή των εργαζομένων, ότι δεν έχουν πληρωθεί μέχρι σήμερα τις αποζημιώσεις και αυτοί που έχουν μείνει, που τους χρωστάτε από 1.1.2008; Υπάρχει αυτή η ευθύνη ή την αποποιείστε; Και ναι, πείτε μας με ποιο συγκεκριμένο χρονοδιάγραμμα και όχι με αυτά που έχουν μέχρι σήμερα αναφερθεί, γιατί κανένα δεν έχει υλοποιηθεί έγκαιρα και με τη ροή που χρειάζονται. Εν πάση περιπτώσει, να μας πει το Υπουργείο Οικονομικών που έχει την ευθύνη και αν θέλετε έχει και τις μετοχές της «ΔΕΠΟΣ», γιατί δεν είναι εντάξει στις υποχρεώσεις του και γιατί σε τελευταία ανάλυση αν θέλει να λυθεί το πρόβλημα σε σχέση με τους εργαζόμενους, δεν κάνει μια αύξηση του μετοχικού κεφαλαίου για να πληρωθούν οι εργαζόμενοι; Οι υπόλοιπες υποχρεώσεις μπορούν στην πορεία να διευθετηθούν, διότι υπάρχουν και πολλά περιουσιακά στοιχεία της «ΔΕΠΟΣ», και το ξέρετε πολύ καλά, κατά καιρούς έχουμε ακούσει διάφορες απαντήσεις για αξιοποιήσεις του τάδε, του δείνα, περιουσιακού στοιχείου. Αυτά μπορούν να πάνε και λίγο μακρύτερα. Οι εργαζόμενοι όμως δεν μπορεί να μην πληρώνονται. 
    Ας γίνει λοιπόν έστω και αύξηση του μετοχικού κεφαλαίου. Απαντήστε μας όμως συγκεκριμένα. Υπάρχει ευθύνη; Πώς θα λυθεί το πολύ ζωτικό αυτό πρόβλημα της πληρωμής και σε τι συγκεκριμένο χρονοδιάγραμμα; 
      ΠΡΟΕΔΡΕΥΟΥΣΑ (΄Ελσα Παπαδημητρίου):  Ευχαριστώ, κυρία Νικολαΐδου.
      Ο κύριος Υποργός έχει το λόγο.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κυρία Πρόεδρε.
      Κατ’ αρχάς να σας πω, αγαπητή κυρία συνάδελφε, ότι δεν είμαι ο αρμόδιος να απαντήσω για θέματα του Υπουργείου Οικονομικών. Μπορώ όμως να απαντήσω με υπευθυνότητα σε ό,τι αφορά στο 	Υ.ΠΕ.ΧΩ.Δ.Ε..
      ΒΕΡΑ ΝΙΚΟΛΑΪΔΟΥ (Ε΄ Αντιπρόεδρος της Βουλής): Είστε μέλος της Κυβέρνησης.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Κατ΄ αρχάς το εγκεκριμένο ποσό είναι 700.000 ευρώ, όπως έχουμε πει και όπως έχουμε απαντήσει και 500.000 ευρώ ήταν μόνον η προκαταβολή.
      Επίσης, για να λυθεί οριστικά το πρόβλημα του προσωπικού κάναμε αυτό που είπα προηγουμένως. Ζητήσαμε να υπάρξει μετάταξη του προσωπικού και αυτό έγινε με συναίνεση των εργαζομένων. 
      ΒΕΡΑ ΝΙΚΟΛΑΪΔΟΥ (Ε΄ Αντιπρόεδρος της Βουλής): Δεν έχουν πληρωθεί. Αυτό είναι το πρόβλημα.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Δεν έγινε σε καμμία περίπτωση με τη βία, ούτε, επιτρέψτε μου να πω, εμπαίξαμε κανέναν για να μπορέσει να μεταταγεί. Ίσα-ίσα, για το καλό των εργαζομένων το κάναμε αυτό. 
Και βεβαίως όσοι έχουν μεταταγεί -η μεγάλη πλειοψηφία, σχεδόν πενήντα άτομα- πληρώνονται πλέον κανονικά από το Υπουργείο και δεν υπάρχει κανένα πρόβλημα. 
	ΒΕΡΑ ΝΙΚΟΛΑΪΔΟΥ (Ε΄ Αντιπρόεδρος της Βουλής): Να σας δώσω και συγκεκριμένα ονόματα. Δεν έχουν πληρωθεί.
	ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Επίσης θέλω να επαναλάβω ότι η «ΔΕΠΟΣ» κατά καιρούς έχει αναλάβει πρωτοβουλίες για να μπορέσει να αξιοποιήσει την ακίνητη περιουσία της, έτσι ώστε το προσωπικό –όσο έχει απομείνει ακόμη- να πληρώνεται κανονικά, αλλά βεβαίως υπάρχουν και οι παλιές υποχρεώσεις τις οποίες κάποια στιγμή η «ΔΕΠΟΣ» ως ανώνυμη εταιρεία οφείλει να καλύψει. Είναι υποχρεώσεις προς τρίτους, προς εργολάβους, προς ταμεία κ.ο.κ..
	Θέλω να δώσω δύο-τρία στοιχεία -επειδή αναφέρονται στο κείμενο της ερώτησής σας- σχετικά με το ν. 3429/2005 και να πω ότι οι ισολογισμοί της «ΔΕΠΟΣ» ελέγχονται κανονικά. Δεν υπάρχει κανένα απολύτως πρόβλημα. Σύμφωνα με την προβλεπόμενη διαδικασία γίνονται οι έλεγχοι από τους ορκωτούς λογιστές, οι ισολογισμοί εγκρίνονται από τη γενική συνέλευση, δηλαδή από το μοναδικό μέτοχο ουσιαστικά, που είναι το Υπουργείο Οικονομίας και Οικονομικών. Μέχρι σήμερα δεν έχει υπάρξει καμμία ιδιαίτερη παρατήρηση σ’ ό,τι αφορά τους ισολογισμούς της επιχείρησης. Επίσης σας ενημερώνω ότι έχει ετοιμαστεί ο ισολογισμός του 2007 και μέσω της προβλεπόμενης διαδικασίας προωθείται για έγκριση και δημοσίευση.
	Επίσης αναφέρω ότι η «ΔΕΠΟΣ» έχει υποβάλει προς το Υπουργείο Οικονομίας και Οικονομικών το τροποποιημένο καταστατικό της προς έγκριση έτσι ακριβώς όπως προβλέπεται από τις κείμενες διατάξεις.	
	Σας ευχαριστώ πολύ, κυρία Πρόεδρε.
	ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε τον κύριο Υπουργό.
	Θα συζητηθεί η τέταρτη με αριθμό 1095/17-6-2008 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Βαΐτση Αποστολάτου προς τον Υπουργό Εμπορικής Ναυτιλίας και Νησιωτικής Πολιτικής, σχετικά με την κατασκευή αντλιοστασίου στην είσοδο του λιμανιού της Σάμης Κεφαλλονιάς, τις επιπτώσεις στην περιοχή κ.λπ..
	Η επίκαιρη ερώτηση του κυρίου συναδέλφου έχει ως εξής: 
	«Ως μέλος της Ειδικής Μόνιμης Επιτροπής Προστασίας Περιβάλλοντος, αρμόδιος και για τα Ιόνια Νησιά και καταγόμενος εκ Σάμης Κεφαλληνίας και ως εκ τούτου ιδιαίτερα ευαισθητοποιημένος σχετικά με το θέμα, επισημαίνω ότι οι κάτοικοι του Δήμου Σάμης έχουν ήδη διατυπώσει επανειλημμένως την αντίθεσή τους σχετικά με την κατασκευή του αντλιοστασίου Α6, μέρος του έργου «Αποχέτευση Σάμης-Δίκτυο Ακαθάρτων» που υλοποιείται στην είσοδο του λιμένος της Σάμης. Επισημαίνουν ότι η επιλεγμένη θέση για την εν λόγω κατασκευή προκαλεί κυκλοφοριακές δυσχέρειες στην παραλία και το λιμένα της Σάμης, αισθητική αλλοίωση του περιβάλλοντος χώρου, καθώς και δυσμενείς επιπτώσεις στην υγεία των κατοίκων της περιοχής.
	Συνεπώς ερωτάται ο αρμόδιος Υπουργός:
	Για ποιο λόγο δεν μελετάται η μεταφορά της κατασκευής του αντλιοστασίου Α6 σε μία καταλληλότερη περιοχή απομακρυσμένη από την είσοδο, την πύλη της πόλης της Σάμης, δεδομένων των πλέον δυσμενών επιπτώσεων που αυτή η κατασκευή θα έχει για την υγιεινή, τη λειτουργικότητα και την αισθητική της περιοχής;».
	Στην επίκαιρη ερώτηση του κυρίου συναδέλφου θα απαντήσει ο Υφυπουργός Εμπορικής Ναυτιλίας, Αιγαίου και Νησιωτικής Πολιτικής κ. Καμμένος.
	Ορίστε, κύριε Υφυπουργέ, έχετε το λόγο για τρία λεπτά.
	ΠΑΝΑΓΙΩΤΗΣ ΚΑΜΜΕΝΟΣ (Υφυπουργός Εμπορικής Ναυτιλίας, Αιγαίου και Νησιωτικής Πολιτικής): Ευχαριστώ, κυρία Πρόεδρε.
	Το Υπουργείο Εμπορικής Ναυτιλίας και Νησιωτικής Πολιτικής έχει εγκαινιάσει μία καινούργια πολιτική στα θέματα που αφορούν το περιβάλλον. Κανένα έγγραφο απλού πολίτη δεν μένει αναπάντητο πέραν των σαράντα οκτώ ωρών. 
      Όταν, λοιπόν, λάβαμε την επιστολή το Μάρτιο για το θέμα της Σάμης, που πράγματι αποτελεί από τα πιο όμορφα λιμάνια και μέρη του Ιονίου αλλά και του Αιγαίου πελάγους, εντός σαράντα οκτώ ωρών έδωσα προσωπικά εντολή να γίνει αποδεκτό το αίτημα των κατοίκων. Ζητήσαμε την άποψη του Λιμενικού Ταμείου της Σάμης, τη συναίνεση της Δημοτικής Επιχείρησης Ύδρευσης και Αποχέτευσης της Σάμης και το Τμήμα Τεχνικής Υπηρεσίας των Δήμων και Κοινοτήτων της Περιφέρειας των Ιονίων Νήσων και μεταφέραμε το αντλιοστάσιο Α6 εντός του περιφραγμένου χώρου του λιμεναρχείου. 
	Βεβαίως έχετε δίκιο, κύριε συνάδελφε. Δεν μπορούσε ποτέ αυτό το αντλιοστάσιο να βρίσκεται στην αρχικά σχεδιασμένη θέση. Μεταφέρθηκε λοιπόν, εγκρίθηκε, εντός σαράντα οκτώ ωρών δώσαμε την εντολή από τις ειδικές μας υπηρεσίες και σας διαβεβαιώνω ότι το συγκεκριμένο αντλιοστάσιο θα είναι σε φυλαγμένο χώρο και δεν πρόκειται να δημιουργήσει κανένα πρόβλημα στους κατοίκους της Σάμης. Το αίτημα των κατοίκων, όπως και το δικό σας, έγινε άμεσα αποδεκτό, όπως γίνεται για όλα τα νησιά του Αιγαίου και του Ιονίου πελάγους και για τις λιμενικές εγκαταστάσεις.
	ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε τον κύριο Υφυπουργό.
	Το λόγο έχει ο κ. Αποστολάτος.
	ΒΑΪΤΣΗΣ ΑΠΟΣΤΟΛΑΤΟΣ: Κυρία Πρόεδρε, κύριοι συνάδελφοι, κύριε Υπουργέ, χαίρομαι πάρα πολύ για την αναγνώριση της καλλονής της πατρίδας μου. 
    Γνωρίζω τη δραστηριότητά σας. Έχω όλη την αλληλογραφία με το δήμο, με τους λιμενάρχες. Έχω όλον αυτόν τον ογκώδη φάκελο και τους χάρτες και την μεταφορά του Α6 που κάνατε. Ήταν το 2005 όλα τούτα μαζεμένα.
     Εγώ θέλω πραγματικά, κατανοώντας τις προσπάθειες που έχετε κάνει, να σας πω να δώσετε ιδιαίτερη δύναμη στο πρόβλημα που αντιμετωπίζουν οι κάτοικοι. Θα έχετε δει στο χάρτη της Σάμης ότι είναι στο κέντρο. Είναι πραγματικά στην πύλη αυτού του μοναδικού μέρους, της Κεφαλλονιάς. Είναι επικίνδυνο –πιστέψτε με- για την υγεία των κατοίκων, δεδομένου ότι η περιβαλλοντική μελέτη δεν έχει γίνει ακόμη, δηλαδή το τι επιπτώσεις έχει το όλο έργο στην υγεία, στη ζωή των κατοίκων, στην πανίδα, τη χλωρίδα -και για να μην έρθουμε να ξαναμιλάμε εδώ για τούτο- συν αρχαιολογικές τυχόν καταστροφές, την επιβάρυνση την κυκλοφορική. Και επίσης το γεγονός ότι η Σάμη δεν έχει την πολυτέλεια να χάσει ούτε μέρα, μήνα γιατί δεν είναι όλο το χρόνο τουριστική. Είναι δεν είναι έξι μήνες τουριστική. 
    Για όλα αυτά που καταλαβαίνετε, ειλικρινά, επειδή οι κάτοικοι περιμένουν να ακούσουν αυτά που είπατε και αυτά που λέω και να δούμε έμπρακτα το ενδιαφέρον σας για να λυθεί αυτό το πρόβλημα και επειδή δεν ξέρουν ακόμα αν υπάρχει από την κτηματική αρχή άδεια -έψαξα και εγώ και δεν βρήκα- ειλικρινά σας λέω -πρώτη φορά θα πω το ρήμα- σας παρακαλώ κάντε τα αδύνατα δυνατά για να λυθεί.
    Ευχαριστώ. 
    ΠΑΝΑΓΙΩΤΗΣ ΚΑΜΜΕΝΟΣ (Υφυπουργός Εμπορικής Ναυτιλίας, Αιγαίου και Νησιωτικής Πολιτικής): Κυρία Πρόεδρε, θα ήθελα το λόγο.
     ΠΡΟΕΔΡΕΥΟΥΣΑ (Έλσα Παπαδημητρίου): Ορίστε, κύριε Υπουργέ.
    ΠΑΝΑΓΙΩΤΗΣ ΚΑΜΜΕΝΟΣ (Υφυπουργός Εμπορικής Ναυτιλίας, Αιγαίου και Νησιωτικής Πολιτικής): Ευχαριστώ, κυρία Πρόεδρε.
    Κύριε συνάδελφε, έχω στη διάθεσή σας την αναφορά των κατοίκων από το Μάρτη του 2008 που ήρθε στο δικό μας Υπουργείο, όπως σας έχω επισυνάψει, όλες τις άδειες που πήραμε και το σχέδιο της οριστικής μεταφοράς του αντλιοστασίου. 
    Θέλω με την ευκαιρία αυτή να διαβεβαιώσω τη Βουλή των Ελλήνων ότι το Υπουργείο Εμπορικής Ναυτιλίας, Αιγαίου και Νησιωτικής Πολιτικής προχωράει επίσης σε αντικατάσταση εκεί που είναι δυνατόν σε συνεργασία με τις περιφέρειες παλαιών βιολογικών καθαρισμών ή σχεδιασμένων στο παρελθόν με νέους βιολογικούς καθαρισμούς τρίτης γενιάς με ηλεκτρόλυση και παράδειγμα ζωντανό θα έχουμε στο νησί της Σύμης εντός των επομένων μηνών. 
    Όσον αφορά στη Σάμη, το συγκεκριμένο αντλιοστάσιο θα γίνει μέσα στο λιμενικό χώρο. Και μάλιστα κάναμε και πρόταση, η οποία έγινε αποδεκτή, και προς το Λιμενικό Ταμείο και προς τον φορέα της ύδρευσης και της αποχέτευσης της Σάμης, όπου θα καλυφθεί με ειδικό σκέπαστρο, με κεραμίδια, ώστε να μην επηρεάζει την αισθητική, αλλά να ακολουθεί την αισθητική της πανέμορφης πόλης σας.
    Ευχαριστώ.
    ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ πολύ.
    Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων. 
    Πριν εισέλθουμε στην ημερήσια διάταξη της νομοθετικής εργασίας θα ήθελα να σας ανακοινώσω ότι η συνάδελφος του ΠΑ.ΣΟ.Κ. κ. Λούκα Κατσέλη με επιστολή της στον Πρόεδρο της Βουλής ζητεί άδεια την Δευτέρα 23 και Τρίτη 24 Ιουνίου λόγω συμμετοχής της σε Δίκτυο Χρηματοπιστωτικών Αγορών του Ευρωπαϊκού Σοσιαλιστικού Κόμματος στις Βρυξέλλες. Η Βουλή εγκρίνει;
    ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
    ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς, η Βουλή ενέκρινε τη ζητηθείσα άδεια. 
     Θα παρακαλούσα να διακόψουμε για λίγα λεπτά.
      (ΔΙΑΚΟΠΗ)
      (ΜΕΤΑ ΤΗ ΔΙΑΚΟΠΗ)
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, επαναλαμβάνεται η διακοπείσα συνεδρίαση. 
      Εισερχόμαστε στην 
      ΕΙΔΙΚΗ ΗΜΕΡΗΣΙΑ ΔΙΑΤΑΞΗ
      Μόνη συζήτηση και έγκριση του Γενικού Πλαισίου Χωροταξικού Σχεδιασμού και Αειφόρου Ανάπτυξης του Υπουργείου Περιβάλλοντος Χωροταξίας και Δημοσίων Έργων. 
      Η Διάσκεψη των Προέδρων αποφάσισε στη συνεδρίασή της 19-6-2008 τη συζήτηση του Γενικού Πλαισίου Χωροταξικού Σχεδιασμού και Αειφόρου Ανάπτυξης σε δύο συνεδριάσεις.
      Προτείνω η συζήτηση, επειδή δεν έχουμε προηγούμενο αναλόγου έγκρισης, παρά μόνο του ν.2742/1999 «Χωροταξικός Σχεδιασμός και Αειφόρος Ανάπτυξη και άλλες διατάξεις», να διεξαχθεί με τον τρόπο που διεξήχθη στην αρμόδια επιτροπή και να υπάρξουν πέντε πρώτοι ομιλητές, ένας από κάθε κόμμα, οι οποίοι θα μιλήσουν για δεκαπέντε λεπτά. Οι υπόλοιποι ομιλητές θα εγγραφούν με το ηλεκτρονικό σύστημα μέχρι το τέλος της ομιλίας των δύο πρώτων ομιλητών και ο χρόνος της ομιλίας τους να είναι οκτώ λεπτά. Οι Κοινοβουλευτικοί Εκπρόσωποι θα μιλήσουν για δεκαπέντε λεπτά. Κατά τα λοιπά, ισχύουν οι χρόνοι του άρθρου 97 του Κανονισμού της Βουλής. 
      Συμφωνεί το Σώμα;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΟΣ (Δημήτριος Σιούφας): Το Σώμα συνεφώνησε. 
       Με έγγραφό του ο Κοινοβουλευτικός Εκπρόσωπος του Λαϊκού Ορθόδοξου Συναγερμού κ. Ροντούλης ορίζει  κατά τη σημερινή συνεδρίαση ως ομιλητή τον κ. Ηλία Πολατίδη και Κοινοβουλευτικό Εκπρόσωπο τον κ. Μαυρουδή Βορίδη. 
      Επίσης ο Πρόεδρος του Συνασπισμού Ριζοσπαστικής Αριστεράς κ. Αλέξανδρος Αλαβάνος ορίζει κατά τη σημερινή συνεδρίαση ως ειδική αγορήτρια τη Βουλευτή κ. Άννα Φιλίνη. 
      Από τη Νέα Δημοκρατία είναι ο κ. Γεώργιος Τρυφωνίδης, από το ΠΑ.ΣΟ.Κ. ο κ. Ιωάννης Μανιάτης και από το Κ.Κ.Ε. ο κ. Καραθανασόπουλος.
      Καλώ στο Βήμα τον κ. Γεώργιο Τρυφωνίδη.
      ΓΕΩΡΓΙΟΣ ΤΡΥΦΩΝΙΔΗΣ: Κύριε Πρόεδρε, κυρίες και κύριοι συνάδελφοι, συζητάμε σήμερα στην Ολομέλεια της Βουλής την έγκριση του Εθνικού Χωροταξικού Σχεδιασμού. Δεν θα αναφερθώ αναλυτικά στη σκοπιμότητα και στην ανάγκη να αποκτήσει η χώρα μας αυτό το τεράστιας σημασίας εργαλείο για την ανάπτυξη και την προστασία του περιβάλλοντος, δηλαδή για την αειφόρο ανάπτυξη. Όλοι γνωρίζουμε ότι για πολλές δεκαετίες υπήρξε ένα τεράστιας σημασίας έλλειμμα, που η χώρα μας το πλήρωσε και το πληρώνει καθημερινά με το να στερείται σωστής και ορθολογικής οργάνωσης, τόσο για την προστασία και ανάδειξη του περιβάλλοντος όσο και για την ανταγωνιστική ανάπτυξη της οικονομίας της. 
      Μέχρι τώρα σπαταλήθηκαν αξιόλογοι εθνικοί  πόροι, χάθηκε πολύτιμος χρόνος και ευκαιρίες και σε πολλές περιπτώσεις υποβαθμίστηκε το περιβάλλον. Ο Εθνικός Χωροταξικός Σχεδιασμός, πέρα από τους στρατηγικούς στόχους, προτεραιότητες και κατευθύνσεις που θέτει, αποτελεί το υπόβαθρο πάνω στο οποίο θα αναπτυχθούν τα Ειδικά Χωροταξικά Πλαίσια, παραδείγματος χάριν, για τις ανανεώσιμες πηγές ενέργειας, τουρισμό κ.λπ., όπως και τα χωροταξικά Σχέδια των περιφερειών. Περαιτέρω, σε τρίτο πιο αναλυτικό επίπεδο, συμπληρώνεται ο υποκείμενος χωροταξικός σχεδιασμός με τα γενικά πολεοδομικά σχέδια Σ.Υ.Ο.Α.Π. κ.λπ. Ολοκληρώνεται, έτσι, η πυραμίδα του χωροταξικού σχεδιασμού που αποτελεί μια από τις σημαντικότερες διαρθρωτικές αλλαγές που έγιναν στην Ελλάδα τις τελευταίες δεκαετίες και μπορεί πλέον ο καθένας να γνωρίζει τι επιτρέπεται και πού και αυτό βάσει προγράμματος, σχεδιασμού και επιστημονικής ανάλυσης των δεδομένων.
      Κυρίες και κύριοι συνάδελφοι, ο Εθνικός Χωροταξικός Σχεδιασμός είναι ένα μεγάλο εθνικό έργο, που πρέπει να προσεγγίσουμε μακριά από σκοπιμότητες, κομματικές και προσωπικές. Και το λέω αυτό γιατί στην Επιτροπή Οικονομικών και Περιβάλλοντος ακούστηκαν αρκετές υπερβολές, που μόνο άγνοια όλων των παραμέτρων που συνθέτουν το θέμα θα μπορούσε να δικαιολογήσει ή ίσως και η ανάγκη ενός «προοδευτικού» αυτοπροσδιορισμού των ομιλούντων, η οποία εκφράζεται μέσω της αντίθεσης προς τις προτάσεις ενός Υπουργού που έχει και την ευθύνη των δημοσίων έργων και είναι και Νέα Δημοκρατία.
      Βέβαια, το προτεινόμενο Εθνικό Χωροταξικό Σχέδιο δεν εκφράζει προσωπικές απόψεις του κ. Σουφλιά. Είναι το αποτέλεσμα μιας νομοθετημένης διαδικασίας, σύνθεσης απόψεων, θέσεων, πολιτικών, διαφόρων φορέων και παραγόντων που τηρήθηκε απαρέγκλιτα.
      Το συμφέρον της χώρας επιβάλλει να προσεγγίσουμε το θέμα με γνώση, όραμα και ρεαλισμό. Ο Εθνικός Χωροταξικός Σχεδιασμός αποβλέπει στη σύνθεση ή στο «πάντρεμα» τριών παραγόντων, της οικονομικής διάστασης, της κοινωνικής συνοχής και της προστασίας του περιβάλλοντος. Το ζητούμενο της αειφόρου ανάπτυξης ικανοποιείται από την ισόρροπη σύνθεση των τριών αυτών παραγόντων.
      Άρα, κάθε φορέας που ασχολείται και υπηρετεί είτε την οικονομία είτε την κοινωνική συνοχή είτε την προστασία του περιβάλλοντος θα πρέπει να προωθεί τις προτεραιότητές του αποδεχόμενος ταυτόχρονα και την ανάγκη συνύπαρξης και των άλλων δύο παραγόντων, που όλοι μαζί συνθέτουν την αειφορία.
      Μονομέρειες και ακρότητες δεν βοηθούν στην υπόθεση της αειφορίας και η ίδια η ζωή τις αποβάλλει ως εξωπραγματικές. Η πλήρης άρνηση είναι πολλές φορές το σωσίβιο αυτών που δεν έχουν προτάσεις και επιχειρήματα να προβάλουν και δεν θέλουν να αποκαλυφθεί η γύμνια τους. Την πλήρη άρνηση την έχουμε δει να εκφράζεται και ως αποχώρηση από τις διαδικασίες, παραδείγματος χάριν από την Αναθεώρηση του Συντάγματος λόγω του άρθρου 16.
      Στην προκειμένη περίπτωση, στην περίπτωση δηλαδή του Εθνικού Χωροταξικού Σχεδιασμού, η πλήρης άρνηση εκφράζεται με το αίτημα ορισμένων για απόσυρση του κειμένου με τη δικαιολογία ότι τάχα δεν έγινε επαρκής διαβούλευση.
      Η αλήθεια όμως είναι ότι έγινε επαρκής διαβούλευση, όπως ανέφερε και ο πρόεδρος του Τεχνικού Επιμελητηρίου στην επιτροπή της Βουλής. Στη σελίδα 19 των Πρακτικών λέει ότι «έγινε αρκετή διαβούλευση», όπως επίσης στη σελίδα 33 των Πρακτικών ότι «έχει γίνει διαβούλευση όχι μόνο για το Γενικό Χωροταξικό αλλά και στις περιφέρειες και στις νομαρχίες».
      Φτάνει πια με τις αιτιάσεις για δήθεν μη επαρκή διαβούλευση, η οποία – σημειωτέον – κράτησε σχεδόν ένα χρόνο και δόθηκε σε όλους η ευκαιρία να εκθέσουν τις θέσεις τους. Το ότι δεν έγιναν αποδεκτές όλες οι προτάσεις όλων των φορέων –γεγονός που δεν μπορούσε εξ άλλου να συμβεί- δεν σημαίνει ότι δεν έγινε επαρκής διαβούλευση. Ούτε φυσικά ο περισσότερος χρόνος διαβούλευσης από μόνος του θα έκανε αποδεκτές τις όποιες προτάσεις.
      Οπωσδήποτε υπάρχουν διαφορετικές προσεγγίσεις σε διάφορα θέματα και αλίμονο αν δεν υπάρχουν. Ο καθένας βλέπει και αξιολογεί τις προτεραιότητες με διαφορετικό τρόπο. Αντί της πλήρους όμως άρνησης, χρειάζεται η θετική, η συνθετική προσέγγιση απ’ όλους.
      Όλοι αυτοί που επιμένουν ανεύθυνα στην απόσυρση, έπρεπε να είναι πιο προσεκτικοί, για να είναι και πιο χρήσιμοι. Ας ανατρέξουν στα Πρακτικά της Βουλής και θα διαπιστώσουν ότι κανένας από τους φορείς που εκλήθησαν δεν ζήτησε την απόσυρση του Χωροταξικού για περαιτέρω διαβούλευση. Είναι χαρακτηριστική η κοινή θέση όλων των φορέων, του Τεχνικού Επιμελητηρίου, της Γενικής Συνομοσπονδίας Εργατών Ελλάδος, οικολογικών οργανώσεων, σωματείων κ.λπ., που αποδέχονται ότι το κέρδος της χώρας να αποκτήσει επιτέλους Εθνικό Χωροταξικό Σχεδιασμό υπερισχύει της όποιας επί μέρους ένστασης σε ειδικότερα θέματα, όταν και αν αυτή εκφράζεται.
      Όλοι αυτοί οι «προοδευτικοί» της άρνησης αγνοούν ότι το συζητούμενο νομοθέτημα είναι δυναμικό, δεν είναι μπετόν αρμέ, αμετάβλητο και στατικό.
      Είναι το μόνο νομοθέτημα που προβλέπει την επανάκρισή του και την αναθεώρησή του και μάλιστα αυτό να γίνεται κατά τακτά χρονικά διαστήματα. Θα ισχύει μεν για δεκαπέντε χρόνια, αλλά προβλέπεται ρητά ότι κάθε δύο χρόνια θα αξιολογείται και κάθε πέντε χρόνια θα αναθεωρείται.
      Κυρίες και κύριοι συνάδελφοι, με αφορμή την αρνητική θέση του ΠΑ.ΣΟ.Κ., που συγκεκριμένα σε μια ανακοίνωση αναφέρει ότι «το χωροταξικό νομιμοποιεί τα λάθη και τις αμαρτίες του παρελθόντος, εγκλωβίζοντας τη χώρα σε πορεία στρεβλής ανάπτυξης τα επόμενα δεκαπέντε χρόνια» θέλω να ρωτήσω το εξής: Μα,  αλήθεια, το ΠΑ.ΣΟ.Κ. πιστεύει ότι θα πρέπει να σχεδιάσουμε το μέλλον χωρίς να λάβουμε υπ΄όψιν τα σημερινά δεδομένα; Δεν υπάρχει τίποτε στη χώρα; Χωροθετούμε στην Ελλάδα σήμερα από το μηδέν;
      Πολύ σωστά ο πρόεδρος των χωροτακτών τοποθετήθηκε στην επιτροπή της Βουλής λέγοντας «το Εθνικό Χωροταξικό Σχέδιο επιχειρεί την εκλογίκευση της υφισταμένης σήμερα χωροταξικής και αναπτυξιακής διάρθρωσης της χώρας». Πολύ κομψά στη συνέχεια ερωτά: «Αυτό το σύστημα που προβλέπει το Εθνικό Χωροταξικό Σχέδιο είναι αυτό που θέλουμε για τη χώρα το 2022 ή είναι η αφετηρία για να πάμε κάπου αλλού;»
      Προφανώς, κυρίες και κύριοι συνάδελφοι, είναι η αφετηρία για να πάμε κάπου αλλού. Αυτός είναι και ο ρόλος του αέναου δυναμικού και όχι στατικού χωροταξικού σχεδιασμού που σήμερα νομοθετούμε.
      Αυτή είναι εξάλλου και η απάντηση στις κριτικές που ακούστηκαν για τη μη άμεση κατάργηση της εκτός σχεδίου δόμησης, για την οποία προβλέπονται συγκεκριμένα μέτρα περιορισμού της στο άρθρο 12 του κειμένου, ή για τη διατήρηση του δίπολου Θεσσαλονίκης-Αθηνών. Η λύση είναι -και πολύ σωστά το προβλέπει το Εθνικό Χωροταξικό Σχέδιο- η δημιουργία αντιπάλων πόλεων, των Πατρών, των Ιωαννίνων, του Ηρακλείου, του δίπολου Λάρισας-Βόλου, οι οποίες θα αναπτύξουν ισόρροπα όλο τον ελλαδικό χώρο και μέσω φυσικά των έργων υποδομής όπως είναι οι δρόμοι ανάπτυξης, δηλαδή η Ιόνια Οδός, η Π.Α.Θ.Ε., η Εγνατία, η Ε65 κ.λπ.. 
      Ο άμεσος περιορισμός του δυναμισμού της Αθήνας και της Θεσσαλονίκης θα μείωνε την ανταγωνιστικότητα της ελληνικής οικονομίας σε βαλκανικό και διεθνές επίπεδο σε μια δύσκολη οικονομικά συγκυρία. Μην ξεχνάμε εξάλλου ότι η Θεσσαλονίκη έχει τις δυνατότητες να εξελιχθεί σε μητροπολιτικό κέντρο των Βαλκανίων.
      Ούτε φυσικά από το άλλο μέρος ευσταθεί η κριτική ότι δήθεν δεν προβλέπονται μέτρα για τις κλιματικές αλλαγές στο κείμενο που έχουμε μπροστά μας. Μην ξεχνάμε ότι το Εθνικό Χωροταξικό Σχέδιο θέτει τους στρατηγικούς στόχους, τις κατευθύνσεις, τις προτεραιότητες και δεν μπορεί να αναλυθεί σε λεπτομέρειες. Άλλωστε το κείμενο προβλέπει αναδραστικούς μηχανισμούς για την αντιμετώπιση των κλιματικών αλλαγών και αυτά θα εξειδικευτούν με συγκεκριμένα μέτρα, όπως απαιτείται στα ειδικά χωροταξικά πλαίσια. 
      Αυτή είναι εξάλλου και η συνολική απάντηση σε όσους αναζητούν συγκεκριμένα άμεσα υλοποιήσιμα, ειδικά μέτρα για τα θέματα που τους απασχολούν και τους ενδιαφέρουν στο κείμενο του εθνικού χωροταξικού πλαισίου. Αυτά συγκεκριμενοποιούνται στο επόμενο στάδιο σχεδιασμού στα ειδικά χωροταξικά πλαίσια και ακόμη ειδικότερα στα Γενικά Πολεοδομικά Σχέδια.
      Κυρίες και κύριοι συνάδελφοι, μην ξεχνάμε ότι η ζωή δεν σταματά. Δίνει λύσεις, έστω και πρόχειρες, αρκεί να εξυπηρετεί τις ανάγκες της με τον ένα ή τον άλλο τρόπο. Δεν περιμένει την πολιτεία να νομοθετήσει. Ως δείγματα έχουμε την άναρχη δόμηση, τις χωματερές, την αυθαίρετη δόμηση και τα αυθαίρετα κ.λπ.. Η θεσμοθέτηση του Εθνικού Χωροταξικού Σχεδιασμού θα είναι μια μεγάλη τομή, όταν ολοκληρωθεί στα τρία επίπεδα που προβλέπονται, στο εθνικό, στα ειδικά χωροταξικά και περιφερειακά πλαίσια, στα γενικά πολεοδομικά σχέδια και στα Σ.Χ.Ο.Α.Π.. Τότε, θα καλυφθεί το έλλειμμα που υπάρχει. Θα αποκτήσει η χώρα το εργαλείο που χρειάζεται για την αειφόρο ανάπτυξη και την προστασία του περιβάλλοντος, θα αναδείξει την περιβαλλοντική διάσταση που ενυπάρχει σε κάθε πολιτική και αναπτυξιακή δράση που προβλέπεται, ώστε να πετύχουμε τη λεγόμενη «πράσινη ανάπτυξη».
      Πιστεύω ότι η τοποθέτηση του προέδρου των χωροτακτών, του Σ.Ε.ΠΟ.Χ., στην επιτροπή της Βουλής είναι καταλυτική. Δείτε τη σελίδα 79 των Πρακτικών. Εκεί ο πρόεδρος αναφέρει τα εξής: «Όσον αφορά το σχέδιο, νομίζουμε ότι πρέπει να προχωρήσουμε σε ένα Εθνικό Χωροταξικό Σχέδιο, όχι γιατί αυτό θα ρυθμίσει το χώρο άμεσα, αλλά γιατί με αυτό πρέπει να ανοίξουμε τις διαδικασίες εφαρμογής στο κατώτερο επίπεδο. Όλοι ξέρουμε ότι οι συγκρούσεις γίνονται στο κατώτατο επίπεδο και από εκεί, μέσα από διαδικασίες ανάδρασης, να είναι δυνατό από το κατώτατο επίπεδο, με ανάδραση προς τα πάνω, να διορθώσουμε το εθνικό χωροταξικό». Να το κάνουμε κάθε φορά και καλύτερο, διευκρινίζω εγώ. 
      Κάθε μεγάλη πορεία ξεκινά με το πρώτο βήμα. Η Νέα Δημοκρατία είναι υπερήφανη που προκάλεσε το βήμα αυτό, της καθιέρωσης του Εθνικού Χωροταξικού Σχεδιασμού. Ας το κάνουμε, λοιπόν, όλοι με σύνεση και υπευθυνότητα.
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Δημήτριος Σιούφας): Ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Χαλβατζής μάς απέστειλε έγγραφο με το οποίο κατά τη συζήτηση του συζητούμενου κειμένου για το Γενικό Χωροταξικό Σχέδιο ορίζει ως Κοινοβουλευτικό Εκπρόσωπο το Βουλευτή κ. Αντώνιο Σκυλλάκο. 
      Το λόγο έχει ο εισηγητής από την πλευρά του Πανελληνίου Σοσιαλιστικού Κινήματος, ο κ. Ιωάννης Μανιάτης.
      ΙΩΑΝΝΗΣ ΜΑΝΙΑΤΗΣ: Κυρίες και κύριοι συνάδελφοι, πρώτα από όλα, θα ήθελα να εκφράσω τη λύπη μου για το γεγονός ότι η σημερινή συζήτηση που αφορά ένα κατ’ εξοχήν εθνικό θέμα, όπως είναι το χωροταξικό, διεξάγεται κάτω από τη βαριά σκιά της υπόθεσης της «SIEMENS» και κατά συνέπεια κινδυνεύει να μείνει μακριά από τα φώτα της δημοσιότητας και της επικαιρότητας. Θέλω να ελπίζω ότι δεν πρόκειται για μία συνειδητή επιλογή, θέλω να ελπίζω ότι πρόκειται για μία ατυχή επιλογή, προκειμένου να μη μας μπουν σκέψεις ότι υπάρχει απόπειρα να περάσει ανώδυνα ένα νομοσχέδιο που δεσμεύει τη χώρα και το μέλλον της για τα επόμενα δεκαπέντε χρόνια. 
      Το σίγουρο, πάντως, είναι ότι οι μέχρι τώρα μεθοδεύσεις και οι διαδικασίες που ακολουθήθηκαν δημιουργούν εύλογες και ακραίες υποψίες. Να σας θυμίσω, πρώτα από όλα, την απόπειρα να προταχθεί η ψήφιση του Ειδικού Χωροταξικού για τον τουρισμό, πριν θεσμοθετηθεί το Γενικό Χωροταξικό. 
      Να σας θυμίσω, ακόμα, τη συστηματική προσπάθεια του Υ.ΠΕ.ΧΩ.Δ.Ε. να αφήσει εκτός διαδικασιών διαβούλευσης του χωροταξικού πλαισίου τους πιο αρμόδιους επιστημονικούς φορείς και τους θεσμικούς εκπροσώπους της κοινωνίας των πολιτών. Επεδίωξε το Υπουργείο, μάλιστα, τον περασμένο Νοέμβρη, μέσα σε πέντε μόλις συνεδριάσεις, να υφαρπάξει τη θετική γνωμοδότηση των μελών του Εθνικού Συμβουλίου Χωροταξίας και Αειφόρου Ανάπτυξης, ωσάν να μην επρόκειτο για ένα νομοσχέδιο εθνικής σημασίας, για το οποίο θα έπρεπε να έχει προϋπάρξει η μέγιστη δυνατή κοινωνική συναίνεση. 
      Το Τεχνικό Επιμελητήριο Ελλάδας, ο κατ’ εξοχήν αρμόδιος επιστημονικός φορέας, ζητά την απόσυρση του κειμένου. Η ολομέλεια των δικηγορικών συλλόγων της Ελλάδας ζητά την απόσυρση του κειμένου. Όλα τα κόμματα της Βουλής, πλην της Νέας Δημοκρατίας, ζητούν την απόσυρση και θα καταψηφίσουν το νομοσχέδιο. Οι δέκα μεγαλύτερες περιβαλλοντικές οργανώσεις ζητούν την απόσυρση του κειμένου. Σε χθεσινή του συνέντευξη σε κυριακάτικη εφημερίδα ο Ευρωπαίος Επίτροπος κ. Δήμας εκφράζει σοβαρότατες επιφυλάξεις για το κατά πόσο έχουν εφαρμοστεί οι αρχές της κοινοτικής νομοθεσίας στο συγκεκριμένο κείμενο. Άραγε όλα αυτά δεν σημαίνουν κάτι για την Κυβέρνηση; 
      Σε κάθε περίπτωση, κυρίες και κύριοι συνάδελφοι, πρόκειται για ένα νομοσχέδιο…
      ΠΡΟΕΔΡΟΣ (Δημήτριος Σιούφας): Δεν είναι νομοσχέδιο, κύριε Μανιάτη. Το τι συζητούμε το προσδιορίζει η νομοθεσία του 1999. 
      ΙΩΑΝΝΗΣ ΜΑΝΙΑΤΗΣ: Ευχαριστώ, κύριε Πρόεδρε, για τη διόρθωση. 
      ΠΡΟΕΔΡΟΣ (Δημήτριος Σιούφας): Μιλούμε για έγκριση και όχι για ψήφιση. 
      ΙΩΑΝΝΗΣ ΜΑΝΙΑΤΗΣ: Σας ευχαριστώ. 
      Άρα, ενώ πρόκειται για ένα κείμενο -βαρύνουσας όμως πολιτικής σημασίας- το οποίο πρόκειται να θέσει τις βασικές παραμέτρους για το χωροταξικό επανασχεδιασμό της χώρας, δεν λαμβάνει υπ’ όψιν του ούτε τα μακροπρόθεσμα συμφέροντα των επερχόμενων γενεών ούτε τις αναπτυξιακές ανάγκες του τόπου μας. 
      Αγνοεί τα συγκριτικά πλεονεκτήματα της οικονομίας μας και αδιαφορεί για τις επιταγές της προστασίας του περιβάλλοντος, της πολιτισμικής μας κληρονομιάς, του ιστορικού μας πλούτου. Ένα χωροταξικό πρέπει να διορθώνει τα κενά ή τις ανομίες τού παρελθόντος. Να θέτει σωστούς κανόνες οργάνωσης του παρόντος και να έχει στραμμένο το βλέμμα στις ανάγκες και τις απαιτήσεις του μέλλοντος, δηλαδή τις ανάγκες τις επόμενης γενιάς. Το σχέδιο πρέπει να εμπνέει, να ενθουσιάζει, να κινητοποιεί όλες τις θετικές δυνάμεις της κοινωνίας, αλλά και τον κάθε πολίτη χωριστά.
      Η χωροταξία, κυρίες και κύριοι συνάδελφοι, είναι ταυτόχρονα και επιστήμη και τέχνη και πολιτική. Το χωροταξικό πλαίσιο, ως προϊόν επιστήμης, θα πρέπει να υπακούει στις αντίστοιχες αρχές και επιστημονικές μεθοδολογίες. Ως έργο τέχνης, θα πρέπει να εμπνέεται από μια οραματική εικόνα του μέλλοντος της χώρας, ενώ, τέλος, ως προϊόν της πολιτικής, θα πρέπει να είναι ταυτόχρονα και ρεαλιστικό αλλά και ελκυστικό στους πολίτες.
      Θα επαναλάβω και από αυτό το Βήμα τις κατηγορηματικές ενστάσεις που διατύπωσα και στην αρμόδια Διαρκή Επιτροπή για την προβληματική σπουδή, τη βιασύνη με την οποία εμφανίζεται σήμερα, ύστερα από μεγάλη ολιγωρία, ο αρμόδιος Υπουργός. 
      Είναι προφανές ότι αυτή η σπουδή, αυτή η βιασύνη δεν ταιριάζει με τις μακροχρόνιες συνέπειες που θα έχει η ψήφιση του συγκεκριμένου κειμένου. Το λιγότερο που μπορεί να ειπωθεί είναι ότι πρόκειται για ένα κείμενο αδιαφορίας, μπροστά στις ανησυχίες και τις ευαισθησίες που επιβάλλουν τα χρόνια που έρχονται. Χρόνια υψηλών οικολογικών κινδύνων, χρόνια μεγάλων οικονομικών ανατροπών, χρόνια εντεινόμενης κοινωνικής ανασφάλειας, χρόνια στη διάρκεια των οποίων οι Ελληνίδες και οι Έλληνες θα έχουν περισσότερο από κάθε άλλη εποχή την ανάγκη να αισθανθούν ότι η πολιτεία έχει βγάλει τα απαραίτητα διδακτικά συμπεράσματα από το παρελθόν.
      (Στο σημείο αυτό την Προεδρική Έδρα  καταλαμβάνει η Β΄ Αντιπρόεδρος της Βουλής κ. ΕΛΣΑ ΠΑΠΑΔΗΜΗΤΡΙΟΥ)
      Περισσότερο από κάθε άλλη εποχή οι Ελληνίδες και οι Έλληνες νιώθουν την ανάγκη της διόρθωσης της πορείας που ακολουθεί η χώρα, ώστε να βαδίσουν με μεγαλύτερη αισιοδοξία και αυτοπεποίθηση συντεταγμένα σε νέους δημιουργικότερους δρόμους. Μια συλλογική αναπτυξιακή προσπάθεια που θα εμπνέεται από τις στοχευμένες δράσεις ενός οργανωμένου κράτους, που αντιλαμβάνεται, όμως, τις προκλήσεις των καιρών. Ενός κράτους που προβλέπει τις εξελίξεις και αξιοποιεί τις ευκαιρίες που προσφέρει ο χωροταξικός σχεδιασμός. Ενός κράτους που δίνει προσανατολισμό στην οικονομική ανάπτυξη του τόπου, που βάζει τάξη στο χώρο και που δίνει όραμα στο χρόνο και τον κόπο των δημιουργικών δυνάμεών του.
      Γιατί τι άλλο είναι, κυρίες και κύριοι συνάδελφοι, το εθνικό χωροταξικό μας σχέδιο, εκτός από τη συμπύκνωση της εθνικής μας αυτογνωσίας, την αποτύπωση της εθνικής μας αυτοσυνειδησίας και τη χάραξη της εθνικής μας πορείας, σε έναν πλανήτη που συγκλονίζεται από πρωτοφανείς κλιματολογικές απειλές και οικονομικές ανακατατάξεις; Τι άλλο θα έπρεπε να είναι το εθνικό χωροταξικό μας σχέδιο, εκτός από εξειδίκευση και καθοδήγηση της εθνικής μας στρατηγικής, για ένα νέο αναπτυξιακό πρότυπο, με οικολογικές προτεραιότητες, με εναλλακτικές μορφές ενέργειας, με καινοτόμες επιχειρηματικές πρωτοβουλίες, με αναβάθμιση των ανθρώπινων πόρων, με κεφαλαιοποίηση της πολιτιστικής μας κληρονομιάς; Ένα εθνικό σχέδιο οργάνωσης των οικονομικών και κοινωνικών σχέσεων, των σχέσεων με τη φύση και την εργασία, με τρόπο -ταυτόχρονα- σύγχρονο, σίγουρο και ικανό να κάνει τους πάντες να πιστέψουν ότι μπροστά τους ανοίγεται ένα καλύτερο μέλλον. Ένα μέλλον που δεν θα ξανασκοτεινιάσει από τα αποκαΐδια μιας καταστροφής, σαν αυτή που ζήσαμε πέρσι στην Πελοπόννησο και από τις πρακτικές που θα το ξαναπαραδώσουν στην αναρχία, την αυθαιρεσία, τα μικροσυμφέροντα και τον εξευτελισμό. Καταστάσεις που ταπεινώνουν τους πολλούς, αποθαρρύνουν τους νέους και μας κρατούν όλους ομήρους των κακώς κειμένων. 
      Φοβάμαι, όμως, κύριε Υπουργέ –και εδώ επιτρέψτε μου να σχολιάσω ότι είναι κάπως ενοχλητικό να μην παρευρίσκεται εδώ ο αρμόδιος Υπουργός- ότι παρουσιάζετε σήμερα για έγκριση στο Εθνικό Κοινοβούλιο ένα χωροταξικό σχέδιο χωρίς να έχετε τη συναίσθηση ότι αυτό θα έπρεπε εκ των πραγμάτων να αποτελεί το «Σύνταγμα» της χωρικής οργάνωσης και της αναπτυξιακής ανάτασης και ανάταξης της χώρας. Δεν ανταποκρίνεστε στη συνολική απαίτηση των Ελλήνων να βάλουν τέλος στο μεταπολεμικό και μεταπολιτευτικό αναπτυξιακό πρότυπο που έχει ακολουθηθεί μέχρι σήμερα. Και όλα αυτά, κατά τραγική ειρωνεία, ένα μόλις χρόνο μετά τη συγκλονιστική εμπειρία των περσινών πυρκαγιών, που μας έκανε όλους, ως Έλληνες, να ντρεπόμαστε για το κράτος μας και να εξοργιζόμαστε από τις επιλογές μίας τυφλής κερδοσκοπίας, που θυσιάζει το καλύτερο αύριο στο χυδαίο και εφήμερο σήμερα. 
      Δεν είχατε, κύριε Υπουργέ, την οξυδέρκεια αλλά και την ευαισθησία να επωφεληθείτε από τη νέα οικολογική συνείδηση των Ελλήνων, να κάνετε πραγματικά μια μεταρρυθμιστική τομή στον τρόπο οργάνωσης του εθνικού χώρου, να διαμορφώσετε συνθήκες και προϋποθέσεις για μια πιο ευτυχισμένη ατομική ζωή των Ελλήνων. Δεν μπήκατε καν στον κόπο να αξιοποιήσετε τα όσα η δική μας κυβέρνηση σας κληροδότησε, με τα δώδεκα περιφερειακά χωροταξικά σχέδια που είχε θεσμοθετήσει ήδη από το 2003 και το πλήρες Εθνικό Χωροταξικό Πλαίσιο που βρήκατε έτοιμο στα συρτάρια του Υ.ΠΕ.ΧΩ.Δ.Ε., όταν αναλάβατε το 2004. Τα αγνοήσατε όλα, όπως ουσιαστικά αγνοήσατε και την ύπαρξη του Εθνικού Συμβουλίου Χωροταξίας, των αντιπροσωπευτικών περιβαλλοντικών και επιστημονικών οργανώσεων που ζήτησαν να  αποσυρθεί το κείμενό σας ως απαράδεκτο και υβριστικό, με την αρχαιοελληνική σημασία της λέξης, για τη φύση, την ιστορία, τον πολιτισμό και τα συγκριτικά αναπτυξιακά πλεονεκτήματα της χώρας. 
      Αντί να σεβαστείτε τις ανάγκες και τις προτεραιότητες μιας εθνικής χωρικής αναδιοργάνωσης, προτιμήσατε τις εύκολες κερδοσκοπικές, ουσιαστικά αυτοκαταστροφικές, λύσεις του καταδικασμένου μοντέλου ανάπτυξης της δεκαετίας του ’70, μιας ξεπερασμένης αντίληψης που επιμένει να αρνείται τη διαβούλευση, που μετατρέπει το διάλογο σε παρωδία, που αγνοεί τις ανάγκες αποκέντρωσης και ισόρροπης περιφερειακής ανάπτυξης και που συνεχίζει να ενισχύει τον υδροκεφαλισμό των μεγάλων αστικών κέντρων. Ενός μοντέλου ανάπτυξης που υποβαθμίζει τον πολιτισμό, αφαιρεί από το σχεδιασμό τα ιστορικά μνημεία, ταυτίζει του άξονες ανάπτυξης μόνο με τους οδικούς άξονες, που αντιμετωπίζει το σιδηρόδρομο και την ακτοπλοΐα ως απλές και δευτερεύουσες συνδέσεις. Ενός μοντέλου ανάπτυξης που κάνει λογαριασμούς χωρίς μετρήσιμα μεγέθη, χωρίς ποσοτικούς στόχους και αριθμούς που να υποδεικνύουν πού πρέπει να πάμε, ουσιαστικά δηλαδή σαν ένα καράβι χωρίς πυξίδα. Ενός μοντέλου που στερείται οποιασδήποτε λογικής επιχειρησιακού σχεδιασμού, χωρίς σχέδιο υλοποίησης, χωρίς χρονοδιάγραμμα, χωρίς μηχανισμό, χωρίς πρόβλεψη για χρηματοδοτήσεις. Ενός μοντέλου ανάπτυξης που δεν απαντά στα καίρια ερωτήματα της χώρας για τα επόμενα δεκαπέντε χρόνια. 
      Στην πρότασή σας, στο κείμενό σας τονίζεται η ιδιαίτερη σημασία των δικτύων μεταφορών και ιδίως των οδικών και δεν τονίζεται καθόλου η σημασία των κοινωνικών υποδομών, των υποδομών υγείας, παιδείας, πολιτισμού. Μόνο όμως με την ανάπτυξη τέτοιων υποδομών, με βάση το όραμα για ολοκληρωμένη ανάπτυξη του ελλαδικού χώρου, θα υπάρξουν κίνητρα για δραστηριοποίηση των κατοίκων στον τόπο διαμονής τους. Δεν θέλουμε να λειτουργήσουν τα μεταφορικά δίκτυα ως ιμάντες εκκένωσης της περιφέρειας και πλήρωσης αντίστοιχα των μεγάλων αστικών κέντρων. 
      Είναι αντίληψη, κυρίες και κύριοι συνάδελφοι, για την ανάπτυξη της χώρας η εκτενής αναφορά του κειμένου στην ανάπτυξη των πρωτευουσών των διαφόρων περιφερειών, χωρίς να υπάρχει καμμία απολύτως αναφορά στο αναπτυξιακό όραμα των ίδιων των περιφερειών; Είναι δυνατόν να περιγράφεται, για παράδειγμα, η Τρίπολη ως αναπτυξιακό κέντρο της Πελοποννήσου και να μην προδιαγράφεται πουθενά η μοίρα ή το περιφερειακό μοντέλο ανάπτυξης των πέντε νομών της Περιφέρειας Πελοποννήσου; Είναι δυνατόν να μιλάτε για αλλαγή των προδιαγραφών των πολεοδομικών μελετών και να μην εξαιρείτε τις μελέτες που βρίσκονται υπό εκπόνηση; 
      Θέλετε, δηλαδή, να τα τινάξετε όλα στον αέρα, γιατί αυτό σημαίνει αλλαγή προδιαγραφών σε μελέτες που ήδη εκπονούνται. 
      Η προστασία και η ανάδειξη του ανθρωπογενούς και αστικού περιβάλλοντος, το τεράστιο αρχιτεκτονικό απόθεμα των πόλεών μας, η ανάδειξη και προστασία των ελεύθερων και κοινόχρηστων χώρων αγνοούνται πλήρως από το κείμενο.
      Είναι δυνατόν ουσιαστικά η μόνη νέα πρότασή σας για τη βιώσιμη αστική κινητικότητα να είναι η επιβολή αστικών διοδίων; Δηλαδή, να βάλουμε και άλλες κάμερες; Δεν ξέρω ποιος θα τις βάλει, πού θα τις βάλει, ποιος θα τις παρακολουθεί. Αλλά, αν θέλετε, πέρα και από αυτά τα ζητήματα, εγώ δεν αντιλαμβάνομαι γιατί όποιος έχει φράγκα για να πληρώνει διόδια θα έχει μεγαλύτερα δικαιώματα μετακίνησης στην Αθήνα από κάποιον άλλον που έχει λιγότερα φράγκα. Και με συγχωρείτε για τη διατύπωση, αλλά κυνικά αυτό σημαίνει αυτή η επιλογή. 
      Είναι δυνατόν να υπάρχει γενική αναφορά στην οικονομία της γνώσης και να μην υπάρχει πουθενά καμμιά εξειδίκευση σε κανέναν αναπτυξιακό τομέα για το πώς εννοούμε την οικονομία της γνώσης; Είναι δυνατόν να ξέρουμε ότι το 2013 θα πληρώσουμε για δικαιώματα εκπομπών των ρύπων του θερμοκηπίου 2,2 δισ. ευρώ και οι δράσεις που προτείνονται στο Εθνικό Χωροταξικό Σχέδιο για την ενέργεια να είναι μίζερες, άθλιες και κοντοπρόθεσμες; 
      Είναι κεντρικό θέμα. Δεν είναι περιφερειακό θέμα η εξοικονόμηση ενέργειας από τα κτήρια. Είναι κεντρικό θέμα. Δεν είναι περιφερειακό θέμα η μέγιστη δυνατή εισαγωγή ανανεώσιμων πηγών ενέργειας. Είναι κεντρικό θέμα. Δεν είναι περιφερειακό θέμα να ζητήσουμε, να διεκδικήσουμε κάποιες χιλιάδες από τις περίπου τριακόσιες χιλιάδες νέες θέσεις εργασίας που θα δημιουργηθούν σε ευρωπαϊκό επίπεδο από την πλατιά εφαρμογή των ανανεώσιμων πηγών ενέργειας και της εξοικονόμησης ενέργειας στα κτήρια.
      Οφείλω βέβαια να αναγνωρίσω…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κυρία Πρόεδρε, θα παρακαλούσα να μου δώσετε δύο-τρία λεπτά ακόμη.
      Οφείλω βέβαια να αναγνωρίσω ότι την τελευταία στιγμή έγιναν κάποιες μικρές βελτιώσεις. Αφαιρέθηκε αυτή η απαράδεκτη, επικίνδυνη πρόβλεψη για την ύπαρξη «χωροταξικής και πολεοδομικής ευελιξίας, όταν πρόκειται για ιδιωτικές επενδύσεις στον τουρισμό ή την εξόρυξη», όπως επίσης και ένα δεύτερο θετικό είναι ότι υπάρχει ένα χρονοδιάγραμμα για την υλοποίηση του Εθνικού Κτηματολογίου εντός μιας δεκαετίας. Έστω και έτσι, τουλάχιστον φάνηκε ότι εν μέρει μπορείτε να ακούσετε. Όμως, σε καμμία περίπτωση αυτές οι μερικές βελτιώσεις δεν αλλάζουν τη βασική φιλοσοφία του κειμένου σας.
      Εννέα από τα δεκαεννέα μέλη του Εθνικού Συμβουλίου Χωροταξίας αρνούνται ότι σας έχουν δώσει γνωμοδότηση για να φέρετε το συγκεκριμένο κείμενο να συζητηθεί στη Βουλή. 
      Δεν προβλέπετε απολύτως τίποτα για την αποφυγή νέας γενιάς αυθαιρέτων κτισμάτων. Αγνοείτε ακόμη και την πρόταση του Γενικού Επιθεωρητή Δημόσιας Διοίκησης που ζητά τη συγκρότηση κεντρικής υπηρεσίας κατεδάφισης αυθαιρέτων. 
      Δεν υπάρχει κανένα χρονοδιάγραμμα για την εξάλειψη της εκτός σχεδίου δόμησης. Χάνουμε κάθε μέρα, κάθε εβδομάδα, κάθε μήνα, πολύτιμη παραγωγική αγροτική γη. Το δικό σας χωροταξικό, κύριε Υπουργέ, συνεχίζει δυστυχώς να λειτουργεί ως χαλί, ως προπομπός προειλημμένων αποφάσεων του ειδικού χωροταξικού για τον τουρισμό. Θα παραδώσετε τις καλύτερες ακτές και τα νησιά της χώρας σε μεγάλα κατασκευαστικά συμφέροντα.
      ΠΡΟΕΔΡΕΥΟΥΣΑ (Έλσα Παπαδημητρίου): Παρακαλώ ολοκληρώστε, κύριε Μανιάτη.
      ΙΩΑΝΝΗΣ ΜΑΝΙΑΤΗΣ: Τελειώνω, κυρία Πρόεδρε. 
      Δεν έχετε κάνει καμμιά συνεργασία με τα συναρμόδια Υπουργεία. 
      Κύριε Υπουργέ, θα κλείσω με τον Δημήτρη Δημητριάδη. Ο Δημήτρης Δημητριάδης πριν μερικά χρόνια έγραψε ένα καταπληκτικό προφητικό έργο. 
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Μανιάτη, έχετε υπέρβαση ήδη τρία λεπτά. Παρακαλώ, τελειώνετε.
    ΙΩΑΝΝΗΣ ΜΑΝΙΑΤΗΣ: Ο Δημήτρης Δημητριάδης έγραψε λοιπόν ένα καταπληκτικό προφητικό έργο, το «Πεθαίνω σαν χώρα». Είμαι βέβαιος ότι δεν μπορούσε να φανταστεί ότι μετά από λίγα χρόνια, στο τέλος της πρώτης δεκαετίας του 21ου αιώνα θα υπήρχε κυβερνητικός εκπρόσωπος, εκπρόσωπος του πολιτικού κόσμου της χώρας που αντί να κάνει χωροταξικό επανασχεδιασμό, θα κατέθετε ένα κείμενο που στην πραγματικότητα αποτελεί μια απειλή κατά της αειφορίας και του μέλλοντος αυτής της χώρας.
    Τελειώνω, κυρίες και κύριοι συνάδελφοι.
    Είναι δεδομένο ότι χρειαζόμαστε ένα άλλο μοντέλο ανάπτυξης. Θέλουμε ένα άλλο χωροταξικό το οποίο αν μη τι άλλο…
    ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Μανιάτη. Νομίζω ότι υπερβάλλετε τώρα. 
    ΙΩΑΝΝΗΣ ΜΑΝΙΑΤΗΣ: Κυρία Πρόεδρε, ευχαριστώ για την κατανόησή σας. 
    Θα ολοκληρώσω. 
    Εν τοιαύτη περιπτώσει πρόκειται για μια ακόμη χαμένη ευκαιρία για τη χώρα. Πρόκειται για ένα κείμενο, κύριε Υπουργέ, που αδικεί τη χώρα και το Εθνικό Κοινοβούλιο. Για τους λόγους αυτούς εμείς δεν μπορούμε να το στηρίξουμε.
    Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΟΥΣΑ (Έλσα Παπαδημητρίου): Κύριε Καραθανασόπουλε, έχετε το λόγο.
    ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Ευχαριστώ κυρία Πρόεδρε.
    Κυρίες και κύριοι συνάδελφοι, συζητάμε ένα κείμενο το οποίο έχει μια ιδιαίτερη σημασία κατά τη γνώμη μας, όσον αφορά τα ζητήματα τα οποία θίγει στο ζήτημα της χωροταξίας, της οργάνωσης του χώρου και των δραστηριοτήτων. Πριν μπούμε στο συγκεκριμένο σχεδιασμό των ζητημάτων, που θίγει το χωροταξικό, θα θέλαμε να σταθούμε σε ορισμένους όρους και εκφράσεις που επαναλαμβάνονται και στο συγκεκριμένο κείμενο προσπαθώντας ακριβώς να καλλιεργήσει μια εικόνα αποπροσανατολισμού σε πλατιά λαϊκά στρώματα, ότι και η σημερινή Κυβέρνηση ενδιαφέρεται για μια σειρά από στόχους με φιλολαϊκό προκάλυμμα. 
    Απ’ αυτήν την άποψη, λοιπόν, στο κείμενο σε πάρα πολλές σελίδες αναφέρεται το ζήτημα της ανάγκης της ισόρροπης ανάπτυξης, ένα γεγονός το οποίο δεν μπορεί να επιτευχθεί στο συγκεκριμένο κοινωνικοοικονομικό σύστημα. Άλλωστε σε κανένα κράτος καπιταλιστικό δεν υπάρχει ισόρροπη ανάπτυξη, ούτε ανάμεσα σε οικονομικούς κλάδους ούτε ανάμεσα σε περιφέρειες. Αντίθετα, έχουμε όξυνση των αντιθέσεων και της ανισομετρίας ανάμεσα στις περιφέρειες και στην ίδια την Ευρωπαϊκή Ένωση, όπως το καταγράφουν άλλωστε τα ίδια τα επίσημα κείμενα της Ευρωπαϊκής Ένωσης. Και δεν μπορεί να υπάρχει ισόρροπη ανάπτυξη, γιατί ακριβώς το κράτος δεν είναι ουδέτερα ταξικό και επιπλέον τα βασικά εργαλεία ανάπτυξης, δηλαδή τα μέσα παραγωγής δεν βρίσκονται στα χέρια της κοινωνίας αλλά στα χέρια των ιδιωτών. Και αυτοί χωροθετούν τις βιομηχανικές και επιχειρηματικές τους δραστηριότητες όχι με βάση την ικανοποίηση των κοινωνικών αναγκών, όχι με βάση την αξιοποίηση των πλουτοπαραγωγικών πηγών και του εργατικού δυναμικού, αλλά με βάση τη λογική της κερδοφορίας. 
    Για παράδειγμα, όσες «πρωτοβουλίες» και αν πάρει η Κυβέρνηση για τα λεγόμενα της ισόρροπης περιφερειακής ανάπτυξης, κανείς δεν μπορεί να αντιστρέψει τη δράση  π.χ. της «ELBISCO» να κλείσει το «ΒΟΣΙΝΑΚΗ» στην Πάτρα και να το μεταφέρει στο Πικέρμι, γιατί ακριβώς την εξυπηρετεί επιχειρηματικά, γιατί τουλάχιστον στηρίζεται και ενισχύεται μέσα από τους ίδιους τους επενδυτικούς νόμους, από την ίδια σας την πολιτική, μέσα από την ελευθερία κίνησης κεφαλαίων, την πεμπτουσία δηλαδή της Συνθήκης του Μάαστριχτ που όλα τα υπόλοιπα κόμματα -πλην του Κομμουνιστικού Κόμματος- την εδέχθησαν.  
    Δεύτερο ζήτημα. Μπορεί να υπάρξει ανάπτυξη και σύνδεση της νησιωτικής Ελλάδας, όταν για παράδειγμα το βασικό πρόβλημα, η ακτοπλοϊκή σύνδεση, οι θαλάσσιες μεταφορές στο πλαίσιο της απελευθέρωσης των θαλάσσιων μεταφορών είναι πλέον ευθύνη του κάθε εφοπλιστή για το πώς και τι είδους σύνδεση θα υπάρχει με τα νησιά, με ποια συχνότητα και με ποια τιμολόγια; Άρα, λοιπόν, τα νησιά τα οποία δεν έχουν υψηλή τουριστική κίνηση, παραμένουν αποσυνδεδεμένα και δεν μπορούν να καλύψουν τις βασικές τους ανάγκες; Άρα ποια ισορροπία ανάπτυξης της νησιωτικής περιοχής μπορεί να υπάρξει κάτω από το πλαίσιο της απελευθέρωσης των μεταφορών;
      Ή, επίσης, όταν προτείνετε ως μονοκαλλιέργεια και ως μοντέλο την τουριστική ανάπτυξη στα νησιά, τη στιγμή μάλιστα που ακριβώς αυτό το μοντέλο της μονοκαλλιέργειας έχει δημιουργήσει τραγικές κοινωνικές συνέπειες στα νησιά τα οποία έχει εφαρμοστεί, ακριβώς γιατί μια σειρά άλλες παραγωγικές δραστηριότητες παραμερίστηκαν, εγκαταλείφθηκαν, είτε στην αγροτική οικονομία είτε στη βιοτεχνία και από την άλλη μεριά είναι άμεσα εξαρτώμενοι από τα διάφορα τουριστικά ρεύματα χτυπώντας και την ίδια την επαγγελματική δράση μέσα από τη λογική του all inclusive, το οποίο είναι πλέον εκτεταμένο από τους tour operators. 
      Από αυτήν την άποψη, λοιπόν, θεωρούμε ότι και η ψευδεπίγραφη αντιπαράθεση ανάμεσα στο δυτικό και τον ανατολικό άξονα, η οποία ξεδιπλώνεται από τα άλλα κόμματα της Αντιπολίτευσης, ότι δηλαδή είναι υποβαθμισμένος ο δυτικός άξονας σε σχέση με τον ανατολικό, προσπαθεί να αποκρύψει τις ίδιες τις αντιθέσεις που αναδεικνύει το συγκεκριμένο κοινωνικοοικονομικό σύστημα. Δηλαδή η λογική του αθηνοκεντρικού κράτους δεν είναι μια ελληνική ιδιομορφία. Ενδεχόμενα έχει πιο αυξημένες συνέπειες και επιπτώσεις, αλλά αντίστοιχη εικόνα παρουσιάζει το σύνολο των καπιταλιστικών χωρών. Η ίδια η Ευρωπαϊκή Επιτροπή –είχα πει και στην επιτροπή μέσα που συζητούσαμε το κείμενο αυτό- αναφέρει συγκεκριμένα ότι το 40% της κοινότητας το περιλαμβάνουν τέσσερα-πέντε μεγάλα μητροπολιτικά κέντρα, τα οποία έχουν το 60% του ευρωπαϊκού Ακαθάριστου Εγχώριου Προϊόντος. Και από την άποψη αυτή το υποτιθέμενο αθηνοκεντρικό κράτος, το οποίο ρίχνει όλο το βάρος στην Αθήνα, διασφαλίζει καλύτερες συνθήκες στους εργαζόμενους της Αθήνας, όσον αφορά τις εργασιακές σχέσεις, την επίθεση στο ασφαλιστικό ή ακόμη και τις συνθήκες διαβίωσης στις λαϊκές συνοικίες; Οι λαϊκές συνοικίες είναι σαφέστατα υποβαθμισμένες, οδηγούν σε ακόμη μεγαλύτερη επιδείνωση της θέσης πλατιών λαϊκών στρωμάτων, της λαϊκής οικογένειας και στην ίδια την Αθήνα και αυτό δεν είναι ελληνική ιδιομορφία. Οι παραγκουπόλεις στο Παρίσι, που μένουν οι οικονομικοί μετανάστες, χαλάνε τη βιτρίνα του και υπάρχουν συνεχείς ξεσηκωμοί. Αντίστοιχη εικόνα υπάρχει και στο Λονδίνο και στα υπόλοιπα μητροπολιτικά κέντρα της Ευρωπαϊκής Ένωσης. Από αυτήν την άποψη είναι ο ίδιος ο καπιταλισμός που οξύνει την αντίθεση ανάμεσα στην πόλη και την ύπαιθρο, γιατί θέλει υψηλά οργανωμένες αγορές για να αναπτύξει την επιχειρηματική του δράση και, δεύτερον, είναι αυτός ως συνέπεια της ανισομετρίας στην ανάπτυξη των περιοχών και των περιφερειών, η οποία οξύνεται.
      Το δεύτερο σχόλιο σχετίζεται με το ότι παντού υπάρχει το ζήτημα της αναφοράς στην αειφορία της ανάπτυξης, προσπαθώντας να αποκρύψει τον εκμεταλλευτικό χαρακτήρα της ίδιας της καπιταλιστικής ανάπτυξης. Είδαμε πλέον ότι οι πολυεθνικές, οι ιμπεριαλιστικοί οργανισμοί, έχουν έναν καινούργιο όρο για να αποκρύψουν την επιχειρηματική δράση του μεγάλου κεφαλαίου. Ποιοι είναι αυτοί οι οποίοι σήμερα πρωτοστατούν στην «πράσινη οικονομία»; Η «BP», η «SHELL», η «JP MORGAN», η CITY BANK. Όλες αυτές οι πολυεθνικές ενδιαφέρονται τάχα για τη σωτηρία του πλανήτη; Όχι, απλώς ξέρουν ότι πουλάει το περιβάλλον, γι’ αυτό ακριβώς κάνουν μια στροφή προς τα εκεί, για να αβγατίσουν ακόμη περισσότερο τα κέρδη τους.
      Δεύτερο ζήτημα. Δεν είναι προκλητικό να αφήνουμε το ζήτημα της υπεράσπισης του περιβάλλοντος σε πολυεθνικές, μη κυβερνητικές οργανώσεις, που έχουν πραγματικά περίεργο ρόλο, στο όνομα της οικολογίας; Δηλαδή, ο Αμαζόνιος δεν κατατεμαχίστηκε από μη κυβερνητική οικολογική οργάνωση και Σουηδό μάλιστα εκπρόσωπο, για να δοθεί φιλέτο στις πολυεθνικές που ήθελαν να τον λυμαίνονται; Για παράδειγμα, μήπως ανοίγουμε τέτοιο δρόμο με τη σύμβαση που υπέγραψε το Υπουργείο Αγροτικής Ανάπτυξης με τη WWF για τη διαχείριση –λέει- των δασών στη χώρα μας; Δηλαδή τη βάζουμε ως λαγό στην επιχειρηματική δράση, η οποία πάει να αναπτυχθεί στα δάση; Από αυτήν την άποψη, λοιπόν, εμείς ανησυχούμε ιδιαίτερα με όλους αυτούς τους συνδυασμούς, οι οποίοι οδηγούν ακριβώς στην εκμετάλλευση των πλουτοπαραγωγικών πηγών, του περιβάλλοντος, των ορεινών όγκων, των ακτών, των δασικών περιοχών, να λειτουργήσουν ως ατμομηχανή ενίσχυσης και επέκτασης της δράσης του μεγάλου κεφαλαίου.
      Μπαίνοντας στο συγκεκριμένο κείμενο το οποίο συζητάμε σήμερα, κατ’ αρχάς φαντάζομαι ότι ο χωροταξικός σχεδιασμός είναι ένα εργαλείο και ως εργαλείο από μόνο του δεν μπορεί να προσδιορίσει το μοντέλο ανάπτυξης. Αντίθετα, το μοντέλο ανάπτυξης προσδιορίζει τις προτεραιότητες του χωροταξικού σχεδιασμού. Είναι το δευτερεύον και από αυτήν την άποψη καλείται να προσαρμοστεί ο χωροταξικός σχεδιασμός στην παραγωγική ανάπτυξη που υπάρχει στη χώρα μας, την καπιταλιστική ανάπτυξη που υπάρχει στη χώρα μας. 
      Έτσι, λοιπόν, η βασική αφετηρία από την οποία ως Κομμουνιστικό Κόμμα Ελλάδος ξεκινάμε την προσέγγιση σε αυτά τα ζητήματα, είναι ότι τα θέματα που έχουν να κάνουν με το χωροταξικό και τον πολεοδομικό σχεδιασμό, με την πολιτική της γης και συνολικότερα με την έννοια της οργάνωσης του κοινωνικού χώρου είναι αναπόσπαστα συνδεδεμένα με το πλαίσιο των σχέσεων παραγωγής στις οποίες κινούνται. Το πολιτικό ερώτημα, χωροταξικός σχεδιασμός για ποιον, πρέπει να αναδειχθεί στο κέντρο της συζήτησης και όχι σε ψευδεπίγραφες αντιπαραθέσεις. 
      Έτσι, κατά τη γνώμη μας, στο πλαίσιο των καπιταλιστικών σχέσεων παραγωγής ο χωροταξικός σχεδιασμός εντάσσεται και υποτάσσεται αντικειμενικά στους νόμους της αγοράς και της κερδοφορίας του κεφαλαίου και, άρα, των μονοπωλιακών ομίλων. Είναι άρρηκτα δεμένος με τη γενικότερη τάση της εμπορευματοποίησης της γης, με την τάση των καπιταλιστικών αναδιαρθρώσεων και των ιδιωτικοποιήσεων που προωθούνται στο πλαίσιο της Ευρωπαϊκής Ένωσης. Παράλληλα, στις σημερινές συνθήκες, η ανάγκη του μονοπωλιακού κεφαλαίου σε επίπεδο Ευρωένωσης για την αναζήτηση νέων τομέων επιχειρηματικής δράσης υψηλής κερδοφορίας επιβάλλει την κατάργηση του όποιου πλαισίου έχει διαμορφωθεί στο παρελθόν για τη σχετική μικρή αδύνατη προστασία του περιβάλλοντος, την αλλαγή των χρήσεων γης που δεν είναι ακριβώς συμβατές με την επιχειρηματικότητα. Προχθεσινό δημοσίευμα οικονομικής εφημερίδας δεν ασκούσε κριτική στην ολιγωρία της Κυβέρνησης για μια σειρά επενδυτικά σχέδια στον τουρισμό, στις ανανεώσιμες πηγές ενέργειας που καρκινοβατούν χρόνια τώρα λόγω, υποτίθεται, των νομοθετικών ρυθμίσεων των νόμων που προστατεύουν το περιβάλλον; Άρα θέλετε ακόμα και αυτά τα κουτσουρεμένα και ελλιπή νομοθετικά έργα να τα ακυρώσετε. Απ’ αυτήν τη σκοπιά οι βασικοί στόχοι και οι άξονες της πολιτικής που βάζετε εδώ σήμερα για συζήτηση για το χωροταξικό, δεν είναι άλλοι από τη διεύρυνση της ατομικής ιδιοκτησίας στη γη παράλληλα με τη συγκέντρωση και την οργάνωση αυτής της ιδιοκτησίας σε μεγάλες καπιταλιστικές εκμεταλλεύσεις, την εμπορευματοποίηση ακόμη και εκείνου του τμήματος της γης που άμεσα ή έμμεσα ανήκει στο δημόσιο, δασικές εκτάσεις, περιουσίες δημόσιων οργανισμών και επιχειρήσεων και την κατάργηση των όποιων περιορισμών υπήρχαν στις αλλαγές χρήσης γης. Ακόμη, άμεση συνάρτηση των τελευταίων με τα επενδυτικά σχέδια των μονοπωλιακών ομίλων. Επίσης, είναι η προώθηση της αλλαγής της διοικητικής διαίρεσης της χώρας με προοπτική τη διαμόρφωση πιο μεγάλων διοικητικών δομών, οι οποίες θα διευκολύνουν τη διείσδυση του μονοπωλιακού κεφαλαίου σε κρίσιμους τομείς, δημιουργώντας τα κατάλληλα οικονομικά μεγέθη για να μπορέσει να αναπτυχθεί η δράση του, μέσα από τις συμπράξεις δημόσιου και ιδιωτικού τομέα, μέσα από την ιδιωτικοποίηση των υποδομών, τις οποίες ως Κυβέρνηση προωθείτε. 
      Για την επίτευξη των παραπάνω στόχων η κυβερνητική πολιτική, εκτός από το χωροταξικό σχεδιασμό, ταυτόχρονα αξιοποιεί ένα σύνολο νομοθετικών εργαλείων και άλλων παρεμβάσεων, όπως είναι το Ε.Σ.Π.Α., όπως είναι το νομοθετικό πλαίσιο για τα δημόσια έργα και βεβαίως, το σχέδιο «ΚΑΠΟΔΙΣΤΡΙΑΣ 2», το οποίο προετοιμάζει τη διοικητική διαίρεση της χώρας. Όλες αυτές οι παρεμβάσεις συγκροτούν ένα ενιαίο πλαίσιο πολιτικής της αστικής τάξης και της Ευρωπαϊκής Ένωσης που κατά τη γνώμη μας πρέπει να αντιμετωπιστεί από το εργατικό κίνημα. 
      Στον αντίποδα αυτού του πλαισίου το Κομμουνιστικό Κόμμα Ελλάδας ξεκινά από τη θεμελιακή αρχή ότι η χρήση και η γη πρέπει να είναι κοινωνικό αγαθό. Στόχος και κριτήριο για την οργάνωση του κοινωνικού χώρου για το Κομμουνιστικό Κόμμα Ελλάδας είναι η συνδυασμένη ικανοποίηση του συνόλου των κοινωνικών αναγκών. Η συγκεκριμένη κοινωνική αξιοποίηση της γης και του χώρου γενικότερα, προϋποθέτει την κοινωνική ιδιοκτησία της γης, την κοινωνική ιδιοκτησία στα βασικά και συγκεντρωμένα μέσα παραγωγής, τον κεντρικό σχεδιασμό της οικονομίας. 
      Παρ’ ότι αυτό το κείμενο δεν είναι ένα τυπικό νομοθέτημα, παρ’ ότι σκόπιμα παραμένει αόριστο και γενικόλογο, η βασική μας εκτίμηση είναι ότι σ' αυτό το κείμενο περιέχονται οι γενικές κατευθύνσεις και στρατηγικές του κεφαλαίου, οι οποίες θα εφαρμοστούν στην επόμενη δεκαπενταετία σε στρατηγικούς τομείς, όπως των μεταφορών, του τουρισμού, της ενέργειας, του αγροτικού τομέα, της βιομηχανίας. Έτσι, λοιπόν, οι βασικές στοχεύσεις που αναδεικνύονται μέσα απ’ αυτό το κείμενο –εδώ υπάρχει στρατηγική συμφωνία και με τα υπόλοιπα κόμματα- είναι η ανάγκη βελτίωσης της ανταγωνιστικότητας της ελληνικής οικονομίας με την ανάπτυξη της οικονομίας της γνώσης, την αύξηση της ελκυστικότητας της χώρας για την προώθηση παραγωγικών επενδύσεων σε κλάδους τους οποίους διαθέτει συγκριτικό πλεονέκτημα. 
      Δηλαδή με σαφήνεια δηλώνετε την προσήλωσή σας, ως Κυβέρνηση, στη στρατηγική της ανταγωνιστικότητας που αποτελεί ακριβώς το θεμέλιο λίθο, τον πυρήνα της αντιλαϊκής στρατηγικής της Λισαβόνας και ταυτόχρονα της χρησιμοποίησης της χώρας ως πύλη για τη διείσδυση του μονοπωλιακού κεφαλαίου στην περιοχή των Βαλκανίων σύμφωνα με τα σχέδια χωροταξικής ανάπτυξης που έχουν συναποφασιστεί στις Βρυξέλλες από όλες τις κυβερνήσεις της Ευρωπαϊκής Ένωσης.
      Από αυτήν την άποψη, λοιπόν, βασικός πυλώνας της οικονομικής ανάπτυξης παραμένει η κατασκευή και λειτουργία μεγάλων οδικών αξόνων και γενικότερα δικτύων μεταφορών για να υπάρχει διευκόλυνση στη μετακίνηση των ευρωενωσιακών εμπορευμάτων στην ελευθερία κίνηση κεφαλαίου εμπορευμάτων, υπηρεσιών και εργαζομένων και σε συνδυασμό με το νομοθετικό πλαίσιο για τις συμπράξεις δημόσιου και ιδιωτικού τομέα, τις συμβάσεις παραχώρησης, είναι σαφέστατο ότι οδηγείτε στην ακόμη μεγαλύτερη εμπορευματοποίηση των λαϊκών αναγκών, στην ενίσχυση της κερδοφορίας αλλά  και της θέσης των μεγάλων κατασκευαστικών ομίλων.
      Αντίστοιχη λογική διαπνέετε  και για τον αγροτικό τομέα, όπου αποδέχεστε την Κοινή Αγροτική Πολιτική, τις συμβάσεις του Π.Ο.Ε. που οδηγούν με μαθηματικό τρόπο στο ξεκλήρισμα της φτωχής και μεσαίας αγροτιάς, στη συγκέντρωση της αγροτικής παραγωγής σε όλο και λιγότερο χέρια για να μπορέσει να επιτευχθεί ο στόχος τον οποίο βάζετε, η δημιουργία δηλαδή καπιταλιστικών, αγροτικών και κτηνοτροφικών εκμεταλλεύσεων. Η επίκληση της βιώσιμης ανάπτυξης δεν μπορεί να αντιμετωπίσει την απώλεια την οποία δέχεται και η μικρομεσαία αγροτιά αλλά και τα λαϊκά στρώματα της υπαίθρου. 
      Από αυτήν την άποψη όλος ο σχεδιασμός, ο οποίος περιέχεται στο κείμενο για το Εθνικό Χωροταξικό Σχέδιο, δεν είναι τίποτε άλλο παρά η προσαρμογή, με βάση τις προτεραιότητες της ελληνικής αστικής τάξης, στις γενικότερες κατευθύνσεις της Ευρωπαϊκής Ένωσης. 
      Έτσι, λοιπόν, ολοκληρώνοντας η επίκληση της αειφορίας, της βιώσιμης ανάπτυξης, της κοινωνικής περιφερειακής συνοχής δεν είναι τίποτα άλλο παρά στάχτη στα μάτια των εργαζομένων, γιατί τίποτα από όλα αυτά δεν είναι εφικτό στο πλαίσιο των συγκεκριμένων σχέσεων παραγωγής. Πρόκειται για μια φθηνή προπαγάνδα, η οποία στοχεύει στην ενσωμάτωση των λαϊκών στρωμάτων, ειδικά των πιο υποβαθμισμένων περιοχών και στη συστράτευσή τους με τις βασικές αντιλαϊκές αυτές επιλογές. 
      Είναι φανερό ότι έχουμε να κάνουμε με ένα αντιλαϊκό κατασκεύασμα, όπως άλλωστε και τα συμπληρώματά του, ειδικά το Ειδικό Χωροταξικό για τον τουρισμό, για τις ανανεώσιμες πηγές ενέργειας και τη  βιομηχανία και γι’ αυτό ακριβώς δεν μπαίνουμε σε επί μέρους προτάσεις, όπως σπεύδουν να κάνουν τα άλλα κόμματα αναδεικνύοντας το συμπληρωματικό τους χαρακτήρα. Στο πλαίσιο αυτό και την αποδοχή της στρατηγικής επιλογής εμείς ζητάμε να αποσυρθεί χωρίς δεύτερη συζήτηση.
      Σας ευχαριστώ.
      ΠΡΟΕΔΡΕΥΟΥΣΑ (Έλσα Παπαδημητρίου):  Η κ. Φιλίνη έχει το λόγο.
      ΑΝΝΑ ΦΙΛΙΝΗ: Κυρίες και κύριοι συνάδελφοι, κύριοι Υπουργοί της Κυβέρνησης, κυρία Πρόεδρε, για το Συνασπισμό Ριζοσπαστικής Αριστεράς η συζήτηση σχετικά με το Εθνικό Χωροταξικό Σχέδιο είναι μια συζήτηση εξαιρετικής σημασίας, διότι αφορά το μέλλον της χώρας και το πρόγραμμα ανάπτυξης για μια δεκαπενταετία. 
      Προαγγέλλεται η σύνταξη του Χωροταξικού Σχεδίου από το Σύνταγμα του 1975 και όμως η Ελλάδα είναι η τελευταία χώρα της Ευρωπαϊκής Ένωσης που θα το αποκτήσει. Ήδη βρισκόμαστε σε ένα κομβικό σημείο, σε ένα κρίσιμο σημείο σχετικά με το αν θα συνεχιστεί η προϊούσα καταστροφή του φυσικού περιβάλλοντος από την άναρχη ανάπτυξη, τον καταναλωτικό τρόπο ζωής και την κατασπατάληση των φυσικών πόρων, από την απειλητική αστική περικύκλωση ακόμη και των μνημείων και των τόπων πολιτισμού μας.
      Βρισκόμαστε σε κρίσιμο σημείο σχετικά με την εξακολούθηση χρήσης ρυπογόνων μορφών ενέργειας και με την ενδεχόμενη υιοθέτηση νέων πηγών, εξίσου ρυπογόνων, όπως ο λιθάνθρακας και εξαιρετικά επικίνδυνων, όπως η πυρηνική ενέργεια. 
      Βρισκόμαστε σε κρίσιμο σημείο σχετικά με τη συνέχιση της υπερσυγκέντρωσης του πληθυσμού και των δραστηριοτήτων στην Αττική, ενώ ταυτόχρονα συνεχίζεται η καταστροφή των περιαστικών δασών και η απειλή για τσιμεντοποίηση των τελευταίων ελεύθερων χώρων, όπου οι κάτοικοι ελπίζουν για μια ανάσα ζωής.
      Βρισκόμαστε σε κρίσιμο σημείο σχετικά με την ολοένα μεγαλύτερη συρρίκνωση της γεωργικής γης και αυτό συμβαίνει παρά την κοινή αναγνώριση της μεγάλης απειλής από την έλλειψη τροφίμων και τον καλπασμό των τιμών τους.
      Βρισκόμαστε σε κρίσιμο σημείο εξαιτίας της έλλειψης αποκέντρωσης προς την περιφέρεια της χώρας, σχετικά με τη συνεχή αντιμετώπιση των νησιών μας και του πληθυσμού τους σαν να είναι πρόβλημα και βαρίδι, αντί να θεωρούνται αναπόσπαστο στοιχείο και πλούτος που χαρακτηρίζει τη χώρα και τον πολιτισμό μας μέσα στους αιώνες.
      Κυρίες και κύριοι συνάδελφοι, θεωρούμε απαραίτητη μία ριζική στροφή στον τόπο. Το σχέδιο που μας φέρνει η Κυβέρνηση απογοητεύει, διότι κινείται στο πλαίσιο της υπάρχουσας κατάστασης και τελικά την επιτείνει. Γνωρίζουμε όλοι ότι μέσα στο Εθνικό Συμβούλιο Χωροταξικού Σχεδιασμού και Αειφόρου Ανάπτυξης, το σχέδιο αυτό είχε απορριφθεί από τους πλέον αρμόδιους επιστημονικούς φορείς, το Τεχνικό Επιμελητήριο Ελλάδας, το Σύλλογο Ελλήνων Πολεοδόμων Χωροτακτών, το Σύλλογο Αρχιτεκτόνων και τις μεγάλες περιβαλλοντικές οργανώσεις της χώρας.
      Δυστυχώς, σ’ ένα τόσο σημαντικό θέμα, όσο το Εθνικό Χωροταξικό Σχέδιο, το Υ.ΠΕ.ΧΩ.Δ.Ε. επέλεξε αντί για έναν ευρύ διάλογο να ακολουθήσει προσχηματικές διαδικασίες, που άφησαν όχι μόνο την ελληνική κοινωνία αλλά και πολλούς κοινωνικούς φορείς αμέτοχους.
      Το σχέδιο τελικά συζητήθηκε στην κοινή Επιτροπή Οικονομικών Υποθέσεων και Περιβάλλοντος της Βουλής. Ως ΣΥ.ΡΙΖ.Α. συμμετείχαμε σ΄ αυτήν τη διαδικασία ενεργά. Κάναμε συγκεκριμένη κριτική, όμως δεν αρκεστήκαμε μόνο σ’ αυτή. 
      Καταθέσαμε κείμενο θέσεων στον Υπουργό με κριτικές παρατηρήσεις, αλλά και με τις προτάσεις μας, αφού είχε προηγηθεί πλατιά συζήτηση με φορείς στην Κοινοβουλευτική Ομάδα του ΣΥ.ΡΙΖ.Α. και τον Συνασπισμό. Καταθέτω αυτό το κείμενο και σήμερα στην Ολομέλεια.
      (Στο σημείο αυτό η Βουλευτής κ. Άννα Φιλίνη καταθέτει για τα Πρακτικά το προαναφερθέν κείμενο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 
      Στη διάρκεια της συζήτησης αυτής στην επιτροπή της Βουλής είδαμε με ικανοποίηση ότι σε διάφορα ζητήματα βρέθηκαν σημεία σύγκλισης με άλλους Βουλευτές της Αντιπολίτευσης, αλλά συχνά ακόμα και με Βουλευτές του κυβερνώντος κόμματος. Όπως ανέφερα ήδη, για ένα τόσο σοβαρό ζήτημα στρατηγικής σημασίας χρειαζόταν ουσιαστική διαβούλευση και ανοικτές συζητήσεις με φορείς αλλά και με τους πολίτες. 
      Επανειλημμένα προβλήθηκε η θέση σ’ αυτήν την περίοδο ότι η Σύμβαση του Άαρχους της Ευρωπαϊκής Ένωσης, που η Ελλάδα κύρωσε το 2005 αλλά δεν εφαρμόζει δυστυχώς μέχρι σήμερα, επιβάλλει να εξασφαλίζεται η πρόσβαση του κοινού σε πληροφορίες, η συμμετοχή τους στη λήψη των αποφάσεων και η πρόσβαση στη δικαιοσύνη για περιβαλλοντικά θέματα. Στόχος τελικά είναι να εξασφαλίζονται οι παρούσες και οι μέλλουσες γενεές, ότι θα ζουν σε περιβάλλον κατάλληλο για την υγεία και την ευημερία τους. 
      Εμείς ζητήσαμε την απόσυρση του σχεδίου για να γίνει περαιτέρω διαβούλευση. Μετά από τρεις εβδομάδες, όμως, το σχέδιο επανήλθε. Είναι αλήθεια ότι στο τελικό κείμενο που κατατέθηκε για συζήτηση στην Ολομέλεια περιλαμβάνονται ορισμένες θετικές συμπληρώσεις και προσθήκες. Οι συμπληρώσεις αυτές, όμως, είναι κυρίως γενικές αναφορές χωρίς κανένα δεσμευτικό χαρακτήρα. Πιστεύουμε, ότι εφόσον το σχέδιο ήρθε στο Κοινοβούλιο με τροποποιήσεις, έπρεπε πριν έρθει στην Ολομέλεια, να συζητηθεί πρώτα στην αρμόδια επιτροπή. 
      Τονίζουμε ότι η φιλοσοφία του τελικού αυτού σχεδίου δεν άλλαξε.
      Χαρακτηριστικά αναφέρουμε το γεγονός ότι ο Υπουργός αφαίρεσε από το τελικό κείμενο τη διάταξη που είχε ξεσηκώσει γενική αγανάκτηση, σύμφωνα με την οποία το εγκεκριμένο από τη Βουλή σχέδιο θα μπορούσε να αλλάζει εφόσον το απαιτούν ιδιωτικές επενδύσεις μεγάλης κλίμακας. Πραγματικά μια τέτοια κυνική υποταγή στη βούληση των μεγάλων ιδιωτικών συμφερόντων ήταν μια ανοιχτή πρόκληση απέναντι στο κοινό δημοκρατικό αίσθημα. Έτσι αυτή η διατύπωση έφυγε. Στο σχέδιο όμως παρέμεινε η «πονηρή» διατύπωση περί της κατά περίπτωση «αναγκαίας ευελιξίας» –αναφέρομαι κατά λέξη- στο σύστημα του χωροταξικού και πολεοδομικού σχεδιασμού. Αυτό παραμένει. Άρα το «παράθυρο» που δίνει τη δυνατότητα ανατροπής του χωρικού σχεδιασμού, όταν και όπως το επιθυμεί η εκάστοτε  κυβέρνηση, συνεχίζει να ισχύει. 
      Θα αναφερθούμε όμως και σε ορισμένες άλλες διαφοροποιήσεις σ’ αυτό το τελικό κείμενο.
      Εμείς επιμέναμε να υπάρξει έστω και την τελευταία στιγμή συνεργασία με το Υπουργείο Πολιτισμού, ώστε να συμπεριληφθεί στο τελικό σχέδιο ο χάρτης με τους χώρους πολιτισμού και τα μνημεία της χώρας, προκειμένου να θεωρηθούν καθοριστικοί τόποι προστασίας και ανάπτυξης. Στο τελικό κείμενο απλώς προστέθηκε η λέξη «πολιτισμός» σε διάφορα σημεία και σελίδες. 
      Επιμέναμε στην ανάγκη να προστεθεί στους άξονες ανάπτυξης της χώρας ο ανατολικός νησιωτικός άξονας από το βόρειο Αιγαίο ως την Κρήτη. Το Υ.ΠΕ.ΧΩ.Δ.Ε. έκανε ορισμένες προσθήκες σχετικά με το νησιωτικό χώρο, όμως στο τελικό κείμενο ο συγκεκριμένος ανατολικός νησιωτικός άξονας απουσιάζει. 
      Εμείς λέγαμε ότι πρέπει να υπάρξει ρητή δέσμευση για την προστασία των δασών, με βάση το άρθρο 24 του Συντάγματος. Στο τελικό κείμενο αναφέρεται η σύνταξη του Κτηματολογίου εντός δεκαετίας, καθώς επίσης αναφέρεται και η εκπόνηση διαχειριστικών σχεδίων για την προστασία των δασών και των δασικών εκτάσεων. Όμως αποφεύγεται η ρητή αναφορά στο άρθρο 24 και ιδιαίτερα τονίζουμε ότι μας ανησυχεί η μη δέσμευση για τη σύνταξη των δασικών χαρτών.
      Λέγαμε επίσης ότι πρέπει επιτέλους να αλλάξει το υδροκέφαλο μοντέλο ανάπτυξης της χώρας. Στο τελικό σχέδιο που μας ήρθε προστέθηκε η φράση που αναφέρει γενικόλογα την ανάγκη μετασχηματισμού του διπολικού μοντέλου της χώρας σε πολυκεντρικό. Όμως στο άρθρο 5 του σχεδίου, σχετικά με τη χωρική οργάνωση, δεν διαπιστώνουμε καμμία προσπάθεια αλλαγής του στρεβλού σημερινού μοντέλου ανάπτυξης της χώρας. 
      Κυρίες και κύριοι συνάδελφοι, για μας το Εθνικό Χωροταξικό Σχέδιο πρέπει να βασίζεται σε αρχές για μια διαφορετική ανάπτυξη, φιλική προς την κοινωνία και το περιβάλλον, που θα προσπαθεί να αντιστρέψει την «τυφλή» κοινωνικά και περιβαλλοντικά ανάπτυξη του παρελθόντος. Αντίθετα, το Χωροταξικό Σχέδιο που φέρνει για έγκριση η Κυβέρνηση είναι γενικόλογο και ασαφές ως προς το όραμα και τους σκοπούς του. Η επιστημονική ομάδα των μελετητών παρέδωσε μια εμπεριστατωμένη μελέτη, με αναλυτικές προδιαγραφές που είχαν δοθεί από το Υπουργείο Χωροταξίας. Και η ομάδα αυτή πρότεινε λύσεις, που διαφοροποιούνταν από τους βραχυπρόθεσμους κυβερνητικούς στόχους. Όμως τελικά το Εθνικό Χωροταξικό Σχέδιο καταλήγει να είναι ένα κείμενο χωρίς ποιοτικούς και ποσοτικούς δείκτες, χωρίς προγραμματικά μεγέθη για τον πληθυσμό, την απασχόληση, χωρίς προβλέψεις για το μέλλον και χωρίς κανένα εναλλακτικό σενάριο. Το Υ.ΠΕ.ΧΩ.Δ.Ε. δηλαδή έλαβε ένα άρτιο επιστημονικό έργο και το μετέτρεψε σε ευχολόγιο, χωρίς στόχους, χρονοδιαγράμματα και δεσμεύσεις. Με αυτόν τον τρόπο η Κυβέρνηση δίνει στο Εθνικό Χωροταξικό Σχέδιο ένα ανομολόγητο όραμα, αυτό των μεγάλων κατασκευαστικών έργων και της οικοδόμησης, που θέλει να προωθήσει παρακάμπτοντας τις αποφάσεις του Συμβουλίου της Επικρατείας και αδιαφορώντας για την ανεξέλεγκτη καταστροφή του περιβάλλοντος. 
     Το προτεινόμενο σχέδιο λειτουργεί απλώς ως εργαλείο νομιμοποίησης –θα λέγαμε- ήδη αποφασισμένων έργων, όπως αυτό της εκτροπής του Αχελώου ποταμού και των μεγάλων τουριστικών εγκαταστάσεων, την υλοποίηση των οποίων και προωθεί, καθώς και ως νομική βάση για να εγκριθούν τα ειδικά χωροταξικά σχέδια που θα διαπνέονται από αντίστοιχη φιλοσοφία και τα οποία έχουν μεγάλο επενδυτικό βέβαια ενδιαφέρον. 
     Συνοπτικά, οι λόγοι που δεν εγκρίνουμε αυτό το συγκεκριμένο σχέδιο είναι οι ακόλουθοι: Το αναπτυξιακό μοντέλο που προτείνεται από το παρόν σχέδιο αποτελεί ουσιαστικά αναπαραγωγή της υφιστάμενης κατάστασης, η οποία σε μεγάλο βαθμό έχει διαμορφωθεί άναρχα και χωρίς στρατηγικό σχεδιασμό. Ακολουθεί την παρωχημένη και πολλαπλά στρεβλή λογική του αθηνοκεντρικού μοντέλου με ένα δευτερεύοντα ρόλο να δίνεται στη Θεσσαλονίκη. 
     Σύμφωνα με το σχέδιο αυτό, η χώρα θα συνεχίσει να αναπτύσσεται βάσει των μεγάλων αυτοκινητοδρόμων που αναφέρονται ως κύριοι άξονες ανάπτυξης. Ο σιδηρόδρομος με το παρόν σχέδιο τίθεται σε εντελώς δευτερεύουσα μοίρα. Αγνοείται ο νησιωτικός χαρακτήρας της χώρας και τα νησιά συνεχίζουν να εξαρτώνται σχεδόν αποκλειστικά από την Αθήνα. 
     Οι αναφορές που κάνει το σχέδιο στο οικιστικό δίκτυο είναι επιφανειακές και γενικόλογες και ουσιαστικά αναπαράγουν το ισχύον αστικό σύστημα. Η έννοια των πόλων και των αξόνων ανάπτυξης, στην οποία στηρίχτηκε το σχέδιο, έχει εγκαταλειφθεί εδώ και χρόνια στον ευρωπαϊκό χώρο. Σήμερα στον επιστημονικό κόσμο κυριαρχεί η ανάγκη για δίκτυα πόλεων και για την πολυκεντρικότητα και για τη συμπληρωματικότητα των ρόλων τους καθώς και η έννοια της χωρικής συνοχής και όχι της ανταγωνιστικότητας, όπως λέει το σχέδιο αυτό. 
     Ο σχεδιασμός για δικτύωση των υπόλοιπων αστικών κέντρων της χώρας είναι ελλιπής, καθώς δεν έχουν καν προβλεφθεί οι απαραίτητοι άξονες πρόσβασης ούτε οι απαραίτητες κοινωνικές υποδομές σε υγεία, πρόνοια, παιδεία, αθλητισμό. 
     Δεν προβλέπεται ξεκάθαρα η σταδιακή κατάργηση της εκτός σχεδίου δόμησης και των παρεκκλίσεών της και η αύξηση της αρτιότητας. Δεν λαμβάνεται κανένα ουσιαστικό νέο μέτρο ή δέσμευση για την εκτός σχεδίου δόμηση. Δεν υπάρχει αναφορά σε μία γενικότερη πολιτική χρήσεων γης και κατοικίας. Η γεωργική γη συρρικνώνεται. Η συνεχής επέκταση των αστικών κέντρων με την ανεξέλεγκτη, άναρχη, αυθαίρετη και μη δόμηση έχει ως συνέπεια την εξαφάνιση της γεωργικής γης και την αισθητή υποβάθμιση του πρωτογενούς τομέα. 
     Παρά τη δεσμευτική υποχρέωση της χώρας να εκτιμά τις περιβαλλοντικές επιπτώσεις για σχέδια και προγράμματα που ενδέχεται να έχουν σημαντικές επιπτώσεις σ' αυτό, στο Εθνικό Χωροταξικό Σχέδιο δεν λαμβάνεται ιδιαίτερη μέριμνα για την προστασία του περιβάλλοντος. 
     Είναι χαρακτηριστικό μάλιστα ότι η Γενική Διεύθυνση Περιβάλλοντος της Ευρωπαϊκής Επιτροπής έχει ήδη εκφράσει τον προβληματισμό της για το γεγονός ότι το σχέδιο αυτό δεν συνοδεύεται από στρατηγική μελέτη περιβαλλοντικής εκτίμησης και ως εκ τούτου παραβιάζει το Κοινοτικό Δίκαιο περί του περιβάλλοντος. 
     Επίσης, οι διάσπαρτοι σε όλη την επικράτεια χώροι πολιτισμού δεν αποτελούν σ' αυτό το σχέδιο συστατικό στοιχείο της συνολικής αναπτυξιακής πολιτικής της χώρας ούτε συγκροτούν ένα εθνικό πολιτιστικό δίκτυο. Είναι σημαντικό ότι σήμερα απειλούνται και περιοχές γύρω από τους αρχαιολογικούς χώρους. Αναφέρουμε χαρακτηριστικά την πολύ πρόσφατη συζήτηση μέσα στο Κεντρικό Αρχαιολογικό Συμβούλιο που αφορά την αναμόρφωση των ζωνών προστασίας ακόμα και του αρχαιολογικού χώρου των Δελφών. 
     (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
     Δύο λεπτά μόνο, κυρία Πρόεδρε. 
     ΠΡΟΕΔΡΕΥΟΥΣΑ (Έλσα Παπαδημητρίου): Παρακαλώ συντομεύετε, γιατί έχουν γραφτεί εξήντα συνάδελφοι. 
     ΑΝΝΑ ΦΙΛΙΝΗ: Τέλος, θα σας αναφέρω τη δυνατότητα κατασκευής που δίνεται για μεγάλες τουριστικές εγκαταστάσεις ακόμα και μέσα σε οικολογικά ευαίσθητες περιοχές, πράγμα πολύ επικίνδυνο που θα το δούμε και στο επικείμενο ειδικό χωροταξικό πλαίσιο για τον τουρισμό. 
     Θέλω εν συντομία, πριν κλείσω, να αναφέρω τις δικές μας προτάσεις και κατευθύνσεις. 
      Ο ΣΥ.ΡΙΖ.Α. θεωρεί ότι χρειάζεται περιφερειακή, ισόρροπη και αειφόρος ανάπτυξη στη χώρα. Χρειάζεται αποκέντρωση, με ταυτόχρονη ανάσχεση του υδροκεφαλισμού. Χρειάζεται μέριμνα για την ανάδειξη των ιδιαίτερων χαρακτηριστικών της χώρας, του φυσικού πολιτιστικού και δομημένου περιβάλλοντός της. Χρειάζεται δημιουργία φραγμών στην αλόγιστη δόμηση και την καταστροφή του φυσικού χώρου. Χρειάζεται χωρική και κοινωνική συνοχή, με δίκαιη κατανομή των φυσικών πόρων και ίση προσβασιμότητα για όλες τις περιφέρειες της χώρας. Χρειάζεται προώθηση ενός πολυκεντρικού αναπτυξιακού προτύπου, με όραμα και σεβασμό στο περιβάλλον και την πολιτιστική μας κληρονομιά, ένα ολοκληρωμένο σχέδιο αναβάθμισης και του σιδηροδρομικού μας δικτύου, που λείπει ιδιαίτερα στη δυτική Ελλάδα, αναβάθμιση του ρόλου των νησιών μας, μεταξύ τους διασύνδεση και σταδιακή απεξάρτησή τους από την Αθήνα, αποκέντρωση των διοικητικών λειτουργιών και μεταφορά πόρων, ώστε να πάψει η χώρα να αντιμετωπίζεται ως μία ενιαία περιφέρεια. Η θεσμοθέτηση αιρετών περιφερειών και γενικότερα, η ενίσχυση της αυτοδιοίκησης αποτελούν συστατικά στοιχεία της πολιτικής μας.
      Τέλος, θέλω να τονίσω ότι, όσον αφορά την πολιτική γης, που είναι ένα κομβικό ζήτημα γι’ αυτό το Εθνικό Χωροταξικό Σχέδιο, ο ΣΥ.ΡΙΖ.Α. θεωρεί αναγκαία τη σταδιακή κατάργηση της εκτός σχεδίου δόμησης με συγκεκριμένα χρονοδιαγράμματα, την άμεση κατάργηση των παρεκκλίσεων, με ταυτόχρονη αύξηση της αρτιότητας, την άμεση κατάργηση της εκτός σχεδίου δόμησης στις προστατευόμενες περιοχές.
      ΠΡΟΕΔΡΕΥΟΥΣΑ (Έλσα Παπαδημητρίου): Κυρία συνάδελφε, παρακαλώ!
      ΑΝΝΑ ΦΙΛΙΝΗ: Κυρία Πρόεδρε, τελειώνω. Έχω μόνο δύο φράσεις.
      ΠΡΟΕΔΡΕΥΟΥΣΑ (Έλσα Παπαδημητρίου): Φτιάξτε κείμενο που να ανταποκρίνεται στο χρόνο. Δεν είναι ωραίο αυτό.
      ΑΝΝΑ ΦΙΛΙΝΗ: Τελειώνω, κυρία Πρόεδρε.
      Θέλω να πω ότι εμείς θα θέλαμε να αποσυρθεί το σχέδιο αυτό. Εάν δεν αποσυρθεί, βεβαίως, το καταψηφίζουμε.
      Τέλος, καταθέτουμε για τα Πρακτικά ένα κείμενο που λάβαμε σήμερα από το Τεχνικό Επιμελητήριο σχετικά με την εκτός σχεδίου δόμηση.
      Ευχαριστώ.
      (Στο σημείο αυτό η Βουλευτής κ. Άννα Φιλίνη καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
(Χειροκροτήματα από την πτέρυγα του ΣΥ.ΡΙΖ.Α.)
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κυρία συνάδελφε.
      Ο κ. Βενιζέλος μάς έχει στείλει μήνυμα εδώ, ζητώντας το λόγο.
      Παρακαλώ, μπορείτε να έχετε το λόγο για δύο λεπτά.
      ΕΥΑΓΓΕΛΟΣ ΒΕΝΙΖΕΛΟΣ: Κυρία Πρόεδρε, στη Διάσκεψη των Προέδρων είχα θέσει ένα μείζον ζήτημα τήρησης του Κανονισμού και του Συντάγματος κατά τη συζήτηση και ψήφιση από την Ολομέλεια της Βουλής του Εθνικού Χωροταξικού Σχεδίου.
      Είχα προτείνει στη Διάσκεψη των Προέδρων και είναι υποχρέωσή μου να το επαναφέρω στην Ολομέλεια, να ζητηθεί από την Κυβέρνηση να εισαχθεί το Εθνικό Χωροταξικό Σχέδιο με τη μορφή νομοσχεδίου που κυρώνει το Εθνικό Χωροταξικό Σχέδιο, όπως το έχει διαμορφώσει η αρμόδια επιτροπή, τελικά η αρμόδια κυβερνητική επιτροπή.
      Το ζήτημα αυτό ετέθη σε μια πρόσφατη ημερίδα και από τον πρόεδρο του Ε’ Τμήματος του Συμβουλίου της Επικρατείας, που είναι ο δικαστικός σχηματισμός ο κατ’ εξοχήν αρμόδιος για τον έλεγχο των πράξεων που συνδέονται με το χωροταξικό και πολεοδομικό σχεδιασμό.
      Το γεγονός ότι ο νόμος του 1999 είχε προβλέψει πως το Εθνικό Χωροταξικό θα εισαχθεί και θα ψηφιστεί κατά το άρθρο 79 παράγραφος 8 του Συντάγματος, δηλαδή, σαν να είναι σχέδιο κοινωνικής και οικονομικής ανάπτυξης, δεν δεσμεύει τη Βουλή, διότι στο μεταξύ μεσολάβησαν πάρα πολλά πράγματα και η αναθεώρηση του άρθρου 24, που στην παράγραφο 2 προβλέπει ότι ο χωροταξικός σχεδιασμός ανήκει στη ρυθμιστική αρμοδιότητα του κράτους. Και η ρυθμιστική αρμοδιότητα του κράτους είναι αφ΄ενός μεν νομοθετική, στο επίπεδο της Βουλής, αφ΄ετέρου δε κανονιστική, στο επίπεδο της κανονιστικώς δρώσας διοίκησης.
      Θυμίζω ότι δύο μείζονα κείμενα σχεδιασμού -τα ξέρετε πάρα πολύ καλά εσείς η ίδια- το Ρυθμιστικό Σχέδιο της Αθήνας και το Ρυθμιστικό Σχέδιο της Θεσσαλονίκης έχουν προσλάβει εδώ και πολλά χρόνια τη μορφή τυπικού νόμου. Πώς συνδέεται τώρα το ζήτημα του Κανονισμού με το ζήτημα του Συντάγματος…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κυρία Πρόεδρε, εξήγησα την παραβίαση. Θα μου δώσετε…
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Βενιζέλο, είστε σαφής.
      ΕΥΑΓΓΕΛΟΣ ΒΕΝΙΖΕΛΟΣ: Όχι, δεν είναι σαφές. Τώρα εξήγησα το πρόβλημα και κατά τον Κανονισμό, θα μου δώσετε πέντε λεπτά να το αναπτύξω.
      ΠΡΟΕΔΡΕΥΟΥΣΑ (Έλσα Παπαδημητρίου): Δύο λεπτά, κύριε Βενιζέλο.
      Θα ήθελα να σας παρακαλέσω, αφού κατ΄αρχάς -βάζω σε διαζευκτικά το ν. 1515 για τους οργανισμούς- δεν είχαν το ίδιο πλαίσιο.
      ΙΩΑΝΝΗΣ ΤΡΑΓΑΚΗΣ: Από πού προκύπτει αυτό; Δεν υπάρχει τέτοιο θέμα, κυρία Πρόεδρε.
      ΕΥΑΓΓΕΛΟΣ ΒΕΝΙΖΕΛΟΣ: Κυρία Πρόεδρε, ο Κανονισμός λέει ότι εφόσον…
      ΠΡΟΕΔΡΕΥΟΥΣΑ (Έλσα Παπαδημητρίου): Δυο λεπτά. Θέλω να σας παρακαλέσω, επειδή γνωρίζω, ήμουν απούσα κατά τη διάρκεια της συζήτησης στη Διάσκεψη των Προέδρων, αλλά γνωρίζω τι συζητήθηκε διεξοδικά…
      ΕΥΑΓΓΕΛΟΣ ΒΕΝΙΖΕΛΟΣ: Δώστε μου το λόγο…
      ΠΡΟΕΔΡΕΥΟΥΣΑ (Έλσα Παπαδημητρίου): Θα σας τον δώσει ο Πρόεδρος κ. Σιούφας μόλις έρθει. Θα σας δώσει πέντε λεπτά σίγουρα μόλις έρθει.
      ΕΥΑΓΓΕΛΟΣ ΒΕΝΙΖΕΛΟΣ: Όχι, μισό λεπτό. Εγώ θα αναπτύξω τώρα το θέμα και όταν έρθει ο κύριος Πρόεδρος, θα μου απαντήσει και θα του απαντήσω. Αλλά τώρα πρέπει να το αναπτύξω το θέμα. Δεν θα περιμένω τον κύριο Πρόεδρο. Τον σέβομαι απολύτως, αλλά υπάρχει συνέχεια στη διαδικασία.
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε  Βενιζέλο, η προσωπική μου άποψη που προεδρεύω…
      ΕΥΑΓΓΕΛΟΣ ΒΕΝΙΖΕΛΟΣ: Ήλθε ούτως ή άλλως.
      ΠΡΟΕΔΡΕΥΟΥΣΑ (Έλσα Παπαδημητρίου): …είναι ότι έχετε μια απόφαση κατά πλειοψηφία, άρα δεν κρίνω ότι έχετε παρεμπίπτον θέμα. Εν πάση περιπτώσει, ο κύριος Πρόεδρος, που είναι επιεικής, θεωρώ ότι θα σας δώσει το λόγο.
      (Στο σημείο αυτό την Προεδρική Έδρα καταλαμβάνει ο Πρόεδρος της Βουλής κ. ΔΗΜΗΤΡΙΟΣ ΣΙΟΥΦΑΣ)
      ΠΡΟΕΔΡΟΣ (Δημήτριος Σιούφας): Τι θα θέλατε, κύριε  Βενιζέλο;
      ΕΥΑΓΓΕΛΟΣ ΒΕΝΙΖΕΛΟΣ: Να αναπτύξω τα επιχειρήματα, κύριε  Πρόεδρε. Δεν τα ανέπτυξα. Έθεσα το θέμα. 
      ΠΡΟΕΔΡΟΣ (Δημήτριος Σιούφας): Τα γνωρίζω τα επιχειρήματα.
      ΕΥΑΓΓΕΛΟΣ ΒΕΝΙΖΕΛΟΣ: Ναι, αλλά θέλω να τα γνωρίσει και η Αίθουσα.
      ΠΡΟΕΔΡΟΣ (Δημήτριος Σιούφας): Βεβαίως, ευχαρίστως. Έχετε πέντε λεπτά.
      ΕΥΑΓΓΕΛΟΣ ΒΕΝΙΖΕΛΟΣ: Ευχαριστώ πολύ.
      Κύριε  Πρόεδρε, το Εθνικό Χωροταξικό Σχέδιο στην πραγματικότητα είναι το μοντέλο ανάπτυξης της χώρας για τα επόμενα δεκαπέντε με είκοσι χρόνια, όπως αποτυπώνεται στη χορική του διάσταση, συνδεόμενο με το πιο σημαντικό στοιχείο που υπάρχει πλέον στην εποχή μας, που είναι η αειφορία, οι επιπτώσεις στο περιβάλλον. 
      Ουσιαστικά συζητούμε εδώ για το μέλλον της χώρας, για την πορεία της οικονομίας και της κοινωνίας, για την ανάπτυξη των συγκριτικών πλεονεκτημάτων, για τις υπεραξίες γης και, άρα, για την ανακατανομή του πλούτου στην ελληνική οικονομία και κοινωνία, από την οπτική γωνία της αειφορίας, δηλαδή του περιβάλλοντος και από την οπτική γωνία των χρήσεων γης, που είναι ό,τι σημαντικότερο υπάρχει ως πρωτογενής πόρος στον τόπο αυτό. Ο τόπος αυτός έχει δύο πρωτογενείς πόρους, τη γη και τους ανθρώπους.
      ΙΩΑΝΝΗΣ ΤΡΑΓΑΚΗΣ: Ποιο άρθρο του Κανονισμού παραβιάζεται;
      ΠΡΟΕΔΡΟΣ (Δημήτριος Σιούφας): Παρακαλώ!
      ΕΥΑΓΓΕΛΟΣ ΒΕΝΙΖΕΛΟΣ: Άρα μιλούμε για το άρθρο 24 παράγραφος 2 του Συντάγματος που προβλέπει, όπως είπα και προηγουμένως, τη ρυθμιστική αρμοδιότητα του κράτους στα θέματα του χωροταξικού σχεδιασμού.
      Χωροταξική αρμοδιότητα σημαίνει, το επαναλαμβάνω, νομοθετική για τη Βουλή, κανονιστική για τη διοίκηση.
      Το άρθρο 79 παράγραφος 8 που προβλέπει τα προγράμματα κοινωνικής και οικονομικής ανάπτυξης δεν αναφέρεται στο χωροταξικό σχεδιασμό, γιατί τα προγράμματα αυτά εξειδικεύονται κάθε χρόνο μέσα από τον κρατικό προϋπολογισμό, μέσα από τον κοινωνικό προϋπολογισμό και μέσα από σειρά νόμων με τους οποίους ασκείται η εισοδηματική, η οικονομική και η κοινωνική πολιτική.
      Το Εθνικό Χωροταξικό Σχέδιο, που σύμφωνα με τη νομολογία του Συμβουλίου της Επικρατείας είναι προϋπόθεση για τη νομιμότητα και τη συνταγματικότητα όλων των χαμηλοτέρων επιπέδων χωροταξικού και πολεοδομικού σχεδιασμού, εάν δεν έχει το ίδιο τα στοιχεία της νομιμότητας, θα συμπαρασύρει το σύνολο των πράξεων που θα εκδίδονται στη συνέχεια από τη διοίκηση.
      Είναι, λοιπόν, απολύτως αναγκαίο το ίδιο το Εθνικό Χωροταξικό Σχέδιο να είναι διαδικαστικά και συνταγματικά ανεπίληπτο. Και όπως ακριβώς τα ρυθμιστικά σχέδια της Αθήνας και της Θεσσαλονίκης πρέπει να πάρει τη μορφή τυπικού νόμου, γιατί αλλιώς η Βουλή αύριο δεν θα εκδώσει καμμία πράξη, η οποία να έχει νομική ισχύ. 
      Αυτή, όμως, η νομικά ανυπόστατη πράξη του Εθνικού Χωροταξικού Σχεδίου θα μνημονεύεται ως προϋπόθεση στο προοίμιο όλων των κανονιστικών πράξεων χωροταξικού και πολεοδομικού σχεδιασμού και θα δημιουργεί προβλήματα νομιμότητας και συνταγματικότητας όλων των επιπέδων σχεδιασμού, παρ’ ότι εδώ έχουμε ήδη ανατροπή της ροής, έχουν προηγηθεί επίπεδα σχεδιασμού χαμηλότερα και έρχεται εκ των υστέρων το Υπουργείο Περιβάλλοντος και εισηγείται στη Βουλή το Γενικό Εθνικό Χωροταξικό Σχεδιασμό αντιφάσκοντας, χωρίς μελέτη εθνικών περιβαλλοντικών επιπτώσεων, εθνικής αειφορίας δηλαδή, χωρίς να εκπληρείται η βασική προϋπόθεση που έχει τάξει η νομολογία του Συμβουλίου της Επικρατείας.
      Αν θέλουμε να προσφέρουμε βοήθεια στην ανάπτυξη, αν θέλουμε να σεβαστούμε τη νομιμότητα, αν θέλουμε να διευκολύνουμε τις καλώς νοούμενες αναπτυξιακές επενδύσεις και την περιφερειακή ανάπτυξη, πρέπει με τις ενέργειές μας εδώ στη Βουλή να μη δημιουργούμε εμπλοκές δικαστικές στο μέλλον αλλά να δίνουμε διεξόδους. 
      Και με τη διαδικασία αυτή δεν δίνουμε καμμία διέξοδο. Αντιθέτως, οξύνουμε τα προβλήματα και δημιουργούμε το πεδίο μεγάλων αντιδικιών που θα ανοίξουν την επομένη της ψήφισης αυτού του Εθνικού Χωροταξικού Σχεδίου από τη Βουλή. 
      ΙΩΑΝΝΗΣ ΤΡΑΓΑΚΗΣ: Δεν ψηφίζεται. Εγκρίνεται.
      ΕΥΑΓΓΕΛΟΣ ΒΕΝΙΖΕΛΟΣ: Το σωστό, λοιπόν, είναι –όπως σας είχα πει και στη Διάσκεψη των Προέδρων- αυτό το Εθνικό Χωροταξικό Σχέδιο, αφού αποκτήσει τα στοιχεία της νομιμότητας που του λείπουν, δηλαδή την εθνική μελέτη περιβαλλοντικών επιπτώσεων με βάση την αρχή της αειφορίας και όλα τα άλλα στοιχεία που του λείπουν και εντόπισε και ο εισηγητής μας κ. Μανιάτης, να αποσυρθεί και να επανεισαχθεί μετά από κανονική διαβούλευση με τη μορφή νομοσχεδίου που θα οδηγήσει σε τυπικό νόμο, κυρωτικό του σχεδίου, ώστε να εκπληρωθούν και οι προϋποθέσεις της νομολογίας του Συμβουλίου της Επικρατείας και της θεωρίας του χωροταξικού και πολεοδομικού δικαίου που είναι βασικό κεφάλαιο του δημοσίου δικαίου της χώρας.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Πρέπει, λοιπόν, να σεβαστούμε το Σύνταγμα, τον Κανονισμό και έτσι, να σεβαστούμε το περιβάλλον, τα αναπτυξιακά κοιτάσματα και αποθέματα της χώρας και, κυρίως, την περιφερειακή ανάπτυξη που βαθιά την «κλειδώνει» αυτό το Εθνικό Χωροταξικό Σχέδιο.
    (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΟΣ (Δημήτριος Σιούφας): Ευχαριστώ.
      Κυρίες και κύριοι συνάδελφοι, οδηγός μας γι’ αυτήν τη συζήτηση είναι ο νόμος ο οποίος όρισε τα της κατάρτισης του Γενικού Πλαισίου Χωροταξικού Σχεδιασμού και Αειφόρου Ανάπτυξης. Είναι ο νόμος του 1999. 
      Ενώ ψηφίστηκε αυτός ο νόμος, δεν έγινε ανάλογη προσαρμογή του Κανονισμού της Βουλής γι’ αυτήν τη διαδικασία. Και είναι ο μόνος νόμος στον οποίο δεν αναφέρεται για ψήφιση νομοσχεδίου –για να έρθω στην αρχική πρόταση του κ. Βενιζέλου- ότι πρέπει να είναι άρθρο 1 και συνεπώς να πάρει την ψήφο της Βουλής και να οδηγηθεί στον Πρόεδρο της Δημοκρατίας και να οδηγηθεί ως νόμος πλέον και να δημοσιευτεί στην Εφημερίδα της Κυβερνήσεως. 
      Όμως, ο ίδιος ο νόμος του 1999 αναφέρει τα εξής: Το Γενικό Πλαίσιο Χωροταξικού Σχεδιασμού και Αειφόρου Ανάπτυξης αποτελεί –δεν λέει «σχέδιο νόμου»- «σύνολο κειμένων» ή και «διαγραμμάτων», με το οποίο καταγράφονται και αξιολογούνται οι παράγοντες εκείνοι που επηρεάζουν τη μακροπρόθεσμη χωρική ανάπτυξη και διάρθρωση του εθνικού χώρου, αποτιμώνται οι χωρικές επιπτώσεις των διεθνών, ευρωπαϊκών και εθνικών πολιτικών και προσδιορίζονται με προοπτική δεκαπέντε ετών οι βασικές προτεραιότητες και στρατηγικές κατευθύνσεις για την ολοκληρωμένη χωρική ανάπτυξη και την αειφόρο οργάνωση του εθνικού χώρου.
      Και λέει τις βασικές κατευθύνσεις, περιγράφοντας και αναλύοντας τα της παραγράφου 1, λεπτομερώς.
      Και ερχόμαστε στην παράγραφο 3. Αυτό θέλω να το παρακολουθήσετε, αγαπητοί συνάδελφοι. Λέει, λοιπόν, το άρθρο 6, παράγραφος 3, τα εξής: Το Γενικό Πλαίσιο Χωροταξικού Σχεδιασμού και Αειφόρου Ανάπτυξης υπόκειται σε έγκριση –όχι ψήφιση- της Ολομέλειας της Βουλής, κατά το άρθρο 79, παράγραφος 8, του Συντάγματος. Για την υποβολή στη Βουλή απαιτείται προηγούμενη γνωμοδότηση του Εθνικού Συμβουλίου Χωροταξικού Σχεδιασμού και Αειφόρου Ανάπτυξης και έγκριση της επιτροπής που προβλέπεται από το άρθρο 3.
      Αυτά έχουν γίνει με την αρχική κατάθεση του Γενικού Πλαισίου Χωροταξικού Σχεδιασμού. Ύστερα από μελέτη πολλών ημερών, έφερα το θέμα στη Διάσκεψη των Προέδρων, όπου αποφασίσαμε αυτό το σχέδιο να έρθει για να συζητηθεί στη διαρκή επιτροπή, με άνεση χρόνου να γίνει η ακρόαση φορέων και στη συνέχεια, ο Υπουργός, κατόπιν τυχόν προτάσεων των Βουλευτών, ιδεών των Βουλευτών οι οποίες θα γίνουν δεκτές από τον Υπουργό, θα πάρει πίσω το κείμενο του Γενικού Χωροταξικού Σχεδίου και θα κάνει αυτές τις παραδοχές, οι οποίες προέκυψαν από τη συζήτηση. 
      Και πράγματι, αυτό έγινε. Και επανακατατέθηκε για να έρθει να συζητηθεί στην Ολομέλεια όχι σε μία συνεδρίαση, όπως γίνεται συνήθως, αλλά σε δύο συνεδριάσεις, με πλήρη άνεση χρόνου και ενσωματώνοντας τις έξι αλλαγές, τις οποίες δέχθηκε ο Υπουργός. Αυτή είναι η διαδικασία. 
      Και στη συνέχεια, όταν αύριο το βράδυ εγκριθεί αυτό το κείμενο από τη Βουλή, θα σταλεί στο Υ.ΠΕ.ΧΩ.Δ.Ε. για να δημοσιευθεί στην Εφημερίδα της Κυβερνήσεως, ώστε να αποτελεί την κατευθυντήρια γραμμή και για τα ειδικά χωροταξικά και για τα περιφερειακά χωροταξικά, τα οποία ενδύονται πλέον τη μορφή υπουργικής απόφασης, η οποία μπορεί να προσβληθεί ενώπιον των δικαστηρίων. Εκείνο, όμως, που είναι διοικητική πράξη, είναι εκτελεστή πράξη της Κυβέρνησης. Με βάση, λοιπόν, αυτόν τον οδηγό, έρχεται σήμερα για συζήτηση στην Ολομέλεια αυτό το κείμενο. 
      Έτσι ξεκινήσαμε από την αρχή -και δεν ήσασταν εδώ, κύριε Βενιζέλο, για να θέσετε αυτό το θέμα- και αποφασίσαμε τις δύο συνεδριάσεις και τον τρόπο με τον οποίο οργανώνεται η συζήτηση. Δεν έχω να προσθέσω τίποτα άλλο. 
    (Χειροκροτήματα από την πτέρυγα της Νέας Δημοκρατίας)
       Έπρεπε, όταν ψηφίστηκε ο νόμος του 1999, να έρθει για να τροποποιηθεί ο Κανονισμός της Βουλής και να αντιμετωπιστεί αυτό το θέμα. 
      Για μένα, όμως, το μείζον -και χωρίς να υπεισέρχομαι στην αξία ή τη σημασία του, γιατί δεν επιτρέπεται από τη θέση που βρίσκομαι- το οποίο αναδεικνύεται και το οποίο επισήμανα και στη Διάσκεψη των Προέδρων είναι ένα πράγμα: Η χώρα για πρώτη φορά με την πρόνοια του νόμου του 1999 αποκτά γενικό χωροταξικό σχέδιο. Αυτό νομίζω ότι είναι το μείζον θέμα που προκύπτει από τη συζήτηση στην Ολομέλεια. 
      Συνεπώς, δεν μπορεί, κύριε Βενιζέλο, να περιβληθεί μορφή σχεδίου νόμου και να ψηφιστεί. Δεν το προβλέπει ο ίδιος ο νόμος του 1999.
      ΙΩΑΝΝΗΣ ΤΡΑΓΑΚΗΣ: Ήταν παράνομο.
      ΠΡΟΕΔΡΟΣ (Δημήτριος Σιούφας): Και κατόπιν τούτου, πέρα από τη γενική τοποθέτηση και την έκφραση απόψεων –θα έλεγα, de lege ferenda- δεν έχουμε να προσθέσουμε απολύτως τίποτα άλλο. 
      ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, μου επιτρέπετε; 
      ΠΡΟΕΔΡΟΣ (Δημήτριος Σιούφας): Μόνο για δύο λεπτά, κύριε Υπουργέ. 
      ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, άκουσα με πολύ μεγάλη προσοχή τα όσα είπατε. Θα μου επιτρέψετε λοιπόν -γιατί αυτά που λέμε εδώ έχουν πολύ μεγάλη σημασία για το μέλλον και για τον δικαστικό έλεγχο των πράξεων της Βουλής- να πω τις εξής σκέψεις: 
      Κατ’ αρχάς, είναι αδιανόητο να λέμε ότι ένα κείμενο ρυθμιστικού χαρακτήρα που ψηφίζεται από τη Βουλή θα προσλάβει τη μορφή διοικητικής πράξης στη συνέχεια και θα δημοσιευθεί στην Εφημερίδα της Κυβερνήσεως. Αυτό ανατρέπει την ιεραρχία των κανόνων της δικαίου, αλλά και την ιεραρχία του δημοκρατικού μας πολιτεύματος. 
      Επίσης, μετά το νόμο του έτους 1999, δεν επήλθε βεβαίως τροποποίηση του Κανονισμού ούτε τα τελευταία πέντε χρόνια. Και ξέρετε πάρα πολύ καλά ότι ο νόμος δεν έχει αρμοδιότητα να εισδύει στα πεδία της ελεύθερης και δημοκρατικής λειτουργίας της Βουλής –στην εσωτερική αυτονομία της Βουλής- δηλαδή εκεί όπου υπάρχει αρμοδιότητα του Κανονισμού. 
      Επίσης –τρίτο σημείο αυτό- μετά το 1999, μεσολάβησε η Αναθεώρηση του Συντάγματος του 2001 και η οριστικοποίηση της επαναλαμβανόμενης πια νομολογίας του Συμβουλίου της Επικρατείας που εξαρτά το κύρος κάθε πράξης χωρικού σχεδιασμού από το Εθνικό Χωροταξικό Σχέδιο, που ως εκ τούτου έχει τεράστια κανονιστική ισχύ. Το Εθνικό Χωροταξικό Σχέδιο όταν ψηφιστεί και εκδοθεί κανονικά, θα είναι ένας μείζονος ισχύος νόμος του κράτους ο οποίος θα διέπει τα πάντα στη χώρα. 
      Άρα, τα επιχειρήματα που ανάγονται στις προβλέψεις του νόμου του 1999, δεν έχουν καμμία σημασία, γιατί έκτοτε υπήρξε αδράνεια ως προς την τροποποίηση του Κανονισμού της Βουλής. Μεσολάβησε η αναθεώρηση του Συντάγματος, όπως και η νομολογία του Συμβουλίου της Επικρατείας. 
      Ξέρετε πολύ καλά ότι αυτά που είπε ο νόμος του 1999, τα έλεγε υπό την αίρεση της τροποποίησης του Κανονισμού. 
      (Στο σημείο αυτό χτυπάει το κουδούνι λήξεως του χρόνου ομιλίας του κυρίου Βουλευτή)
      Και εν πάση περιπτώσει, απορώ γιατί η Κυβέρνηση επιμένει να μην τιμά τη Βουλή δίνοντας το δικαίωμα να ψηφίσει ένα νόμο, αλλά θέλει να υποτάξει τη γνώμη της Βουλής σε μία υπουργική απόφαση. Αυτό είναι πραγματικά αδιανόητο θεσμικά και δημοκρατικά. 
      Και να σας πω και κάτι; Με τη δύναμη της πλειοψηφίας, θα γίνει αυτό που θέλει η πλειοψηφία.
	Όμως, «είπα και ελάλησα και αμαρτίαν ουκ έχω», για τις εμπλοκές που θα έρθουν τα επόμενα χρόνια σε όλες τις εκδηλώσεις χωροταξικού και πολεοδομικού σχεδιασμού. Οδηγούμε σε αδιέξοδα και το δημόσιο και τον ιδιωτικό τομέα και κυρίως τις περιφέρειες της χώρας που υφίστανται τις επιπτώσεις ενός υπερσυγκεντρωτικού αθηνοκεντρικού κράτους. 
	ΠΡΟΕΔΡΟΣ (Δημήτριος Σιούφας): Σας ευχαριστώ, κύριε Βενιζέλο. 
	Να συνεχιστεί η συζήτηση. 
	Ορίστε, κύριε Πολατίδη, έχετε το λόγο. 
	ΗΛΙΑΣ ΠΟΛΑΤΙΔΗΣ: Ευχαριστώ, κύριε Πρόεδρε. 
	Προτού αναφερθώ στο νομοσχέδιο, θα ήθελα να πληροφορήσω τη Βουλή σχετικώς με ένα περιστατικό που συνέβη το Σάββατο που μας πέρασε. Στη μία η ώρα το μεσημέρι είχαμε ένα δυσάρεστο περιστατικό. Ο εκδοτικός οίκος και το βιβλιοπωλείο «ΝΕΑ ΘΕΣΙΣ» κάηκε από μία ομάδα κουκουλοφόρων, οι οποίοι φορούσαν και ρούχα «ARMANI», σύμφωνα με κάποιους αυτόπτες μάρτυρες. Άρα, πολύ σαφώς προσδιορίζεται ποιος είναι ο πολιτικός χώρος και το Κόμμα που τους υποστηρίζει. 
(Στο σημείο αυτό την Προεδρική Έδρα  καταλαμβάνει η Β΄ Αντιπρόεδρος της Βουλής κ. ΕΛΣΑ ΠΑΠΑΔΗΜΗΤΡΙΟΥ)
	Οι κουκουλοφόροι, λοιπόν, αυτοί και το Κόμμα που τους υποστηρίζει δεν αρκέστηκαν στο να πετάξουν μία βόμβα «μολότωφ» ή να πετάξουν μία πέτρα στη βιτρίνα του καταστήματος αυτού. Είναι μία οργανωμένη ομάδα, η οποία έστειλε μέσα κάποιον να παριστάνει τον πελάτη και να δίνει πληροφορίες. Την κυρία και κάποιον πελάτη που τη στιγμή εκείνη ήταν μέσα τους προπηλάκισαν. Κουβάλησαν μαζί τους βενζίνη και κηροζίνη που έριξαν σε όλο το βιβλιοπωλείο και κατόπιν έβαλαν φωτιά. 
	Είναι η τέταρτη επίθεση που γίνεται σε βιβλιοπωλεία και εκδοτικούς οίκους που πωλούν πατριωτικά βιβλία. Ο χορός ξεκίνησε με το βιβλιοπωλείο του συναδέλφου μας κ. Γεωργιάδη και συνεχίστηκε με τον κ. Γιαννάκαινα, με τον κύριο Κεραμιδά στη Θεσσαλονίκη και τώρα με τον κ. Σχοινά. 
	Πού θα σταματήσει αυτή η σειρά; Έχει κανένα πολιτικό κόμμα τη διάθεση να καταδικάσει αυτές τις κατάπτυστες συμπεριφορές; Προφανώς όχι. Μέχρι στιγμής δεν επέδειξε καμμία τέτοια διάθεση κανένα πολιτικό κόμμα και το κυριότερο είναι ότι δεν είχαμε διάθεση από την Κυβέρνηση, η οποία οφείλει να προστατεύει την ασφάλεια…
    	ΠΡΟΕΔΡΕΥΟΥΣΑ (Έλσα Παπαδημητρίου): Κύριε συνάδελφε, σας άφησα για δυόμισι λεπτά. Πρέπει να σας υπενθυμίσω ότι συζητάμε το χωροταξικό. 
    	ΗΛΙΑΣ ΠΟΛΑΤΙΔΗΣ: …και το δικαίωμα της ελευθερίας του λόγου όλων των πολιτών, ανεξαρτήτως αν συμφωνεί με τις πολιτικές και κοινωνικές τους ιδέες. Δεν προστατεύει και δεν εξασφαλίζει την ελευθερία του λόγου παρά μόνο σε αυτούς με τους οποίους συμφωνεί. 
    	Να περάσουμε στο σχέδιο. Το Γενικό Πλαίσιο Χωροταξικού Σχεδιασμού και Αειφόρου Ανάπτυξης είναι ένα βαθύτατα πολιτικό κείμενο –το είπαμε και στην επιτροπή- και δεν έχει καμμία σχέση με τεχνικό κείμενο, διότι, κατ΄ αρχάς, βασίζεται σε ορισμένες πολιτικές προϋποθέσεις. Ποιες είναι αυτές οι πολιτικές προϋποθέσεις; 
    Δηλώνει ότι έχουμε ένα γενικότερο συνολικό διεθνές περιβάλλον, στο οποίο έχουμε κάποιες σχέσεις με ξένες χώρες. Στη σελίδα εννιά, στο δεύτερο κεφάλαιο και συγκεκριμένα στο άρθρο 3, αναφέρονται σαφέστατα ποιες είναι αυτές οι ξένες χώρες με τις οποίες θα μπορεί να συνεργαστεί η Ελλάδα στο διεθνές και ευρωπαϊκό πλαίσιο στο οποίο κινείται. Όπως είναι προφανές, είναι τα κράτη-μέλη της Ευρωπαϊκής Ένωσης, τα κράτη των δυτικών Βαλκανίων, δηλαδή Αλβανία, Σερβία, Μαυροβούνιο, πρώην Σκόπια, Βοσνία, Ερζεγοβίνη και Κροατία, η Τουρκία, στην οποία αφιερώνει ειδική παράγραφο -άρα δείχνει πολύ καθαρά ποιες είναι οι πολιτικές θέσεις της Κυβερνήσεως- τα κράτη του Ευξείνου Πόντου, τα κράτη της Μεσογείου κ.λπ.. 
    Είναι πολύ χαρακτηριστικό ότι απουσιάζει από εδώ η Κύπρος. Τι σημαίνει, κύριοι της Κυβερνήσεως; Ότι δεν έχει σημασία για τη χωροταξική ανάπτυξη η Κύπρος, που στην ουσία είναι το δικό μας έθνος -ανεξαρτήτως αν για ιστορικούς λόγους είναι σε διαφορετικό κράτος- και έχουν η Τουρκία και τα Σκόπια; 
    Τι ακριβώς θέλετε να δείξετε; Σε ποιους θέλετε τέλος πάντων να δώσετε εξετάσεις με αυτήν τη συμπεριφορά σας; 
    Όπως επίσης, η αναφορά στους μετανάστες και στον πολυπολιτισμό, που κι αυτή τίθεται ως ένα χαρακτηριστικό του διεθνούς περιβάλλοντος και θα διαβάσω ακριβώς τι λέει: «Για ένα απροσδιόριστο χρονικό διάστημα η χώρα θα συνεχίσει να είναι χώρα υποδοχής και εγκατάστασης μεταναστών, γεγονός που αποτελεί πρόκληση για την επίτευξη του στόχου της κοινωνικής συνοχής». Υπογραμμίζω τις λέξεις «απροσδιόριστο χρονικό διάστημα» και «χώρα υποδοχής και εγκατάστασης μεταναστών». Δεν έχει μία πολύ σαφή επίδραση στο τι υποδομές θα φτιάξει η χώρα, όταν δεν ξέρει τον πληθυσμό της; 
    Ξέρουμε πολύ καλά ότι οι λαθρομετανάστες κυρίως πηγαίνουν στα μεγάλα αστικά κέντρα, διότι εκεί υπάρχουν και οι ευκαιρίες για εργασία, αυτήν την εργασία που προσφέρουν τέλος πάντων στην ελληνική οικονομία. Τι θα κάνει η Κυβέρνηση στη συγκεκριμένη περίπτωση; Αναφέρεται μέσα ότι η Αθήνα πρέπει να μειωθεί και κατά τι, σε πληθυσμό. Αυτό πώς θα το κάνει, όταν θα υπάρχει ανεξέλεγκτη ροή λαθρομεταναστών; 
    Επίσης, στην ίδια παράγραφο, παρακάτω, γίνεται μία υπόθεση φυσικά και είναι λανθασμένη, όταν λέει ότι η νέα σύνθεση του πληθυσμού και της απασχόλησης, αλλά και το νέο πολυπολιτισμικό πρότυπο συμβάλλουν στην ανάπτυξη της χώρας και στην ανάπτυξη σχέσεων με τις εκτός της Ευρωπαϊκής Ένωσης χώρες προέλευσης των μεταναστών. Πώς ακριβώς συμβάλλουν οι μετανάστες στην απασχόληση και στην ανάπτυξη της χώρας; Πώς ακριβώς γίνεται αυτό; Και τέλος πάντων, αυτά ίσχυαν μέχρι χθες. 
    Σήμερα η Ευρωπαϊκή Ένωση ανησυχεί πάρα πολύ για τη συμπεριφορά αυτή της Ελλάδας. Έχετε πάρει εσείς κάποια διαβεβαίωση ότι συμφωνεί η Ευρωπαϊκή Ένωση να μπαίνουν και άρα να διακινούνται ελεύθερα σε όλη την Ευρωπαϊκή Ένωση και στον οικονομικό χώρο, για ανεξέλεγκτο χρονικό διάστημα και όσοι θέλουν; Αυτός είναι ο πολιτικός προγραμματισμός τον οποίον κάνει το χωροταξικό σχέδιο; Βασίζεται σε τελείως λάθος προϋποθέσεις. 
    Ένας από τους τομείς τους οποίους επίσης το σχέδιο αναφέρει ότι είναι η προτεραιότητα είναι η προβολή του πολιτισμού και μάλιστα αναφέρεται πάλι στη σελίδα δώδεκα, ο κλασσικός, ο βυζαντινός και ο νεότερος πολιτισμός. 
    Χρειαζόμαστε ένα χωροταξικό σχέδιο για να κάνουμε τα αυτονόητα στον Τύμβο Σαλαμινομάχων; Γιατί μέχρι τώρα, εφ’ όσον αυτός ήταν ο σκοπός του κράτους δεν τον έκανε; Η Πύλη των Λεόντων στις Μυκήνες είναι υπό κατάρρευση. Όλα αυτά τα αυτονόητα για να τα διορθώσουμε, χρειαζόμαστε χωροταξικά σχέδια; Και τι μας πείθει -αυτή η μέχρι τώρα νομοθεσία δεν έπεισε τις κυβερνήσεις των καθεστωτικών κομμάτων να πράξουν το αυτονόητο- ότι μετά την ψήφιση του χωροταξικού σχεδίου, τώρα πλέον θα το κάνουν; 
    Ο πολιτισμός είναι το μεγάλο όπλο της Ελλάδος. Αλλά, όπως είπαμε και στην επιτροπή, όταν έρχεται κάποιος στην Ελλάδα θέλει να δει τον ελληνικό πολιτισμό. Μπορεί να είναι άριστος ο πολιτισμός του Πακιστάν, αλλά αν θέλει να τον δει και αν θέλει ένα εξαγώγιμο προϊόν θα πάει να το δει σε εκείνη τη χώρα, δεν θα έρθει στην Ελλάδα για να το δει. 
    Άρα, πρέπει πάνω απ’ όλα να αναδείξουμε το δικό μας πολιτισμό και πρέπει φυσικά να τον προστατεύσουμε, διότι αυτή τη στιγμή όλοι οι αρχαιολογικοί χώροι είναι σε κακό χάλι και δυστυχώς και μετά από την ψήφιση του χωροταξικού σχεδίου, θα συνεχίσουν να είναι σ’ αυτήν την κατάσταση, διότι δεν υπάρχει η πολιτική βούληση για να διορθωθεί. 
    Επίσης, άλλες βασικές υποθέσεις είναι ότι θα έχουμε μία συνέχιση του περιβάλλοντος το οποίο έχουμε σήμερα, ως προς την παγκοσμιοποίηση. Δηλαδή θα έχουμε εισαγωγές από Κίνα και Ινδία και κατανάλωσή τους στην Ευρωπαϊκή Ένωση. Επίσης, ότι θα έχουμε μία αύξηση του τουρισμού. Έχουμε λάβει υπ’ όψιν μας εδώ μέσα το εναλλακτικό σενάριο που μιλάει για το τέλος της εποχής του φθηνού πετρελαίου; Όλες οι μεγάλες αυτές εισαγωγές βασίζονται στην υπόθεση και στην πραγματικότητα του φθηνού πετρελαίου. Για να μπορούν να γίνουν είτε οι αεροπορικές μεταφορές, είτε οι ναυτικές μεταφορές, αυτό που χρειάζεται είναι το φθηνό πετρέλαιο. 
    Το φθηνό πετρέλαιο είναι μία υπόθεση πολύ επισφαλής. Εάν η σημερινή τιμή οφείλεται πραγματικά σε αλλαγή των ρυθμών καταναλώσεως κάποιων χωρών ή οφείλεται σε κάποια χρηματιστηριακά παιχνίδια, είναι κάτι που θα φανεί στο μέλλον. Παρ’ όλο αυτά θα έπρεπε το Εθνικό Χωροταξικό Σχέδιο ως έχον μία ισχύ δεκαπέντε ετών, να προβλέπει και εναλλακτικά σενάρια το τι θα γίνει σ’ αυτές τις βασικές υποθέσεις βάσει των οποίων χτίζεται. Και θα έπρεπε να μην είναι ένα. Θα έπρεπε να έχει δύο-τρεις παραλλαγές, αναλόγως με το τι πρόκειται να ισχύσει.
    Επίσης, όταν ένας βασικός τομέας της οικονομίας θεωρείται ότι θα είναι οι θαλάσσιες μεταφορές, γιατί εμείς πάμε και πουλάμε τα λιμάνια του Πειραιά στην «COSCO» και της Θεσσαλονίκης στην «DUBAI PORTS»; Το όφελος απ’ αυτήν την ανάπτυξη του διεθνούς εμπορίου γιατί να το πάρουν αυτοί, εφ΄όσον εμείς είμαστε τόσο βέβαιοι ότι η ανάπτυξη των θαλασσίων μεταφορών είναι το μέλλον της χώρας και βαδίζουμε προς τα εκεί και υπάρχει και ένα σίγουρο μέλλον; Γιατί εμείς αυτές τις υποδομές, οι οποίες θα μπορούσαν ενδεχομένως να φέρουν κάποια οφέλη στο κράτος, θα τις δώσουμε στους ξένους;
    Ο Ο.Σ.Ε. είναι προβληματικός. Παρ’ όλα αυτά υπάρχει εδώ μία ολόκληρη σειρά εδώ επενδύσεων που πρέπει να κάνει. Από πού θα γίνουν όλες αυτές οι επενδύσεις; Τίποτα δεν προτείνετε. 
    Πώς θα γίνουν όλες αυτές οι επενδύσεις για τα λιμάνια και τα αεροδρόμια; Θα γίνουν με σύμπραξη δημοσίου και ιδιωτικού τομέα; Ούτε γι’ αυτό αναφέρετε τίποτα. Προφανώς, είναι νομίζω αστείο να θεωρήσουμε ότι είναι δυνατόν όλες αυτές οι επενδύσεις που προβλέπονται –διότι πραγματικά είναι ένα τεράστιο σχέδιο επενδύσεων- να γίνουν από το απαξιωμένο πρόγραμμα δημοσίων επενδύσεων και το οποίο συνεχώς απαξιώνεται, διότι έχουμε μπει σε μία οικονομίστικη λογική, στην οποία η διαχείριση του δημοσίου χρέους είναι η αρχή και το τέλος της δραστηριότητας του Υπουργείου Οικονομίας και Οικονομικών.
    Επίσης, αναφερόμαστε στο δασολόγιο μόνο σε ευχές. Αναφερόμαστε σε κτηματολόγιο. Πάντα σε ευχές. Υπάρχει βέβαια ένας χρονικός προσδιορισμός, αλλά είναι βέβαιο ότι δεν θα μπορέσει να ισχύσει, διότι δεν ξεκινάμε με σαφείς στόχους και δεσμεύσεις.
    Όσον αφορά την ενέργεια, δεν αναφέρεται πουθενά η λέξει «αυτάρκεια». Θέλουμε να έχουμε κάποιους ενεργειακούς πόρους. Αναφέρουμε ότι πρέπει να μειωθεί η εξάρτηση από το λιγνίτη, να μειωθεί η ενεργειακή συμμετοχή του λιγνίτη μέσα στις ανάγκες της χώρας, αλλά παρ’ όλο αυτά πάλι δεν προβλέπονται επενδύσεις, πάλι δεν προβλέπεται τίποτα. Όλα παραπέμπονται στις καλένδες. Και σ’ αυτόν τον τομέα το χωροταξικό σχέδιο είναι μία απλή έκθεση ιδεών, η οποία τίποτα ακριβώς δεν προσδιορίζει με σαφήνεια.
    Όσον αφορά τη γεωργία, αναφερόμαστε στην Κοινή Αγροτική Πολιτική, όταν ξέρουμε ότι έχει όριο το 2013 και ότι μετά το 2013 τελειώνει η Κοινή Αγροτική Πολιτική. Εμείς ψηφίζουμε το 2008 για δεκαπέντε χρόνια και βασιζόμαστε σε ρυθμίσεις της Κ.Α.Π.. Και εδώ φυσικά ακούμε κάποια ευχολόγια, που μακάρι να ισχύσουν, αλλά είναι πολύ δύσκολο χωρίς συγκεκριμένες δεσμεύσεις και χωρίς τρόπο με τον οποίο θα εξασφαλιστούν οι επενδύσεις.
    Θα ήθελα επίσης να αναφέρω ορισμένα παράδοξα στο κομμάτι των αεροπορικών συνδέσεων. Προτείνεται η αεροπορική σύνδεση της Ρόδου με το Ισραήλ. Πραγματικά, δεν μπορώ να καταλάβω ποια είναι η ανάγκη απευθείας συνδέσεως της Ρόδου με το Ισραήλ. Είναι κάτι που δεν μπορεί να γίνει εύκολα αντιληπτό. Είναι για τουριστικούς λόγους; Γιατί δεν γίνεται για άλλες χώρες που έχουν περισσότερους τουριστικούς προορισμούς σήμερα προς τη Ρόδο; Εδώ, φυσικά, είναι το ευχάριστο ότι υπάρχει η σύνδεση της Ρόδου με την Κύπρο και είναι από τις ελάχιστες φορές που η Κύπρος, όπως προανέφερα, αναφέρεται στο Εθνικό Χωροταξικό Σχεδιασμό.
    Όσον αφορά το θέμα της διοικητικής αναδιοργανώσεως, πάλι εδώ μπαίνουν κάποιες γενικότητες -παρ’ όλο που όλα αυτά περνάνε στο θέμα του Υπουργείου Εσωτερικών- όπως ότι πρέπει οι νέες αυτοδιοικητικές οντότητες να είναι βιώσιμες, ανταγωνιστικές, οι μονάδες αυτοδιοίκησης να μεγαλώσουν και να πάνε στο ευρωπαϊκό μέγεθος. Όλα αυτά, όμως, θέλουν μία ξεκάθαρη θέση από πλευράς Κυβερνήσεως.
    (Στο σημείο αυτό, την Προεδρική Έδρα  καταλαμβάνει ο  Δ’ Αντιπρόεδρος της Βουλής κ.  ΦΙΛΙΠΠΟΣ ΠΕΤΣΑΛΝΙΚΟΣ).
    Γιατί εγώ δεν μπορώ να κατανοήσω ποιο είναι σήμερα το πρόβλημα και πώς θα λυθούν τα όποια προβλήματα υπάρχουν, που είναι πολλά, πώς ακριβώς θα λυθούν με την αύξηση του μεγέθους των αυτοδιοικητικών μονάδων; Πραγματικά δηλαδή, προσβλέπουμε σε οικονομίες κλίμακος; Θα απολυθούν κάποιοι υπάλληλοι και θα μειωθούν και έτσι θα έχουμε βελτίωση των οικονομικών; Εκεί χωλαίνουν οι αυτοδιοικητικές μονάδες σήμερα, στο ότι είναι πολλοί οι υπάλληλοι και δεν μπορούν να συντονιστούν; Νομίζω πως όχι και εδώ χρειάζεται μία σαφέστατη αλλαγή. Δεν νομίζω ότι πρέπει, χωρίς να καθορίσουμε πάνω απ’ όλα το πρόβλημα, να προσπαθούμε να δώσουμε λύση. 
    Το μέλλον της χώρας δεν μπορεί να στηρίζεται για εμάς στην ανεξέλεγκτη εισβολή λαθρομεταναστών, στη μετατροπή της χώρας σε ένα γιγαντιαίο δίκτυο μεταφορών στον τουρισμό και στην εξόρυξη μεταλλευμάτων και στην ανεξέλεγκτη επέκταση του πληθυσμού. Στο χωροταξικό σχέδιο –γιατί δεν θέλουμε να είμαστε μηδενιστές- διαφαίνονται καλές προθέσεις. Πολλές φορές όμως ο δρόμος προς την κόλαση είναι στρωμένος με καλές προθέσεις. Γι’ αυτό και εμείς καταψηφίζουμε το χωροταξικό σχέδιο.
    Σας ευχαριστώ. 
      (Χειροκροτήματα από την πτέρυγα του ΛΑ.Ο.Σ.).
      ΠΡΟΕΔΡΕΥΩΝ (Φίλιππος Πετσάλνικος): Ο Βουλευτής της Νέας Δημοκρατίας κ. Αλέξανδρος Δερμεντζόπουλος, έχει το λόγο.
      ΑΛΕΞΑΝΔΡΟΣ ΔΕΡΜΕΝΤΖΟΠΟΥΛΟΣ: Ευχαριστώ, κύριε Πρόεδρε.
      Κύριοι Υπουργοί, κυρίες και κύριοι συνάδελφοι, ξεκινώντας θα πρέπει να χαιρετίσουμε την κατάθεση προς έγκριση του Γενικού Πλαισίου Χωροταξικού Σχεδιασμού και αειφόρου ανάπτυξης, ενός σοβαρού και δύσκολου εγχειρήματος που αποτελεί τη μεγαλύτερη ίσως των μεταρρυθμίσεων που επιχειρεί αυτή η Κυβέρνηση και την επιχειρεί με την υπευθυνότητα που της αρμόζει. Επιτέλους, αποκτά η χώρα μας ένα ολοκληρωμένο χωροταξικό σχέδιο. Με όλα τα θετικά που έχει η ύπαρξή του και που προσδοκούμε σ’ αυτά και με την εμπειρία των αρνητικών που είχε η απουσία του όλα τα προηγούμενα χρόνια και τα πληρώσαμε, σε ό,τι αφορά την ορθολογική ανάπτυξη και οργάνωση και την προστασία του περιβάλλοντος. Με μακρά και επίπονη δουλειά, μετά από συστηματική μελέτη, διεξοδική διαβούλευση και λεπτομερειακή αξιολόγηση όλων των προτάσεων που υποβλήθηκαν κατά τη διαβούλευση, αλλά και στο πλαίσιο της συζήτησης στην Ειδική Αρμόδια Επιτροπή της Βουλής. 
      Αυτό δε που χαρακτηρίζεται εξαιρετικά θετικό και ενδεικτικό του τρόπου με τον οποίο αντιμετώπισε το Υ.ΠΕ.ΧΩ.Δ.Ε. τη συναινετική έγκριση του χωροταξικού, είναι οι συνεχείς και επανειλημμένες δηλώσεις του Υπουργού για κατάθεση κάθε εποικοδομητικής πρότασης και παρατήρησης κατά τη διάρκεια όλης της διαβούλευσης και επανεξέταση των θεμάτων που τέθηκαν. Δηλώσεις που επιβεβαιώθηκαν με την κατάθεση του τελικού σχεδίου σήμερα, με χαρακτηριστικό παράδειγμα των θεμάτων που αφορούσαν την περιοχή της Θράκης και έγιναν αποδεκτά από πλευράς πολιτικής ηγεσίας του Υ.ΠΕ.ΧΩ.Δ.Ε.. 
      Κάθε πρόταση, κυρίες και κύριοι συνάδελφοι, που δεν αλλοίωνε τη φιλοσοφία του χωροταξικού σχεδίου και ήταν τεκμηριωμένη, έγινε αποδεκτή. Και αυτό αποδεικνύει στην πράξη ότι η διαβούλευση και ο διάλογος σε όλες τις φάσεις δεν είχαν τυπικό, αλλά ουσιαστικό χαρακτήρα. 
      Λίγα λόγια για το ιστορικό μέχρι σήμερα. Στις αρχές του 2006 ανατέθηκε η μελέτη για το Εθνικό Χωροταξικό η οποία περατώθηκε το Μάρτιο του 2007. Ακολούθησε η επεξεργασία της μελέτης, η συζήτηση με άλλους φορείς και τελικά τον Ιούλιο του 2007 παρουσιάστηκε και παραδόθηκε σε διαβούλευση η αρχική πρόταση για το Εθνικό Χωροταξικό Σχέδιο. Το Νοέμβριο του 2007 άρχισαν οι εργασίες γνωμοδότησης στο Εθνικό Συμβούλιο Χωροταξικού Σχεδιασμού και Αειφόρου Ανάπτυξης, το οποίο παρέδωσε τη γνωμοδότησή του τον περασμένο Δεκέμβριο. Ακολούθησε η επεξεργασία των προτάσεων και των παρατηρήσεων που είχαν κατατεθεί για να διαμορφωθεί το κείμενο που προ μηνός συζητήθηκε στην αρμόδια επιτροπή της Βουλής. Μετά από έναν εξαντλητικό διάλογο με φορείς και με συναδέλφους Βουλευτές, σε πέντε συνεχείς συνεδριάσεις, το κείμενο έλαβε τη σημερινή του τελική μορφή. 
      Για ποια σπουδή, λοιπόν, ομιλούμε; Για ποιο έλλειμμα διαλόγου μπορεί κάποιος να ομιλεί; Τι βοηθάει η πρόταση για απόσυρση ή για επανεξέταση του σχεδίου; Παρά μόνο επιπλέον καθυστέρηση στον ήδη βεβαρημένο χρόνο και χώρο. 
      Κυρίες και κύριοι συνάδελφοι, το Εθνικό Χωροταξικό Σχέδιο είναι μία μεγάλη μεταρρύθμιση που θα συμβάλει καθοριστικά στην ολοκληρωμένη και αειφόρο ανάπτυξη της ελληνικής επικράτειας, με απόλυτο σεβασμό στο περιβάλλον. Εξάλλου, ας μην ξεχνάμε, για όσους το έχουν διαβάσει, ότι έχει και ειδικό κεφάλαιο, αρκετά εκτεταμένο, το οποίο αναφέρεται στην προστασία και την ανάδειξη του φυσικού και πολιτιστικού περιβάλλοντος με συγκεκριμένες κατευθύνσεις, με συγκεκριμένα μέτρα. Πλέον θα ξέρει ο καθένας τι μπορεί και που μπορεί να κάνει, και όλες οι δραστηριότητες θα υπακούουν σε κανόνες, γνωστούς εκ των προτέρων. Πρέπει δε να σημειωθεί ότι η μελέτη του Εθνικού Σχεδίου προωθήθηκε παράλληλα με τα ειδικά πλαίσια, έτσι ώστε να αλληλοσυμπληρώνονται, να αλληλοδιαμορφώνονται με τρόπο που δεν θα οδηγούνται στην αλληλοαναίρεσή τους. 
      Κυρίες και κύριοι συνάδελφοι, στόχος της μεγάλης αυτής μεταρρύθμισης είναι η ολοκληρωμένη χωρική ανάπτυξη και η αειφορική οργάνωση του εθνικού χώρου που προωθεί ισόρροπα την κοινωνική και οικονομική συνοχή, την ανταγωνιστικότητα και την προστασία του φυσικού και πολιτιστικού μας περιβάλλοντος. Είναι μία προσπάθεια που αναμένεται και θα συμβάλει καθοριστικά στην αξιοποίηση όλων των ευκαιριών και των δυνατοτήτων, αλλά και στην αντιμετώπιση όλων των αδυναμιών και των κινδύνων που προκαλούνται πάντα κατά τη διάρκεια μίας αναπτυξιακής διαδικασίας στο περιβάλλον και τέλος-τέλος για την ίδια την ανάπτυξη. 
      Σκοπός του Εθνικού Χωροταξικού Πλαισίου είναι ο προσδιορισμός στρατηγικών κατευθύνσεων για την ολοκληρωμένη χωρική ανάπτυξη και για την αειφόρο οργάνωση του εθνικού χώρου για την επόμενη δεκαπενταετία. Το Εθνικό Χωροταξικό Σχέδιο αποτελεί τη συνθετική θεώρηση στο χώρο των επιμέρους πολιτικών, των προγραμμάτων και των έργων, εξασφαλίζοντας μία εσωτερική συνοχή και μία συμπληρωματικότητα.
      Τι επιδιώκεται με το Εθνικό Χωροταξικό Σχέδιο: 
      Πρώτα-πρώτα, η ενίσχυση του ρόλου της χώρας μας στο διεθνές, μεσογειακό, ευρωπαϊκό και βαλκανικό περιβάλλον. 
      Δεύτερον, η ενίσχυση της περιφερειακής ανάπτυξης και της χωρικής συνοχής.
      Τρίτον, η προστασία του περιβάλλοντος και η συνετή διαχείριση του χώρου με τον περιορισμό παραγόντων υποβάθμισης αυτού του χώρου, όπως είναι η υπέρμετρη αστική εξάπλωση, όπως είναι η διάσπαρτη δόμηση. 
      Και τέλος, η παροχή πλαισίου κατευθύνσεων και στρατηγικών για τα υποκείμενα επίπεδα του σχεδιασμού.
      Το Εθνικό Χωροταξικό Σχέδιο περιλαμβάνει κατευθύνσεις και μέτρα που αναφέρονται σε επτά ενότητες: 
      Η πρώτη ενότητα αναφέρεται στη θέση της χώρας στο ευρωπαϊκό και διεθνές περιβάλλον και αναλύει τους κύριους πόλους και άξονες ανάπτυξης αυτού του εθνικού χώρου. 
      Η δεύτερη περιλαμβάνει τις προτάσεις για την αναμόρφωση των δικτύων υποδομής και των υπηρεσιών μεταφορών. 
      Η τρίτη αφορά στη χωρική διάρθρωση των παραγωγικών τομέων, αναλύοντας τους στόχους και τις κατευθύνσεις ανά τομέα, όπως είναι ο αγροτικός, ο τομέας της βιομηχανίας, ο τουρισμός. 
      Η τέταρτη αναλύει όσα προβλέπονται στη χωρική διάρθρωση του αστικού δικτύου, του ορεινού, του παράκτιου, του νησιωτικού, των παραμεθορίων περιοχών και του αγροτικού χώρου. 
      Η πέμπτη περιλαμβάνει τις κατευθύνσεις για την προστασία του φυσικού και πολιτιστικού μας πλούτου. 
      Η έκτη περιλαμβάνει τις προτάσεις για τη γεωγραφική και διοικητική ανασυγκρότηση της χώρας. 
      Η έβδομη περιλαμβάνει όλες τις προϋποθέσεις και όλους τους μηχανισμούς υλοποίησης του Γενικού Χωροταξικού. 
      Κάποιοι -και πριν από λίγο μάλιστα- χαρακτήρισαν το Εθνικό Χωροταξικό Σχέδιο γενικόλογο, ασαφές, χωρίς στόχους, χωρίς χρονοδιαγράμματα. Ηθελημένα, όμως, παραβλέπουν τα ειδικά χωροταξικά πλαίσια, όπου εκεί εξειδικεύονται όλα τα ζητήματα λεπτομερώς, όπως είναι για παράδειγμα η ολοκλήρωση του δασολογίου, του κτηματολογίου, οι βιολογικοί καθαρισμοί, τα αποχετευτικά δίκτυα, οι Χ.Α.Δ.Α., οι προστατευόμενες περιοχές.
      Κυρίες και κύριοι συνάδελφοι, η ολοκλήρωση του Εθνικού Χωροταξικού Σχεδιασμού συνιστά μία από τις πιο σημαντικές διαρθρωτικές αλλαγές που έγιναν στη χώρα μας τις τελευταίες δεκαετίες. Είναι μία μεγάλη μεταρρύθμιση που θα συμβάλει καθοριστικά στην ολοκληρωμένη και αειφόρο ανάπτυξη της ελληνικής επικράτειας. Και σήμερα καλούμαστε όλοι μας, κόμματα και Βουλευτές, εγκρίνοντας το Εθνικό Χωροταξικό Σχέδιο, να επιτελέσουμε το εθνικό μας χρέος για το μέλλον της χώρας μας. 
      Σας ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Φίλιππος Πετσάλνικος): Ευχαριστούμε τον κ. Δερμεντζόπουλο. 
      Το λόγο έχει ο Βουλευτής του ΠΑ.ΣΟ.Κ. κ. Κωνσταντίνος Γείτονας. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Κυρίες και κύριοι συνάδελφοι, λυπάμαι που η Κυβέρνηση και στο μείζον αυτό ζήτημα του Εθνικού Χωροταξικού Πλαισίου, ης κατάρτισης δηλαδή και έγκρισής του, επέλεξε να πορευτεί μόνη. Ζητήσαμε κόμματα και φορείς την απόσυρση του σχεδίου και μία νέα κανονική και σοβαρή δημόσια διαβούλευση, ώστε και να γίνουν οι απαραίτητες αλλαγές και βελτιώσεις, αλλά και να επιτευχθεί συναίνεση. Η Κυβέρνηση και ο κύριος Υπουργός επανέρχεται με μικρές μεταβολές, ορισμένες είναι θετικές, που δεν αλλάζουν όμως την ουσία και τη φιλοσοφία του κειμένου. 
      Και επειδή διερωτήθηκε προηγουμένως ο εκλεκτός συνάδελφος της Νέας Δημοκρατίας, ο προλαλήσας εμού, γιατί επιμένουμε, σας λέω κοντολογίς ότι διαφωνούμε με τη φιλοσοφία του σχεδίου. Αλλά κυρίως θα σας πω και κάτι που ίσως σας ενδιέφερε περισσότερο. Υπάρχει «ανασφάλεια» δικαίου σε σχέση με αυτό το κείμενο.
       Πρώτον, αμφισβητήθηκε –και το ξέρετε πολύ καλά- εάν δόθηκε η τυπική απαραίτητη κατά το νόμο γνωμοδότηση του Εθνικού Συμβουλίου Χωροταξίας. 
      Δεύτερον, ακόμα και χθες εκφράσθηκαν ενστάσεις από τον Επίτροπο, τον κύριο Δήμα, κατά πόσον υπάρχει συμβατότητα του Χωροταξικού με τις αρχές του Κοινοτικού Δικαίου.
      Τρίτον, τέλος –και έγινε σχετική συζήτηση σήμερα- προκύπτει προβληματισμός για το κατά πόσο θα πρέπει να προχωρήσουμε σε έγκριση του σχεδίου με βάση το άρθρο 79 παράγραφος 8, του Συντάγματος ή θα έπρεπε επί το ασφαλέστερο, να πάρει η έγκριση τον χαρακτήρα «τυπικού νόμου». Διότι το Εθνικό Χωροταξικό Πλαίσιο, το κείμενο αυτό, αποτελεί πλαίσιο αναφοράς για τον λεγόμενο υποκείμενο σχεδιασμό. Δηλαδή για όλο το υπόλοιπο κανονιστικό πλαίσιο των επιμέρους χωροταξικών, των γενικών πολεοδομικών σχεδίων, των Σ.Χ.Ο.Α.Π., και δεν μπορεί αυτό να είναι ενδεχομένως στον αέρα, να είναι πάντα υπό την απειλή δικαστικής κρίσης και αμφισβήτησης. 
      Και μόνο αυτοί οι λόγοι δηλαδή της «ανασφάλειας» σε σχέση με το Δίκαιο που δημιουργείται από τις διαδικασίες που ακολουθήθηκαν τουλάχιστον θα συνιστούσαν σε μία υπεύθυνη κυβέρνηση την απόσυρση του κειμένου. Αυτό, πέραν του ότι για μας θα έπρεπε, ένα χωροταξικό σχέδιο το οποίο αποτελεί το σύνταγμα της οργάνωσης των δραστηριοτήτων στο χώρο και είναι βασικό εργαλείο για τη στρατηγική της αειφόρου ανάπτυξης να εκφράζει πλατιά κοινωνική και πολιτική βάση, να έχει τη μεγαλύτερη δυνατή κοινωνική αποδοχή.
      Στο πλαίσιο του χωροταξικού συντίθενται οι παράμετροι επιμέρους πολιτικών επιλογών και εξασφαλίζεται η συνοχή και η συνέργεια έργων και προγραμμάτων. Δεν είναι κάτι απλό. Όπως είπα δε, είναι το βασικό πλαίσιο αναφοράς για όλες εκείνες τις κανονιστικές πράξεις με τις οποίες υλοποιείται ο χωροταξικός και πολεοδομικός σχεδιασμός. 
      Μάλιστα, κυρίες και κύριοι συνάδελφοι, στο άρθρο 12, παράγραφος 6 του σχεδίου, η Κυβέρνηση έβαλε εξ΄υπαρχής μία βόμβα. Με την υιοθέτηση δήθεν της αρχής της ευελιξίας, στο σχεδιασμό εννοώ, χωρίς μάλιστα κριτήρια και την πρόβλεψη ειδικών διαδικασιών, όπως το είχε στην αρχή για ιδιωτικές επενδύσεις μεγάλης κλίμακας, θα μπορούσε ουσιαστικά να ανατρέψει κάθε κανόνα σχεδιασμού. Αυτό έλεγε στην αρχή το άρθρο 12, παράγραφος 6. Έγινε μία αλλαγή ως προς το δεύτερο εδάφιο αυτής της παραγράφου, όσον αφορά τις ιδιωτικές επενδύσεις, αλλά, κύριε Υπουργέ, για μένα το ζήτημα της αοριστίας, όσον αφορά την ευελιξία, παραμένει.
      Όχι απλά θεωρητικά αλλά στην πράξη με βάση την παράγραφο όπως έμεινε, θα μπορεί πραγματικά να γίνει παραβίαση και παράβαση των κανόνων σχεδιασμού, να γίνει ο σχεδιασμός κατά παρέκκλιση και αυθαίρετα.
	Έρχομαι τώρα και στην ουσία στο περιεχόμενο του Χωροταξικού σχεδίου. Εμείς είμαστε αντίθετοι. Γιατί το πρότυπο ανάπτυξης της χώρας το οποίο προωθεί είναι παρωχημένο. Περιορίζεται σε κεκορεσμένα κέντρα και άξονες, δηλαδή αναπαράγει μία αναπτυξιακή λογική των δεκαετιών του ’60 και του ’70. Δεν προωθεί ένα εναλλακτικό μοντέλο αειφόρου ανάπτυξης με αξιοποίηση και επένδυση στους νέους συντελεστές παραγωγής όπου έχουμε και συγκριτικά πλεονεκτήματα και οι οποίοι σήμερα έχουν ιδιαίτερη αξία και αναφέρομαι στη γνώση, στην τεχνολογία, στο ίδιο το περιβάλλον. Οι άξονες ανάπτυξης που αναφέρει ουσιαστικά ταυτίζονται μόνο με τους οδικούς άξονες. Επίσης, επειδή εμπεριέχεται το Ε.Σ.Π.Α., υπάρχει ένα κενό αναπτυξιακής προοπτικής μετά το 2013, μετά την ολοκλήρωση του Ε.Σ.Π.Α.. 
	Ακόμα υποβαθμίζεται η περιφερειακή διάσταση ανάπτυξης και αντί για προώθηση δικτύων πόλεων που θα ήταν κάτι το σύγχρονο και το σωστό, αναπαράγεται ένα ξεπερασμένο μοντέλο πόλων με επίκεντρο κυρίως το γνωστό δίπολο Αθήνα-Θεσσαλονίκη.
	Όσον αφορά στο περιβάλλον. Παρά κάποιες θετικές προσθήκες που έγιναν στο τελικό κείμενο, ουσιαστικά το Χωροταξικό αφήνει απ’ έξω ζητήματα που γεννιούνται από τις κλιματικές αλλαγές που επηρεάζουν ιδιαίτερα τη χώρα μας. Παρά δε την προσθήκη της δέσμευσης στο τελικό κείμενο για χρονοδιάγραμμα στο Κτηματολόγιο, η εμμονή της Κυβέρνησης στην αναθεώρηση του άρθρου 24 του Συντάγματος και στην γνωστή θέση της για τους δασικούς χάρτες, πολύ φοβάμαι ότι θα στείλει το Κτηματολόγιο στις ελληνικές καλένδες. Επίσης, δεν δίνεται προτεραιότητα στην προστασία των δασικών και υδάτινων οικοσυστημάτων. 
	Κυρίες και κύριοι συνάδελφοι, το ΠΑ.ΣΟ.Κ. έχει καταθέσει νέες σημαντικές προτάσεις -και απ’ αυτό το Βήμα ο Πρόεδρός μας- για μία άλλη λογική, για άλλες αρχές και άλλη κατεύθυνση στο Χωροταξικό. Για μας οι κλιματικές αλλαγές θα πρέπει να διαπερνούν από εδώ και πέρα όλες τις πολιτικές. Βασική κατεύθυνση πρέπει να είναι η απεξάρτηση από τα ορυκτά καύσιμα και η προώθηση ανανεώσιμων πηγών ενέργειας. Η χωρική συνοχή επίσης θα πρέπει να λάβει υπ’ όψιν τη φέρουσα ικανότητα των περιοχών καθώς και τις ιδιαιτερότητες των παράκτιων και των νησιωτικών περιοχών. Η ισόρροπη περιφερειακή ανάπτυξη με βάση συγκριτικά πλεονεκτήματα είναι βασικό ζήτημα για μας. Εδώ πρέπει να ρίξουμε το βάρος για να έχει κάθε περιοχή τη δική της ταυτότητα και τις δικές της ευκαιρίες ανάπτυξης. 
	Επιμένουμε λοιπόν ότι η Κυβέρνηση κάνει λάθος που προχωρά ερήμην της κοινωνίας. Όπως είπα και στην αρχή, θα έπρεπε να έχουμε και να εξασφαλίσουμε πλατιά συναίνεση και ευρύτερη αποδοχή. Το σχέδιο που φέρνετε με καθυστέρηση δεν πληροί αυτές τις βασικές προϋποθέσεις. Και επομένως για μένα δεν δίνει τη ζητούμενη προστιθέμενη αξία για τη βιώσιμη ανάπτυξη. Εν προκειμένω, δυστυχώς και πάλι στην πολιτική σας οι ανάγκες της επικοινωνίας υπερίσχυσαν των αναγκών της κοινωνίας.
	Σας ευχαριστώ.
(Χειροκροτήματα από την πτέρυγα του ΠΑ.ΣΟ.Κ.)
	ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Βουλευτής του Κομμουνιστικού Κόμματος Ελλάδας κ. Γκατζής.
	ΝΙΚΟΛΑΟΣ ΓΚΑΤΖΗΣ: Ευχαριστώ, κύριε Πρόεδρε.
	Θα ήθελα από την αρχή να ξεκαθαρίσω ένα βασικό κατά την άποψή μας θέμα, γιατί ειπώθηκε στην επιτροπή και από τον κύριο Υπουργό. Κατάλαβε ότι και ο εισηγητής μας κι εγώ είμαστε αντίθετοι μ’ έναν εθνικό χωροταξικό σχεδιασμό της χώρας. Δεν είμαστε αντίθετοι για έναν χωροταξικό σχεδιασμό. Πάντα χρειάζεται για την ανάπτυξη μιας χώρας. Είμαστε αντίθετοι όμως με τη φιλοσοφία, τους στόχους και τις πολιτικές που εφαρμόζει αυτό το χωροταξικό σχέδιο. Μιλάμε για ένα χωροταξικό σχέδιο, για έναν εθνικό σχεδιασμό μιας άλλης πολιτικής, μιας πολιτικής της λαϊκής οικονομίας που θα αναπτύξει πραγματικά όλες τις δυνατότητες της χώρας.
    Το Εθνικό Χωροταξικό Σχέδιο περιγράφει τις γενικές κατευθύνσεις και στρατηγικές που θα εφαρμοστούν τα επόμενα δεκαπέντε χρόνια και είναι εναρμονισμένο με τις επιταγές της Ευρωπαϊκής Ένωσης και των καπιταλιστικών αναδιαρθρώσεων. Αφορούν τομείς των μεταφορών, του τουρισμού, της ενέργειας του αγροτικού τομέα, της πολεοδόμησης, της βιομηχανίας, της διοικητικής δομής της χώρας, του περιβάλλοντος, του τουρισμού κ.α., που θα εξειδικευθούν κατά τομέα με τα ειδικά πλαίσια. 
    Ποια όμως η αναγκαιότητα της νομοθέτησης του χωροταξικού σχεδιασμού της χώρας τριάντα τρία χρόνια μετά την ψήφιση του άρθρου 24 του Συντάγματος που προέβλεπε και μάλιστα χωρίς την ύπαρξη δασικών χαρτών και δασικού κτηματολογίου; 
    Ένας από τους βασικούς λόγους όπως περιγράφεται ρητά στο κείμενο, σελίδα 2, παράγραφος 1, είναι η ενίσχυση της ανταγωνιστικότητας της ελληνικής οικονομίας με την ανάπτυξη της οικονομίας της γνώσης και την αύξηση της ελκυστικότητας της χώρας για την προώθηση παραγωγικών επενδύσεων σε κλάδους τους οποίους διαθέτει συγκριτικό πλεονέκτημα η χώρα, όπως είναι οι ορεινοί όγκοι, παραθαλάσσιες περιοχές κ.α.. 
    Έχει αποδειχθεί, πως η ανάπτυξη με γνώμονα την ανταγωνιστικότητα είναι ανάπτυξη για λίγους. Ο εισηγητής μας ανέπτυξε αυτήν την πλευρά διεξοδικώς. 
    Άλλος στόχος είναι η ενίσχυση του ρόλου της χώρας σε διεθνές ευρωπαϊκό, μεσογειακό και βαλκανικό επίπεδο. Δηλαδή, θα χρησιμοποιηθεί η χώρα μας ως πύλη για την διείσδυση του καπιταλιστικού κεφαλαίου σε άλλες χώρες της περιοχής μας, σύμφωνα με τα σχέδια χωρικής ανάπτυξης που έχουν συναποφασιστεί  στις Βρυξέλλες από όλες τις Κυβερνήσεις των κρατών μελών της Ευρωπαϊκής Ένωσης, μαζί με τις ελληνικές βέβαια της Νέας Δημοκρατίας και του ΠΑ.ΣΟ.Κ.. 
    Άλλος λόγος είναι επειδή πολλά επενδυτικά σχέδια, τουριστικές μονάδες στην Κρήτη, Πελοποννήσου, Χαλκιδικής κ.λπ., σκόνταψαν στην νομολογία του Συμβουλίου της Επικρατείας, βιομηχανίες ή άλλες εγκαταστάσεις όπως για παράδειγμα διάφορα αιολικά πάρκα, παρά τις αδειοδοτήσεις που έλαβαν κατά καιρούς κινδύνεψαν λόγω προσφυγών στα δικαστήρια. Το ξένο κεφάλαιο δίσταζε να κάνει επενδύσεις στην Ελλάδα λόγω ακριβώς τέτοιων δικαστικών και άλλων γραφειοκρατικών εμποδίων. Τα θεωρούσαν βαρίδια. Και βέβαια, είναι. 
    Ένας άλλος λόγος είναι ότι στο πλαίσιο της λεγόμενης πράσινης οικονομίας και το περιβάλλον μπαίνει στην πρέσα της κερδοσκοπίας των μεγαλοκαρχαριών γεγονός που προϋποθέτει και την διευθέτηση του χώρου. 
    Εργαλεία για την εφαρμογή των αρχών και στόχων του γενικού χωροταξικού σχεδίου προβλέπονται: Ο ευρύς αποχαρακτηρισμός δασών και δασικών εκτάσεων. Με την οριοθέτησή τους και την σύνταξη του δασολογίου μέσα σε τέσσερα χρόνια το Υ.ΠΕ.ΧΩ.Δ.Ε. απέκλεισε να χρησιμοποιηθούν αεροφωτογραφίες του 1945 αλλά όσο γίνεται πιο κοντινές. Μέχρι και του 1975, χρονολογία, δηλαδή, που ψηφίστηκε το άρθρο 24 του Συντάγματος. Αν, κύριοι Βουλευτές, χρησιμοποιηθούν οι αεροφωτογραφίες του 1960, όπως ειπώθηκε από τον κ. Υπουργό, τότε σύμφωνα με τους δασολόγους κινδυνεύουν να αποχαρακτηριστούν δασικές εκτάσεις περίπου δώδεκα εκατομμύρια στρέμματα που θα καρπωθούν το μεγάλο κεφάλαιο και οι κάθε λογής καταπατητές για να αναπτύξουν τις κερδοσκοπικές τους δραστηριότητες, πολύ περισσότερο μάλιστα που η πύρινη λαίλαπα έκανε στάχτη πέρυσι αρκετές εκτάσεις στον Καϊάφα Ηλείας, στον Γράμμο και άλλες περιοχές όπως η Μαγνησία και όλη η υπόλοιπη Ελλάδα. 
    Οι ίδιοι στόχοι εξειδικεύονται με την αλλαγή της διοικητικής δομής της χώρας –Καποδίστριας Β΄- που προβλέπεται για τα επόμενα χρόνια με διοικητικά μέτρα. Η μείωση δήμων και νομών στα μισά –δηλαδή, θα γίνει το 50% απ’ ό,τι υπάρχει, γι’ αυτό λέμε στα μισά- λιγοστεύουν κατά την άποψη των κυβερνώντων τα γραφειοκρατικά και άλλα εμπόδια για το μεγάλο κεφάλαιο ενώ διπλασιάζεται το εύρος των επιχειρηματικών τους δραστηριοτήτων στην διαχείριση αποβλήτων, βιολογικού καθαρισμού, Χ.Υ.Τ.Α., νερού, ακόμη και κοινόχρηστων χώρων μέσω των Σ.Δ.Ι.Τ.. 
    Λόγος επίσης γίνεται για τον λειτουργικό χαρακτήρα της γεωργίας, που σημαίνει ότι όσοι μπορέσουν να παραμείνουν αγρότες, έχει καλώς. Οι άλλοι θα φύγουν και έτσι έχουμε και μια πρόοδο στην ανάπτυξη των μεγαλοτσιφλικάδων. 
    Για αειφόρο ανάπτυξη μιλάει η Κυβέρνηση. Ανάπτυξη έχουμε και σήμερα. Ποιος όμως καρπούται απ’ αυτήν την ανάπτυξη και  αυτό το θέμα αρκετές φορές το έχουμε αναπτύξει και το έχουμε πει. 
    Θα ήθελα εδώ, κύριε Υπουργέ, να πω ορισμένα πράγματα σχετικά με την Μαγνησία. Ο νομός Μαγνησίας αν και βρίσκεται πάνω στον αναπτυξιακό οδικό άξονα Βορρά-Νότου και πάνω στα υπό κατασκευή σημαντικά δίκτυα μεταφορών της χώρας δεν έχει ουσιαστικά και άμεση σύνδεση με την υπόλοιπη Ελλάδα, αλλά και τον ευρωπαϊκό χώρο, γεγονός που δυσχεραίνει κάθε προσπάθεια εξωτερίκευσης και διεθνοποίησης μπορεί να γίνει, των όποιων πλεονεκτημάτων της τοπικής οικονομίας διαθέτει σήμερα ο νομός. Και είναι και αυτά αρκετά. 
      Συνοπτικά, για να μην τα αναφέρω, θα καταθέσω, κύριε Υπουργέ, μία πρόταση του Τεχνικού Επιμελητηρίου Μαγνησίας σχετικά με ορισμένους τομείς, που κατά την άποψή του και κατά την άποψη των φορέων της Μαγνησίας θα πρέπει να αναπτυχθούν, όπως είναι το οδικό δίκτυο, που είναι έξω από τη σύνδεση του Βόλου και το Λιμάνι του Βόλου με την Ηγουμενίτσα που συνδέεται με την Ε 65 και σταματά στη Λάρισα, στα Τρίκαλα κ.λ.π, όπως είναι η σιδηροδρομική σύνδεση Βόλου-Ηγουμενίτσας, όπως είναι η σύνδεση του Βόλου με την Αθήνα και τη Θεσσαλονίκη με ανταποκρίσεις που θα είναι πραγματικές και όχι να πηγαίνει ο άλλος στη Λάρισα και να περιμένει μία ώρα, όπως είναι επίσης το εσωτερικό δίκτυο που θα πρέπει να γίνει. Τέτοιο πρόβλημα δεν έχει μόνο η Μαγνησία, έχει ολόκληρη η Θεσσαλία, όπως το δίκτυο της Καλαμπάκας κ.λ.π..
      Τέλος, θα ήθελα να πω δύο λόγια για τις Βόρειες Σποράδες και τα νησιά που εντάσσονται, γιατί εκτός από το πλαίσιο που αναφέρει, τα νησιά των Βορείων Σποράδων παραμένουν στην ηπειρωτική χώρα διοικητικά. Και μπαίνει το ερώτημα: Τα νησιά των Βορείων Σποράδων θα έχουν τα θετικά πλεονεκτήματα Στα χαρτιά βέβαια, γιατί στην πράξη πιστεύουμε ότι δεν θα γίνει τίποτε και δεν εμποδίζει σήμερα πού ανήκουν διοικητικά τα νησιά, για να έχουμε, για παράδειγμα, φθηνή σίγουρη, τακτική ακτοπλοϊκή συγκοινωνία, που να εξυπηρετεί τα νησιά. Δεν εμποδίζει το ότι διοικητικά ανήκουν σε χερσαία περιοχή και δεν έχουν την ενιαία διοικητική περιοχή των νησιών του Αιγαίου το ότι τα νησιά μας βρίσκονται σ’ αυτήν την υποτυπώδη τελικά οικονομική ανάπτυξη. Για όλα τα άλλα τα οικονομικά, κοινωνικά προβλήματα που αντιμετωπίζουν, όπως και τα προβλήματα της υγείας, της παιδείας προβλέπει δήθεν ότι θα υπάρχει μέριμνα. Και ερωτούμε: Θα έχουν και τα νησιά αυτήν τη μέριμνα;
      Τέλος, κύριε Υπουργέ, λέτε ότι συζητείται στην Κυβέρνηση ότι ένα από τα μέτρα προστασίας του περιβάλλοντος που θα πάρετε, είναι τελικά και η αντικατάσταση των παλαιών αυτοκινήτων με απόσυρση. Όλα καλά. Να σας πω ότι εμείς συμφωνούμε να γίνει αυτή η απόσυρση, θέλω, όμως, να σας βάλω το εξής ερώτημα: Μιλάτε για προστασία του περιβάλλοντος, μιλάτε για αειφόρο ανάπτυξη, μιλάτε για χίλια δυο. Δείχνετε μέσα από το κείμενο και εγώ προσωπικά πιστεύω ότι έχετε μία ευαισθησία για την προστασία του περιβάλλοντος. Σας ερωτώ πώς αυτό συμβιβάζεται με το ότι θα διαθέσει σήμερα η Δ.Ε.Η. 50.000.000 ευρώ για να αγοράσει δικαιώματα ρύπων, όταν τελικά θα μπορούσε με αυτά τα χρήματα να προστατεύσει περισσότερο το περιβάλλον, παίρνοντας προστατευτικά μέτρα με τα ανάλογα φίλτρα κ.λ.π.. 
      Εν ολίγοις και γι’ αυτό το θέμα θα θέλαμε μία απάντηση. Εμείς ζητήσαμε την απόσυρση και επιμένουμε να αποσυρθεί αυτό το χωροταξικό νομοσχέδιο.
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Θέλετε να δώσουμε μία απάντηση τώρα;
      ΠΡΟΕΔΡΕΥΩΝ (Φίλιππος Πετσάλνικος): Θέλετε να κάνετε τώρα μία μικρή παρέμβαση;
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Ναι. Να δώσω μία απάντηση σε αυτό τώρα.
      ΠΡΟΕΔΡΕΥΩΝ (Φίλιππος Πετσάλνικος): Έχετε το λόγο για δύο λεπτά.
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Για μισό λεπτό.
      Αγοράζει ρύπους, κύριε Γκατζή, για έναν απλό λόγο. Διότι επί πάρα πολλά χρόνια δεν έχουν εκσυγχρονιστεί μονάδες της Δ.Ε.Η. που λειτουργούν με λιγνίτη. Εάν είχαν εκσυγχρονιστεί οι μονάδες αυτές, παρ’ όλο που χρησιμοποιούν λιγνίτη, δεν θα χρειαζόταν να αγοράζει αυτούς τους ρύπους. Αυτός είναι ο λόγος που αγοράζει. Αυτός είναι ο λόγος που έστειλα τους Επιθεωρητές Περιβάλλοντος στα εργοστάσια και επέβαλα πρόστιμο στη Δ.Ε.Η. 400.000 ευρώ, διότι δεν έχουν εκσυγχρονίσει τα εργοστάσια και παράγουν ρύπους πολύ περισσότερους από αυτούς που προβλέπονται από τους περιβαλλοντικούς όρους, βάσει των οποίων λειτουργούν. 
      ΝΙΚΟΛΑΟΣ ΓΚΑΤΖΗΣ: Θα ακούσατε, κύριε Υπουργέ, που είπα ότι θα μπορούσαν τα 50.000.000 να διατεθούν για τον εκσυγχρονισμό των μέτρων προστασίας του περιβάλλοντος από τους ρύπους.
      ΠΡΟΕΔΡΕΥΩΝ (Φίλιππος Πετσάλνικος): Κύριε Γκατζή, δεν έχετε το λόγο, σας παρακαλώ. Και μην παίρνετε το λόγο αυθαιρέτως. Πρώτα απ’ όλα πρέπει να ζητάτε την άδεια του Προεδρείου. Και κατά τον Κανονισμό δεν μπορώ να σας τη δώσω.
      ΝΙΚΟΛΑΟΣ ΓΚΑΤΖΗΣ: Με συγχωρείτε, κύριε Πρόεδρε, ήταν αυθόρμητο.
      ΠΡΟΕΔΡΕΥΩΝ (Φίλιππος Πετσάλνικος): Σας συγχωρώ μεν, αλλά δεν έχετε το λόγο.
      Το λόγο έχει ο Βουλευτής του ΣΥ.ΡΙΖ.Α. κ. Μιχάλης Παπαγιαννάκης.
      ΜΙΧΑΗΛ ΠΑΠΑΓΙΑΝΝΑΚΗΣ: Κυρίες και κύριοι συνάδελφοι, κύριε Υπουργέ, εμείς λάβαμε μέρος σ’ αυτήν τη διαδικασία ως ΣΥ.ΡΙΖ.Α., καταθέσαμε προτάσεις, παρατηρήσεις. Σας τις παρουσίασε η συνάδελφός μου κ. Φιλίνη. Δεν θα επανέλθω επ’ αυτών. Είναι πλήρεις. Απλώς, θέλω να συμπληρώσω και να τονίσω ορισμένα απ’ αυτά τα σημεία.
      Είμαι μεταξύ εκείνων που στείλαμε στον Υπουργό ΠΕ.ΧΩ.Δ.Ε. – δηλαδή εν μέρει Περιβάλλοντος – μία επιστολή, με την οποία του ζητάμε να αποσύρει το νομοσχέδιο, αυτό το κείμενο και να το ξαναφέρει σε διαβούλευση και να το συζητήσουμε και να το ψηφίσουμε μετά. Και εξηγούμε τους λόγους γι’ αυτό. Ξέρετε – και ακούστηκε και εδώ μέσα, στη Βουλή, στις επιτροπές μας κ.λπ. – ότι σημαντικότατοι οργανισμοί, οργανώσεις, φορείς του περιβαλλοντικού χώρου θεωρούν ότι δεν έχουν ενημερωθεί αρκετά, ότι δεν έχουν ληφθεί υπ’ όψιν τα επιχειρήματά τους, ότι δεν έχουν ακουστεί, ότι δεν μπόρεσαν να συζητήσουν και ζητάνε να συνεχιστεί αυτή η ιστορία.
      Δεν κατάλαβα γιατί δεν το κάνατε. Γιατί βιαζόσαστε; Σε τόσο λίγο καιρό, δηλαδή για δύο-τρεις μήνες, τι κερδίζουμε; Δεν ξέρω αν υπάρχει κάποια καυτή προθεσμία. Πιθανόν θα υπάρχει, δεν ξέρω. Εγώ δεν την γνωρίζω. Και ενώ πάμε για μία διαδικασία η οποία θα δεσμεύει τη χώρα – και πρέπει να τη δεσμεύει τη χώρα – για δέκα-δεκαπέντε χρόνια και βεβαίως και μετά, γιατί αυτά τα δέκα-δεκαπέντε χρόνια θα παραγάγουν νέα αποτελέσματα, βιαζόμαστε και τρέχουμε να τελειώσουμε.
      Εν πάση περιπτώσει, τι θέλω να τονίσω και να συμπληρώσω: Οι φυσικοί πόροι – ειπώθηκε ότι είναι η γη και οι άνθρωποι, το νερό κ.λπ. – είναι βεβαίως εδώ και βεβαίως δεν μπορούν να πάνε πουθενά αλλού και είναι για να ζούμε με αυτούς, να τους αξιοποιούμε με την καλύτερη έννοια του όρου – και παρακαλώ βγάλτε τα εισαγωγικά που βάζουν ορισμένοι – να ζούμε μαζί, να ζούμε μια «αειφόρο» ανάπτυξη, σε φιλική σχέση μαζί τους.
      Αλλά για να υπάρχουν και να τους αξιοποιούμε, επαναλαμβάνω, πρέπει πρώτα-πρώτα να υπάρχουν, πρέπει να προστατεύονται, να διατηρούνται, να μην καταστρέφονται, να συντηρούνται, όπως λέμε για τις μηχανές σ’ ένα εργοστάσιο, να αναβαθμίζονται. Υπάρχει μία τεχνολογία προστασίας του περιβάλλοντος, που κάνει καλύτερες λύσεις, πιο αποδεκτές για την ίδια τη φύση και τον άνθρωπο.
      Αυτά εμείς δεν τα βλέπουμε σήμερα σε αυτό το σχέδιο. Είναι ένα σχέδιο που πάει να προβλέψει έργα ή να νομιμοποιήσει μερικά – θα έρθω επ’ αυτού – αλλά αφήνει στη μπάντα, αν θέλετε, την ίδια αυτή τη λογική της συνεχούς παρέμβασης για αλλαγή, την ευελιξία, όπως λέει κάπου αλλού – αλλά με την κακή έννοια και σε κακό σημείο – ώστε να μπορεί να κρατάει το τιμόνι αυτού του ευαίσθητου σκάφους που είναι το σύνολο της οικολογίας της χώρας στο σύγχρονο κόσμο. Ένα είναι αυτό. Δεν το κάνουμε.
      Δεν προβλέπουμε ως εκ τούτου χρήσεις γης. Δεν τις προβλέπουμε και λεπτομερώς και με την επιμονή που απαιτείται και με το βάρος που απαιτείται. Και ξέρετε τι γίνεται; Μην προβλέποντας και μη δουλεύοντας με την έννοια των χρήσεων γης, πέραν όλων των άλλων κωμικοτραγικών τα οποία ζούμε – αυθαίρετα, κυνήγι των αυθαιρέτων και δε συμμαζεύεται – τα οποία πνίγουν όλα τα υπόλοιπα, οδηγούμαστε και το ότι το κακό νόμισμα διώχνει το καλό.
      Είναι παλιά αρχή της οικονομικής επιστήμης, που ισχύει και εδώ. Δηλαδή, όλοι θα τρέξουν να αξιοποιήσουν την κακή γη, τον κακό φυσικό πόρο, τον μακριά τοποθετημένο, τον λιγότερο ακριβό κ.λπ.. Διότι αυτός αποδίδει τελικά, αν καταφέρεις και τον νομιμοποιήσεις, ενώ ο καλός, που είναι γνωστός ότι είναι καλός και είναι ακριβός, μπορεί να βρεθεί πίσω. Και έχουμε και τέτοια τραγελαφικά.
      Τρίτον, έχουμε το σημείο ότι περιφρονείτε, έστω παραμερίζετε, βάζετε στην μπάντα σχεδόν όλη την κοινοτική, δηλαδή ελληνική, νομοθεσία, που αφορά το νόμο-πλαίσιο για τα νερά, αφορά τους οικοτόπους, που αφορά την προστασία των πουλιών, που αφορά τη θαλάσσια στρατηγική, που αφορά την παράκτια ζώνη. Σε κάθε ένα από αυτά τα μεγάλα σχέδια – δυστυχώς αποσπασματικά και αυτά – υπάρχουν θησαυροί προτάσεων, ανοιγμάτων προς το μέλλον ιδεών, τις οποίες δεν λαμβάνουμε υπ’ όψιν.
      Αναφέρονται αντιθέτως έργα με το όνομά τους. Το είπα. Το τάδε έργο, το δείνα έργο. Τι δουλειά έχει να αναφέρεται ένα έργο με το όνομά του; Δηλαδή, το έχουμε ήδη εγκρίνει; Είναι ήδη αυτονόητο; Είναι ειλημμένη απόφαση; Επιβάλλεται από τη θεία θέληση;
      Σε κάθε σχεδιασμό, κύριε Υπουργέ και κυρίες και κύριοι συνάδελφοι, υπάρχει –επιτρέψτε μου τον όρο στα εγγλέζικα- η έννοια «zero option», η μηδενική επιλογή. Δηλαδή, ένα έργο, που μπορεί να φαινόταν καλό, μπορεί να φαινόταν έτσι ή να φαινόταν αλλιώς, δεν το κάνουμε, διότι δεν συμβαδίζει με όλα τα υπόλοιπα. Και άντε τώρα, εμένα να με πείσετε πόσο συμβαδίζει η εκτροπή του Αχελώου ποταμού με την οδηγία για τις χρήσεις και τη βελτίωση των υδάτων, για την κατανομή των νερών, για την καταπολέμηση της κλιματικής αλλαγής και δεν συμμαζεύεται. Απορώ και με αυτό. Πάει, λοιπόν, και η μηδενική επιλογή.
      Ως προς δε τις πολύ μεγάλες επιλογές, που εκείνες είναι ιστορικές και έχουν ορίσει και το μέλλον του τόπου μας από παλιά, εξακολουθεί να μην υπάρχει τίποτα, σαν να μην υπήρξαν, σαν να μην υπάρχει κάτι το καινούργιο, σαν να αφήνονται στην πάντα. Η επιλογή για ιδιωτική μετακίνηση, αυτοκίνηση ή μέσα σταθεράς τροχιάς και τρένο –για να το πάρω έτσι γενικά- από άποψη οικονομική, οικολογική, από άποψη απεγκλωβισμού περιοχών, διασύνδεσής τους, από τον πολιτιστικό χαρακτήρα που, όπως ξέρετε, έχει σε πάρα πολλές περιοχές, αυτή αφήνεται στην μπάντα. Τίποτα δεν λέγεται. 
      Εγώ θα συνιστούσα στο Υπουργείο να επιστρέψουμε στις μεγάλες επιλογές των οραμάτων του Χαρίλαου Τρικούπη, αφού δεν μπορούμε να βρούμε τίποτα άλλο πιο καινούργιο. Τουλάχιστον εκείνος προέβλεπε και την επέκταση του σχεδίου στη Βόρεια και στη Δυτική Ελλάδα και έφθανε το δικό μας δίκτυο, μέσω Βενετίας, να συνδέεται με όλο το ευρωπαϊκό δίκτυο. Ήταν ένα μεγάλο όραμα. Εδώ δεν βλέπω τίποτα. 
      Αντίστοιχα, θα έλεγα για τα νησιά. Έχουμε το ευτύχημα -το δυστύχημα λένε πολλοί, επειδή έχουμε εκατοντάδες νησιά και δεν ξέρουμε από πού να τα πιάσουμε, για να αναπτύξουμε, να τα βοηθήσουμε- να έχουμε αυτόν τον τεράστιο πλούτο, το μεγάλο αριθμό των νησιών. Ποια είναι η ιδέα μας για τα νησιά; Ποια είναι η σχέση των νησιών με την υπόλοιπη Ελλάδα, που θα πρέπει να είναι φυσικά στενότατη, πολιτικά, πολιτιστικά και εθνικά, άρα οικονομικά και αναπτυξιακά; Θα εξαρτώνται από τη γειτονιά τους; Θα έχουν δυνατότητα, τουλάχιστον σε ορισμένες περιπτώσεις, να έχουν μία εσωτερική συνοχή και όσμωση και επομένως, να παράγεται εκεί μία νέου τύπου ανάπτυξη, με ένα είδος μεταφοράς εκεί, με νέους τρόπους και φαντασία, των όσων γίνονται στην ξηρά; Λέει η Γαλλία: Να εφαρμόζεται η αρχή της εδαφικής συνέχειας, σαν τα νησιά δηλαδή να μην είναι ξεκολλημένα από τη γη. Είναι ξεκολλημένα από τη γη, αλλά εφαρμόζω εγώ πολιτικές που αγνοώ αυτό το ξεκόλλημα. Επιδοτώ τις μεταφορές, κάνω τούτο ή το άλλο κ.λπ.. Δεν τα βλέπουμε ούτε αυτά.
      Έρχομαι, τελικά, και στη δόμηση. Η δόμηση θα σας τα τινάξει όλα στον αέρα, είτε πρόκειται για ιδιωτική και αυθαίρετη, είτε πρόκειται για ιδιωτική και νόμιμη, είτε είναι ιδιωτική, τεράστια και μπαίνει στα μεγάλα έργα, είτε είναι δημόσια και ιδιωτική που μπαίνει στα έργα. Θα σας τα τινάξει όλα στον αέρα. Και μη μου φέρετε παραδείγματα ότι δεν κάνουμε εμείς σαν τους Ισπανούς, γιατί οι Ισπανοί τώρα τινάζουν στον αέρα ένα παρελθόν. Και το δικό μας, τηρουμένων των αναλογιών, δεν είναι και πάρα πολύ λαμπρό σε πάρα πολλές περιοχές. Άμεση απαγόρευση σε εκτός σχεδίου δόμηση δεν βλέπουμε. Και αν δεν το βάλουμε αυτό ως στόχο, έστω και με προθεσμίες κ.λπ., δεν θα πάμε, φοβάμαι, πάρα πολύ μακριά.
      Αυτά ήθελα να πω, κυρίες και κύριοι. Γι’ αυτό κι εμείς, με την ιδέα ότι θέλουμε να υπάρξει εθνικό χωροταξικό, γιατί είναι καλό να υπάρχει ένας μπούσουλας, έστω και τα πρώτα βήματα, γιατί είναι καλό να μπορούμε να αναφερόμαστε τουλάχιστον σε αρχές σχεδιασμού, με τα όσα βλέπουμε έχουμε εξαιρετικά μεγάλη δυσκολία να μπορέσουμε να το ψηφίσουμε έτσι ως έχει.
      Ευχαριστώ πολύ.
      (Χειροκροτήματα από την πτέρυγα του Συνασπισμού Ριζοσπαστικής Αριστεράς)
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Βουλευτής του Λαϊκού Ορθοδόξου Συναγερμού κ. Αστέριος Ροντούλης.
      ΑΣΤΕΡΙΟΣ ΡΟΝΤΟΥΛΗΣ: Ευχαριστώ, κύριε Πρόεδρε.
      Αγαπητοί συνάδελφοι, συζητούμε ένα θέμα ιδιαιτέρου ενδιαφέροντος, συζητούμε για τον καταστατικό χάρτη ανάπτυξης του χώρου. Τηρουμένων των αναλογιών, δηλαδή, μιλούμε για το Σύνταγμα της χώρας, με ό,τι αυτό συνεπάγεται για τη σοβαρότητα του θέματος.
      Μου προκαλεί κατάπληξη, κύριε Υπουργέ, το γεγονός ότι υπάρχει μία πάρα πολύ σημαντική νομική πλημμέλεια. Με βάση την οδηγία 42/2001 των ευρωπαϊκών κοινοτήτων θα πρέπει να υπάρχει σε κάθε περίπτωση μία στρατηγική μελέτη περιβαλλοντικών όρων. Αυτό το πράγμα δεν υπάρχει στο γενικό χωροταξικό.
      Τι σημαίνει αυτό; Πλην του ότι δεν ακολουθούμε την κείμενη κοινοτική  νομοθεσία, σημαίνει και το ότι ο όλος σχεδιασμός θα μείνει μετέωρος, εάν υπάρξει αμφισβήτησή του, σε επίπεδο ελληνικών δικαστηρίων ή ευρωπαϊκού δικαστηρίου. Άρα, λοιπόν, πλην των αιτιάσεων του κ. Βενιζέλου, στις οποίες δεν θα αναφερθώ, εγώ σας θέτω κι αυτόν τον προβληματισμό. Διότι θα πρέπει σε κάθε περίπτωση να κατοχυρώνεται η βιωσιμότητα αυτού του χωροταξικού σχεδιασμού. Πώς, όμως, θα κατοχυρώνεται, εάν δεν υπάρξει αυτός ο όρος, δηλαδή, μια στρατηγική μελέτη περιβαλλοντικών όρων, που θα εγγυάται  τη βιωσιμότητα του όλου συστήματος. Είναι μια πάρα πολύ σημαντική παράμετρος που θα πρέπει να λάβετε υπόψη. 
      Έρχομαι τώρα σ’ ένα άλλο ζήτημα -επειδή προέρχομαι από έναν αγροτικό νομό-  στο ζήτημα της μεταχείρισης που επιφυλάσσετε στον αγροτικό χώρο, στη γεωργική γη υψηλής αποδοτικότητας ή διαφορετικά να το πω, στους εδαφικούς πόρους της χώρας. Στο σημείο αυτό, κύριε Υπουργέ, δεν υπάρχει καμμία ειδική πολιτική μέριμνας και προστασίας του γεωργικού χώρου, ιδιαίτερα όταν μιλάμε για παράκτιες περιοχές ή για νησιωτικές περιοχές, όπου εκεί είναι μεγαλύτερη η πίεση άλλων χρήσεων και βεβαίως, όπως γράφεται μέσα στο σχέδιο, το οποίο και διάβασα, το γενικό χωροταξικό, η χρήση της γεωργικής γης ορίζεται, με βάση τις ανάγκες της οικονομίας και της επέκτασης των οικισμών. Αυτό χαρακτηριστικά αναγράφεται μέσα στο σχέδιο.
       Άρα, λοιπόν, το ερώτημα είναι: Υπάρχει μια πολιτική επιλογή της Κυβέρνησης, σε σχέση με τον αγροτικό τομέα που εμφαίνεται μέσα από τις γραμμές του γενικού χωροταξικού; Γιατί για εμάς το πρόβλημα είναι εξόχως πολιτικό. Δηλαδή εμφαίνεται ξεκάθαρα μια τάση περιορισμού του αγροτικού τομέα, συνεπώς και του αγροτικού πληθυσμού της χώρας και βεβαίως, θα μου πείτε ότι εάν δούμε την ευρωπαϊκή εξέλιξη σε μια κοινότητα των είκοσι επτά  κρατών, υπάρχει ένας ευρύτερος σχεδιασμός περιορισμού του αγροτικού τομέα της χώρας. Ακόμα, όμως και αν το δεχθούμε αυτό επί της αρχής -που ο Λαϊκός Ορθόδοξος Συναγερμός δεν το δέχεται- αυτομάτως τίθεται το άλλο ερώτημα. Τι θα γίνει με τον αγρότη που θα εγκαταλείψει τη γεωργική γη υψηλής απόδοσης, την οποία και περιορίζετε μόνο στις αποδοτικά πεδινές περιοχές της χώρας που έχουν το δυναμικό της απόδοσης; Τι θα γίνει μ’ αυτόν τον πληθυσμό; Πού θα απορροφηθεί, ως εργατικό δυναμικό, ο αγροτικός αυτός πληθυσμός της χώρας που θα συρρικνωθεί;
       Επιτρέψτε δε να έρθω και σ’ ένα άλλο ζήτημα, το ζήτημα των δασών που αποτελούν και δημόσια περιουσία. Εδώ, κύριε Υπουργέ, μέσα στο γενικό χωροταξικό υπάρχει ένα πρόγραμμα οριοθέτησης δασών και δασικών εκτάσεων. Μέχρι εδώ ωραία. Ας δούμε, όμως, τη μεθοδολογία βάσει της οποίας καταρτίζεται αυτό το πρόγραμμα οριοθέτησης. Θα δούμε ότι πρόκειται για μία άσκηση επί χάρτου, για μια άσκηση που γίνεται σε επίπεδο γραφείου. Δηλαδή τι θέλω να πω; Ότι σε κάθε περίπτωση δεν υπάρχει επαλήθευση των μετρικών στοιχείων, in situ να το πω λατινιστί, επί τόπου δηλαδή. 
      Αυτό ξέρετε τι σημαίνει, κύριε Υπουργέ; Ότι θα υπάρχει μια απόκλιση -και δεν το λέω εγώ ή ο Λα?κός Ορθόδοξος Συναγερμός, το λένε επιστήμονες- στο τελικό προϊόν, της τάξεως του 30%. Άρα, λοιπόν, πώς είναι δυνατόν να μιλάμε για δασικούς χάρτες -προϋπόθεση του δασολογίου- τη στιγμή που δεν υπάρχει ούτε καν η έννοια της κύρωσης των δασικών χαρτών, επί της οποίας κύρωσης, θα στηριχθεί το δασολόγιο. 
      Άρα, λοιπόν,  υπάρχει ένα μεγάλο κενό εκεί  που έχει εντοπιστεί και από την επιστημονική κοινότητα των δασολόγων και δασοπόνων, αλλά έχει εντοπιστεί και απ’ όλους εμάς, διότι -όπως προείπα- τίθεται ζήτημα προστασίας της δημόσιας περιουσίας, διότι το δάσος είναι δημόσια περιουσία.
      Για να μην καταχρώμαι δε το χρόνο και άλλων συναδέλφων, θα έρθω σύντομα στο θέμα των μεταφορών. Εδώ, κύριε Υπουργέ, στο θέμα των μεταφορών η ηπειρωτική χώρα έχει επαρκή κάλυψη. Αυτό είναι δεδομένο. Η ίδια όμως κάλυψη δεν παρατηρείται στο νησιωτικό τμήμα της χώρας. Ευλόγως, λοιπόν, τίθεται το ερώτημα: Πώς είναι δυνατόν να μιλήσουμε για οικονομική ανάπτυξη των νησιών όταν δεν υπάρχει ένας σχεδιασμός ολοκληρωμένος, θεσπισμένος, σε σχέση μ’ αυτό που λέμε μεταφορές και επικοινωνίες. 
      Με άλλα λόγια καθίσταται αδήριτος ανάγκη η θέσπιση ενός σχεδιασμού και η υλοποίηση ενός εθνικού συστήματος θαλασσίων μεταφορών και επικοινωνιών που θα έχει κι ένα άλλο κομβικό σημείο που είναι ο σχεδιασμός των συνδυασμένων μεταφορών.
      Θα πρέπει με άλλα λόγια, κύριε Υπουργέ, να δούμε το θαλάσσιο τμήμα της χώρας ως συνέχεια του χερσαίου τμήματος. Δεν μπορούμε, λοιπόν, να μιλάμε για έναν εθνικό γενικό χωροταξικό σχεδιασμό παρά μόνο για έναν επί μέρους χωροταξικό σχεδιασμό, εάν αφήσουμε απ’ έξω την παράμετρο που λέγεται «θαλάσσιες μεταφορές και επικοινωνίες». Άρα, λοιπόν, θα δημιουργήσουμε ένα  επικίνδυνο κενό για την ανάπτυξη των περιοχών αυτών. 
      Σε κάθε περίπτωση εμείς θεωρούμε ότι με την ενέργεια που κάνετε υπάρχει μια μεγάλη συνεισφορά, η οποία είναι ότι μετά από τόσα χρόνια –και θα πρέπει να ειπωθεί- επιτέλους η χώρα αποκτά ένα γενικό χωροταξικό σχεδιασμό. Θετικό, είναι αναμφίβολο, αλλά με πολλά κενά, τα οποία μέσα από τη συζήτηση μπορούν να διορθωθούν.
      Ευχαριστώ πολύ.
      (Χειροκροτήματα από την πτέρυγα του ΛΑ.Ο.Σ.)
       ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Βουλευτής της Νέας Δημοκρατίας κ. Μάξιμος Χαρακόπουλος.
      ΜΑΞΙΜΟΣ ΧΑΡΑΚΟΠΟΥΛΟΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, ένα από τα χρονίζοντα προβλήματα που η Κυβέρνηση της Νέας Δημοκρατίας δεσμεύθηκε να επιλύσει, είναι αυτό της παντελούς έως τώρα απουσίας Εθνικού Χωροταξικού Σχεδιασμού. Η πλημμελής ενασχόληση μ’ αυτό το ζήτημα εδώ και δεκαετίες στοίχισε ακριβά στην ορθολογική ανάπτυξη της χώρας μας. Η κατάθεση, λοιπόν, ενός ολοκληρωμένου χωροταξικού σχεδίου είναι μια από τις σημαντικότερες διαρθρωτικές αλλαγές αυτής της Κυβέρνησης, καθώς θέτει τις βάσεις για να κερδίσει η Ελλάδα το δύσκολο στοίχημα της ισόρροπης οικονομικής και αειφόρου ανάπτυξης. 
      Σε μια εποχή, λοιπόν, κατά την οποία έχει γίνει κοινή συνείδηση πως η αλόγιστη ανάπτυξη, χωρίς περιβαλλοντική συνείδηση, έχει οδηγήσει τον πλανήτη και τα οικοσυστήματα στα όριά τους, είναι σαφές πως δεν νοείται ανάπτυξη των παραγωγικών μηχανισμών της οικονομίας χωρίς τη δημιουργία υποδομών που θα εξασφαλίσουν βιώσιμη στάση απέναντι στο φυσικό περιβάλλον.
      Κυρίες και κύριοι συνάδελφοι, η χρήση καθαρών μορφών μετακίνησης, η βιωσιμότερη αναθεώρηση της Κοινής Αγροτικής Πολιτικής, η χρήση της βιοτεχνολογίας, είναι μόνο μερικές από τις στοχεύσεις που η πολιτική πραγματικότητα θα έχει τα επόμενα χρόνια, αφού η ευαισθητοποίηση για την αειφόρο ανάπτυξη κρίνεται επιβεβλημένη.
      Όπως κάθε πρωτοβουλία έτσι κι αυτή, του Εθνικού Χωροταξικού Σχεδίου, δεν μπορεί να είναι αποκομμένη από έναν ευρύτερο σχεδιασμό. Εναρμονίζεται και αυτή με επί μέρους πολιτικές ώστε η αποτελεσματικότητά του σε ζητήματα περιβάλλοντος, περιφερειακής ανάπτυξης, χωρικής συνοχής και διεθνούς εμβέλειας, να είναι όσο το δυνατόν μεγαλύτερη.
      Κυρίες και κύριοι συνάδελφοι, ολοκληρωμένος χωροταξικός σχεδιασμός σε εθνικό επίπεδο, παράλληλα με τη συμβατότητα των επί μέρους χωροταξικών πλαισίων, αποτελεί ένα στοίχημα της Κυβέρνησης για ολοκληρωμένη χωρική ανάπτυξη και αειφορική ανάπτυξη του εθνικού χώρου. Σχεδιασμός που προωθεί ισόρροπα την κοινωνική και οικονομική συνοχή, την προστασία του φυσικού και του πολιτιστικού περιβάλλοντος και την ανταγωνιστικότητα.
      Η ευόδωση του εγχειρήματος για μια χώρα όπως η Ελλάδα, με πολλές ανεπάρκειες στις δομές της και με ελλιπή εμπειρία σε αναλόγου μεγέθους εγχειρήματα σαφώς και φαντάζει δύσκολη. 
      Τα  πλεονεκτήματα όμως μιας επιτυχούς κατάληξης θα είναι πολλά καθ’ όσον θα αναβαθμιστεί ο ρόλος της χώρας, θα ενισχυθεί η περιφερειακή ανάπτυξη, θα αναδειχθούν οι ευαίσθητοι φυσικοί πόροι και  η πολιτιστική μας κληρονομιά, θα συνυφανθούν οι παραγωγικοί τομείς με το περιβάλλον. 
      Κυρίες και κύριοι συνάδελφοι, ο χωροταξικός σχεδιασμός αποτελεί αίτημα που η προώθησή του παρά τις  όποιες αδυναμίες του, δημιουργεί για τη χώρα μας πολλά στρατηγικά πλεονεκτήματα απτόμενα τόσο της εσωτερικής, όσο και της εξωτερικής πολιτικής.
      Στην Ευρώπη, αλλά και γενικότερα στον κόσμο, οικοδομείται μια νέα πραγματικότητα. Η Ευρωπαϊκή Ένωση διευρύνεται, ο πλανήτης έχει γίνει πλέον ένα παγκόσμιο χωριό. Εντός των συνθηκών αυτών η Ελλάδα οφείλει να βρεθεί στη θέση να εκμεταλλευθεί με την ενίσχυση της γεωπολιτικής της θέσης την προς ανατολάς διεύρυνση της Ευρώπης και τα πλεονεκτήματα συνεργασίας που αυτή παρέχει, να εκμεταλλευθεί με τη δημιουργία των κατάλληλων υποδομών  τις αγορές της Ασίας, την αύξηση των τουριστικών μετακινήσεων  και των διεθνών μεταφορών, μέσω της χερσαίας και της θαλάσσιας εγγύτητας. Όλα αυτά δεν  μπορούν να συμβούν χωρίς τη δημιουργία υποδομών που θα αναδείξουν και τον παράλληλο περιβαλλοντικό μας πολιτισμό. 
      Κυρίες και κύριοι συνάδελφοι, η  ισόρροπη ανάπτυξη για την ελληνική επικράτεια με τις παθογένειες που κληροδοτήθηκαν στο ελληνικό κράτος, αποτελούσε μια πολυτέλεια, αφού τα ζητούμενα κάποιες δεκαετίες πριν ήταν παντελώς διαφορετικής φύσης και σε απόλυτη αναντιστοιχία με τα σημερινά. 
      Σήμερα βρισκόμαστε αντιμέτωποι με ορισμένα δομικά προβλήματα που άπτονται της οικονομίας και της ανάπτυξης και τα οποία μπορούν να λυθούν μόνο ενταγμένα στο πλαίσιο μιας χωροταξικής πολιτικής, που θα συνοδεύεται με ισόρροπη ανάπτυξη και που θα στρέφει το βλέμμα της στην προστασία του περιβάλλοντος προσαρμοσμένη στις νέες συνθήκες. 
      Τα προβλήματα  που αντιμετωπίζει η χώρα μας είναι βεβαίως πολλά. Προβλήματα δημογραφικής στασιμότητας, κοινωνικής ασφάλισης, απασχόλησης, πίεσης στις αστικές υποδομές, αδυναμίες του πρωτογενούς τομέα να αποτελέσει κύρια πηγή εισοδήματος, παραοικονομία και άλλα. Στον αντίποδα ο ρόλος του τριτογενούς τομέα στην οικονομία αυξάνει, ο ρόλος των διοικητικών κέντρων της χώρας ενισχύεται, συγκεκριμένοι οδικοί και θαλάσσιοι άξονες, σηκώνουν το φορτίο της νέας οικονομικής πραγματικότητας, πολλές ευκαιρίες διανοίγονται σε ενεργειακό, τουριστικό, εμπορικό επίπεδο. Όμως έλλειψη υποδομών, διοικητικές δυσχέρειες, απομονωτισμός κάποιων παραμεθόριων νησιωτικών ή ορεινών περιοχών, δεν επιτρέπουν οι νέες αυτές δυνατότητες να διαχυθούν ισόρροπα στην επικράτεια. 
      Κυρίες και κύριοι συνάδελφοι, παρά τη δημιουργία ενός συστήματος μεγάλων έργων  τα τελευταία χρόνια, τα χάσματα αυτά δεν κατέστη δυνατόν να αμβλυνθούν ικανοποιητικά και οι  αποκλίσεις παραμένουν σημαντικές. Συνέπεια όλων αυτών είναι η απαίτηση για μια γενικότερη αναδιάρθρωση που εύστοχα προβλέπει το Εθνικό Χωροταξικό Σχέδιο και αφορά στους παραγωγικούς τομείς, στο αστικό δίκτυο, στον ορεινό, παράκτιο, νησιωτικό και αγροτικό χώρο,  καθώς και στις παραμεθόριες περιοχές, στη γενικότερη θα έλεγα γεωγραφική ανασυγκρότηση της χώρας με το βλέμμα παράλληλα στραμμένο στην αυτονόητη προστασία από την υποβάθμιση του φυσικού και  του πολιτιστικού μας πλούτου.
      Κυρίες και κύριοι συνάδελφοι, η επιδίωξη της προστασίας αυτής κατοχυρώνει και την προνομιούχο θέση της Ελλάδος, εξαιτίας της υψηλής αισθητικής των τοπίων της και της βαριάς   πολιτιστικής της κληρονομιάς, προστασία που προϋποθέτει μεγαλύτερη ευαισθησία για την τύχη των δασών μας, πιο οικολογική λογική για τις καλλιέργειες και την αλιεία, φρένο στην άναρχη ολιγοπολική αστικοποίηση και φιλικότερη προς το περιβάλλον ενεργειακή πολιτική. 
      Ο Εθνικός Χωροταξικός Σχεδιασμός, παρά τα προβλήματα που αντιμετωπίζει προβλήματα ελεγκτικών και κυρωτικών μηχανισμών κυρίως, επάλληλων ή συσσωρευμένων αρμοδιοτήτων στη διοίκηση και ελλιπούς διασύνδεσης μεταξύ αναπτυξιακού και χωροταξικού σχεδιασμού, αποτελεί μια προσπάθεια ώστε να υποστηριχθεί στο  μέτρο του δυνατού η χωρική και η αειφόρος παράλληλα ανάπτυξη. 
      Κυρίες και κύριοι συνάδελφοι, η θεσμοθέτηση του πλαισίου αναντίρρητα αποτελεί τον κεντρικό αναπτυξιακό χάρτη της Ελλάδας για τα επόμενα δεκαπέντε χρόνια, ενός χάρτη που καλείται να αναζητήσει την καλύτερη δυνατή κατανομή ανθρώπων, συναρτήσει των φυσικών πόρων και των οικονομικών δραστηριοτήτων, να αποφασίσει, δηλαδή, για τη μορφή του αναπτυξιακού μοντέλου που θα ακολουθήσουμε. 
      Οι όποιες αιτιάσεις αναφορικά με ακριβείς προβλέψεις κόστους και χρονοδιαγραμμάτων μπορεί να είναι θεμιτές, εφόσον πηγάζουν από αγνά κίνητρα που προκύπτουν από πολιτικό ενδιαφέρον για ένα τόσο κρίσιμο θέμα. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ολοκληρώνω, κύριε Πρόεδρε.
      Όμως, κυρίες και κύριοι συνάδελφοι, δεν πρέπει να παραβλέψουμε το γεγονός ότι η Ελλάδα έχει καθυστερήσει ήδη πολύ. Είμαστε η μόνη χώρα που δεν έχει προχωρήσει σε χωροταξικό σχεδιασμό, κάτι που στην Ευρώπη έχει συμβεί εδώ και πολλές δεκαετίες. Υπό την έννοια αυτή, δεν έχουμε την πολυτέλεια των καθυστερήσεων. Άλλωστε, το Εθνικό Χωροταξικό είναι μέρος μόνο ενός ευρύτερου προγράμματος που θα περιλαμβάνει και τα Ειδικά Χωροταξικά Σχέδια. 
      Σίγουρα, το στοίχημα είναι μεγάλο, στο χέρι μας όμως είναι να το κερδίσουμε. 
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ζητήσει ο Υπουργός Περιβάλλοντος, Χωροταξίας και Δημοσίων Έργων κ. Σουφλιάς. 
      Κύριε Υπουργέ, θα κάνετε την κανονική σας ομιλία τώρα; 
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, κύριοι συνάδελφοι, την κύρια παρέμβασή μου θα την κάνω αύριο, αφού ακούσω κι άλλους συναδέλφους. 
      Αισθάνομαι, όμως, την υποχρέωση...
      ΠΡΟΕΔΡΕΥΩΝ (Φίλιππος Πετσάλνικος): Συγγνώμη, κύριε Υπουργέ. Θέλετε να κάνετε μια ενδιάμεση παρέμβαση; 
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Ναι, μία ενδιάμεση παρέμβαση. 
      ΠΡΟΕΔΡΕΥΩΝ (Φίλιππος Πετσάλνικος): Δηλαδή, περίπου πόσα λεπτά χρειάζεστε; Πέντε λεπτά;
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Δεν νομίζω ότι χρειάζομαι παραπάνω από πέντε με επτά λεπτά. Είμαι όμως υποχρεωμένος να κάνω μια παρέμβαση, κυρίως για τα εξής θέματα:
      Ελέχθη, παραδείγματος χάρη, και υποστηρίχθηκε ότι δεν υπάρχει όραμα στο Εθνικό Χωροταξικό Σχέδιο, όπως επίσης ελέχθη ότι θα πρέπει να αποσυρθεί, διότι δεν έγινε επαρκής διάλογος και διαβούλευση και τρίτον ότι τελικώς –μάλιστα έφθασε στο σημείο αυτό ο κ. Παπαγιαννάκης που δεν τον βλέπω να είναι εδώ- παραβιάζουμε πλήρως την κοινοτική νομοθεσία και φαντάζομαι εννοεί το ότι δεν οδηγηθήκαμε σε στρατηγική περιβαλλοντική εκτίμηση, όπως επανειλημμένως τονίστηκε στη συζήτηση μάλιστα που έγινε και στη Διαρκή Επιτροπή της Βουλής. 
      Σε αυτά τα τρία θέματα, κύριοι συνάδελφοι, το Εθνικό Χωροταξικό Σχέδιο έχει όραμα. Είναι μεγάλη απώλεια για το κράτος, για τη χώρα μας, που τόσα χρόνια δεν είχε χωροταξικό σχεδιασμό και δεν μπόρεσε να έχει τα εφόδια και τα στρατηγικά στοιχεία για να έχει μια ορθολογική ανάπτυξη, βάσει των αρχών της βιώσιμης ανάπτυξης. Και αποκτά τώρα και θα αποκτήσει. 
      Όραμα και στόχος του Εθνικού Χωροταξικού Πλαισίου, στο πλαίσιο βέβαια των αρχών της βιώσιμης ανάπτυξης, είναι η ολοκληρωμένη χωρική ανάπτυξη και αειφόρος οργάνωση του εθνικού μας χώρου που προωθεί την προστασία και την ανάδειξη του φυσικού και πολιτιστικού περιβάλλοντος και ενισχύει την οικονομική, την κοινωνική συνοχή και φυσικά την ανταγωνιστικότητα. Επιπλέον, όραμα και στόχος είναι η ενίσχυση του ρόλου της χώρας σε διεθνές, ευρωπαϊκό, μεσογειακό και βαλκανικό επίπεδο. 
      Προσωπικά πιστεύω, όπως και ο καθένας ο οποίος έχει διαβάσει το κείμενο, τα ακόλουθα. Διότι –επιτρέψτε μου να πω- ακόμα κι από τις λίγες ομιλίες που άκουσα απόψε παρατηρώ τελικώς ότι εν μέρει ή και καθόλου ορισμένοι δεν έχουν διαβάσει το κείμενο του Εθνικού Χωροταξικού Σχεδιασμού και βεβαίως απευθύνομαι στον κ. Παπαγιαννάκη και σε ορισμένους άλλους. 
      Μόνο ως μέσο αντιπολίτευσης και κομματικής κατανάλωσης ή άρνησης μπορεί να δεχθεί κανένας την κριτική ότι δεν υπάρχει όραμα. Καταγράφεται με σαφήνεια και πλήρως στο άρθρο 2 και φυσικά εξειδικεύεται σ’ όλα τα άρθρα και στις ογδόντα σελίδες του Εθνικού Χωροταξικού Σχεδίου και καταγράφονται οι στρατηγικές κατευθύνσεις, οι πολιτικές και τα μέτρα που πρέπει να εφαρμοστούν. Μόνο, λοιπόν, όσοι δεν έχουν διαβάσει το Εθνικό Χωροταξικό Σχέδιο και όσοι θέλουν οπωσδήποτε να ασκήσουν αντιπολίτευση μπορούν να πουν ότι δεν υπάρχει όραμα. 
    Σε ό,τι αφορά το δεύτερο θέμα για το οποίο ζήτησα το λόγο, τονίστηκε και πάλι το απαράδεκτο, ότι δεν έγινε επαρκής διαβούλευση και ότι γι’ αυτό πρέπει να αποσυρθεί το χωροταξικό νομοσχέδιο. Ο διάλογος μάλιστα ελέχθη ότι είναι παρωδία, χαρακτηρισμός που έχει τα στοιχεία του λαϊκισμού και της υπερβολής. Και θεωρώ ότι σ’ ένα τόσο σημαντικής, εθνικής σημασίας θέμα, όπως είναι ο Eθνικός Xωροταξικός Σχεδιασμός, δεν θα έπρεπε να μιλάμε έτσι. 
    Το Εθνικό Χωροταξικό Σχέδιο το παρουσίασα σε συνέντευξη Τύπου τον Ιούλιο του 2007, δηλαδή, πριν από έντεκα μήνες. Ήταν αποτέλεσμα εμπεριστατωμένης μελέτης κατόπιν διεθνούς διαγωνισμού και συνεργασίας με τα συναρμόδια Υπουργεία. Κλήθηκαν δε, τα μέλη του Εθνικού Συμβουλίου Χωροταξικού Σχεδιασμού στις 7 Αυγούστου 2007 να παραλάβουν το κείμενο του Εθνικού Χωροταξικού Σχεδίου, ώστε να έχουν το χρόνο να το μελετήσουν. Ακολούθησε εκτεταμένη διαβούλευση με  την κοινωνία και τους φορείς και πολλοί πολίτες και φορείς κατέθεσαν προτάσεις που λήφθηκαν υπ’ όψιν και το αρχικό σχέδιο που είχα παρουσιάσει τον Ιούλιο άλλαξε. Αυτό το αλλαγμένο κείμενο δόθηκε στο Εθνικό Συμβούλιο Χωροταξικού Σχεδιασμού για να γίνει η διαδικασία της διαβούλευσης. Αυτό έγινε το Νοέμβριο και το Δεκέμβριο. Ακούστηκαν πολλές απόψεις. Σ’ αυτό το Εθνικό Συμβούλιο  Χωροταξικού Σχεδιασμού συμμετέχουν οι σημαντικότεροι αρμόδιοι φορείς και φυσικά και οι οικολογικές οργανώσεις.
    Μετά το Εθνικό Συμβούλιο  Χωροταξικού Σχεδιασμού ενσωματώθηκαν πάρα πολλές παρατηρήσεις τις οποίες έκαναν και παραδέχτηκαν και οι ίδιοι οι φορείς που κλήθηκαν στην Διαρκή Επιτροπή της Βουλής. Κλήθηκαν μάλιστα δέκα φορείς, ένας αριθμός υπερβολικός που σπανίζει στις συζητήσεις των Διαρκών Επιτροπών της Βουλής. Και είπαν ότι έγιναν αλλαγές, ότι έγιναν δεκτές πολλές προτάσεις τους. Και μάλιστα τέσσερις φορείς που δεν είχαν υπογράψει το κείμενο της γνωμοδότησης εδήλωσαν ότι έγιναν δεκτές παρατηρήσεις και ότι πρέπει να προωθηθεί το νομοσχέδιο. Αυτοί ήταν που αρνούνταν το κείμενο του Εθνικού Χωροταξικού Σχεδίου. 
    Η όλη διαδικασία της διαβούλευσης με την κοινωνία και τους φορείς τελείωσε στις 15 Απριλίου. Στις 16 άρχισαν οι συζητήσεις στις Διαρκείς Επιτροπές της Βουλής. Έγιναν πέντε συνεδριάσεις και όπως σας είπα κλήθηκαν δέκα εκπρόσωποι φορέων. 
    Θα πρέπει, κύριοι συνάδελφοι, να σημειώσω –και εδώ θέλω την προσοχή σας- και να επισημάνω ότι εννέα μήνες, από τον Ιούλιο του 2007 μέχρι τον Απρίλιο του 2008 που γινόταν διαβούλευση με την κοινωνία και τους φορείς, ούτε φωνή είχαμε ούτε ακρόαση, από τα κόμματα, ούτε μία πρόταση. 
    Κύριοι συνάδελφοι, αυτό που θα σας πω είναι πολύ δυσάρεστο. Η διαβούλευση με την κοινωνία και τους φορείς έγινε. Εσείς ήσασταν απόντες. Και εμφανιστήκατε πλέον τον Απρίλιο. Επομένως λυπάμαι που το λέω, αλλά δεν νομιμοποιείσθε να ζητάτε απόσυρση του Εθνικού Χωροταξικού Σχεδίου επειδή δήθεν δεν έγινε διαβούλευση. Έγινε αλλά εσείς απουσιάζατε. Ούτε για κανέναν άλλο λόγο μπορείτε να ζητάτε απόσυρση. Πρόκειται για ένα αρκετά καλό κείμενο, αποτέλεσμα εμπεριστατωμένης μελέτης και εκτενέστατης διαβούλευσης. 
    Θέλετε την άποψή μου; Διάβασα, κ. Φιλίνη, τις προτάσεις του ΣΥ.ΡΙΖ.Α. τις οποίες καταθέσατε γραπτώς. Διάβασα επίσης την ομιλία του Προέδρου του ΠΑ.ΣΟ.Κ. στο Ι.ΣΤ.Α.Μ.Ε. όπου έκανε προτάσεις. Σ’ αυτές τις προτάσεις σας καθορίσατε ποιες είναι οι αρχές, οι στρατηγικές και οι κατευθύνσεις που πρέπει να περιλαμβάνει το Εθνικό Χωροταξικό Σχέδιο. Αν τις διαβάσει ο κάθε καλόπιστος, διαπιστώνει ότι αυτά τα δύο κείμενα του ΠΑ.ΣΟ.Κ. και του ΣΥ.ΡΙΖ.Α. έχουν σχεδόν τις ίδιες αρχές και κατευθύνσεις μ’ αυτές που περιλαμβάνονται στο Εθνικό  Χωροταξικό Σχέδιο.
      Μικρές διαφορές σε ό,τι αφορά τις κατευθύνσεις και τις αρχές, βεβαίως, θα υπάρχουν. Αλλά ακριβώς αυτό που παρατήρησα προηγουμένως, ότι είναι σχεδόν οι ίδιες, έδινε την αφορμή για ουσιαστική συζήτηση και όχι αυτό το κλίμα της υπερβολής και των φανατικών αφορισμών. Και φυσικά μ’ όλα τα παραπάνω δεν δικαιολογείται με κανέναν τρόπο το αίτημα περί απόσυρσης, όταν μάλιστα οι τέσσερις φορείς που σας είπα που ήρθαν στην επιτροπή και δεν είχαν υπογράψει το κείμενο της γνωμοδότησης είπαν ότι έγινε διαβούλευση, έγιναν δεκτές οι προτάσεις τους και είπαν μάλιστα ότι πρέπει να προωθηθεί το Εθνικό Χωροταξικό Σχέδιο. 
      Σε ό,τι αφορά το τρίτο θέμα για το οποίο πήρα το λόγο, το θέμα αν έπρεπε να υπάρχει στρατηγική περιβαλλοντική εκτίμηση για το Εθνικό Χωροταξικό Σχέδιο, λυπάμαι πάρα πολύ. Ακούστηκαν υπερβολές και μάλιστα πρέπει να το πω ότι οι Δικηγορικοί Σύλλογοι ήταν πάρα πολύ οξείς και απαράδεκτοι στους χαρακτηρισμούς τους με φράσεις όπως παραδείγματος χάρη ότι δεν σεβόμαστε το περιβάλλον. Κατ’ αρχάς, η παράμετρος, η περιβαλλοντική διάσταση διατρέχει όλο το κείμενο. Υπάρχει ξεχωριστό άρθρο για το περιβάλλον, το οποίο σε έκταση είναι τετραπλάσιο απ’ αυτό που μας είχε εισηγηθεί ο μελετητής. Λοιπόν, ήρθε ένα χαρτί από την Ευρωπαϊκή Επιτροπή μετά από ερωτήσεις Ευρωβουλευτών και μάλιστα ένα χαρτί από το Γενικό Διευθυντή του Περιβάλλοντος, τον Καρτ, το οποίο μας έλεγε: «Κύριοι, ενημερώστε μας τι κάνετε με το Εθνικό Χωροταξικό Σχέδιο και για ποιο λόγο δεν προβαίνετε στη στρατηγική περιβαλλοντική εκτίμηση, δηλαδή, στη διαδικασία Σ.Π.Ε.». Του απαντήσαμε μέσα στα πλαίσια που ορίζουν οι κοινοτικές οδηγίες. Πρέπει, λοιπόν, να σας ενημερώσω, παρ’ όλο που ο κύριος Επίτροπος χθες σε συνέντευξή του στην εφημερίδα λέει ότι δεν απήντησαν, απήντησε η Γενική Διεύθυνση Περιβάλλοντος στους κυρίους Ευρωβουλευτάς και εμείς έχουμε την απάντηση. Η Γενική Διεύθυνση Περιβάλλοντος της Ευρωπαϊκής Επιτροπής απαντά ότι το Εθνικό Χωροταξικό Σχέδιο δεν υπόκειται σε υποχρέωση τήρησης της διαδικασίας Σ.Π.Ε..
      Άρα, δεν δημιουργεί κανένα πρόβλημα αυτή η διαδικασία, οι παρατηρήσεις σας, αν θέλετε, οι ερωτήσεις προς την Ευρωπαϊκή Επιτροπή αν χρειάζεται ή όχι Σ.Π.Ε.. Όλα αυτά τα καταλαβαίνω. Εκείνο το οποίο ειλικρινά δεν καταλαβαίνω ήταν το ύφος και το περιεχόμενο και των κειμένων των ερωτήσεων ορισμένων Ευρωβουλευτών, αλλά όπως είπα προηγουμένως και του Δικηγορικού Συλλόγου. Αλλά και η σημερινή φράση που ακούστηκε από συνάδελφο, τον οποίο ανέφερα προηγουμένως, ότι παραμερίζεται η κοινοτική νομοθεσία, είναι κουβέντες έτσι χονδρές, χωρίς περιεχόμενο και χωρίς έρεισμα. 
      Ακούστηκε, επίσης, ότι δεν ακούσαμε τις περιβαλλοντικές οργανώσεις.
      ΠΡΟΕΔΡΕΥΩΝ (Φίλιππος Πετσάλνικος): Κύριε Υπουργέ, είπατε πέντε λεπτά και έχετε φθάσει στο δωδέκατο. Καλύτερα να σας είχα δώσει από την αρχή το χρόνο.
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Τελείωσα, κύριε Πρόεδρε.
      Ακολουθήσαμε ό,τι προέβλεπε ο ν. 2742/99. Είναι νόμος του ΠΑ.ΣΟ.Κ. και ο νόμος αυτός, κατά την άποψή μου, ήταν πάρα πολύ καλός και είναι πολύ καλός. Εγώ τουλάχιστον ποτέ δεν κατήργησα διατάξεις, νόμους προηγούμενης κυβέρνησης, όταν βλέπω ότι είναι καλοί. Τον εφαρμόσαμε κατά γράμμα. Η σύνθεση του Εθνικού Συμβουλίου Χωροταξικού Σχεδιασμού ήταν όπως προέβλεπε ο νόμος και μέσα εκεί ο νόμος προέβλεπε ότι πρέπει να συμμετέχουν και τρεις περιβαλλοντικές οργανώσεις. Εξ’ αυτών οι δύο συμφώνησαν με το Εθνικό Χωροταξικό Σχέδιο. Η μία δεν συμφώνησε. Ελέχθη προηγουμένως ότι δήθεν δεν είχαν τη δυνατότητα οι φορείς, οι περιβαλλοντικές οργανώσεις να εκφράσουν την άποψή τους. Μα, είναι δυνατόν; Δημοσιοποιήθηκε το Εθνικό Χωροταξικό Σχέδιο τον Ιούλιο και το φέραμε στη Βουλή τον Απρίλιο. Είχαν όλοι τη δυνατότητα να το διαβάσουν, να το μελετήσουν, να κάνουν προτάσεις συγκεκριμένες, εγγράφως, να ζητήσουν ραντεβού, να δουν τον Υπουργό, ο οποίος είναι εν όλω Υπουργός Περιβάλλοντος.
     Αλλά δεν θέλω να προχωρήσω περισσότερο σ’ όλα αυτά τα θέματα. Θα τα πω αύριο στην ομιλία μου. Έχω να πω μόνο τούτο. Βεβαίως το περιβάλλον απασχολεί όλη την ανθρώπινη κοινωνία. Είναι ίσως το σοβαρότερο πρόβλημα το οποίο αντιμετωπίζει. Τελικώς, όμως, πολύ φοβάμαι ότι αποτελεί ένα άλογο στο οποίο πολλοί ανέβηκαν καβάλα για να κερδίσουν δημοσιότητα με υπερβολές και λαϊκισμούς. Ο ομιλών δεν το πράττει παρ’ όλο που έχει τις περισσότερες δυνατότητες για να το κάνει αυτό. Εκείνο το οποίο παρακαλώ είναι ότι για ένα τόσο σοβαρό θέμα είναι προτιμότερο να μη λειτουργούμε με προσωπικά κριτήρια. Να λειτουργούμε μόνο αν έχουμε κάτι ουσιαστικό να προσφέρουμε. Και η σημερινή πολιτική ηγεσία του Υπουργείου προσφέρει στο περιβάλλον, διότι προσφέρει σ’ αυτόν τον τόπο ορισμένα βασικότατα στρατηγικά εργαλεία άσκησης περιβαλλοντικής πολιτικής όπως είναι ο χωροταξικός σχεδιασμός και το Κτηματολόγιο. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Φίλιππος Πετσάλνικος): Ο Κοινοβουλευτικός Εκπρόσωπος του ΠΑ.ΣΟ.Κ. κ. Πάγκαλος έχει το λόγο για μία παρέμβαση. 
     ΘΕΟΔΩΡΟΣ ΠΑΓΚΑΛΟΣ: Κύριε Πρόεδρε, ξέρω ότι θα μιλήσω με την επιείκεια σας, για να μη ζητήσω το λόγο επί του Κανονισμού, όπως θα μπορούσα. Αν ζητούσα το λόγο επί του Κανονισμού θα σας κατηγορούσα γιατί δώσατε στον κύριο Υπουργό δεκατρία λεπτά και στην ουσία του επιτρέψατε να κάνει μία δεύτερη αγόρευση. 
     Τέλος πάντων, ας είμαστε large όπως λένε στις ευρωπαϊκές πρωτεύουσες. 
     Αλλά, θα ήθελα να παρακαλέσω τον κύριο Υπουργό να είναι λιγότερο οργισμένος. 
     ΠΡΟΕΔΡΕΥΩΝ (Φίλιππος Πετσάλνικος): Κύριε Πάγκαλε, επιτρέψτε μου. 
     Σας οφείλω μια εξήγηση. Είχα τηλεφωνικά την παράκληση του Προέδρου της Βουλής. Το είχε ζητήσει ο κ. Σουφλιάς επειδή δεν ακούει πολύ καλά να του δοθεί η δυνατότητα της διατύπωσης με άνεση των απόψεών του. Είναι αλήθεια ότι με μεγάλη κατανόηση και ελαστικότητα ερμήνευσα τον Κανονισμό. 
     ΘΕΟΔΩΡΟΣ ΠΑΓΚΑΛΟΣ: Θα ήθελα να το ακούσει αυτό τώρα ο κύριος Υπουργός. Να μην είναι οργισμένος, διότι το κλίμα αυτής της συζήτησης με βάση όχι μόνο την πείρα μου απ’ αυτήν εδώ τη Βουλή, αλλά και από πολλές παλαιότερες είναι εξόχως μετριοπαθές. Εγώ δεν είδα κανέναν σ’ αυτήν την Αίθουσα να επιτίθεται λαύρος, με αδικία, με κακοήθεια και με επιχειρήματα πέραν της πραγματικότητας εναντίον της προτάσεως του κυρίου Υπουργού. Τη συζητάμε όπως έχουμε το δικαίωμα. Γι’ αυτό, θα ήταν σαφές αν είναι οργισμένος με κάποιους  που δεν είναι πια σ’ αυτήν τη Βουλή και ίσως δεν είναι πια στην Αθήνα, να μην πληρώνουμε εμείς τα σπασμένα εν πάση περιπτώσει. Τι φταίμε εμείς αν η Ευρωπαϊκή Επιτροπή δεν συμπεριφέρεται καλά στον κύριο Υπουργό; Αυτό ήθελα να πω, κύριε Πρόεδρε. 
     ΠΡΟΕΔΡΕΥΩΝ (Φίλιππος Πετσάλνικος): Ο κ. Καρτάλης έχει το λόγο. 
     ΚΩΝΣΤΑΝΤΙΝΟΣ ΚΑΡΤΑΛΗΣ: Κυρίες και κύριοι συνάδελφοι, νομίζω ότι υπάρχουν δύο βασικές παρατηρήσεις-διαπιστώσεις πάνω στις οποίες κάποιος μπορεί να επιχειρηματολογήσει ως προς την ανάγκη για απόσυρση του Εθνικού Χωροταξικού Σχεδίου. Η πρώτη παρατήρηση έχει να κάνει με το γεγονός πως ό,τι και να συζητήσουμε σήμερα όσες παρατηρήσεις και να καταθέσουμε, δεν μπορούν να ληφθούν υπ’ όψιν διότι ο τρόπος με τον οποίο έχει κατατεθεί το σχέδιο νόμου έχει το χαρακτήρα του οιονεί κώδικα, γεγονός που σημαίνει ότι δεν μπορεί να γίνει καμμία διόρθωση. Πρακτικά κάνουμε μια συζήτηση, η οποία είναι προσχηματική. Καταθέτουμε τις απόψεις μας, αλλά το Υ.ΠΕ.ΧΩ.Δ.Ε. με τη διαδικασία την οποία επέλεξε για να καταθέσει το Εθνικό Χωροταξικό Σχέδιο, δεν μπορεί να κάνει καμμία αλλαγή. Αυτό πρέπει να το έχουμε όλοι υπ’ όψιν μας και ο κύριος Υπουργός, ο οποίος ζητά την κατανόησή μας για αλλαγές που δεν έγιναν ή αλλαγές που μπορούν να γίνουν. 
     Η δεύτερη παρατήρηση που θα συνηγορούσε υπέρ της απόσυρσης του σχεδίου νόμου είναι ότι αποτυγχάνει να συνδυάσει τρεις βασικούς πυλώνες της πολιτικής στη χώρα μας. Ο πρώτος πυλώνας έπρεπε να είναι το Εθνικό Χωροταξικό Σχέδιο, ο δεύτερος το Ε.Σ.Π.Α. 2007-2013 και ο τρίτος είναι ο «ΚΑΠΟΔΙΣΤΡΙΑΣ ΙΙ». 
     Εξηγούμαι: Αν κάποιος διαβάσει προσεκτικά το Εθνικό Χωροταξικό Σχέδιο και το Εθνικό Σχέδιο Περιφερειακής Ανάπτυξης θα διαπιστώσει ότι υπάρχει αναντιστοιχία βασικών στοχεύσεων. Το Εθνικό Χωροταξικό Σχέδιο μιλά για πόλους ανάπτυξης και εν προκειμένω για δίπολα ανάπτυξης –όχι λανθασμένα κατά την άποψή μου- ενώ το Ε.Σ.Π.Α. μιλά για δίκτυα πόλεων. 
    Το Ε.Σ.Π.Α. προκαθορίζει στη φάση, την οποία βρίσκεται, τα έργα τα οποία θα δρομολογηθούν σε διάφορες περιοχές της χώρας και δεν παρακολουθεί χρονικά και θεματικά, αλλά και σε επίπεδο έργων τις πρόνοιες του Εθνικού Χωροταξικού Σχεδίου. 
    Είναι προφανές ότι τα δύο επίπεδα της διοίκησης, αυτό που δρομολογεί τα έργα μέσα σ’ ένα πλαίσιο σχεδιασμού και αυτό που αφορά στο Εθνικό Χωροταξικό Σχέδιο δεν έχουν μεταξύ τους συνδεθεί. Αυτό είναι διάχυτο στο Εθνικό Χωροταξικό Σχέδιο, κύριε Υπουργέ, και επιτρέψτε μου να το πω, γιατί το έχω διαβάσει πολύ προσεκτικά στην κάθε του λεπτομέρεια. 
    Το δεύτερο επίπεδο είναι ότι δεν υπάρχει σύνδεση με τον «ΚΑΠΟΔΙΣΤΡΙΑ ΙΙ». Ο «ΚΑΠΟΔΙΣΤΡΙΑΣ ΙΙ» δεν είναι απλώς ένα διοικητικό σχέδιο αλλαγής των γεωγραφικών ορίων των δήμων της χώρας, είναι ένα σχέδιο ανάπτυξης αυτό καθ’ αυτό.
    Λέει η Κυβέρνηση: «Θα έχω τετρακόσιους δήμους». Μα, πώς προέκυψε αυτός ο αριθμός; Γιατί δεν είναι πεντακόσιοι τριάντα δύο ή εξακόσιοι σαράντα οι δήμοι; Προέκυψε γιατί κάποιος προσδιόρισε ποιος είναι ο πληθυσμός ενός δήμου και άνω για να είναι οικονομικά βιώσιμος. Στη συνέχεια διαίρεσε τον πληθυσμό της χώρας μ’ αυτό το κριτήριο. Έτσι προέκυψε ο αριθμός περίπου των τετρακοσίων.
    Ο τρόπος, όμως, με τον οποίο αναπτύσσονται οι δήμοι και συναρτώνται και μ’ ένα Εθνικό Χωροταξικό Σχέδιο, είναι όχι μόνο με βάση τα οικονομικά κριτήρια, αλλά και τα κοινωνικά κριτήρια, για να διασφαλίζεται η κοινωνική συνοχή και η ευμάρεια στην ελληνική ύπαιθρο που φαίνεται ότι αυτήν τη στιγμή μέσα απ’ αυτόν το σχεδιασμό δεν αντιμετωπίζεται, αντιθέτως παραβλέπεται. 
    Πρόκειται, λοιπόν, για μια σαφή αναντιστοιχία μεταξύ τριών σοβαρών επιπέδων ανάπτυξης και σχεδιασμού του Εθνικού Χωροταξικού Σχεδίου που θα έπρεπε να προηγείται. Δεν προηγείται. Ορθώς ο κ. Βενιζέλος αναφέρθηκε στο γεγονός ότι υπάρχουν προηγούμενα επίπεδα σχεδιασμού που είναι κατώτερα του Εθνικού Χωροταξικού Σχεδιασμού, του Ε.Σ.Π.Α. που είναι η εξειδίκευση του Εθνικού Χωροταξικού Σχεδίου, το οποίο έχει ήδη καταρτιστεί και του «ΚΑΠΟΔΙΣΤΡΙΑ ΙΙ» που φαίνεται ότι αγνοεί και το Ε.Σ.Π.Α. και το Εθνικό Χωροταξικό Σχέδιο. 
    Εγώ αφήνω στην άκρη το ζήτημα της διαβούλευσης και θα μπορούσα να συμφωνήσω ενδεχομένως ότι καμμία διαβούλευση δεν είναι τόσο επαρκής ώστε να εξαντλήσει όλα τα επιχειρήματα, αλλά αυτά τα τρία σημεία τα οποία δεν συνδέονται μεταξύ τους είναι ο βασικός λόγος για την απόσυρση του Εθνικού Χωροταξικού Σχεδίου και την επανάληψη της κατάρτισής του, ώστε να παρακολουθεί το Ε.Σ.Π.Α. και τον «ΚΑΠΟΔΙΣΤΡΙΑ». 
    Μιλώντας για το Ε.Σ.Π.Α. κάποιος διαπιστώνει ότι προβλέπει σενάρια ανάπτυξης. Το Εθνικό Χωροταξικό δεν έχει σενάρια ανάπτυξης. Μιλά για τις τάσεις που εξελίσσονται, οικονομικής και κοινωνικής ανάπτυξης –το ΕΣΠΑ εννοώ- για διάφορες περιοχές της χώρας, συμπεριλαμβάνοντας τις εισροές μεταναστών, την οικονομική τοπική ανάπτυξη, το άνοιγμα των Βαλκανίων και προβαίνει σε συγκεκριμένες ποσοτικές αναφορές. Αυτές τις ποσοτικές αναφορές με μορφή σεναρίων δεν τις βλέπουμε στο Εθνικό Χωροταξικό Σχέδιο κι αυτό είναι σοβαρό μειονέκτημα. 
    Ένα ακόμα σοβαρό μειονέκτημα είναι το γεγονός ότι ταυτίζεται η ανάπτυξη με τους οδικούς άξονες. Αυτό είναι παρωχημένο στη διεθνή επιστημονική προσέγγιση. Δεν είναι δυνατόν η ανάπτυξη μιας χώρας να ταυτίζεται ή να παρακολουθεί τους οδικούς άξονες, ακόμα κι αν αυτοί είναι μείζονος σημασίας, όπως η Εγνατία. 
    Αντίθετα αυτό που έχει προτεραιότητα είναι η προώθηση του ενιαίου χώρου που είναι μεταξύ των οδικών αξόνων, γιατί στην αντίθετη περίπτωση, όπως διαπιστώνουμε από την αστικοποίηση της χώρας, η ανάπτυξη επικεντρώνεται κατά μήκος των οδικών αξόνων και επιβαρύνει τις αστικές περιοχές σε βάρος των αγροτικών περιοχών.  
    Σε ό,τι αφορά στις νησιωτικές περιοχές, εγώ θα μπορούσα να πω ότι το Εθνικό Χωροταξικό Σχέδιο έχει αρκετές θετικές πρόνοιες, όμως έχει μια σειρά από σοβαρά μειονεκτήματα. Για παράδειγμα εντάσσει τα Ιόνια Νησιά και τις Σποράδες στους κάθετους οδικούς άξονες ανάπτυξης, το δυτικό για τα Ιόνια και τον ανατολικό, δηλαδή την Π.Α.Θ.Ε. ουσιαστικά, για τις Σποράδες. 
    Μα, είναι τελείως λάθος νησιά, που απέχουν και δυόμισι και τρεις ώρες από τη χερσαία ζώνη, να έλκουν την ανάπτυξή τους από τη χερσαία ηπειρωτική ζώνη με την οποία γειτνιάζουν. Είναι μια προσέγγιση εσφαλμένη, γιατί καταργεί την αυτονομία των νησιών και δεν λαμβάνει υπ’ όψιν το γεγονός ότι στη σύγχρονη επιστημονική και χωροταξική προσέγγιση ένα νησί το αντιλαμβάνεται η διοίκηση ως αυτόνομο πόλο ανάπτυξης, χωρίς να λαμβάνεται υπ’ όψιν η απόσταση από την ξηρά. Αυτό θα πρέπει να ληφθεί υπ’ όψιν. 
    Ένα επόμενο σημείο το οποίο αξίζει της προσοχής είναι ότι το Εθνικό Χωροταξικό Σχέδιο, επειδή ακριβώς επιδιώκει να αναδειχθούν πολλές περιοχές της χώρας, οδηγεί συχνά σε ενδονομαρχιακές ή ενδοπεριφερειακές συγκρούσεις. Ο αριθμός των λιμένων της χώρας που θα γίνουν πόλοι για την ανάπτυξη του τομέα της κρουαζιέρας είναι πάνω από δεκαπέντε. 
    Εγώ δεν μπορώ να καταλάβω πώς θα συμβεί αυτό και πώς δεν ανταγωνίζονται μεταξύ τους τα λιμάνια αυτήν ακριβώς την πρόνοια που έχει το Εθνικό Χωροταξικό Σχέδιο. Κατά τα άλλα, ορθή πρόνοια, πλην όμως η πλειοδοσία, η οποία εμφανίζεται, καθιστά την πρόνοια αυτή ανεδαφική και την ακυρώνει στην πράξη. 
    Επόμενη διαπίστωση που πρέπει να λάβουμε υπ’ όψιν μας είναι ότι οι φτωχοί συγγενείς του Εθνικού Χωροταξικού Σχεδίου είναι η παιδεία και ο πολιτισμός. 
      Δεν είναι τυχαίο, κύριε Υπουργέ, ότι το Εθνικό Χωροταξικό Σχέδιο δεν το υπογράφει ο Υπουργός Παιδείας. Είναι ο μόνος Υπουργός απ’ αυτούς που έχουν, αν θέλετε, κεντρικό ρόλο στην ανάπτυξη της χώρας αμέσως ή εμμέσως που δεν υπογράφει το σχέδιο. Και αυτό έχει σαν αποτέλεσμα να έχουμε παιδεία διά της χωροταξίας και όχι χωροταξία διά της παιδείας. Αυτό είναι πολύ σημαντικό και οδηγεί σε σοβαρά προβλήματα και στην ακύρωση του χαρακτήρα της παιδείας ως αναπτυξιακού εργαλείου. 
      Σε ό,τι αφορά στις μητροπολιτικές περιοχές της Αθήνας και της Θεσσαλονίκης, αυτό που πρακτικά το Εθνικό Χωροταξικό Σχέδιο προωθεί δεν έρχεται σε συμφωνία με τα ρυθμιστικά σχέδια. Και ειδικά για το Ρυθμιστικό Σχέδιο της Αθήνας όλοι γνωρίζουμε ότι υπάρχει τεράστια καθυστέρηση, γεγονός που οδηγεί στην αστικοποίηση της Αττικής με ταχύτατους ρυθμούς κι αυτό φαίνεται κι από τα επιστημονικά δεδομένα. Δεν υπάρχουν παράλληλα τα εργαλεία χωρικού σχεδιασμού που θα ενίσχυαν την πρόνοιά σας, ώστε να προστατευθεί ο εξωαστικός χώρος, δεν υπάρχουν χρονοδιαγράμματα –και σας ξαναλέω ότι έχω διαβάσει προσεκτικά το Εθνικό Χωροταξικό Σχέδιο- για τη θεσμοθέτηση χρήσεων γης στον εξωαστικό χώρο, δεν υπάρχει κεντρική τοπική πριμοδότηση για την αξιοποίηση της ήδη χρησιμοποιούμενης γης, δεν υπάρχει πρόνοια και χρονοδιάγραμμα για τη μείωση συντελεστών δόμησης στα γενικά πολεοδομικά σχέδια, ιδιαίτερα στις ορεινές περιοχές και στους παραδοσιακούς οικισμούς και δεν υπάρχουν αντισταθμιστικοί μηχανισμοί για την εξασφάλιση κοινόχρηστων χώρων από τους δήμους, τράπεζες γης –τράπεζες γης για να είμαι ειλικρινής υπάρχουν για την Αθήνα και τη Θεσσαλονίκη μόνο- και αστικός αναδασμός. 
      Το Εθνικό Χωροταξικό Σχέδιο όπως ήρθε έχει βελτιώσεις σε σχέση με τη συζήτηση στις επιτροπές, πολλά πράγματα τα οποία ειπώθηκαν συμπεριελήφθησαν, αλλά με βάση το γεγονός ότι αποτυγχάνει να απαντήσει στο τρίπτυχο, Εθνικό Χωροταξικό Σχέδιο, Ε.Σ.Π.Α. και «Καποδίστριας κεφάλαιο ΙΙ» νομίζω ότι θα έπρεπε να αποσυρθεί, γιατί δεν προάγει αυτό το οποίο θα σήμαινε την ισόρροπη ανάπτυξη της χώρας και την προστασία του περιβάλλοντος. 
      Σας ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Βουλευτής του ΠΑ.ΣΟ.Κ. κ. Δημήτριος Κουσελάς. 
      ΔΗΜΗΤΡΙΟΣ ΚΟΥΣΕΛΑΣ: Κυρίες και κύριοι συνάδελφοι, το Εθνικό Χωροταξικό Σχέδιο είναι ένα πολύ σημαντικό εργαλείο για την ανάπτυξη της χώρας μας και ιδιαίτερα της περιφέρειας. Ως εκ τούτου θα έπρεπε να συγκεντρώνει τη μεγαλύτερη δυνατή συναίνεση και αποδοχή. Όμως, κύριε Υπουργέ, παρ’ όλα όσα είπατε, εσείς ως Κυβέρνηση με τις επιλογές που κάνατε με τους χειρισμούς και τις διαδικασίες που ακολουθήσατε καταφέρατε να στρέψετε ενάντια σε αυτό το Σχέδιο το σύνολο των επιστημονικών, των περιβαντολλογικών και των λοιπών φορέων και οργανώσεων. Και μη μας λέτε, πού ήταν τα πολιτικά κόμματα πέρυσι το καλοκαίρι, όταν γίνονταν διάλογος, γιατί εσείς δεν μπήκατε στον κόπο, όπως εμείς με συνέπεια κάναμε, στη συζήτηση που είχατε με το Εθνικό Συμβούλιο Χωροταξικού Σχεδιασμού να καλέσετε τα πολιτικά κόμματα και να ακούσετε τις απόψεις τους. Αυτό δεν το κάνατε. Εμείς το είχαμε κάνει. Η κα. Έλσα Παπαδημητρίου, ο κ. Παπαδημητρίου και άλλοι συνάδελφοι εκείνη την περίοδο που συνεδρίαζε το Εθνικό Συμβούλιο Χωροταξικής Πολιτικής εκαλούντο με συνέπεια. 
      Είναι χαρακτηριστικό, όμως, ότι πέρα από τους φορείς τους οποίους ανέφερα κορυφαία στελέχη σας, όπως είναι ο κ. Δήμας, ο κ. Τατούλης διαφωνούν με σημαντικές πλευρές του συγκεκριμένου σχεδίου. Και όλες αυτές οι διαφωνίες, κατά τη γνώμη μου, δεν είναι τυχαίες. Δεν έπιασε όλους αυτούς τους φορείς ξαφνικά κάποιο αντιπολιτευτικό μένος. Οι αντιρρήσεις που υπάρχουν και είναι σημαντικές, γιατί είναι σημαντικό και το σχέδιο, έχουν άμεση σχέση με τη φιλοσοφία και την κατεύθυνση του Εθνικού Χωροταξικού Σχεδιασμού που εσείς προτείνετε. Έχουν άμεση σχέση με τις επιλογές που κάνετε μέσα από το Εθνικό Χωροταξικό, γιατί είναι μια φιλοσοφία κι ένα μοντέλο που θα έλεγα ότι έρχονται από το παρελθόν. Η πρόταση που κάνετε μας παραπέμπει ουσιαστικά στη δεκαετία του 1970, στη δεκαετία της γνωστής τσιμεντοποίησης. Είναι μία φιλοσοφία η οποία αναπαράγει τον άναρχο τρόπο δόμησης των μητροπολιτικών κέντρων. Δηλαδή, αυτό που θα γίνει το επόμενο χρονικό διάστημα είναι η περιφέρεια να γεμίσει με μικρές «Αθήνες» σε βάρος της ισόρροπης ανάπτυξής της, μιας ανάπτυξης που θέλουμε να είναι ήπια, ποιοτική ανάπτυξη, μιας ανάπτυξης που πρέπει να αξιοποιεί το περιβάλλον σαν ένα σημαντικό επενδυτικό πόρο. 
      Από την άλλη πλευρά δεν ρυθμίζει την εκτός σχεδίου δόμηση κι αυτά που περιέχει σχετικά με το ζήτημα αυτό είναι ευχολόγια και μόνο. Προσαρμόζει –το τόνισαν και άλλοι συνάδελφοι που μίλησαν πριν από μένα- τους άξονες ανάπτυξης αποκλειστικά και μόνο γύρω από τους μεγάλους οδικούς άξονες. Έχω ακούσει πολλές φορές εσάς τον ίδιο να μιλάτε για τους «Δρόμους της Ανάπτυξης» εννοώντας τους μεγάλους οδικούς άξονες που κατασκευάστηκαν ή κατασκευάζονται. Αγνοείτε όμως προκλητικά το σιδηρόδρομο, ο οποίος εμφανίζεται ως ο «φτωχός συγγενής», όπως και τις συνδυασμένες μεταφορές. 
      Τέλος, το Εθνικό Χωροταξικό στρώνει το χαλί, θα έλεγα, για το Ειδικό Χωροταξικό του τουρισμού, μέσα από το οποίο, απ’ ό,τι φαίνεται, σχεδιάζετε να παραδώσετε τις όμορφες ακτές μας, και ιδιαίτερα τις νησιωτικές ακτές, στα μεγάλα κατασκευαστικά συμφέροντα. 
      Κυρίες και κύριοι συνάδελφοι, πέρα από τη γενική κριτική που μπορούμε να κάνουμε στο Εθνικό Χωροταξικό, θέλω να αναφερθώ ειδικότερα στην Πελοπόννησο, την περιφέρεια από την οποία προέρχομαι. Το σχέδιο αυτό δεν εξασφαλίζει την ισόρροπη ανάπτυξη των νομών της Πελοποννήσου, αλλά διευρύνει τις ήδη υφιστάμενες αναπτυξιακές ανισότητες μεταξύ των νομών της και δημιουργεί ελλείμματα σε ό,τι αφορά τις προοπτικές της παραπέρα ανάπτυξης του κάθε νομού. Το προτεινόμενο δίπολο Τρίπολης-Καλαμάτας, κύριε Υπουργέ, μπορεί να λειτουργήσει μόνον εάν η Πελοπόννησος εξακολουθήσει να παραμένει διαιρεμένη, όπως διαιωνίζεται αυτή η διαίρεσή της - και έχουμε κι εμείς ευθύνες- μέχρι σήμερα. Όμως η Πελοπόννησος -και το γνωρίζουν όλοι σ’ αυτήν την Αίθουσα- είναι μια ενιαία αναπτυξιακά περιοχή, είναι μια ενιαία γεωγραφική, πολιτιστική και ιστορική ενότητα και δεν πρέπει ότι έχει γίνει σε βάρος της να συνεχιστεί. 
      Κυρίες και κύριοι συνάδελφοι, θέλω να θέσω υπ’ όψιν σας ότι στην αρχική μελέτη για τον Εθνικό Χωροταξικό Σχεδιασμό η Καλαμάτα -και δικαίως- είχε ενταχθεί στους εθνικούς πόλους ανάπτυξης –και γνωρίζετε ότι υπάρχει πελώρια διαφορά μεταξύ των εθνικών και των δευτερευόντων πόλων ανάπτυξης- κι αυτό ήταν κάτι εύλογο, με βάση και την ιδιαίτερη γεωγραφική της θέση και τα μεγάλα συγκριτικά πλεονεκτήματα και τους αναπτυξιακούς πόρους που διαθέτει, αλλά και τον ιστορικό ρόλο της. Η Καλαμάτα αποτελεί μια σημαντική, θα έλεγα, πύλη στον αναπτυξιακό άξονα Αδριατικής – Ιονίου - Μέσης Ανατολής και μ’ αυτή τη διάσταση είχε οριστεί από την αρχική μελέτη ως «εθνικός πόλος». Όμως εσείς την εξαιρέσατε. Την κατατάξατε στους δευτερεύοντες πόλους και μιλάτε για δίπολο Τρίπολης-Καλαμάτας. Και αυτό, απ’ ό,τι φαίνεται, δεν έγινε εκ παραδρομής. Το κάνατε συνειδητά.
      Και το κάνατε την ίδια στιγμή που υπάρχει αθέτηση μιας σειράς ζητημάτων που αποτελούσαν υποσχέσεις και δεσμεύσεις της Κυβέρνησης για τη Μεσσηνία. Αναφέρομαι στη μη δημιουργία του εμπορευματικού κέντρου στο Μελιγαλά, για το οποίο δεν γίνεται λόγος ούτε μέσα από το σχέδιο, στην υπαναχώρηση της Κυβέρνησης για την επέκταση του αγωγού φυσικού αερίου στην Καλαμάτα, μια δέσμευση που και εγγράφως είχε αναλάβει ο κ. Σιούφας. Αγαπητοί συνάδελφοι, αναφέρομαι στην προχθεσινή επίσκεψη που έκανα στον κ. Φώλια, όπου με ενημέρωσε ότι, με βάση τα ιδιωτικοοικονομικά κριτήρια, η πρόταση που κάνει η Δ.Ε.Π.Α. είναι ο αγωγός να σταματήσει στη Μεγαλόπολη και να μην προχωρήσει πιο κάτω. 
      Αναφέρομαι επίσης στην εγκατάλειψη της αναβάθμισης του διεθνούς αεροδρομίου και του λιμανιού της Καλαμάτας, στις αδικαιολόγητες καθυστερήσεις σε ό,τι αφορά την αποκατάσταση του πεσμένου τμήματος του εθνικού δρόμου Τρίπολης-Καλαμάτας στο σημείο της Τσακώνας, στην καθυστέρηση της παράδοσης της Σήραγγας Ραψομμάτη και των προσβάσεων ένθεν και ένθεν και στις εγκληματικές, κυριολεκτικά, καθυστερήσεις που αφορούν στον εκσυγχρονισμό του σιδηροδρομικού δικτύου Τρίπολης-Καλαμάτας που εδώ και πέντε χρόνια και δεν ολοκληρώνεται, καθώς και στην παραπομπή στις καλένδες του Ιόνιου σιδηροδρομικού άξονα. 
      Δεν θέλω να αναφερθώ σ’ άλλα ζητήματα. Αναφέρομαι σ’ αυτά που έχουν σχέση με το Εθνικό Χωροταξικό. Διότι, υπάρχει και το Τ.Ε.Ι., υπάρχουν και μια σειρά από άλλα ζητήματα.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Όλα αυτά προδιαγράφουν μια ιδιαίτερη, αρνητική εξέλιξη για την Μεσσηνία και τις προοπτικές ανάπτυξής της. Θα έλεγα ότι πιστοποιούν με τον πλέον αρνητικό τρόπο την εξαπάτηση του μεσσηνιακού λαού, σε ό,τι αφορά τις δεσμεύσεις που ο ίδιος ο Πρωθυπουργός είχε αναλάβει, όταν το Φλεβάρη του 2004 επισκέφθηκε το νομό μας.
      Στο σημείο αυτό -και κλείνω, κύριε Πρόεδρε- θέλω να καταθέσω το ομόφωνο ψήφισμα της Τοπικής Ένωσης Δήμων και Κοινοτήτων, ένα ψήφισμα με βάση το οποίο η Τοπική Ένωση και όλοι οι φορείς της Μεσσηνίας αξιώνουν το χαρακτηρισμό της Καλαμάτας ως εθνικού πόλου ανάπτυξης, καθώς και άλλα εννέα σημεία–προτάσεις, για να συμπεριληφθούν στον Εθνικό Χωροταξικό Σχεδιασμό.
      Θέλω να σημειώσω ότι το καταθέτω και το προσυπογράφω, γιατί είναι μια δίκαιη απαίτηση όλων των φορέων και της Τοπικής Ένωσης Δήμων και Κοινοτήτων.
      (Στο σημείο αυτό ο Βουλευτής κ. Δημήτριος Κουσελάς καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Είναι φανερό, λοιπόν, μ’ αυτά που είπα ότι το Εθνικό Χωροταξικό Σχέδιο δεν αποτελεί καν ούτε μεταρρύθμιση, ούτε πρωτόγνωρη ούτε μείζονα, γιατί δεν ανταποκρίνεται στις απαιτήσεις των πολιτών, δεν ανταποκρίνεται στις απαιτήσεις της περιφέρειας, δεν ανταποκρίνεται στις απαιτήσεις της χώρας. Και γι’ αυτό ζητάμε την απόσυρσή του.
      Σας ευχαριστώ πολύ.
(Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Βουλευτής της Νέας Δημοκρατίας κ. Ιωάννης Λαμπρόπουλος.
      ΙΩΑΝΝΗΣ ΛΑΜΠΡΟΠΟΥΛΟΣ: Ευχαριστώ πολύ, κύριε Πρόεδρε.
      Κυρίες και κύριοι συνάδελφοι, το Εθνικό Χωροταξικό Σχέδιο, που σήμερα συζητάμε, είναι ένας στρατηγικός σχεδιασμός για την ανάπτυξη της χώρας μας, με σεβασμό στο περιβάλλον και την πολιτιστική κληρονομιά, με ενίσχυση της ισόρροπης ανάπτυξης της χώρας, ιδίως με τον περιορισμό των ανισοτήτων μεταξύ διαφόρων περιοχών και την αξιοποίηση των συγκριτικών πλεονεκτημάτων κάθε περιοχής.
      Πλέον, καθένας θα ξέρει τι μπορεί να κάνει και πού και όλες οι δραστηριότητες θα υπακούουν σε κανόνες εκ των προτέρων γνωστούς. Είναι μια μεγάλη διαρθρωτική αλλαγή που δεν έχει ξαναγίνει στη χώρα μας.
      Κύριε Υπουργέ, πετύχατε επί της υπουργίας σας να προγραμματίσετε όλα τα μεγάλα έργα. Προχωρήσατε το Κτηματολόγιο. Φέρνετε σήμερα και το Εθνικό Χωροταξικό Σχέδιο. Το δικό σας έργο είναι αυτό για το οποίο μπορεί να υπερηφανεύεται η Κυβέρνηση. Έχετε συνδέσει το όνομά σας με την ανάπτυξη, με την πρόοδο και την προοπτική της χώρας, την οποία θα δούμε μετά από τρία, μετά από τέσσερα χρόνια, που θα έχουν τελειώσει όλοι οι οδικοί άξονες και όλο αυτό το σημαντικό έργο που έχετε ξεκινήσει.
      Και δεν είναι τυχαίες -για να απαντήσω και στον προλαλήσαντα κύριο συνάδελφο- κάποιες επιθέσεις είτε από τον κύριο Επίτροπο είτε από όποιους άλλους κύκλους δέχεστε. Συμφωνώ κι εγώ μαζί του ότι τίποτα δεν είναι τυχαίο.
      Κύριοι συνάδελφοι, η απουσία Εθνικού Χωροταξικού Σχεδιασμού είναι ένα τεράστιας σημασίας έλλειμμα πολλών δεκαετιών, με αρνητικές επιπτώσεις στην ορθολογική ανάπτυξη και οργάνωση της χώρας, καθώς και στο περιβάλλον. Πριν δύο χρόνια στην περιοχή της Κορώνης, που είναι η πλέον τουριστική περιοχή της Μεσσηνίας, μας ήρθε να εγκατασταθεί εργοστάσιο παραγωγής ηλεκτρικού ρεύματος, ανάλογο μ’ αυτό της Μεγαλόπολης, να καταστρέψει μια περιοχή η οποία είναι η ομορφότερη της Μεσσηνίας.
      Αυτό ήταν, λοιπόν, το έργο το δικό σας; Τι αφήσατε είκοσι χρόνια και ζητάτε, σήμερα την απόσυρση; Ποια απόσυρση; Δηλαδή, να μην γίνεται τίποτα, να μείνουμε εκεί που είμαστε, να μην προχωρήσουμε πουθενά; Αυτό ζητάτε;
      Το Εθνικό Χωροταξικό Σχέδιο περιλαμβάνει κατευθύνσεις και μέτρα, αναλύει τους κύριους πόλους και άξονες ανάπτυξης του εθνικού χώρου, περιλαμβάνει προτάσεις για την αναμόρφωση των δικτύων υποδομών και των υπηρεσιών μεταφορών, αναλύει τους στόχους και τις κατευθύνσεις ανά τομέα, αγροτικός, βιομηχανικός, τουριστικός, αναλύει όσα προβλέπονται για τη χωρική διάρθρωση του αστικού δικτύου, του ορεινού, του παρακτίου, του νησιωτικού, του αγροτικού και των παραμεθορίων περιοχών, περιλαμβάνει κατευθύνσεις για την προστασία του φυσικού και πολιτιστικού πλούτου, περιλαμβάνει προτάσεις για τη γεωγραφική και διοικητική μεταρρύθμιση της χώρας, περιλαμβάνει τις προϋποθέσεις και τους μηχανισμούς υλοποίησης του Γενικού Χωροταξικού Πλαισίου.
      Η Μεσσηνία, κύριε  Υπουργέ, γίνεται πόλος ανάπτυξης. Καταλήγουν οι δύο μεγάλοι οδικοί άξονες, η Ιόνια Οδός και ο άξονας Κόρινθος-Τρίπολη-Καλαμάτα. Καταλήγει ο σιδηρόδρομος. Έχουμε το λιμάνι της Καλαμάτας, έχουμε  το αεροδρόμιο. Είναι, λοιπόν, σημαντικός πόλος ανάπτυξης ο νομός μας, η πόλη της Καλαμάτας για όλη τη χώρα μας. Είναι ένας νομός που έχει όλες τις προϋποθέσεις, που όμως η προηγούμενη εικοσαετία κατάφερε να τον έχει στις τελευταίες θέσεις ανάπτυξης. 
      Κατάφερε ο Νομός Μεσσηνίας να είναι τεσσαρακοστός έβδομος,  κύριε συνάδελφε και η περιφέρεια Πελοποννήσου που περιλαμβάνει τη Μεσσηνία, τη Λακωνία, την Κορινθία, την Αργολίδα και την Αρκαδία να είναι προτελευταία στην ανάπτυξη απ’ όλη την Ελλάδα. Αυτό ήρθε να μας πει προηγουμένως ο κύριος συνάδελφος. 
      Έχουμε προϋποθέσεις για τουρισμό, άριστο κλίμα, θάλασσες,  αρχαιολογικούς χώρους, βυζαντινά μνημεία, κάστρα, τα οποία μέχρι πρότινος γκρεμίζονταν, βέβαια. Έχουμε προϋποθέσεις για δυναμικά αγροτικά προϊόντα, με εναλλακτικές καλλιέργειες. Έλειπαν, όμως, οι υποδομές. Κανένας δρόμος δεν έγινε και αυτός της Τσακώνας που επικαλέστηκε ο κύριος συνάδελφος έγινε όπως έγινε, παραδόθηκε δυο μέρες πριν τις εκλογές και μετά από λίγο έπεσε. Αυτά ήταν τα έργα.
      Με το χωροταξικό σχεδιασμό, που συζητάμε, η Μεσσηνία έχει πλέον άλλες προοπτικές. Οι μεγάλοι οδικοί άξονες κατασκευάζονται, κύριε  Υπουργέ, επί των ημερών σας -και σας ευχαριστούμε- με χρονοδιαγράμματα και θα τελειώσουν τέλος του 2009. Κατασκευάζονται, λοιπόν. Ζητάμε τη στήριξή σας, για να μπορέσουμε να κάνουμε ό,τι καλύτερο και ό,τι μπορέσουμε περισσότερο για το εσωτερικό δίκτυο. Γιατί όλα δεν γίνονται σε τέσσερα και πέντε χρόνια.
      Προβλέπονται επίσης, μέτρα για την προστασία των μνημείων μας, των κάστρων, των αρχαιολογικών χώρων, των βυζαντινών μνημείων, που βρίθει ο νομός μας. 
      Για το λιμάνι μας, εγώ συμφωνώ με αυτό το ρόλο που θέλετε να του καθορίσετε, γιατί εμείς έχουμε τον Μεσσηνιακό Κόλπο, έχουμε τον τουρισμό ως πρώτο στόχο και πρέπει να διαφυλάξουμε τη θάλασσά μας και αυτό το θείο δώρο, τον Μεσσηνιακό Κόλπο. Θα πρέπει, οι όποιες παρεμβάσεις να γίνουν με ήπιας μορφής εγκαταστάσεις, όπως πολύ σωστά αναφέρονται στο χωροταξικό. Πρέπει να λάβουμε υπόψη μας ότι σε αυτό το λιμάνι καταλήγει ο δυτικός άξονας, καταλήγει ο άξονας Κόρινθος-Τρίπολη-Καλαμάτα και δημιουργείται η καινούργια πλέον ναυτιλιακή οδός, ας το πω έτσι, για άνοιγμα με την Κρήτη.
      Όσον αφορά  το αεροδρόμιό μας, της Καλαμάτας, είναι αρκετά χρόνια που λειτουργεί, έχει υποδομές, χρειάζονται όμως ακόμα καλύτερες. Εγώ δεν θα μιλήσω ανταγωνιστικά και δεν θα πω ότι οι νομοί θα πρέπει να ανταγωνίζονται. Δεν θα πω ότι αφού λειτουργεί στην Πελοπόννησο το αεροδρόμιο της Καλαμάτας και του Αράξου, δεν θα πρέπει να γίνει στην Ανδραβίδα ή δεν θα πρέπει να γίνει στην Τρίπολη. Θέτω, όμως, βασικό όρο και προϋπόθεση ότι εφόσον θα γίνουν αυτά τα αεροδρόμια, θα πρέπει να αναπτυχθούν και να μην υπολειτουργούν. Και το λέω με το δεδομένο ότι και οι χιλιομετρικές αποστάσεις θα είναι πολύ μικρές με τους καινούριους άξονες που γίνονται. Να γίνουν, να αναπτυχθούν όπως πρέπει, γιατί ιδιαίτερα το αεροδρόμιο της Καλαμάτας μπορεί να παίξει πολύ σημαντικό ρόλο, ακόμα και για αποσυμφόρηση του αεροδρομίου της Αθήνας.
      Θεωρώ, επίσης, πολύ θετικό ότι μέσα στο χωροταξικό προβλέπεται και επέκταση του φυσικού αερίου μέχρι την Καλαμάτα. 
      Εύχομαι, κύριε Υπουργέ –και πιστεύω ότι το ευχόμαστε όλοι- αυτός ο σχεδιασμός να έχει τα αποτελέσματα που πιστεύουμε και τα Υπουργεία, οι νομαρχίες, οι δήμοι, οι πολίτες να το ακολουθήσουν και πιστά να εφαρμόσουν αυτά που λέει, για να δούμε μια καλύτερη ανάπτυξη, μία ανάπτυξη και στο νομό, αλλά και σ’ όλη την Ελλάδα, μία ανάπτυξη με σεβασμό στο περιβάλλον.
      Σας ευχαριστώ.
    (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Βουλευτής του ΣΥ.ΡΙΖ.Α. κ. Νικόλαος Τσούκαλης.
      ΝΙΚΟΛΑΟΣ ΤΣΟΥΚΑΛΗΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, η παρέμβαση του κυρίου Υπουργού πριν από λίγα λεπτά, με αναγκάζει να τροποποιήσω εν μέρει την εισήγησή μου, προκειμένου να δώσω κάποιες απαραίτητες απαντήσεις. 
      Μ’ έναν ανεξήγητο εκνευρισμό, πραγματικά, μ’ έναν αβάσιμο εκνευρισμό, απηύθυνε αιτιάσεις προς όλες τις πτέρυγες της Βουλής, ότι θίγεται αυτό το θεσμικό οραματικό εργαλείο, το πολυπόθητο θεσμικό εργαλείο, το οποίο το απαιτούσαν εδώ και πάρα πολλά χρόνια όλοι οι φορείς –περιφερειακοί, κεντρικοί- όλοι οι επιστημονικοί σύλλογοι, το ΤΕΕ, οι Οργανισμοί Τοπικής Αυτοδιοίκησης, οι Νομαρχιακές Αυτοδιοικήσεις. Όλοι, μα, όλοι οι φορείς της Ελλάδας ζητούσαν αυτό το σχέδιο.
      Κύριε Υπουργέ, θα μου επιτρέψετε, όμως, να σας πω ότι σ’ αυτές τις αιτιάσεις σας, προκειμένου να τις τεκμηριώσετε, πέσατε σε πάρα πολλές αντιφάσεις. Κατηγορήσατε, για παράδειγμα, το ΣΥ.ΡΙΖ.Α. ότι ήταν απών από τη συγκεκριμένη διαβούλευση, εντός, αλλά και εκτός της Βουλής. Όμως, λίγο μετά, στην τοποθέτησή σας είπατε ότι πράγματι η κ. Φιλίνη, πράγματι οι Βουλευτές οι οποίοι συμμετείχαν στην αρμόδια Διαρκή Επιτροπή της Βουλής κατέθεσαν πολλές προτάσεις, τις οποίες εσείς, βέβαια, τις εντάξατε και τις προσαρμόσατε στο συγκεκριμένο κείμενο, το οποίο φέρατε προς έγκριση στη Βουλή.
      Ήταν σοβαρότατη αντίφαση, αν βεβαίως συμπληρώσουμε ότι ο Συνασπισμός Ριζοσπαστικής Αριστεράς ήταν το μόνο Κόμμα, που εδώ μέσα, στην Αίθουσα της Βουλής, κάλεσε επιστήμονες και φορείς, διαλέχθηκε μαζί τους, αντάλλαξαν απόψεις, παρουσιάστηκε το σχέδιο, εμπλουτίστηκαν οι προτάσεις και οι ιδέες του και όλες αυτές κατατέθηκαν προς εσάς για αξιολόγηση.
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Μου επιτρέπετε, κύριε συνάδελφε;
      ΝΙΚΟΛΑΟΣ ΤΣΟΥΚΑΛΗΣ: Ορίστε, κύριε Υπουργέ.
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Είπα κάτι πολύ θετικότερο για το ΣΥ.ΡΙΖ.Α. Είπα ότι στο γραπτό κείμενο, που κατέθεσε σαν πρόταση –και πράγματι ήταν σοβαρή πρόταση- οι αρχές και οι κατευθύνσεις που περιλαμβάνει, είναι αυτές που περιλαμβάνει και το Γενικό Χωροταξικό Σχέδιο.
      ΝΙΚΟΛΑΟΣ ΤΣΟΥΚΑΛΗΣ: Αυτό ακριβώς είπα, κύριε Υπουργέ.
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Επομένως, είπα κάτι πολύ θετικότερο.
      ΠΡΟΕΔΡΕΥΩΝ (Φίλιππος Πετσάλνικος): Κύριε Υπουργέ, θα σας παρακαλέσω, αν θέλετε να διακόπτετε, να ζητάτε το λόγο. Σας συγχωρώ μόνο επειδή δεν ακούτε καλά.
      ΝΙΚΟΛΑΟΣ ΤΣΟΥΚΑΛΗΣ: Κύριε Υπουργέ, απλώς είπα ότι αυτό το οποίο έμεινε είναι πως στην αρχή αναφέρατε ότι ο ΣΥ.ΡΙΖ.Α., εκτός των άλλων, ήταν απών από τις διαβουλεύσεις εντός Κοινοβουλίου. Αυτό έχει μείνει.
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Είπα «χρονικά», μεταξύ…
      ΠΡΟΕΔΡΕΥΩΝ (Φίλιππος Πετσάλνικος): Κύριε Υπουργέ, δεν μπορεί να συνεχιστεί έτσι η συζήτηση μ’ αυτόν τον ιδιότυπο διάλογο εκτός Κανονισμού. Σας παρακαλώ πολύ. Όταν τελειώσει ο κ. Τσούκαλης, έχετε το δικαίωμα να ζητήσετε να κάνετε μία σύντομη παρέμβαση. Όμως, το να πατάτε το κουμπί και να γίνεται ένας διάλογος…
      ΝΙΚΟΛΑΟΣ ΤΣΟΥΚΑΛΗΣ: Δεύτερον, κύριε Υπουργέ,
      ΠΡΟΕΔΡΕΥΩΝ (Φίλιππος Πετσάλνικος): Μισό λεπτό, κύριε Τσούκαλη. Εγώ είμαι υποχρεωμένος να εφαρμόσω τον Κανονισμό εδώ. Και είμαι υποχρεωμένος να τον εφαρμόσω για όλους, και για τους Υπουργούς και για τους Βουλευτές! Και για όλους τους Υπουργούς!
      Συνεχίστε, κύριε Τσούκαλη.
      ΝΙΚΟΛΑΟΣ ΤΣΟΥΚΑΛΗΣ: Η δεύτερη αιτίαση και, μάλιστα, εκεί που εκδηλώσατε τον εκνευρισμό σας, κύριε Υπουργέ, ήταν όταν δεν θεωρήσατε βάσιμη την αιτίαση της Αντιπολίτευσης και του Συνασπισμού Ριζοσπαστικής Αριστεράς ότι το συγκεκριμένο θεσμικό κείμενο δεν έχει όραμα. Είπατε ότι έχει όραμα και ότι το όραμα περιλαμβάνεται στο άρθρο 2 του συγκεκριμένου κειμένου, το οποίο μάλιστα ως όραμα διαχέεται σε όλες τις δράσεις, όπως αυτές περιγράφονται και αναλύονται σ’ όλα τα υπόλοιπα άρθρα του Εθνικού Χωροταξικού.
      Ας δούμε, λοιπόν, αυτήν τη συγκεκριμένη οραματική σας προσέγγιση. Δεύτερος βασικός στόχος είναι η ενίσχυση της περιφερειακής ανάπτυξης και χωρικής συνοχής. Για το σκοπό αυτό, επιδιώκεται η ενίσχυση της ισόρροπης πολυκεντρικής ανάπτυξης της χώρας, ιδίως με τον περιορισμό των ανισοτήτων κλπ. 
      Κύριε Υπουργέ, έχω την υποχρέωση να σας πω και να υπερασπιστώ τα δίκαια αιτήματα όλου του περίφημου δυτικού άξονα της χώρας, ο οποίος δυτικός άξονας τα τελευταία δέκα χρόνια αποκλίνει με ιλιγγιώδη ταχύτητα από τον ανατολικό άξονα. Δεν συγκλίνει ούτε κοινωνικά ούτε οικονομικά. Και είχαμε την απαίτηση όλοι οι επιστημονικοί φορείς –και δεν τοποθετούμαι τοπικιστικά αυτήν τη στιγμή- μέσα από αυτό το σχέδιο να γίνεται συγκεκριμένη ιεραρχική καταγραφή όσον αφορά με ποιον τρόπο τα επόμενα δεκαπέντε χρόνια θα συγκλίνουν αυτοί οι δύο άξονες.
      Δυστυχώς, όμως, η αναφορά του δυτικού άξονα μέσα στο κείμενό σας έχει καταχωρηθεί τυχαία, με μία ανάλυση και με μία περιγραφή, η οποία υπολείπεται καταφανώς όλων των άλλων αξόνων, χωρίς καμμία ιεράρχηση, χωρίς κανένα χρονοδιάγραμμα και κυρίως χωρίς εκείνα τα αναπτυξιακά στοιχεία, τα οποία με βεβαιότητα θα προσδιορίσουν και θα προσδώσουν βασιμότητα στο αίτημα όλων των φορέων της δυτικής Αχαΐας ότι κάποια στιγμή θα αρχίσουν να συγκλίνουν αυτοί οι δύο άξονες. 
      Όμως, θα μου επιτρέψετε να σας πω ότι όσον αφορά το δυτικό άξονα, το συγκεκριμένο σχέδιο υπολείπεται καταφανώς ακόμα και των εγκεκριμένων περιφερειακών πλαισίων της δυτικής Ελλάδας και της Ηπείρου. Αυτό θα πρέπει να το υπενθυμίσω. Υπάρχουν εγκεκριμένα περιφερειακά σχέδια της Δυτικής Ελλάδας και της Ηπείρου, όπου έπαιρναν ειδική έμφαση μεγάλα έργα και αναπτυξιακά προγράμματα, που αφορούσαν στην ολοκλήρωση του δυτικού διευρωπαϊκού άξονα, στην προώθηση του δυτικού διευρωπαϊκού σιδηροδρομικού άξονα, στην εισαγωγή φυσικού αερίου και στο δυτικό άξονα της χώρας. 
      Μπορείτε να διαβεβαιώσετε, κύριε Υπουργέ, ότι χωρίς την ύπαρξη αυτών των τριών βασικών αξόνων υπάρχει ποτέ περίπτωση ο δυτικός άξονας να συγκλίνει με τον ανατολικό; Όλοι οι επιστήμονες λένε ότι σε καμμία περίπτωση. Έτσι, λοιπόν, το στοιχείο β΄ του άρθρου 2 έχει πολύ μεγάλα ελλείμματα.   
      Τρίτος στόχος. Περιορισμός της υπέρμετρης αστικοποίησης μέσα από τη βελτίωση ελκυστικότητας της υπαίθρου κ.λπ.. 
      Κύριε Υπουργέ, υπάρχει πρόβλεψη στο σχέδιο ότι πρώτη επιδίωξή σας είναι να σταθεροποιηθεί ο πληθυσμός της Αθήνας και στη συνέχεια, να αρχίσει να μειώνεται. Αυτή είναι μία λογική πρόβλεψη. 
      Όμως, μπορείτε να εξηγήσετε στην Αίθουσα πώς συνάδει αυτός ο στόχος με την εξαγγελία σας για την επέκταση της Αττικής Οδού εν είδει πλοκαμίου σε ολόκληρη την Αττική; Είναι δυνατόν να επιτευχθεί αυτός ο στόχος –αυτός ο πραγματικά σωστός, αποδεκτός και ποθητός από όλους στόχος- κατασκευάζοντας νέα δίκτυα τεράστιων αυτοκινητοδρόμων στην Αττική, όταν είναι βέβαιο ότι οι αυτοκινητόδρομοι είναι πόλοι συγκέντρωσης και βιομηχανικών και άλλων δραστηριοτήτων; 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε. 
      Και το τελευταίο στοιχείο του οράματος. Η παροχή συνεκτικού στοιχείου κατευθύνσεων για τα υποκείμενα επίπεδα σχεδιασμού. Εδώ, βέβαια, συζητάμε πέρα από την διοικητική αποκέντρωση, μιλάμε βεβαίως και για τους φορείς του δημοκρατικού προγραμματισμού. 
      Κύριε Υπουργέ, γνωρίζετε πάρα πολύ καλά ότι ήδη το Ε.Σ.Π.Α. «τρέχει». Γνωρίζετε πάρα πολύ καλά ότι εκεί έχουν καθοριστεί οι φορείς δημοκρατικού προγραμματισμού, οι οποίοι δεν προσδιορίζονται σε περιφερειακό επίπεδο, αλλά σε επίπεδο Υπουργείου Οικονομικών. 
      Οπότε και κατόπιν όλων αυτών, κύριε Υπουργέ, δυστυχώς φαίνεται ότι το όραμα έχει ατέλειες. Γι’ αυτό ακριβώς όλοι οι περιφερειακοί φορείς –και το γνωρίζετε πάρα πολύ καλά- τα περιφερειακά παραρτήματα του ΤΕΕ, τα ΤΕΔΚ, οι νομαρχιακές αυτοδιοικήσεις από όλη την Ελλάδα αντιδρούν έντονα σ’ αυτό το σχέδιο και βεβαίως, δεν αντιδρούν επειδή θέλουν να αντιπολιτευθούν την Κυβέρνηση, αλλά απλούστατα γιατί έχουν αγωνία για την ανάπτυξη των περιοχών τους. 
      Ευχαριστώ πολύ. 
    (Χειροκροτήματα από την πτέρυγα του Συνασπισμού Ριζοσπαστικής Αριστεράς)
    	ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Βουλευτής του ΠΑ.ΣΟ.Κ. κ. Παναγιώτης Μπεγλίτης. 
    	ΠΑΝΑΓΙΩΤΗΣ ΜΠΕΓΛΙΤΗΣ: Ευχαριστώ, κύριε Πρόεδρε. 
    	Κυρίες και κύριοι συνάδελφοι, συζητάμε σήμερα στην Ολομέλεια το Γενικό Πλαίσιο Χωροταξικού Σχεδιασμού και Αειφόρου Ανάπτυξης της χώρας, ένα κείμενο όχι απλώς τεχνοκρατικό, εξειδικευμένο μόνο για τους επαΐοντες, αλλά ένα κείμενο βαθιά πολιτικό που διαμορφώνει τους γενικότερους στρατηγικούς αναπτυξιακούς προσανατολισμούς και θα λειτουργήσει επικαθοριστικά για το μέλλον της χώρας. Ένα κείμενο που λογικά θα έπρεπε να απαντήσει για το ποια Ελλάδα θέλουμε, ποια Ελλάδα σχεδιάζουμε να διαμορφώσουμε την επόμενη δεκαπενταετία. 
    Ο κύριος Υπουργός μίλησε για έναν εξαντλητικό και εκτεταμένο διάλογο πριν και μετά τη συζήτηση στη Διαρκή Επιτροπή της Βουλής. 
    Κύριε Υπουργέ, θα σας λυπήσω –θα με συγχωρήσετε- αλλά ήρθα εδώ, για να υπερασπιστώ μια θέση, ως Βουλευτής της Κορινθίας, με βάση τα αιτήματα και τους προβληματισμούς που έχει εκφράσει η τοπική κοινωνία της Κορινθίας και οι αρμόδιοι φορείς της Τοπικής Αυτοδιοίκησης. Γιατί με την τοπική κοινωνία, κύριε Υπουργέ, ανά την περιφέρεια δεν υπήρξε κανένας διάλογος. Και μπορούμε όλοι να υπερασπιζόμαστε και να υποστηρίζουμε ως ένα βασικό στρατηγικό στόχο την ισόρροπη ανάπτυξη της χώρας τα επόμενα χρόνια, όμως δεν βλέπουμε σε αυτό το εργαλείο και σε αυτήν τη στρατηγική του Εθνικού Χωροταξικού Σχεδιασμού ανάλογη ισόρροπη προσέγγιση, ανάλογη ισότιμη προσέγγιση και συμπεριφορά απέναντι στην περιφέρεια και τις περιοχές της ελληνικής περιφέρειας. 
    Μιλώ για την Κορινθία και αν ανατρέξουμε στο άρθρο 5 του κειμένου που συζητούμε σήμερα, θα δούμε ότι δεν υπάρχει πουθενά. Υπάρχουν σχεδόν όλες οι πόλεις της χώρας στις τέσσερις κατηγορίες που διακρίνετε τους πόλους ανάπτυξης είτε με τη μορφή αυτόνομων πόλων είτε με τη μορφή δίπολων ή πολύπολων. 
    Όμως, κύριε Υπουργέ, θα ήθελα να σας ρωτήσω: Για την Κόρινθο, για μια πόλη με στρατηγική σημασία, μια πόλη που στρατηγικά συνδέει την ευρύτερη μητροπολιτική περιοχή της Αττικής με τη δυτική περιοχή και με τη δυτική πύλη της Πάτρας, δεν υπάρχει πουθενά χώρος σε αυτήν την κατηγοριοποίηση των πόλων ανάπτυξης; Φαίνεται, δυστυχώς, πως όχι. 
    Δεύτερον παράδειγμα: Άρθρο 6 του κειμένου που μας υποβάλατε. Εκεί γίνεται για πρώτη φορά, ερήμην της τοπικής κοινωνίας της Κορινθίας και του Δήμου Κορίνθου –να το προσέξετε, κύριε Υπουργέ- αναφορά στο λιμάνι της Κορίνθου. Μάλιστα, αυτό γίνεται μ’ ένα τρόπο –να μου επιτρέψετε να πω- αρκούντως αυταρχικό. Διαμορφώνεται το αναπτυξιακό μέλλον της ευρύτερης περιοχής, επισημαίνοντας ότι το λιμάνι της Κορίνθου μόνο εμπορευματικό και βιομηχανικό χαρακτήρα μπορεί να έχει στο μέλλον και μάλιστα, μέσα από τη διασύνδεσή του με σιδηροδρομική γραμμή από το μητροπολιτικό κέντρο της Αττικής. 
    Κύριε Υπουργέ, αγαπητέ κύριε Σουφλιά, θα ήθελα να σας καλέσω ένα Σαββατοκύριακο να σας φιλοξενήσουμε στην Κορινθία, για να δούμε εάν μπορεί αυτός ο τεχνοκρατικός σχεδιασμός να εφαρμοστεί. Θα πρόκειται για μια καταστροφή στην ευρύτερη περιοχή. Γιατί το λιμάνι είναι μέσα στην πόλη. Σημαίνει απαξίωση του πολεοδομικού ιστού της Κορίνθου. Γιατί η σιδηροδρομική γραμμή τέμνει εγκάρσια τον πολεοδομικό ιστό της Κορίνθου. 
    Ζητάμε –και θα καταθέσω στα Πρακτικά της Βουλής- ομόφωνο ψήφισμα όλων των πολιτικών παρατάξεων του Δήμου της Κορίνθου και γενικότερα της τοπικής κοινωνίας της Κορινθίας, το λιμάνι της Κορίνθου, αν θέλουμε η περιοχή να έχει μια προοπτική, πρέπει να προσλάβει χαρακτήρα τουριστικό. 
    Γιατί διαβάζοντας το ειδικό χωροταξικό σχέδιο για τον τουρισμό, εκεί είσαστε πολύ ανοιχτοί, θα έλεγα, στο να προσδίδετε χαρακτήρα τουριστικού λιμανιού σε μια σειρά πόλεων της Ελλάδας που διαθέτουν λιμένες. Ξεχάσατε και πάλι την Κόρινθο. Σας λέω, εδώ και τώρα να συνυπολογίσετε αυτήν την πρόταση της τοπικής κοινωνίας της Κορινθίας. Δηλαδή το λιμάνι της Κορίνθου μπορεί να έχει μέλλον, μόνον αν προσλάβει ένα δυναμικό τουριστικό χαρακτήρα, που θα ενώνει μέσα από ένα ευρύτερο τουριστικό και πολιτιστικό δίκτυο τα λιμάνια της περιοχής όλης της ακτογραμμής του Κορινθιακού κόλπου μέχρι την Πάτρα. Από την Κόρινθο, μέσω του Κιάτου στο Αίγιο και στην Πάτρα.
    Κυρίες και κύριοι συνάδελφοι, το Γενικό Πλαίσιο Χωροταξικού Σχεδιασμού, όπως σας είπα, δεν είναι ένα αθώο τεχνοκρατικό κείμενο. Είναι βαθειά πολιτικό, γιατί οι σταθερές του, οι στρατηγικοί του προσανατολισμοί, ουσιαστικά, θα δημιουργήσουν περιοχές πλούτου, περιοχές υπεραξίας και στην Κορινθία και σε άλλες περιοχές απαξίας. 
    Εγώ θα συμφωνήσω. Κι εμείς, όπως ξέρετε κύριε Υπουργέ, ψηφίσαμε το σχέδιο νόμου για την κατασκευή του νέου εθνικού οδικού άξονα Κορίνθου-Πατρών. Δεν αρκεί όμως μόνο αυτό, γιατί ανάπτυξη δεν έρχεται, όπως σωστά ειπώθηκε και προηγουμένως, μέσω του εθνικού οδικού άξονα, όταν δεν υπάρχουν συμπληρωματικά έργα -και δεν υπάρχουν συμπληρωματικά έργα στην ευρύτερη περιοχή- συνέργιες αναπτυξιακές την επόμενη δεκαετία, για να μπορέσει να προσλάβει αναπτυξιακή προστιθέμενη αξία, ένα πράγματι μεγάλης πνοής έργο. Και γι’ αυτό, τα κείμενά σας κύριε Υπουργέ, δεν λένε τίποτε.
    Τρίτο ζήτημα η χωροθέτηση της βιομηχανικής ζώνης της Κορινθίας. Την εντάσσετε στον ευρύτερο βιομηχανικό σχεδιασμό της μητροπολιτικής περιοχής της Αττικής. Γνωρίζετε καλά όμως, κύριε Υπουργέ, ότι η ευρύτερη περιοχή, κυρίως το ηπειρωτικό, όπως λέτε, κομμάτι της Κορινθίας, είναι επηρεασμένο από έναν όγκο βιομηχανιών, που ουσιαστικά σήμερα δημιουργούν τεράστιες περιβαλλοντικές συνέπειες. Και δεν αρκεί να παραδέχεστε ότι όντως θα υπάρξουν περιβαλλοντικές συνέπειες και κυρίως σε χημικές βιομηχανίες τύπου Σεβέζο και δεν αρκεί μόνο ένα ευχολόγιο περί λήψης μέτρων αντιρύπανσης, όπως λέτε στα κείμενά σας. Χρειάζεται μια ριζική αναπροσαρμογή και αναπροσανατολισμός αυτής της βιομηχανικής χωροθέτησης.
    Τέταρτο στοιχείο, το θέμα του πολιτιστικού ιστού της περιφέρειας. Εγώ θα αναφερθώ στην Κορινθία. Μιλάτε για έναν πολιτιστικό σχεδιασμό και τον διαιρείτε σε τρεις κατηγορίες. Στην πρώτη κατηγορία, σε διεθνούς εμβέλειας χώρους πολιτιστικού ενδιαφέροντος βάζετε –εγώ θα σας πω σωστά και μπράβο- την Αρχαία Κόρινθο. Θα σας ρωτήσω όμως, κύριε Υπουργέ, με ποια κριτήρια εντάσσετε σ’ αυτές τις τρεις κατηγορίες πολιτιστικές περιοχές; Γιατί να μην σας ζητήσω εγώ ή οποιοσδήποτε άλλος συνάδελφος, υπερασπιζόμενος τα τοπικά συμφέροντα της περιοχής του, να ενταχθούν στους εθνικής εμβέλειας χώρους πολιτιστικού ενδιαφέροντος, παραδείγματος χάριν το Αρχαίο Θέατρο της Συκεώνας; Δεν είναι αυτό σημαντικό; Το αρχαίο Θέατρο της Νεμέας, δεν είναι σημαντικό, ιδιαίτερα μάλιστα όταν δεν υπάρχει καμμία συνεννόηση και διάλογος με την Ένωση Ελλήνων Αρχαιολόγων, όπως έρχεται το συνδικαλιστικό αυτό όργανο να επιβεβαιώσει;
    (Στο σημείο αυτό την Προεδρική Εδρα  καταλαμβάνει ο  Α’ Αντιπρόεδρος της Βουλής κ.  ΓΕΩΡΓΙΟΣ ΣΟΥΡΛΑΣ).
    Κυρίες και κύριοι συνάδελφοι τελειώνοντας, θα ήθελα να πω για μια περιοχή, την περιοχή μου, την Κορινθία, που είναι κατ’ εξοχήν νομός με αγροτική προστιθέμενη αξία, δεν χρειάζεται το ευχολόγιο για αγροτική ανάπτυξη. Γιατί γνωρίζουμε όλοι και πρέπει να είμαστε ρεαλιστές, ότι σε περιοχές με έντονη αστικοποίηση, σε περιοχές με μεγάλη εκτός σχεδίου δόμηση ή με αυθαίρετη δόμηση, σε περιοχές που καθημερινά δημιουργούνται τρομακτικές υπεραξίες, για να μπορέσει να σταθεί ένας τομέας αγροτικής ανάπτυξης, χρειάζεται όραμα. Και δυστυχώς, δεν υπάρχει σ’ αυτό το κείμενο, κύριε Υπουργέ. 
    Όπως και οι άλλοι συνάδελφοι είπαν προηγουμένως, δεν θα συναινέσουμε στην έγκριση αυτού του γενικού κειμένου. Εγώ έχω κι έναν ιδιαίτερο λόγο: Για τα επιχειρήματα που σας εξέθεσα ως Βουλευτής Κορινθίας, διπλά δε θα συναινέσω στην έγκρισή του.
    Ευχαριστώ πολύ.
    (Χειροκροτήματα από την πτέρυγα του ΠΑ.ΣΟ.Κ.)
    (Στο σημείο αυτό ο Βουλευτής κ. Παναγιώτης Μπεγλίτης                        καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής).
    ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Μπεγλίτη. 
    Το λόγο έχει ο κ. Λεβέντης.
    ΑΘΑΝΑΣΙΟΣ ΛΕΒΕΝΤΗΣ: Ευχαριστώ πολύ, κύριε Πρόεδρε.
    Κυρίες και κύριοι συνάδελφοι, πρέπει να ομολογήσουμε ότι το σύστημα, το πρόγραμμα, ο σχεδιασμός δεν είναι το φόρτε μας. Αποτέλεσμα; Βλέπουμε μια άναρχη οικιστική και βιομηχανική ανάπτυξη, θεοποίηση του τσιμέντου και του αυτοκινήτου και μια τεράστια οικολογική καταστροφή, που σε πάμπολλες περιοχές ιδιαίτερου φυσικού κάλους και τεράστιας πολιτιστικής σημασίας, έχει πάρει απαράδεκτες διαστάσεις, όπως είναι στην Αττική, στα νησιά και τις παράκτιες περιοχές.
    Βασίσαμε την ανάπτυξή μας κατά κύριο λόγο στην οικοδομή και στην εμπορευματοποίηση της γης. Έχουμε τριπλάσια κατά κεφαλή δομημένη επιφάνεια απ’ ότι η Γερμανία και εξακολουθούμε να χτίζουμε.
    Κύριε Υπουργέ, ο κ. Καρτάλης είχε την καλοσύνη να μου δώσει ένα χάρτη -και θα τον καταθέσω για τα Πρακτικά- από την εφημερίδα «ΚΥΡΙΑΚΑΤΙΚΗ ΕΛΕΥΘΕΡΟΤΥΠΙΑ», που δείχνει ότι από το 2000 μέχρι το 2007 έχει σχεδόν διπλασιαστεί η δομημένη επιφάνεια στην Αττική. Και αυτό περιλαμβάνει την περιοχή του Θριασίου και όλη την Αττική. Είναι φοβερή η εξέλιξη, έτσι όπως πορευόμαστε. 
    (Στο σημείο αυτό ο Βουλευτής κ. Λεβέντης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
    Και βέβαια, η αυθαιρεσία ζει και βασιλεύει. Τα αυθαίρετα είναι εκατοντάδες χιλιάδες, σχεδόν τα μισά κτίσματα της χώρας. Ακόμη και το Νοσοκομείο Κ.Α.Τ., είναι αυθαίρετο από την αρχή μέχρι το τέλος. Δεν ξέρω αν έχει νομιμοποιηθεί εσχάτως.
    Τις πταίει; «Φταίμε κι εμείς, φταίτε κι εσείς, φταίνε και οι άλλοι». «Φταίει προπαντός ο Χατζηπετρής», η πολιτεία. Γιατί η πολιτεία είναι αυτή που τα επέτρεψε, η πολιτεία είναι αυτή που τα υπέθαλψε. Εδώ είναι το πολιτικό όφελος και το πολιτικό κόστος, που κυριάρχησε και φθάσαμε σ’ αυτήν την απαράδεκτη κατάσταση.
    Επομένως, είναι απαραίτητος ο Γενικός Χωροταξικός Σχεδιασμός, όπως και οι περιφερειακοί και οι τοπικοί χωροταξικοί σχεδιασμοί και ο προσδιορισμός των χρήσεων γης, που, δυστυχώς, δεν έχει γίνει.
    Υπάρχει όραμα σ’ αυτό το κείμενο; Στην οργισμένη παρέμβασή του ο κύριος Υπουργός είπε ότι υπάρχει όραμα. Ενδεχομένως, σε πολλά σημεία να μπορούσε να βρει κανένας στοιχεία που μπορούν να συζητηθούν και να εφαρμοστούν. Συνολικά, όμως, αν πάρουμε τα πράγματα με τη σειρά, θα πρέπει να πούμε τα εξής. 
    Κύριε Υπουργέ, μας κατηγορήσατε ότι δεν έχουμε διαβάσει το κείμενο. Και το έχουμε διαβάσει και έχουμε μάθει και να διαβάζουμε και να βιώνουμε και να βλέπουμε τι κρύβεται πίσω από τις λέξεις κι αν θέλετε και από τις φανταχτερές βιτρίνες και επικεφαλίδες. Παραδείγματος χάριν, αφαιρέθηκε η πρόταση «προώθηση προτάσεων για ιδιωτικές επενδύσεις μεγάλης κλίμακας κατά παρέκκλιση των κανόνων του Χωροταξικού και Πολεοδομικού Σχεδιασμού». Παραμένει, όμως, στο τελικό κείμενο -και το επεσήμαινε ιδιαιτέρως εδώ και η εισηγήτριά μας, η κ. Φιλίνη, που πολύ εμπεριστατωμένα ανέπτυξε τις θέσεις του Συνασπισμού- ατόφια η αρχή της «κατά περίπτωση αναγκαίας ευελιξίας στο σύστημα του Χωροταξικού και Πολεοδομικού Σχεδιασμού βάσει κατάλληλων κριτηρίων ή και μεγεθών».
    Αυτό ξέρετε τι σημαίνει, κύριε Υπουργέ; Ιδιαίτερα στη δύσμοιρη περιοχή του Θριασίου πως θα έρθει ό,τι υπάρχει και δεν υπάρχει, ακόμη και πυρηνικό εργοστάσιο αν αποφασιστεί αύριο να γίνει.
    ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Δεν σημαίνει αυτό.
    ΑΘΑΝΑΣΙΟΣ ΛΕΒΕΝΤΗΣ: Κύριε Υπουργέ, τώρα συζητείται να μεταφερθούν οι δεξαμενές του Περάματος. Και που θα πάνε; Θα πάνε στη Λίμνη Κουμουνδούρου, που είναι ένας χώρος ιδιαιτέρου φυσικού κάλους, ένας υγροβιότοπος, ο οποίος είναι και ιερός, κάτι που κανένας δεν το υπολογίζει. Εκεί οι μύστες προκειμένου να πάνε στα Ελευσίνια μυστήρια να πάρουν μέρος, προηγουμένως έπρεπε να καθαρθούν. Και η κάθαρση γινόταν σ’ αυτή τη λίμνη. Εκεί πάνε τώρα μερικές εκατοντάδες χιλιάδες τόνοι καύσιμα επιπλέον από τα δέκα εκατομμύρια τόνους υγρά και αέρια καύσιμα, που είναι μαζεμένα στο Θριάσιο.
    Ένα άλλο θέμα: οι υγροβιότοποι της Αττικής. Πόσες φορές δεν τους έχομε συζητήσει και τι γίνεται; Στο Βουρκάρι των Μεγάρων, που τόσες φορές το έχουμε συζητήσει, πάει να γίνει τώρα ένα εργοστάσιο καύσης φυσικού αερίου για ηλεκτροπαραγωγή.
Όπως κι ένα άλλο εργοστάσιο πάει να γίνει στη Χαλυβουργική 980MW για εξαγωγή ηλεκτρικής ενέργειας και στην Ιταλία ακόμη. Γιατί αν γινόταν κάπου αλλού, παραπέρα, λέει, θα είχε απώλειες η ενέργεια. Με το να πάει στην Ιταλία δεν θα έχει απώλειες! 
      Θα σας πω και κάτι άλλο, γιατί εδώ είναι κάτι που έκανε φοβερή εντύπωση. Ανακαλύφθηκε ένας θαλαμοειδής τάφος της Μυκηναϊκής περιόδου στα Γλυκά Νερά στην Αττική ένα πολύ σημαντικό εύρημα, κατά την ταπεινή μου άποψη. Δεν θεωρείται απαραίτητο να απαλλοτριωθεί ο χώρος, αλλά απεναντίας, οι περίοικοι μπορούν να κτίσουν πολυκατοικίες αφού σκεπαστεί και γίνει πασαλόπηξη λέει ένθεν και ένθεν του τάφου. Αυτά λοιπόν είναι φαινόμενα, τα οποία βρίσκουμε κάθε  μέρα σε όλες τους τις διαστάσεις και νομίζω ότι από αυτήν την άποψη εδώ θα πρέπει να τα αντιμετωπίσουμε διαφορετικά. 
      Βέβαια, περιττό να πούμε ότι έχουν κτιστεί όλες οι αρχαίες πόλεις και πάνω στα αρχαία ερείπια και η Αθήνα και η Ελευσίνα και η Θήβα και τα Μέγαρα και η Κόρινθος και παντού και εξακολουθούν, δυστυχώς, να κτίζονται. Υπάρχει μια πρωτοφανής καταστροφή ειδικότερα της Αττικής, βιομηχανική στη δυτική της πλευρά και οικιστική στην ανατολική όπου συνεχίζεται αυτή η φρενήρης οικιστική επέλαση. Δεν ξέρουμε πώς θα ζήσουν αυτοί οι άνθρωποι, πώς θα ζήσει τελικά όλος αυτός ο χώρος. Βέβαια, η καταστροφή είναι δεδομένη και είναι τρομερή. 
      Βασίζετε, κύριε Υπουργέ, πάρα πολλά στους κύριους οδικούς άξονες και μάλιστα στην Π.Α.Θ.Ε.. Και όμως η Π.Α.Θ.Ε. αυτή έπρεπε να έχει ένα συνδετήριο άξονα ανάμεσα στην Αθήνα-Θεσσαλονίκη και Αθήνα-Πάτρα και αυτός είναι η παλαιά Εθνική Οδός Ελευσίνας-Θήβας όπου σχεδιαζόταν να γίνει ένας οδικός άξονας μεγάλος. Πλην όμως, αυτός δεν γίνεται θα γίνει ένας κακομοίρικος δρόμος διότι δώσαμε λέει σε κάποια εταιρεία τα διόδια Αθήνα- Θεσσαλονίκη και έχουμε υπογράψει σύμβαση όπως με την «HOCHTIEF» να μη λειτουργεί άλλο αεροδρόμιο κοντά στο «ΕΛΕΥΘΕΡΙΟΣ ΒΕΝΙΖΕΛΟΣ» ώστε να μην υπάρξει αυτός ο συνδετήριος άξονας, γιατί θα χάνει διόδια η εταιρεία. Αυτά, δυστυχώς, γίνονται σε αυτόν τον τόπο και, όπως και να το κάνουμε, δεν μπορεί παρά να εξοργιστεί κανένας όταν βλέπει τέτοιες συμπεριφορές. 
      Και δεν είναι μόνο αυτά. Εδώ, στο Θριάσιο ειδικά, υπάρχει μια φοβερή κυκλοφοριακή συμφόρηση, εκτός από τις άλλες καταστροφές. Χιλιάδες νταλίκες! Φτιάξαμε ένα εμπορευματικό κέντρο τώρα στον Ασπρόπυργο δύο χιλιάδων τετρακοσίων στρεμμάτων με συντελεστή δόμησης 60% όπου θα έρχεται όλη η εμπορευματική κίνηση της χώρας. Από πού θα περνάει, παρακαλώ; 
      Κύριε Υπουργέ, είστε Υπουργός Περιβάλλοντος. Κάντε μια βόλτα και περάστε από τις γέφυρες Μάνδρας- Θριασίου να δείτε τι γίνεται κάθε μέρα, όλη τη μέρα! Περάστε από την παλαιά Εθνική Οδό Ελευσίνας-Θήβας, να δείτε τι γίνεται. Η κατάσταση είναι φοβερή. Αυτά δεν μπορούν να συνεχιστούν και δεν βλέπουμε εδώ να υπολογίζονται μέτρα για την προστασία αυτών των περιοχών. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, αμέσως, κύριε Πρόεδρε. 
      Περιττό, βέβαια, να πούμε ότι έχουμε βρει την ευκαιρία να φέρουμε  και τα σκουπίδια, να φέρουμε  και τις  χωματερές και τα βιομηχανικά απόβλητα και όλα τα άλλα. 
      Θα ήθελα επίσης, κύριε Υπουργέ, να τονίσω ότι ελεύθεροι χώροι πρέπει να υπάρχουν μέσα στις πόλεις. Ελεύθεροι χώροι, πάρκα, δημόσιοι χώροι. Αν θέλετε και οι δημόσιες υπηρεσίες, όπως είναι τα Υπουργεία, όπως είναι τα νοσοκομεία θα πρέπει να έχουν ελεύθερους χώρους για να μπορούν να ανασαίνουν. Γιατί έτσι όπως έχουν γίνει οι πόλεις είναι μη βιώσιμες, είναι πόλεις, οι οποίες δεν μπορούν να έχουν μέλλον και βέβαια, δημιουργούν καταστάσεις που είναι ανυπόφορες και υποβιβάζουν στο  μη περαιτέρω την ποιότητα ζωής των κατοίκων. 
      Τώρα, για τις κλιματικές αλλαγές και το φαινόμενο του θερμοκηπίου και τα εργοστάσια λιθάνθρακα που σχεδιάζετε να εγκαταστήσετε στη χώρα. 
      ΠΡΟΕΔΡΕΥΩΝ (Γεώργιος Σούρλας): Σε άλλη συζήτηση αυτά, κύριε συνάδελφε. 
      ΑΘΑΝΑΣΙΟΣ ΛΕΒΕΝΤΗΣ: Τελείωσα, κύριε Πρόεδρε. 
      Νομίζω ότι αυτό θα πρέπει τουλάχιστον να αποσυρθεί και να μπει σε εντελώς άλλες βάσεις. 
      Ευχαριστώ. 
      (Χειροκροτήματα από την πτέρυγα του ΣΥ.ΡΙΖ.Α.)
      ΠΡΟΕΔΡΕΥΩΝ (Γεώργιος Σούρλας): Ευχαριστώ, κύριε Λεβέντη. 
      Θα ήθελα, κυρίες και κύριοι συνάδελφοι, να συζητήσουμε για την αποψινή συνεδρίαση και για την αυριανή. 
      Για να δοθεί δυνατότητα να μιλήσουν όλοι οι Βουλευτές που έχουν εγγραφεί απόψε να ολοκληρώσουμε τη συζήτηση στις 00.30  και αύριο να αρχίσουμε στις 17.00΄. Βέβαια, όσον αφορά τη συνεδρίαση στις 17.00 έχουμε ένα πρόβλημα διότι έχουμε πρώτα κοινοβουλευτικό έλεγχο και πρέπει να ενημερωθούν οι Υπουργοί. Πάντως, θα σας ενημερώσουμε πριν λήξει η αποψινή συνεδρίαση αφού συνεννοηθούμε και με τους Υπουργούς, διότι στις 18.00΄ κανονικά αρχίζει ο κοινοβουλευτικός έλεγχος και έχουν προγραμματίσει τις δικές τους δουλειές. 
      Γίνεται δεκτή η πρόταση να τελειώσουμε απόψε στις 00.30΄; 
      Θα προσπαθήσουμε να τελειώσουμε στην κ. Περλεπέ και αύριο αρχίζουμε στις 17.00΄  με τους Βουλευτές που θα απομείνουν από την αποψινή συνεδρίαση. 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας):  Το Σώμα αποφάσισε ομόφωνα.
      Η κ. Κανελλοπούλου έχει το λόγο.
      ΚΡΙΝΙΩ ΚΑΝΕΛΛΟΠΟΥΛΟΥ:  Ευχαριστώ, κύριε Πρόεδρε.
      Κυρίες και κύριοι συνάδελφοι, συζητάμε σήμερα μία από τις σημαντικότερες διαρθρωτικές αλλαγές στη χώρα μας. Σχεδιάζουμε, επιτέλους, την ύπαρξη Χωροταξικού Σχεδίου, κάτι που οι περισσότερες ευρωπαϊκές χώρες έχουν από τις δεκαετίες του ’30 και του ’40. Έπρεπε να περάσουν δυόμισι χιλιάδες χρόνια για να διδαχθούμε από τον Πλάτωνα και τον Αριστοτέλη την επίδραση του περιβάλλοντος στον άνθρωπο και του ανθρώπου στο περιβάλλον ή ότι υπάρχουν κριτήρια στην εγκατάσταση των οικισμών ή ότι χρειάζεται η χωροταξία και τα ρυθμιστικά σχέδια των πόλεων. Από τότε έως τώρα μπορούμε να υπερηφανευόμαστε ότι είμαστε η μόνη ευρωπαϊκή χώρα χωρίς χωροταξικό σχεδιασμό, με συνέπεια, βεβαίως, όλες τις αρνητικές επιπτώσεις που μπορεί να υπάρξουν στο περιβάλλον, φυσικό και ανθρωπογενές, αλλά και στην ορθολογική ανάπτυξη της χώρας μας. 
      Κυρίες και κύριοι συνάδελφοι, το Εθνικό Χωροταξικό Σχέδιο που συζητάμε σήμερα αποτελεί τη σύνθεση του σχεδιασμού και των προγραμμάτων που εξασφαλίζουν την ανάπτυξη του τόπου με συνοχή και συμπληρωματικότητα μεταξύ τους με ορίζοντα δεκαπενταετίας. Βασίζεται σε μία πολύ σοβαρή μελέτη που έγινε και έρχεται στη Βουλή, αντίθετα από αυτά που ειπώθηκαν, μετά από μακρά δημόσια συζήτηση και διαβούλευση με οργανώσεις, με φορείς, ακόμα και με απλούς πολίτες. Θεωρώ απαράδεκτο, λοιπόν, να λέγεται ότι δεν έγινε συζήτηση και ότι έρχεται ξαφνικά στη Βουλή. Στόχος του είναι η χωρική ανάπτυξη παράλληλα με την προστασία του περιβάλλοντος. Στοχεύει στην ενίσχυση του ρόλου της χώρας μας στο ευρωπαϊκό, μεσογειακό και βαλκανικό επίπεδο, καθώς επίσης και  στην ενίσχυση της περιφερειακής ανάπτυξης και της χωροταξικής συνοχής, στη διαφύλαξη των φυσικών πόρων, της πολιτιστικής κληρονομιάς και του τοπίου, ενώ προβλέπει την προσαρμογή στις νέες ανάγκες που διαγράφονται πια με την κλιματική αλλαγή και τα προβλήματα της ενέργειας. Προωθεί την οικονομική και κοινωνική συνοχή, όπως και την ισόρροπη ανταγωνιστική ανάπτυξη.
      Κυρίες και κύριοι συνάδελφοι, στην εγκατάλειψη της υπαίθρου και τη μεγάλη αστυφιλία των δεκαετιών του ’50 και του ’60 που δημιούργησαν αυτήν τη γιγάντια Αθήνα, προστέθηκαν και τα σημερινά προβλήματα που συνδέονται με την υπερθέρμανση του πλανήτη και την έλλειψη αποθεμάτων ενέργειας. 
      Πώς θα προσαρμοστεί η χώρα μας σε αυτήν την κλιματική αλλαγή; Ήδη, βιώσαμε φέτος το καλοκαίρι τη φοβερή φυσική καταστροφή από τις πυρκαγιές. Τι θα γίνει με τη διαχείριση των υδάτων, με τις επιπτώσεις της λειψυδρίας, ιδιαίτερα για τις αγροτικές περιοχές, πώς θα χρησιμοποιήσουμε περισσότερο τα πλεονεκτήματα της χώρας μας στην παραγωγή ενέργειας από τις ανανεώσιμες πηγές ενέργειας; Έπειτα, ακόμα και η παγκοσμιοποίηση της οικονομίας δημιουργεί την ανάγκη ενός οικονομικού μοντέλου, όπου η αποτελεσματικότητα θα προέρχεται περισσότερο από την οργάνωση της παραγωγής, όπου δηλαδή ο χωροταξικός σχεδιασμός θα παίζει τεράστιο ρόλο. Σε αυτό προστίθενται και οι καινούργιες ανάγκες για μία ανταγωνιστική αγροτική οικονομία, η οποία θα αποσυνδέεται πλέον από τις επιδοτήσεις, ενώ συνεχίζεται δυστυχώς η αυθαίρετη δόμηση και συνεχίζει να απειλείται η φυσική και πολιτιστική μας κληρονομιά από την άναρχη οικιστική ανάπτυξη, με κίνδυνο να επηρεαστεί ακόμη και η τουριστική μας ανάπτυξη από αυτή την ασχήμια που δημιουργείται, σε αντίθεση πάλι με την αρχαία Ελλάδα, όπου το κτήριο, η πόλη και το τοπίο στόχευαν στην αισθητική και την ευδαιμονία. Έχουμε υπονομεύσει εμείς οι ίδιοι την ποιότητα της ζωής μας. Η ανάγκη, λοιπόν, ενός χωροταξικό σχεδίου είναι περισσότερο από ποτέ αναγκαία. 
      Το χωροταξικό σχέδιο διαμορφώθηκε λαμβάνοντας υπόψη και τη φυσιογνωμία της χώρας μας, για να αξιοποιηθούν τα συγκριτικά της πλεονεκτήματα, και τη θέση της σε σχέση με τα Βαλκάνια -τα καινούργια κράτη που μπαίνουν τώρα στην Ευρωπαϊκή Ένωση- ως πύλη της Μεσογείου, και βεβαίως τη σημερινή διάρθρωση του αστικού δικτύου και του δικτύου μεταφορών, αλλά ακόμα και τις ευρωπαϊκές κατευθύνσεις για τη βιώσιμη ανάπτυξη ολόκληρου του ευρωπαϊκού χώρου.
      Άκουσα ότι δεν υπάρχει μέριμνα για το περιβάλλον. Απάντησε ήδη ο κύριος Υπουργός. Το Εθνικό Χωροταξικό διατρέχεται ολόκληρο από την ανάγκη προστασίας του περιβάλλοντος, εκτός από το συγκεκριμένο άρθρο. 
      Άκουσα ότι δεν χωροθετούνται οι Χ.Υ.Τ.Α.. Κατ’ αρχήν αυτό είναι θέμα αρμοδιότητας των περιφερειών. Απλώς να σημειώσω, ότι η ανακύκλωση είναι σήμερα πολύ μεγαλύτερη από ό,τι ήταν στο παρελθόν. Επίσης, άκουσα ότι δεν λύνεται η εκτός σχεδίου δόμηση. Αυτό μπορεί να είναι γεγονός, περιορίζεται όμως και περιορίζεται με την υποκατάστασή της εκτός σχεδίου δόμησης, με κατάλληλες σχεδιαστικές ρυθμίσεις, με ζώνες ελέγχου, με τον περιορισμό ευρύτερων ζωνών, με τις οποίες δεν επιτρέπεται η χωροθέτηση οχλουσών χρήσεων και τον προσδιορισμό ζωνών προστασίας της φυσικής και πολιτιστικής μας κληρονομιάς. 
      Άκουσα ακόμα ότι δεν λύνεται το θέμα των αυθαιρέτων. Μα, τα αυθαίρετα δεν μπορεί να είναι θέμα νόμου, είναι θέμα εφαρμογής του νόμου, προβλέπεται όμως αλλαγή στην πολεοδομική νομοθεσία και στην αλλαγή του τρόπου έκδοσης αδειών. 
	Άκουσα ακόμα ότι δεν έχει γίνει το Δασολόγιο, ενώ προβλέπεται σαφώς ότι εντός τετραετίας θα πρέπει να έχει ολοκληρωθεί ή ότι το χωροταξικό ταυτίζει τους αναπτυξιακούς άξονες με τους ήδη υπάρχοντες οδικούς άξονες ή τα αστικά κέντρα. Και αυτό δεν είναι αλήθεια. Όμως, θα πρέπει να είμαστε και ρεαλιστές: Το χωροταξικό δεν μπορεί να ξεκινήσει από το μηδέν. Και έπειτα η σημασία του δικτύου μεταφορών και υποδομών για τη δημιουργία πόλων ανάπτυξης είναι προϋπόθεση κυρίως για την ισόρροπη ανάπτυξη των περιφερειών της χώρας. 
      Θα ήθελα εδώ, αν μου επιτρέπετε, να μιλήσω λίγο περισσότερο για την περιφέρεια, ιδιαίτερα της δυτικής Ελλάδας και για το νομό μου, το Νομό Ηλείας. 
      Χαίρομαι ιδιαίτερα που αναφέρεται σαφώς η πρόβλεψη για το Αεροδρόμιο της Ανδραβίδας ή το ότι το Λιμάνι της Κυλλήνης θα παίξει πλέον μεγαλύτερο ρόλο, όπως επίσης η πρόβλεψη για την Ιόνια Οδό, το δρόμο Πάτρα-Πύργο-Τσακώνα, τη σύνδεση της Αρχαίας Ολυμπίας με τη Βυτίνα και την Τρίπολη. Μιλάμε για έναν νομό, ο οποίος μέχρι τώρα ήταν τελευταίος στην ανάπτυξη και που για πρώτη φορά γίνονται τέτοια σημαντικά έργα. 
      Νομίζω, όμως, ότι η περιοχή αυτή έχει ακόμα μεγαλύτερες δυνατότητες ανάπτυξης αγροτικής για ό,τι αφορά τον κάμπο της, δημιουργώντας μία πιο ανταγωνιστική αγροτική παραγωγή, προωθώντας τα προϊόντα με την ανάπτυξη των υποδομών και των μεταφορών. 
      Στο σημείο αυτό νομίζω ότι ο σιδηροδρομικός άξονας που προβλέπεται, δεν πρέπει να σταματήσει στην Πάτρα και ότι ο βορειοδυτικός άξονας Πελοποννήσου θα έπρεπε ίσως να συνδεθεί με τα κέντρα παραγωγής. Ο νομός όμως έχει τεράστιες δυνατότητες, και τουριστικής ανάπτυξης. Χρειάζεται να θυμίσω ότι έχουμε την Αρχαία Ολυμπία, την Αρχαία Ίλιδα, τον Επικούρειο Απόλλωνα που προσφέρεται και για πολιτιστικό τουρισμό και για συνεδριακό τουρισμό αλλά ακόμα και για αγροτουρισμό στις ορεινές περιοχές ή ακόμα το Λιμάνι του Κατάκολου το οποίο έχει ακόμα μεγαλύτερες δυνατότητες ανάπτυξης. Υπάρχει σήμερα μία τεράστια κίνηση με κρουαζιερόπλοια, την οποία χρειάζεται να βοηθήσουμε, χρειάζεται να φτιάξουμε μαρίνα και θεωρώ ότι θα έπρεπε να θεωρηθεί και εθνικής σημασίας. 
      Όλα αυτά όμως είναι επιμέρους ζητήματα, τα οποία δεν θεωρώ τόσο σημαντικά. Σημαντικό είναι ότι η ανάπτυξη του τόπου μας αποκτά επιτέλους όραμα και σχεδιασμό και υπό αυτό το πνεύμα πρέπει να δούμε και να ψηφίσουμε το χωροταξικό σχέδιο που συζητούμε. 
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ο κ. Σπηλιόπουλος έχει το λόγο.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Κυρίες και κύριοι συνάδελφοι, το Γενικό Χωροταξικό Πλαίσιο που συζητούμε είναι ένα πάρα πολύ σημαντικό νομοθέτημα. Είναι το πλαίσιο μέσα στο οποίο θα κινηθεί η χώρα μας για τα επόμενα χρόνια. Είναι το σχέδιο που θα χαρακτηρίζει τις δράσεις και τις αποφάσεις της πολιτείας για τα επόμενα δεκαπέντε χρόνια. Δυστυχώς, όμως, δεν είναι αυτό που απαιτούν οι ανάγκες της χώρας για το παρόν και το μέλλον. 
      Τι θα έπρεπε να είναι το Γενικό Χωροταξικό Πλαίσιο; Θα έπρεπε να είναι το όραμα και η έκφραση της πολιτικής βούλησης για την ανάπτυξη της χώρας, που θα βασίζεται σε προγραμματικά, διοικητικά, περιβαλλοντικά και λειτουργικά κριτήρια και κυρίως ένα σχέδιο υπέρβασης των ελλειμμάτων και των αδυναμιών που έχει σήμερα η χώρα μας. 
	Τι είναι, όμως, το Γενικό Χωροταξικό Πλαίσιο που συζητάμε; Είναι η προβολή στο μέλλον του υπάρχοντος μοντέλου ανάπτυξης, που δημιούργησε και δημιουργεί περιφερειακές ανισότητες και διαχείριση της υφιστάμενης κατάστασης. Δεν έχει όραμα ή ευαισθησίες και δεν λαμβάνει επαρκώς υπόψη τα περιβαλλοντικά προβλήματα και τα προβλήματα που έχουν οι σύγχρονες κοινωνίες. 
	Κυρίες και κύριοι συνάδελφοι, θα αναφερθώ σε ορισμένες αλλαγές που έγιναν σε σχέση με το κείμενο που συζητήσαμε στην Επιτροπή, αλλά και σε ορισμένες προτάσεις που καταθέσαμε. 
	Πρώτον, θεωρώ αρνητικό το ότι αφαιρέθηκε η δέσμευση που υπήρχε στο αρχικό σχέδιο για την ολοκλήρωση του Δασολογίου, εντός της τετραετίας και η συσχέτιση της σύνταξης του Δασολογίου και του Κτηματολογίου με τον προσδιορισμό του χρόνου λήψης των αεροφωτογραφιών. Δηλαδή το ποια χρονολογία θα λάβουμε υπόψη μας για τις αεροφωτογραφίες θα καθορίσει το πότε θα γίνει το Δασολόγιο ή αν θα γίνει το Δασολόγιο και το Κτηματολόγιο. 
	Θέλω να ρωτήσω τον Υπουργό: Κύριε Υπουργέ, υπάρχει δέσμευση για τη σύνταξη του Κτηματολογίου στη δεκαετία εάν δεν έχει λυθεί το θέμα της χρονολογίας που θα ληφθούν υπόψη οι αεροφωτογραφίες; Το βάζετε πιο πάνω σαν προϋπόθεση, άρα αυτό πρέπει να ξεκαθαρίσει, γιατί εδώ υπάρχει μία ασάφεια.
	ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, μπορώ να απαντήσω;
	ΠΡΟΕΔΡΕΥΩΝ (Γεώργιος Σούρλας): Κύριε Σπηλιόπουλε, επιτρέπετε στον κύριο Υπουργό να απαντήσει;
	ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Όπως νομίζετε.
	ΠΡΟΕΔΡΕΥΩΝ (Γεώργιος Σούρλας): Κύριε Σπηλιόπουλε, θα κρατηθεί ο χρόνος σας.
      Κύριε Υπουργέ, έχετε το λόγο.
	ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Κύριε συνάδελφε, θα σας απαντήσω με μία ερώτηση: Εσείς πιστεύετε ότι μπορεί να γίνει Δασολόγιο και Κτηματολόγιο χωρίς να ξεκαθαρίσουμε με ποιες αεροφωτογραφίες θα κάνουμε το Δασολόγιο και το Κτηματολόγιο; 
	Δεύτερον, εσείς πιστεύετε ότι μπορεί να γίνει Δασολόγιο και Κτηματολόγιο με τις αεροφωτογραφίες του ’45, όταν εκατομμύρια στρέμματα που εμφανίζονται με την αεροφωτογραφία του ’45 σήμερα είναι καλλιεργήσιμες εκτάσεις, όταν επίσης πάρα πολλοί οικισμοί, όπως είναι χτισμένοι και στο μέρος που είναι χτισμένοι σήμερα, ακόμα και στην περιοχή της Αττικής βάσει των αεροφωτογραφιών του ’45 εμφανίζονται ως δασικές εκτάσεις; Πιστεύετε ότι μπορεί να γίνουν αυτά τα πράγματα; Ρεαλιστές πρέπει να είμαστε. Είναι υπερβολή, είναι υποκρισία, το είπα πάρα πολλές φορές. Θεωρώ ότι αυτή η Βουλή δεν ανταποκρίνεται στις ανάγκες του ελληνικού λαού αν δεν βρει λύση σ’ αυτό το θέμα. Μπορούμε να λέμε ότι παίρνουμε τις αεροφωτογραφίες του ’45, όταν ξέρουμε ότι μετά το ’45 στην Ελλάδα έγιναν φοβερά γεγονότα, ότι ο κόσμος μετακινήθηκε, ότι είχαμε πληθυσμούς που πήγαν από το ένα σημείο στο άλλο; Ο κόσμος δεν μπορούσε να επιβιώσει, έφευγε σε ξένες χώρες, καλλιεργούσε και εκχέρσωνε περιοχές, για να μπορέσει να έχει λίγο σιτάρι για να επιζήσει κι εμείς καθόμαστε και συζητάμε τώρα ότι δεν μπορούμε να πάμε στις αεροφωτογραφίες του ’60; Είναι δυνατόν; 
	Σας απαντώ, λοιπόν, και ειλικρινά λέω ότι προχωράμε το Κτηματολόγιο. Εμείς κάνουμε έναν προγραμματισμό. Καταρχήν το 2011 τα 2/3 του πληθυσμού θα είναι εντάξει με το Κτηματολόγιο. Από κει και πέρα μένει το 1/3. Αυτό το 1/3 μπορεί να τελειώσει και νωρίτερα από δέκα χρόνια από σήμερα και να έχει ολοκληρωθεί το Κτηματολόγιο και χρειάζεται να ξεκαθαρίσουμε αυτό το γεγονός.
      Φαντάζομαι ότι όλοι έχετε ακούσει και έχετε παρακολουθήσει τις εξής σκηνές απείρου κάλλους, ο δασάρχης ή ο υπεύθυνος δασικός τέλος πάντων να αποφαίνεται ότι δεν είναι ευκρινές αυτό που φαίνεται στην αεροφωτογραφία του ’45 και πάει στην αεροφωτογραφία του ’60. Λέει: «Δεν το βλέπω καθαρά». Είτε δεν το βλέπει γιατί δεν έχει τα γυαλιά του είτε πράγματι δεν φαίνεται είτε δεν το βλέπει για άλλους λόγους. Εμείς το ξέρουμε, το βλέπουμε και υποκριτικά επιμένουμε στις αεροφωτογραφίες του ’45. Πρέπει να πάμε, λοιπόν, στις αεροφωτογραφίες του ’60. Το λέω και το ξαναλέω. Από κάποιες πλευρές κατηγορούμαι ως Υπουργός Περιβάλλοντος, Χωροταξίας και Δημοσίων Έργων που δεν σέβομαι το περιβάλλον. Σέβομαι το περιβάλλον και πιστεύω ότι αν αυτά δεν τα ξεκαθαρίσουμε μ’ έναν έντιμο τρόπο, έχοντας συνεργάτιδα την ελληνική κοινωνία, δεν πρόκειται να λύσουμε αυτά τα προβλήματα.
	Θεωρώ ότι σας απήντησα.
(Χειροκροτήματα από την πτέρυγα της Νέας Δημοκρατίας)
	ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κύριο Υπουργό.
	Συνεχίστε, κύριε Σπηλιόπουλε.
	ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Κύριε Υπουργέ, δεν έχω το χρόνο για να εκθέσω τη δική μου άποψη στο ζήτημα. Εγώ δεν αναφέρθηκα στις αεροφωτογραφίες του ’45. Εγώ διαπίστωσα ότι υπάρχει μία αντίφαση στο κείμενο. Για να γίνει το Κτηματολόγιο –λέτε- σε δέκα χρόνια, πρέπει να υπάρξει συμφωνία για τις αεροφωτογραφίες.
      Εάν δεν υπάρξει συμφωνία, εάν δεν αλλάξει δηλαδή η ημερομηνία λήψης των αεροφωτογραφιών, δεν θα γίνει το Κτηματολόγιο; Αυτό διαπίστωσα εγώ. Δεν έκανα αναφορά σε ημερομηνίες. Ούτε θα με αφήσετε τώρα πιστεύω -και δεν έχω και το χρόνο- να κάνω αναφορά σ’ αυτό το γεγονός. 
      Εν πάση περιπτώσει, να συνεχίσω.
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Ήταν σαφές και το είπα.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Κατάλαβα τι είπατε. Αυτή ήταν η θέση η δική σας. Εγώ διαπίστωσα μία αντίφαση. 
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Εάν δεν το συνειδητοποιήσουμε όλοι και δεν βγούμε από τη γλυκιά μορφή της υποκρισίας δήθεν ότι προστατεύουμε το περιβάλλον, υποστηρίζοντας τις αεροφωτογραφίες του 1945…
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Δεν αναφέρθηκα, κύριε Υπουργέ, σε αεροφωτογραφίες του 1945.
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): …ούτε το πρόβλημα θα λύσουμε ούτε το περιβάλλον θα προστατεύσουμε. Θα πείτε σε αυτούς οι οποίοι καλλιεργούν σήμερα τα κτήματά τους «Κύριοι, ξέρετε αυτό ήταν δασική έκταση;». Θα πείτε σε κανέναν από αυτούς που είναι εκατοντάδες χιλιάδες και το σπίτι τους φαίνεται στην αεροφωτογραφία του ’45 ότι θα πάτε να γκρεμίσετε τα κτίσματα; Εγώ δεν αντιλαμβάνομαι αυτή τη νοοτροπία. 
      ΠΡΟΕΔΡΕΥΩΝ (Γεώργιος Σούρλας): Συνεχίστε, κύριε Σπηλιόπουλε.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Κύριε Υπουργέ, να ρωτήσω κάτι πολύ συγκεκριμένο. Εάν δεν υπάρξει συμφωνία σε αυτό που λέτε, εάν δεν υπάρξει αλλαγή του καθεστώτος, το Κτηματολόγιο θα γίνει σε δέκα χρόνια; Αυτό ερωτώ.
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Θα πρέπει να υπάρξει μία κυβέρνηση θαρραλέα, η οποία να προχωρήσει και να μη σταματήσει μπροστά στην υποκρισία, εάν δεν υπάρχει η πρόθεση από όλες τις πλευρές. 
      ΠΡΟΕΔΡΕΥΩΝ (Γεώργιος Σούρλας): Ο Υπουργός απάντησε, όπως εκείνος νόμιζε. 
      Συνεχίστε, κύριε Σπηλιόπουλε.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Δεύτερον, θεωρώ, κυρίες και κύριοι συνάδελφοι, θετικό βήμα το ότι υπήρξε καλύτερη διατύπωση στο κεφάλαιο για το υδατικό και το θαλάσσιο περιβάλλον, σε σχέση με τις κλιματικές αλλαγές και την πρόνοια που πρέπει να έχει η πολιτεία για την εξασφάλιση και την εξοικονόμηση νερού για την οικιακή, αγροτική και βιομηχανική χρήση. 
      Το θεωρώ πολύ θετικό, όπως επίσης θετικό θεωρώ πως αναφέρεται σαφώς ότι η πολιτεία έχει την ευθύνη να οριοθετήσει και να χαρακτηρίσει τις προστατευόμενες θαλάσσιες περιοχές, όπως ορίζει και η Ευρωπαϊκή Οδηγία. Είναι θετικό και αυτό.
      Τρίτον, κύριε Υπουργέ, αναφερθήκατε και εσείς πολλές φορές και είναι γνωστό ότι η ανάπτυξη της χώρας μας δημιουργήθηκε στην ανατολική πλευρά της, γύρω από τον ανατολικό άξονα που καθορίζεται από τα δύο μεγαλύτερα αστικά κέντρα, την Αθήνα και τη Θεσσαλονίκη. Το έλλειμμα ανάπτυξης που υφίσταται στη δυτική πλευρά της χώρας, είναι διαπιστωμένο και μεγάλο. Σύμφωνα με τα στοιχεία της Εθνικής Στατιστικής Υπηρεσίας, η περιφέρεια dυτικής Ελλάδος έχει το μικρότερο κατά κεφαλήν Α.Ε.Π., έχει 11.500 ευρώ, με μέσο όρο στη χώρα 19.190 ευρώ και στην Αττική 26.200 ευρώ.
      Θεωρώ, λοιπόν, ότι βασική επιδίωξη της πολιτείας, αλλά και της Ευρωπαϊκής Ένωσης είναι η ισόρροπη ανάπτυξη όλων των περιοχών της χώρας. Το Γενικό Χωροταξικό μάς δίνει τη δυνατότητα να διατυπώσουμε αυτήn τη βούληση με καθαρό τρόπο, που παραπέμπει σε ολοκληρωμένο σχέδιο για την επίτευξη αυτού του στόχου.
      Στο άρθρο 1 του Σχεδίου αναφέρεται ότι βασικός σκοπός του Γενικού Χωροταξικού Πλαισίου είναι η προώθηση της αειφόρου, ισόρροπης και σφαιρικά ανταγωνιστικής ανάπτυξης.
      Επίσης, στο άρθρο 2 αναφέρεται ότι η επίτευξη των στόχων του Γενικού Χωροταξικού είναι η βασική επιδίωξη για την ενίσχυση της ισόρροπης πολυκεντρικής ανάπτυξης της χώρας, ιδίως με τον περιορισμό των ανισοτήτων ανάπτυξης μεταξύ διαφόρων περιοχών και την αξιοποίηση των συγκριτικών πλεονεκτημάτων μίας εκάστης. 
      Στο άρθρο 4 εξειδικεύεται ότι βασική στρατηγική επιλογή του γενικού πλαισίου αποτελεί η υιοθέτηση ενός προτύπου βιώσιμης χωρικής ανάπτυξης, βασισμένου στη συγκρότηση πλέγματος πόλων και αξόνων ανάπτυξης, δηλαδή το Γενικό Χωροταξικό Πλαίσιο επιλέγει, πιστεύουμε σωστά ως μοντέλο ανάπτυξης τη δημιουργία πλέγματος αξόνων και πόλων, δηλαδή πόλεων ανάπτυξης. Οι μεγάλοι οδικοί άξονες στη δυτική πλευρά της χώρας, ο ΠΑ.ΘΕ., η Ιoνία Οδός, ο σιδηροδρομικός ΠΑΘΕ -το φυσικό αέριο δεν προγραμματίζεται ακόμη δυστυχώς- όλες αυτές οι υποδομές αναβαθμίζουν τις βασικές υποδομές της δυτικής Ελλάδος και δημιουργούν προϋποθέσεις ανάπτυξης, υπό τον όρο όμως ότι θα συνδυαστούν μ’ ένα ισχυρό πόλο που θα καθορίζει αυτούς τους άξονες και θα δημιουργεί ένα τρίγωνο στη χώρα και όχι μία ευθεία γραμμή όπως σήμερα φαίνεται και όπως εσείς έχετε εγκρίνει στο σχέδιο 8.1 του σχεδίου.
      Ο χαρακτηρισμός, λοιπόν, της Πάτρας ως μητροπολιτικού κέντρου της δυτικής Ελλάδας μπορεί να γίνει ο καταλύτης για την ανάπτυξη της δυτικής πλευράς της χώρας. Τα τυπικά κριτήρια και τα ουσιαστικά καλύπτονται απολύτως και τα συγκριτικά πλεονεκτήματα συνηγορούν για τη λήψη της πολιτικής απόφασης καθορισμού της Πάτρας ως περιφερειακού μητροπολιτικού κέντρου.
      Πολιτική απόφαση είναι, κύριε Υπουργέ. Γιατί έτσι θα δείξουμε ότι η πολιτεία έχει την πολιτική βούληση πραγματικά να δημιουργήσει την ανάπτυξη σε όλες τις περιοχές.
      Δεν θέλω να αναφερθώ στα κριτήρια που πληροί σήμερα η Πάτρα, για να έχει αυτόν τον χαρακτηρισμό. Τα έχει όλα όμως, σύμφωνα με το σχέδιο που εσείς περιγράφετε. Κατόπιν όμως αυτών αποδεικνύεται ότι η ανάδειξη της Πάτρας ως περιφερειακού μητροπολιτικού κέντρου δυτικής Ελλάδας είναι μια απόλυτα τεκμηριωμένη πολιτική απόφαση, που θα δείξει ότι υπάρχει πολιτική βούληση για την ανάπτυξη του δυτικού άξονα της χώρας
      Εάν αντίθετα κατά τη θεσμοθέτηση του γενικού χωροταξικού πλαισίου επικρατήσουν συμψηφισμοί ή ευχές και οι περιγραφές της υφιστάμενης κατάστασης, θα έχει χαθεί μια μοναδική ευκαιρία για να δείξουμε ότι η πολιτεία οραματίζεται και σχεδιάζει το μέλλον της χώρας.
      Θέλω να αναφερθώ και σ’ ένα άλλο θέμα, κύριε Υπουργέ.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, φαντάζομαι ότι θα έχω λίγο χρόνο…
      ΠΡΟΕΔΡΕΥΩΝ (Γεώργιος Σούρλας): Όχι, όχι, κρατήθηκε. Ο χρόνος κρατήθηκε.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Δεν κρατήθηκε όλος ο χρόνος.
      ΠΡΟΕΔΡΕΥΩΝ (Γεώργιος Σούρλας): Μην μου κάνετε τώρα παρατήρηση για κάτι που δεν ξέρετε. Μην μου λέτε τέτοια πράγματα.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Στη δεύτερη παρέμβαση…
      ΠΡΟΕΔΡΕΥΩΝ (Γεώργιος Σούρλας): Κρατήθηκε στο ακέραιο. Άλλο να ζητάτε ανοχή και άλλο να αμφισβητείτε την υπευθυνότητά μου.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Ολοκληρώνω, κύριε Πρόεδρε, ολοκληρώνω.
      ΠΡΟΕΔΡΕΥΩΝ (Γεώργιος Σούρλας): Σας παρακαλώ πολύ.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Είχαμε διάλογο και νομίζω ότι…
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Ναι, έχει δίκιο. Πρέπει να πάρει το χρόνο που χάθηκε.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Έχω δίκιο. Συμφωνεί και ο κύριος Υπουργός.
      Λοιπόν, η Ελλάδα, κύριε Πρόεδρε και κύριοι συνάδελφοι, είναι μια σεισμογενής χώρα. Σύμφωνα με το άρθρο 10 υπάρχει αναφορά για τις επιπτώσεις που έχουμε από τις φυσικές καταστροφές και λέει ότι φροντίδα της πολιτείας είναι τα μέτρα και οι δράσεις που πρέπει να παίρνει για να ανακουφίζονται οι κάτοικοι οι οποίοι πλήττονται από φυσικές καταστροφές.
      Γιατί το λέω αυτό; Πρόσφατα είχαμε τον μεγάλο σεισμό στη δυτική Ελλάδα. Πρόσφατα επίσης, πριν από μερικές μέρες, βγήκε η απόφαση με την οποία ορίζεται η σεισμόπληκτη ζώνη. Η σεισμόπληκτη ζώνη, όμως, κύριε Υπουργέ, δεν περιλαμβάνει όλες τις περιοχές που έχουν πληγεί. Το έχουμε θέσει όλοι οι φορείς. Μάλιστα χθες παρουσιάστηκαν σε μια σύσκεψη που έγινε στο Αίγιο τα στοιχεία των υπηρεσιών του Τ.Α.Σ., που καταδεικνύουν ότι εκατοντάδες σπίτια έχουν κριθεί ήδη από τον πρωτοβάθμιο έλεγχο ότι χρειάζονται ή επισκευή ή κατεδάφιση.
      Θεωρώ, λοιπόν, ότι πρέπει να επεκταθεί και στους υπόλοιπους δήμους – ελάχιστοι είναι άλλωστε – του Νομού Αχαΐας αυτή η απόφαση. Διότι σύμφωνα με την απόφασή σας δεν δικαιούνται κρατικής αρωγής αυτοί που έχουν πληγεί και δεν βρίσκονται μέσα στη σεισμόπληκτη ζώνη.
      Τελειώνω, κύριε Πρόεδρε, κάνοντας μια αναφορά στους οδικούς άξονες και κυρίως στον άξονα Κόρινθος – Πάτρα – Πύργος – Τσακώνα.
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Επιτρέπετε, κύριε Πρόεδρε, γιατί είναι πολύ σημαντικό αυτό που έθεσε ο κύριος συνάδελφος για τους σεισμοπαθείς.
      Βγήκε η απόφαση αυτή βάσει των στοιχείων που είχαμε μέχρι εκείνη τη στιγμή. Θα θυμάστε ότι και στα θέματα των πυροπλήκτων, όταν διαπιστώθηκε ότι υπήρχαν και άλλοι οικισμοί όπου υπήρχαν προβλήματα, βγάλαμε συμπληρωματική απόφαση. Λοιπόν, σας δηλώνω ότι αν έχουμε αυτά τα στοιχεία τα πρόσθετα που είπατε…
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Θα σας τα προσκομίσουμε, κύριε Υπουργέ.
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): … θα βγει συμπληρωματική απόφαση και θα περιληφθούν και αυτοί οι οικισμοί. Δεν πρόκειται δηλαδή να μείνει κανένας οικισμός και να μείνει κανένας ο οποίος να έχει υποστεί ζημιές εκτός των μέτρων για την αντιμετώπιση των ζημιών που έπαθε.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Είναι επαρκής η απάντηση, κύριε Υπουργέ.
      Τελειώνω με τον οδικό άξονα Κόρινθος-Πάτρα-Πύργος-Τσακώνα. Κύριε Υπουργέ, ξέρουμε ότι αυτήν την περίοδο συντάσσεται η οριστική μελέτη. Ξέρουμε ότι υπάρχουν δυο-τρία προβλήματα. Το ένα είναι σε σχέση με την κατασκευή επί της υφιστάμενης οδού και με την επιλογή που έχει γίνει για να είναι ο δρόμος δύιχνος.
      Έχουμε ζητήσει από την αρχή ο δρόμος αυτός, ειδικά το κομμάτι από την Κόρινθο μέχρι την Πάτρα, να είναι τρίιχνος για δύο λόγους: ο πρώτος λόγος είναι ο κυκλοφοριακός και μάλιστα ο Υφυπουργός κ. Ξανθόπουλος έχει παραδεχθεί εδώ στη Βουλή ότι οι καινούργιες μελέτες κυκλοφοριακού φόρτου δείχνουν ότι ο κυκλοφοριακός φόρτος που ελήφθη υπ’ όψιν κατά τη μελέτη είναι πολύ μικρότερος σε σχέση με τον πραγματικό. Δηλαδή, η κυκλοφορία σήμερα είναι πολύ μεγαλύτερη και δεν θα μπορεί να την εξυπηρετήσει η χάραξη με δύο ίχνη κυκλοφορίας.
      Και επιπλέον υπάρχει και το πρόβλημα της κατασκευής, που όπως είπα θα δημιουργήσει τεράστια προβλήματα, αν εφαρμοστεί αυτό το σχέδιο επί της υφιστάμενης οδού.
      Θέλω επίσης να επισημάνω κάτι…
      ΠΡΟΕΔΡΕΥΩΝ (Γεώργιος Σούρλας): Όχι, έχει τελειώσει ο χρόνος σας.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Τελειώνω με αυτό, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Μπορείτε στη συνέχεια με κατ’ ιδίαν συνάντηση να πείτε τα υπόλοιπα της περιοχής. Πώς να γίνει τώρα;
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Διάβασα προχθές την προσωρινή αναστολή που έδωσε το Συμβούλιο Επικρατείας σε σχέση με τον Καϊάφα. Και αυτό το λέω γιατί; Γιατί αναμένουμε σε ορισμένα κρίσιμα σημεία που μπορεί να υπάρχουν προβλήματα, να υπάρχουν οι απαραίτητες διορθώσεις. Πιστεύω ότι και τώρα που βρισκόμαστε στο στάδιο της οριστικής μελέτης, μπορούν να γίνουν αυτά, κύριε Υπουργέ, ούτως ώστε να υπάρχει και η απαραίτητη συναίνεση και η υποστήριξη αυτού του μεγάλου έργου, που θα αλλάξει τη μορφή στη δυτική Ελλάδα.
      Σας ευχαριστώ πολύ.
      (Χειροκροτήματα από την πτέρυγα του Πανελλήνιου Σοσιαλιστικού Κινήματος)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Σπηλιόπουλο.
      Το λόγο έχει ο κ. Σηφουνάκης.
      ΝΙΚΟΛΑΟΣ ΣΗΦΟΥΝΑΚΗΣ: Κύριε Πρόεδρε, κύριε Υπουργέ, στην αυγή του 20ού αιώνα ο κόσμος και, βεβαίως, η Ελλάδα βρίσκονται αντιμέτωποι με τεράστια νέα δεδομένα, με οικονομικές, γεωπολιτικές και, κυρίως, τεχνολογικής φύσης εξελίξεις που αλλάζουν ραγδαία τα δεδομένα που ίσχυαν επί πολλούς αιώνες. Αλλάζουν οι σταθερές ισορροπίες μεταξύ του συστήματος της παραγωγής που επιτακτικά ζητά αλλαγές και του συστήματος της διακυβέρνησης που αδυνατεί ή δεν μπορεί να κατανοήσει την ανάγκη της αναστροφής.
      Σ’ αυτόν τον κόσμο, λοιπόν, που αλλάζει, η Ελλάδα χρειάζεται σαρωτικούς μετασχηματισμούς που από τη μια πλευρά, θα προστατεύουν την ιστορική και πολιτιστική παράδοση και από την άλλη, θα αποτινάζουν τις αγκυλώσεις του χθες και την καθεστηκυΐα τάξη του σήμερα. Αυτό σημαίνει αποτελεσματικό και διάφανο κράτος και Δημόσια Διοίκηση.
      Απαιτείται, λοιπόν, μια νέα σχέση κράτους και αγοράς, μια νέα σχέση εθνικής παραγωγής και ανάπτυξης μπροστά στην πραγματικότητα της παγκοσμιοποίησης. Απαιτείται νέος ενεργειακός και μεταφορικός σχεδιασμός, με αναφορά στην προστασία του περιβάλλοντος, τη δημιουργία πράσινης συνείδησης και την ανάπτυξη της πράσινης οικονομίας.
      Η Ελλάδα είναι μια χώρα που στο ανάγλυφό της επικρατούν οι ορεινοί όγκοι και η ελάχιστη γη υψηλής γεωργικής παραγωγικότητας σπαταλάται και καταστρέφεται στο όνομα μιας ασύντακτης και αντιαναπτυξιακής δόμησης, μ’ ένα κράτος που διατηρεί για τον εαυτό του τη θέση του απαθούς παρατηρητή. 
      Τα τελευταία τριάντα πέντε χρόνια ο όρος «χωροταξία» ταλαιπωρήθηκε και σκοπίμως παραποιήθηκε. Χωροθετώ σημαίνει θέτω, τοποθετώ στο χώρο δράσης και λειτουργίες του ανθρώπου, αλλά και της φύσης, φυτικής και ζωικής, καθώς και των ακραίων φαινομένων της. 
      Ο όρος «χωροταξία», με την αναπόσπαστη έννοια της αειφορίας, δέχθηκε πολλές ερμηνείες. Η περίοδος της κλασικής Ελλάδας είναι χαρακτηριστική, όπου το άστυ έχει τους δικούς του κανόνες, τις δικές του αναφορές, εξ ου και η ορθολογική πολεοδομική σχεδίαση με κύριο χαρακτηριστικό της την ορθογωνία λογική της Ιπποδάμειας πολεοδομίας. Ταυτόχρονα, όμως, αναπτύσσεται και η έννοια της περιαστικής γης. Οι πόλεις χωροθετούνται στους πρόποδες των λόφων ή στην άκρη των κάμπων. 
      Από τη φεουδαρχία του 18ου αιώνα περάσαμε στη συνέχεια στην ανάπτυξη του καπιταλισμού, για να φθάσουμε στην άνθηση του νεοκλασικισμού στο 19ο αιώνα. Για τους νεοκλασικούς, το κεφάλαιο και η εργασία έχουν ένα ενιαίο τίμημα ή καλύτερα ίση τιμή. Αυτήν την άποψη την αντέστρεψε, βεβαίως, ο κεϋνσιανισμός.
      Τον 20ό αιώνα, στο ζενίθ της βιομηχανικής επανάστασης, τα πάντα συμπυκνώθηκαν στη βασική ανάπτυξη του καπιταλισμού, ήτοι: αναπτυγμένο άστυ, επίκεντρο το άστυ και εξαρτημένη περιφέρεια ή, όπως προσδιορίζεται στις μέρες μας, μητρόπολη-περιφέρεια.
      Η Ευρωπαϊκή Ένωση, στο Γκέτεμποργκ, πριν από λίγα χρόνια υιοθέτησε την έννοια της βιώσιμης ανάπτυξης, αποδεχόμενη την αρχή ότι: «Η ανάπτυξη ικανοποιεί τις ανάγκες του παρόντος, χωρίς να διακινδυνεύει την ικανότητα των μελλοντικών γενιών να ικανοποιούν τις δικές τους ανάγκες». 
      Δεν θα θέσω το ερώτημα εάν η Ελλάδα τηρεί αυτήν την αρχή εδώ και είκοσι χρόνια και γιατί η χωροταξία υπάγεται στο Υπουργείο Δημοσίων Έργων. Πριν από τριάντα χρόνια, στην τότε διοικητική δομή της χώρας, η χωροταξία υπαγόταν στο Υπουργείο Εθνικής Οικονομίας, -τότε Υπουργείο Συντονισμού- όπως συνέβαινε και συμβαίνει ακόμα και στις άλλες χώρες και όχι στο Υ.ΠΕ.ΧΩ.Δ.Ε. Τότε, ίσως, γνώριζαν καλύτερα την έννοια της «χωροταξίας», ότι είναι όρος οικονομικός, αναπτυξιακός και όχι τεχνικός. Όμως, ακόμη και έτσι όπως είναι σήμερα δομημένο το κράτος, πρώτη προτεραιότητά μας έπρεπε να είναι η εκπόνηση και η θεσμοθέτηση του εθνικού χωροταξικού, των τοπικών και περιφερειακών, τα ειδικά χωροταξικά και όλα αυτά να ολοκληρώνουν τον εθνικό σχεδιασμό. 
      Επειδή αρμόδιοι συνάδελφοι του ΠΑ.ΣΟ.Κ. θα αναπτύξουν το όλο ζητούμενο για το σύνολο της ελληνικής επικράτειας, εγώ θα περιοριστώ στα θέματα που αφορούν τη νησιωτική Ελλάδα. Προτεραιότητά μας σε αυτήν πρέπει να είναι η άρση των αρνητικών συνεπειών της γεωγραφικής τους απομόνωσης, η βελτίωση της διασυνδεσιμότητάς τους και η σύνδεσή τους με τους κεντρικούς πόλους της χώρας, πρέπει να προσδιορισθεί ποιες είναι οι νησιωτικές συστάδες που μπορούν να είναι στρατηγικά κέντρα ή εθνικής σημασίας. 
      Στους χάρτες που συνοδεύουν το παρόν σχέδιο με τα τόξα σηματοδοτούνται οι εθνικοί και αναπτυξιακοί στόχοι. Όμως, στο ανατολικό Αιγαίο, η Λέσβος και η Χίος που είναι ουσιαστικά σταθμοί όλου του εμπορικού στόλου που πηγαίνουν στη Μαύρη Θάλασσα -όχι μόνο στην Κωνσταντινούπολη, και τροφοδοτούν όλη την Ανατολή καθώς και τα κρουαζιερόπλοια περνούν από εκεί. Δεν υπάρχει πουθενά συσχετισμός γι’ αυτή τη μεγάλη αναπτυξιακή προοπτική. 
    Πολλά θέματα τα έχει δεχθεί η επιτροπή σας και πρέπει να πω ότι και ο Γενικός Γραμματέας κ. Μπαλτάς, έκανε αρκετές προτάσεις δεκτές στις συζητήσεις στο Εθνικό Συμβούλιο Χωροταξίας. Πρέπει να προτάξουμε την ορθολογική και αειφόρο ανάπτυξη, την προστασία και την ανάδειξη της φυσιογνωμίας και της ιδιαιτερότητας των Νησιών. Ο εμπλουτισμός του τουριστικού προϊόντος που προσφέρουμε, ο σχεδιασμός και τα έργα υποδομής πρέπει να σέβονται τη φέρουσα ικανότητα των νησιών και των οικοσυστημάτων τους καθώς και η αξιοποίηση και η διαχείριση των υδάτινων πόρων, η προστασία της παράκτιας χώρας και η αυστηρή διαχείριση των οικοσυστημάτων. 
    Δυστυχώς, η ραγδαία οικιστική ανάπτυξη των νησιών με μοχλό την τουριστική ζήτηση οδηγεί το περιβάλλον των νησιών σε απαξίωση. Τα νησιά αποτελούν πλέον προορισμό του 80% και άνω του τουριστικού ρεύματος της χώρας με πτήσεις τσάρτερ. Αυτό όμως, δεν τα έχει καταστήσει να γίνουν ποιοτικός προορισμός. Αντιθέτως την τελευταία δεκαετία καταγράφεται μεγάλη αύξηση αφίξεων και διαπιστώνεται μείωση των συναλλαγματικών εισροών. Γι’ αυτό δεν ευθύνεται μόνο η κακή ποιότητα των καταλυμάτων, αλλά η τραγική υποβάθμιση του τοπίου από την υπερδόμηση, δηλαδή την αστικοποίηση της υπαίθρου. 
    Εάν στη δεκαετία του ΄70 στα νησιά μας υπήρχε η αυτάρκεια της παραγωγής αγαθών στον πρωτογενή τομέα, στις μέρες μας, αφού το κτήμα έγινε οικόπεδο, τα πάντα εισάγονται. Ο πρωτογενής τομέας ακυρώθηκε. Η μόνη απασχόληση στον τουρισμό είναι η προοπτική της καταστροφής τους. 
    Οι πολιτικοί υποχρεούνται να δράσουν άμεσα. Προς αυτήν την κατεύθυνση πρέπει να ηγηθούν της προσπάθειας κατάργησης της εκτός σχεδίου δόμησης για την παραθεριστική κατοικία κατ’ αρχήν, που είναι το κυρίαρχο αίτιο της καταστροφής, της ισορροπίας του φυσικού με το δομημένο περιβάλλον, με το ιστορικά δομημένο περιβάλλον των νησιών μας. Προς αυτήν την κατεύθυνση άρχισαν να έχουν πρωταγωνιστικό ρόλο περιβαλλοντικές πρωτοβουλίες φορέων και συλλόγων. Κανείς όμως, δεν δικαιούται περισσότερο από την πολιτεία, από εμάς, από το αρμόδιο Υπουργείο. 
    Σκεφθείτε κύριε Υπουργέ, σκεφθείτε κύριε Γενικέ Γραμματέα ότι το 2003 εκδόθηκαν στο Αιγαίο -όχι στην Κρήτη- δώδεκα χιλιάδες πεντακόσιες σαράντα δύο οικοδομικές άδειες, που σημαίνει ότι δημιουργήθηκαν δώδεκα καινούργιοι δήμοι των χιλίων κατοίκων. Την τετραετία 2004-2008 στο Αιγαίο η δόμηση αυξήθηκε κατά 30% τουλάχιστον. Υπολογίστε, λοιπόν, τι συμβαίνει.
    Στα νησιά πρώτης τουριστικής ταχύτητας, τα άμεσα επόμενα χρόνια θα έχει δομηθεί από κτήρια κυρίως παραθεριστικής κατοικίας και η τελευταία εναπομένουσα γη υψηλής γεωργικής παραγωγικότητας. Τι περιμένουμε; Να ολοκληρωθεί η καταστροφή;
    Εδώ και τώρα, λοιπόν, κατάργηση της εκτός σχεδίου δόμησης. Κατάργηση όλων των παρεκκλίσεων. Προστασία της παράκτιας, της πεδινής γης και των ορεινών όγκων. Ενεργοποίηση και  επέκταση σε όλη την επικράτεια, του ν. 3201/2003 του Υπουργείου Αιγαίου, για την «απόσυρση κτηρίων», όπως ονομάστηκε. 
    Επαναλαμβάνω πως χαίρομαι που αρκετές από τις υποδείξεις που έκανε ο τέως συνεργάτης μου και μέλος του Εθνικού Συμβουλίου Χωροταξίας και εκπρόσωπος της Γ.Σ.Ε.Ε. κ. Καπετανάς στο Γενικό Γραμματέα, κ. Μπαλτά, τις συμπεριέλαβε στο σχέδιο.
    Επιβάλλεται να συσταθεί αυτοτελές υπουργείο χωροταξίας οικισμού, περιβάλλοντος και αρχιτεκτονικής, έστω σ’ ένα χρόνο, όπως είπατε, αλλά να υπάγονται σε αυτό η Διεύθυνση Δασών από το Υπουργείο Γεωργίας και βεβαίως ο αιγιαλός και η παραλία από το Υπουργείο Οικονομικών.
    Δεν αισιοδοξώ για τη σημερινή πολιτεία όπως, βεβαίως, δεν διστάζω να προσθέσω και τις ευθύνες της προγενέστερης πολιτείας, της δικής μας, γιατί πιστεύω ότι ολιγωρούμε, γιατί πιστεύω ότι δεν τολμούμε. Φοβάμαι ότι και σήμερα, έχοντας στο πίσω μέρος του μυαλού η Κυβέρνηση και πολλοί από εμάς, το πολιτικό κόστος, διστάζουμε. Σας διαβεβαιώ ότι πολιτικό κόστος δεν υπάρχει. Το έχω διαπιστώσει ο ίδιος στην πράξη. 
    Η καταστροφή του μέλλοντος της χώρας μας πρέπει να αγνοεί το όποιο εφήμερο όφελος. Αυτό είναι το χρέος της πολιτικής, αυτό είναι το χρέος των πολιτικών.
    Θέλω να απαντήσω σε κάτι στον Υπουργό κ. Σουφλιά αν και απουσίαζε: Γιατί καταστρέφεται ο Αργολικός κάμπος; Γιατί καταστρέφεται η μόνη πεδινή έκταση της Νάξου που είναι η Αγία Άννα στο αεροδρόμιο από την υπερδόμηση; Είναι δάσος; Δεν είναι. Απλώς δεν υπάρχουν κανόνες. Καταστρατηγείται ακόμα και η έννοια των τεσσάρων στρεμμάτων και σήμερα το Άργος με το Ναύπλιο έχουν ενοποιηθεί καταστρέφοντας το μοναδικό πορτοκαλαιώνα. Όλη η πεδινή Ελλάδα θα γίνει ένα οικόπεδο. Υπάρχει χώρα στον κόσμο που να το επιτρέπει αυτό; Δηλαδή εγώ που έχω ένα οικόπεδο και μπορώ να χτίσω δέκα σπίτια, θα γίνω αύριο πλούσιος με το να καταστρέφω και ο άλλος που δεν έχει οικόπεδο άρα δεν μπορεί να σπεκουλάρει στην γη θα παραμείνει φτωχός. 
    Αυτή είναι άνιση αντιμετώπιση στους πολίτες και αυτό είναι αντισυνταγματικό. Εάν αυτό το αναλύσουμε –και υπάρχουν αναλύσεις και αποφάσεις του πέμπτου τμήματος του Σ.τ.Ε. - τότε το πρώτο που έχει να κάνει η Κυβέρνηση, η σημερινή ή η αυριανή –είναι πολύ αργά να το κάνει η αυριανή- είναι να σταματήσει τη δυνατότητα στον καθένα να σπεκουλάρει την ελληνική γη και κυρίως τη γη υψηλής γεωργικής παραγωγικότητας. 
    Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Σηφουνάκη.
    Η κ. Τζάκρη έχει το λόγο.
      ΘΕΟΔΩΡΑ ΤΖΑΚΡΗ: Κυρίες και κύριοι συνάδελφοι, όπως όλοι γνωρίζουμε το χωροταξικό είναι το εργαλείο για την οργάνωση στο χώρο των οικονομικών, κοινωνικών και περιβαλλοντικών δραστηριοτήτων μιας χώρας.  Οφείλει να περιέχει στρατηγικές και βασικές επιλογές που να δίνουν όχι μόνο τις κατευθύνσεις, αλλά και να συνθέτουν τις παραμέτρους των διάφορων πολιτικών ώστε να υπάρχει συνοχή, ώστε να υπάρχει συμπληρωματικότητα, να υπάρχει αποτελεσματικότητα. Με δύο λόγια αντικατοπτρίζει την αντίληψη για τη μορφή που θέλουμε να πάρει η χώρα μας τα επόμενα δεκαπέντε χρόνια. 
      Αγαπητοί συνάδελφοι, έχουμε πράγματι σήμερα μπροστά μας για έγκριση το Εθνικό Χωροταξικό Σχέδιο της χώρας το οποίο για τη Νέα Δημοκρατία αποτελεί μεγάλη μεταρρύθμιση. Σίγουρα όμως δεν αποτελεί καμμία αξιόλογη μεταρρύθμιση, διότι περιλαμβάνει μόνο γενικότητες και αυτονόητες διατυπώσεις, είναι δε πολιτικά, επιστημονικά και αναπτυξιακά απαράδεκτο. Δεν παρεμβαίνει αποφασιστικά για να σχεδιάσουμε την κοινωνία μας ώστε να είναι έτοιμη να αντιμετωπίσει ένα διαφορετικό αύριο, σύγχρονο και αναπτυξιακό με γνώμονα την ποιότητα, την κοινωνική συνοχή, την αειφόρο ανάπτυξη, την ασφάλεια, τον πολιτισμό, την παιδεία, τις νέες τεχνολογίες, το περιβάλλον. Διότι τι  μεταρρύθμιση είναι αυτή που αναπαράγει το πελατειακό κράτος, την εύκολη κερδοσκοπία, το νόμο του ισχυρού του εκάστοτε μικροπαράγοντα, την εκποίηση του δημοσίου πλούτου. Από τη μια οι φυσικές καταστροφές, από την άλλη η ανθρώπινη δραστηριότητα και πάνω από όλα η αδυναμία των συναρμοδίων αρχών και της Κυβέρνησης να προστατεύσουν στοιχειωδώς τον εθνικό μας πλούτο, αυξάνουν το περιβαλλοντικό έλλειμμα της χώρας που χρόνο με το χρόνο γίνεται ακόμα μεγαλύτερο. 
      Χωροταξικός σχεδιασμός δεν νοείται  μόνο με απαρίθμηση αυτονόητων έργων υποδομής. Μεταρρύθμιση δεν νοείται αν  δεν ρυθμίζει αποτελεσματικά την εκτός σχεδίου δόμηση και την αυθαίρετη δόμηση. 
      Και θέλω να ρωτήσω τον κύριο Υπουργό, ποιο είναι το νέο αναπτυξιακό μοντέλο που προωθείται στο Εθνικό Χωροταξικό Σχέδιο με βάση τα νέα δεδομένα παγκοσμίως, με βάση δηλαδή τις οικονομικές ,τις γεωπολιτικές και τις κλιματικές αλλαγές. Δεν βλέπω με ποιο τρόπο μέσα από αυτό το Εθνικό Χωροταξικό Σχέδιο θα επιτευχθεί η σοβαρή ανάπτυξη της χώρας. Πουθενά δεν βλέπω να αναφέρεται με ποιο συγκεκριμένο τρόπο θα αναπτύξουμε τα συγκριτικά πλεονεκτήματα της κάθε περιφέρειας, με ποιο τρόπο θα συγκρατήσουμε τον πληθυσμό  στην περιφέρεια. 
      Ξέρετε κύριε Υπουργέ, είναι εύκολο να λέμε ευχολόγια. Όμως η ερήμωση της υπαίθρου είναι πλέον προ των πυλών και σεις κλείνετε συστηματικά τα μάτια για να μην βλέπετε αυτό που είναι πλέον ηλίου φαεινότερον. Η αγροτική γη μέρα με την ημέρα εγκαταλείπεται όλο και περισσότερο και ο αγροτικός κόσμος υποφέρει. Και τι κάνετε γι’ αυτό; Τι κάνετε για την αναδιάρθρωση των καλλιεργειών; Τι κάνετε για τη διαχείριση των υδάτων και τη χρήση τους για αγροτικούς σκοπούς. Στο Νομό μου, στο Νομό Πέλλας η κατασκευή ενός φράγματος, που  θα βοηθούσε ως επί το πλείστον τον αγροτικό κόσμο, χρονίζει τόσο, που κοντεύει να στοιχειώσει την κατασκευή του. Προμελέτες και αποφάσεις που κρατάνε χρόνια και παρακάλια στην κυριολεξία απ’ όλους τους παράγοντες για κάτι που στο κάτω κάτω θεωρείται και αυτονόητο, είναι η σημερινή κατάσταση. Ζητάμε αγροτική ανάπτυξη χωρίς να παρέχουμε τα στοιχειώδη στον αγροτικό τομέα. 
      Στο θέμα της διαχείρισης  των κλιματικών αλλαγών, στο Εθνικό Χωροταξικό Σχέδιο θα έπρεπε να αφιερώνεται περισσότερος χώρος και  όχι μόνο στο πως η χώρα μας θα είναι σύμφωνη με τις συμβατικές της υποχρεώσεις,  είτε απέναντι στη Συνθήκη του Κιότο, είτε απέναντι στις ευρωπαϊκές της δεσμεύσεις, αλλά πώς και με ποιο τρόπο θα προσανατολιστούν οι πολιτικές μας, ώστε να αντιμετωπιστούν επαρκώς οι ενδεχόμενες επιπτώσεις. Για παράδειγμα στον αγροτικό τομέα, τι σημαίνει αύξηση της θερμοκρασίας, σε βάθος δεκαπενταετίας σε μεγάλο ποσοστό; Ποιες θα είναι οι επιπτώσεις από τη λειψυδρία στην αγροτική παραγωγή; Πώς θα διαχειριστούμε το θέμα των υδάτων; Υπάρχει συγκεκριμένο σχέδιο, ή περιμένουμε να το εντοπίσουμε και αυτό όταν πλέον θα είναι πολύ αργά; 
      Στο Εθνικό Χωροταξικό Σχέδιο αναφέρεται ότι η αναδιάρθρωση της γεωργίας θα γίνει σύμφωνα με την Κ.Α.Π.. Δεν ξέρω τι ακριβώς εννοείτε και δεν ξέρω εάν έχετε κάποιο συγκεκριμένο σχέδιο, κύριε Υπουργέ. 
      Δείχνετε τώρα ότι αγνοείτε επιδεικτικά και το γεγονός ότι από το 2013 η νέα Κ.Α.Π., οι επιδοτήσεις, οι χρηματοδοτήσεις, θα είναι και αυτές περιορισμένες.  Όλα αυτά τα χρόνια, όχι μόνο δεν έχετε κάνει τίποτα προς την κατεύθυνση της αναδιάρθρωσης της γεωργίας όπως οφείλατε, για να είμαστε έτοιμοι και μετά την κατάργηση των επιδοτήσεων του 2013, αλλά σ’ ένα σχέδιο που θα καθορίσει ο Εθνικός Χωροταξικός Σχεδιασμός για τα επόμενα δεκαπέντε χρόνια, εσείς μιλάτε για ορίζοντα πέντε ετών και μάλιστα στα πλαίσια μιας προκαθορισμένης κατάστασης. Είναι αρκετή μια απλή αναφορά στον αγροτοτουρισμό; Όμως με τα δεδομένα που επικρατούν σήμερα, ο αγροτικός κόσμος, δεν έχει πλέον πολλά περιθώρια. Αισθάνεται την εγκατάλειψη της πολιτείας σε όλες τις εκφάνσεις του βίου του, όπως αισθάνεται εξάλλου την εγκατάλειψη ο κάθε πολίτης της περιφέρειας, διότι μια μια οι ελπίδες που καλλιεργήσατε στον κόσμο για περιφερειακή ανάπτυξη διαψεύδονται με τις πολιτικές που ακολουθείτε, όπως πρόσφατα με τα προγράμματα του Ε.Σ.Π.Α., με την κατανομή πιστώσεων για την περιφέρεια και την εκτέλεση των προγραμμάτων αυτών από ένα αθηνοκεντρικό διευθυντήριο όπου θα λαμβάνονται οι αποφάσεις μακράν των αμέσως ενδιαφερομένων και τώρα με τη διοικητική ανασυγκρότηση της χώρας που δεν περιλαμβάνεται με σαφήνεια στο προτεινόμενο Εθνικό Χωροταξικό Σχέδιο.
      Πιστεύετε ότι αρκεί η μείωση του αριθμού των περιφερειών ή των νομαρχιών ή των δήμων ή των κοινοτήτων, για να μιλάμε για διοικητική ανασυγκρότηση; Αρκούν τα ευχολόγια όταν δεν προβλέπονται τα εργαλεία και τα μέσα για την επίτευξη του συγκεκριμένου σκοπού; 
      Είναι, βέβαια, αλήθεια ότι το χωροταξικό σχέδιο κάνει μια εκτεταμένη αναφορά στη συγκοινωνιακή ανάπτυξη της χώρας. Διαβάζοντας το σχέδιο δημιουργείται πράγματι η εντύπωση στον αναγνώστη ότι σε λίγα χρόνια η Ελλάδα θα διατρέχεται από ένα οδικό και σιδηροδρομικό δίκτυο τελευταίας τεχνολογίας, με δρόμους που θα βελτιώνονται συνεχώς, με τρένα που θα τείνουν να γίνουν ηλεκτρικά και ταχύτατα και γενικά θα κινούμαστε σ’ έναν παράδεισο από άποψη μεταφορών και συγκοινωνιών. 
      Κύριε Υπουργέ, θέλω πραγματικά να σας ρωτήσω: Το σχέδιο αυτό είναι πραγματοποιήσιμο; Και ερωτώ κυρίως από θέμα βιωσιμότητας, από θέμα πιστώσεων. Γιατί εδώ και καιρό σύσσωμος ο κόσμος του Νομού Πέλλας και με όποιο προσιτό μέσο διαθέτει, ζητά επιτέλους την αναβάθμιση του οδικού δικτύου του νομού που στο μεγαλύτερο μέρος του δυστυχώς θυμίζει τριτοκοσμική χώρα και προσκρούει μονίμως στην έλλειψη των πιστώσεων και στην επιλογή άλλων προτεραιοτήτων. Οδικά έργα εξάλλου που εκτελούνται στο νομό βαδίζουν με υπερβολικά αργούς ρυθμούς, με αποτέλεσμα η κατασκευή ενός ολοκληρωμένου και ασφαλούς οδικού δικτύου, παρά τη γεωγραφική παραμεθόρια θέση του νομού, να απέχει πολύ από την πραγμάτωσή του. 
      Όσον αφορά δε τη σιδηροδρομική σύνδεση του νομού με την υπόλοιπη χώρα, αυτή παραμένει στα ίδια επίπεδα με τον αρχικό του σχεδιασμό εδώ και πάρα πολλά χρόνια. Η σιδηροδρομική διασύνδεση των Γιαννιτσών και της Αριδαίας με τη Θεσσαλονίκη, έργο που θα έπρεπε να είχε εκτελεστεί εδώ και πάρα πολλά χρόνια, βρίσκεται ακόμη στο στάδιο της μελέτης σκοπιμότητας. 
      Και αναρωτιέμαι, κύριε Υπουργέ: Η σκοπιμότητα σύνδεσης των Γιαννιτσών και της Αριδαίας, ήτοι των 2/3 του Νομού, περιλαμβάνεται ή όχι στο μεγαλεπήβολο σχέδιο της Κυβέρνησής σας για επέκταση σιδηροδρομικών μέσων μεταφοράς στην Ελλάδα; Γενικά περιλαμβάνεται στα σχέδια της ανάπτυξης αυτού του τόπου ο Νομός Πέλλας; Γιατί, όσον αφορά τους άξονες και τους πόλους ανάπτυξης του χωροταξικού σχεδιασμού, με μεγάλη μου λύπη και με μεγάλη έκπληξη διαπιστώνω ότι ο Νομός Πέλλας και πόλεις, όπως για παράδειγμα τα Γιαννιτσά, δεν αναφέρονται πουθενά. Δεν γνωρίζω με ποια κριτήρια επελέγησαν όλες οι άλλες πόλεις και γιατί εξαιρέθηκε ο Νομός Πέλλας. Θα ήθελα μια απάντηση σ' αυτό, κύριε Υπουργέ. Και γιατί, κύριε Υπουργέ, στα σχέδιά σας δεν περιλαμβάνεται η ανάπτυξη μιας πόλης της περιφέρειας που διαθέτει και σημαντική αγροτική παραγωγή και σημαντική επιχειρηματική δραστηριότητα, αλλά και σημαντική εμπορευματική δραστηριότητα; Μήπως, κύριε Υπουργέ, επειδή θέλετε να εξυπηρετήσετε μόνο τα μεγάλα συμφέροντα, καθιστώντας τη χώρα μας ουσιαστικά διαμετακομιστικό κέντρο των μεγάλων εμπορευματικών συμφερόντων; 
      Το σχέδιό σας πρέπει πρωτίστως να εξυπηρετεί τους πολίτες αυτής της χώρας, να βελτιώνει τις συνθήκες διαβίωσής τους, να προωθεί τις οικονομικές και εμπορευματικές τους δραστηριότητες, να δίνει προτεραιότητα στην ανάπτυξη της υπαίθρου σεβόμενοι, βέβαια, τις τοπικές ιδιαιτερότητες, έχοντας στο επίκεντρο των επιλογών τον ίδιο τον πολίτη. Πολύ φοβάμαι, όμως, ότι ο χωροταξικός σχεδιασμός που προγραμματίζεται με τη σημερινή απόφαση, προσαρμόζει τους άξονες της ανάπτυξης δυστυχώς μόνο στους μεγάλους οδικούς άξονες. 
      Με αυτά τα δεδομένα δεν υπάρχουν περιθώρια βελτίωσης του Εθνικού Χωροταξικού Σχεδίου. Το Εθνικό Χωροταξικό Σχέδιο, το οποίο αποτελεί κατά την Κυβέρνηση μεγάλη μεταρρύθμιση, απέχει πολύ από το να είναι ένας οδηγός, ένα ρομαντικό σχέδιο, για το μελλοντικό μοντέλο ανάπτυξης της χώρας. Γι’ αυτό ζητούμε την απόσυρσή του και την αντικατάστασή του, μ’ ένα σχέδιο που θα στηριχθεί στη γνήσια, τεκμηριωμένη, στρατηγική μελέτη περιβαλλοντικών επιπτώσεων που θα εξαντλήσει όλα τα περιθώρια συμμετοχικής διαδικασίας, προκειμένου η χώρα μας να αποκτήσει και μάλιστα το συντομότερο δυνατόν, έναν αξιόπιστο καταστατικό χάρτη ισόρροπης ανάπτυξης. 
      Ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε, κυρία Τζάκρη. 
      Το λόγο έχει η κ. Μανούσου-Μπινοπούλου. 
      ΑΡΙΑΔΝΗ ΜΑΝΟΥΣΟΥ-ΜΠΙΝΟΠΟΥΛΟΥ: Ευχαριστώ, κύριε Πρόεδρε. Κυρίες και κύριοι συνάδελφοι, ακούγοντας τον προλαλήσαντα και πρώην Υπουργό Αιγαίου κ. Σηφουνάκη να μιλά για σχεδιασμούς, για έργα υποδομής, για προστασία υδάτινων πόρων για τα νησιά μας, έβγαλα το συμπέρασμα ότι εν κατακλείδι, στο τέλος θα έλεγε ότι υπερψηφίζει το χωροταξικό πλαίσιο, γιατί οπωσδήποτε για όλα αυτά, που ανησυχεί, επιλαμβάνεται το σχέδιο χωροταξικού σχεδιασμού. 
      Σήμερα, βέβαια, αγαπητοί συνάδελφοι δεν βρισκόμαστε εδώ για να συζητήσουμε ένα οποιοδήποτε νομοσχέδιο κάποιου Υπουργείου. Είμαστε εδώ για να συναινέσουμε όλες οι πολιτικές δυνάμεις μαζί στη χάραξη μιας κοινής αναπτυξιακής στρατηγικής για ολόκληρη τη χώρα μας. Το εθνικό χωροταξικό πλαίσιο δεν είναι μόνο προϊόν βαθιάς διαβούλευσης, αλλά είναι και απόρροια τροποποιήσεων που προήλθαν από τις παρατηρήσεις και τις προτάσεις όλων των εμπλεκόμενων φορέων, οι οποίες προτάσεις ενσωματώθηκαν στο τελικό κείμενο που κρατάμε σήμερα στα χέρια μας. 
Και το τονίζω αυτό, γιατί ειπώθηκαν πολλά, για δήθεν έλλειψη διαβουλεύσεων. Ο κ. Σηφουνάκης βέβαια επιβεβαίωσε πως ό,τι είχε προτείνει έγινε δεκτό. Το σχέδιο αυτό, λοιπόν, έρχεται να καλύψει κενά δεκαετιών κατά τη διάρκεια των οποίων κανένας δεν είχε τολμήσει να τα αγγίξει και την απάντηση σ’ αυτό την έδωσε πάλι ο προλαλήσας, κ. Σηφουνάκης, που μίλησε για πολιτικό κόστος. 
      Εμείς, κυρίες και κύριοι συνάδελφοι, το πολιτικό κόστος δεν το σκεπτόμαστε καθόλου, προκειμένου να πάει μπροστά η χώρα μας. Το σχέδιο αυτό το χωροταξικό θέτει όρους, διαμορφώνει προδιαγραφές ανάπτυξης και βάζει οριστικό τέλος στην κατάσταση αναρχίας που επί σειρά ετών επικρατούσε. Η αλήθεια είναι μία, ότι η νησιωτική Ελλάδα στον Εθνικό Χωροταξικό Σχεδιασμό κατέχει δεσπόζουσα θέση. Υπάρχει ειδική πρόβλεψη για την οργάνωση και την ανάπτυξη των νησιών μας. 
      Υπάρχει επιτέλους όραμα για την ανάπτυξη των νησιών μας, κυρίες και κύριοι συνάδελφοι, και θα είμαι πολύ συγκεκριμένη. Τα νησιά του βορείου και νοτίου Αιγαίου, μεταξύ αυτών βέβαια και οι Κυκλάδες μας, αναφέρονται στο πλαίσιο της δημιουργίας ενός πολυπολικού αναπτυξιακού συμπλέγματος. Αναγνωρίζονται ότι είναι ο κύριος πυλώνας της νησιωτικής μας Ελλάδας. Αναδεικνύονται τα νησιά μας αυτά του Αιγαίου σε αυτόνομη χωροταξική κοινότητα, με πρώτη προτεραιότητα την άρση της μέχρι σήμερα απομόνωσής τους. Ο στόχος αυτός επιτυγχάνεται μέσω της διασύνδεσης των νησιών με τους χερσαίους άξονες ανάπτυξης και τη δημιουργία των αναγκαίων έργων υποδομής. Αυτό θα δώσει στα νησιά μας τη δυνατότητα να αναπτύξουν τα συγκριτικά τους πλεονεκτήματα με τρόπο ισότιμο προς τις άλλες χερσαίες περιοχές της χώρας μας. Δεν μπορεί να περάσει απαρατήρητο το γεγονός ότι η Ερμούπολη της Σύρου προσδιορίζεται ως δευτερεύων εθνικός πόλος τρίτου επιπέδου, όπως άλλωστε και η Μυτιλήνη, η Χίος, η Καλαμάτα και άλλες μεγάλες πόλεις. Με τον τρόπο αυτό, το Εθνικό Χωροταξικό θέτει τα νησιά του Αιγαίου στο επίκεντρο της αναπτυξιακής προόδου, σε μακροπρόθεσμη βέβαια βάση.
      Κυρίες και κύριοι συνάδελφοι, γνωρίζετε πολύ καλά όλοι και κυρίως οι νησιώτες και αυτοί που έχουν χρηματίσει ιδίως πρώην Υπουργοί Αιγαίου ότι τα νησιά μας και ειδικότερα οι Κυκλάδες μας πάσχουν από την έλλειψη έργων υποδομής. Δεν είναι δυνατόν να μιλάμε για τουριστική ανάπτυξη, όταν απουσιάζουν στοιχειώδεις υποδομές, όπως τα κατάλληλα λιμάνια μας και αναφέρω ως παράδειγμα τη Σαντορίνη, που έχει το μεγαλύτερο βάρος του τουριστικού προορισμού της Ελλάδος και δεν έχει ένα σωστό λιμάνι. Η Κυβέρνηση της Νέας Δημοκρατίας έχει δρομολογήσει καινούργιο λιμάνι και σύντομα αρχίζει. Ήδη βελτιώσαμε το υπάρχον λιμάνι της Σαντορίνης. Φτιάξαμε το λιμάνι της Μυκόνου. 
      Το χωροταξικό σχέδιο προβλέπει τη διαρκή αναβάθμιση των νησιωτικών λιμανιών και προπαντός τη δημιουργία νέων λιμανιών. Και θέλω να ρωτήσω: Ποιο πρόγραμμα υπήρχε στο παρελθόν επί ΠΑ.ΣΟ.Κ.; Τι λιμάνια είχατε φτιάξει; Ποιες ήταν οι προϋποθέσεις ανάπτυξης των νησιών μας; Ποιο ήταν το όραμά σας για τα νησιά μας; Σήμερα με το χωροταξικό πλαίσιο η Νάξος και η Σύρος, δύο σημαντικά νησιά των Κυκλάδων καθίστανται κύριοι κόμβοι των ακτοπλοϊκών μεταφορών στο Αιγαίο. Στο νέο χωροταξικό προβλέπεται η ανάγκη διαρκούς βελτίωσης των αερολιμενικών υπηρεσιών που προσφέρουν τα νησιά του Αιγαίου και καθορίζεται ότι νησιά των Κυκλάδων όπως η Σύρος, η Νάξος, η Μύκονος και η Πάρος -και εδώ πρέπει να προσθέσω ότι κακώς λείπουν η Μήλος και η Σαντορίνη από μέσα η οποία Σαντορίνη έχει το μεγαλύτερο αεροδρόμιο κιόλας- πρέπει να έχουν τις προδιαγραφές αυτές να σηκώσουν το βάρος του κύριοι όγκου αεροπορικών υπηρεσιών στο Αιγαίο. Αυτό βέβαια συνεπάγεται νέα αεροδρόμια. Με έμμεσο τρόπο πλην σαφώς το χωροταξικό αυτό πλαίσιο αναφέρει και δέχεται ότι πρέπει να γίνουν νέα αεροδρόμια σε αυτά τα νησιά.
     Για την ενεργειακή πολιτική των επόμενων χρόνων, οι Κυκλάδες μπορούν να σταθούν επάξια στο ύψος των περιστάσεων. Προβλέπεται η αξιοποίηση των ενεργειακών δυνατοτήτων των Κυκλάδων μέσω της χρήσης εναλλακτικών πηγών ενέργειας. Οι Κυκλάδες θα σηκώσουν το ενεργειακό βάρος που τους αναλογεί, όχι όμως εις βάρος της ιδιομορφίας και των αναγκών των τοπικών κοινωνιών μας. Τα νησιά των Κυκλάδων διαθέτουν αναλλοίωτα φυσικά χαρακτηριστικά που πρέπει να προστατεύσουμε και να προασπίσουμε. 
     Κυρίες και κύριοι συνάδελφοι, η ειδική πρόβλεψη του ειδικού χωροταξικού σχεδιασμού για τα νησιά του βορείου και νοτίου Αιγαίου και ειδικότερα για τις Κυκλάδες δεν σταματά εδώ. Υπάρχει ειδική πρόνοια για το χωροταξικό σχεδιασμό στα βιομηχανικά ορυκτά, όπως της Μήλου, και για τα μάρμαρα της Νάξου και της Τήνου που βέβαια δεν έχουν μόνο εμπορική αλλά και πολιτισμική αξία. Προβλέπει και τη λειτουργία των λατομείων αδρανών υλικών γιατί μέχρι σήμερα τα περισσότερα απ’ αυτά λειτουργούν υπό καθεστώς ανομίας. Επιπλέον αναπτύσσονται στα νησιά μας μέθοδοι για την εξόρυξη αδρανών υλικών που είναι φιλικές προς το περιβάλλον. 
     Κυρίες και κύριοι συνάδελφοι, το νέο χωροταξικό σχέδιο αποτελεί από μόνο του μία μεγάλη μεταρρυθμιστική τομή της Κυβέρνησης. Πρόκειται για μία μεταρρύθμιση που αφορά το παρόν, αλλά κυρίως το μέλλον του τόπου. Από αίσθημα υποχρέωσης απέναντι στα παιδιά μας οφείλουμε να κοιτάξουμε μπροστά, να δούμε τις προκλήσεις του αύριο και να δούμε πώς θα μπορέσουμε να απαντήσουμε σ’ αυτές. Είμαι βέβαιη ότι αυτό το κείμενο θα αποτελέσει πυξίδα για να χαράξουμε τον αναπτυξιακό σχεδιασμό της Ελλάδας  και  κυρίως των ξεχασμένων από την αντιπολίτευση νησιών μας για τις επόμενες δεκαετίες. Ας αφήσουμε, λοιπόν, κατά μέρος τις κομματικές αντεγκλήσεις και ας συναινέσουμε σε μία συμφωνία μεταξύ πολιτεία και πολιτών για το καλό της πατρίδας μας. 
      (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Ο κ. Μπανιάς έχει το λόγο. 
     ΓΕΩΡΓΙΟΣ ΝΙΚΗΤΙΑΔΗΣ: Να μας πεις για τα ξερονήσια. 
     ΙΩΑΝΝΗΣ ΜΠΑΝΙΑΣ: Εγώ ένα ξερονήσι ξέρω. 
     ΑΡΙΑΔΝΗ ΜΑΝΟΥΣΟΥ-ΜΠΙΝΟΠΟΥΛΟΥ: Όταν μιλάτε για τα ξερονήσια να μην γελάτε....
     ΙΩΑΝΝΗΣ ΜΠΑΝΙΑΣ: Δεν καταλάβατε. Μιλάμε για άλλα  ξερονήσια. 
     ΑΡΙΑΔΝΗ ΜΑΝΟΥΣΟΥ-ΜΠΙΝΟΠΟΥΛΟΥ: Και αυτά τα ξερονήσια τα ξέρουμε και οι Συριανοί. Βοήθησαν τότε τους ανθρώπους αυτούς.
     ΙΩΑΝΝΗΣ ΜΠΑΝΙΑΣ: Κυρίες και κύριοι συνάδελφοι, στο Εθνικό Χωροταξικό Σχέδιο αποτυπώνονται στο χάρτη της Ελλάδας οι χωρικές και αναπτυξιακές επιλογές της χώρας τουλάχιστον για τα επόμενα δεκαπέντε χρόνια. Προφανώς η θεσμοθέτησή του θα ήταν μία θετική εξέλιξη. Όμως το σχέδιο που έχει καταθέσει ο Υπουργός ΠΕΧΩΔΕ δεν ανταποκρίνεται στις απαιτήσεις της εποχής μας και των προβλημάτων της. 
     Το σχέδιο διαπνέεται από τη λογική και τις κατευθύνσεις της Λισσαβώνας. Δηλαδή κυριαρχεί η έννοια της ανταγωνιστικότητας ενώ υποβαθμίζονται έννοιες, όπως η κοινωνική συνοχή, η ποιότητα, η προστασία του περιβάλλοντος, η μικρή κλίμακα. Είναι έννοιες  που κατά τεκμήριο αποτελούν τα συγκριτικά πλεονεκτήματα της χώρας μας.
     Μ' αυτό το σχέδιο χάνεται μία ακόμη ευκαιρία για κάποιες αλλαγές που θα έβαζαν τουλάχιστον κάποιο φρένο στη ληστρική κερδοσκοπική εκμετάλλευση του χώρου και του περιβάλλοντος. Στις σημερινές συνθήκες της χώρας μας χρειάζεται απεξάρτηση από τα μεγάλα ληστρικά συμφέροντα, χρειάζεται τόλμη, χρειάζεται όραμα. Το συγκεκριμένο χωροταξικό σχέδιο στερείται και των τριών αυτών παραμέτρων. 
     Αντίθετα, διαιωνίζει και επιβαρύνει ακόμη περισσότερο την άναρχη και διαλυτική κατάσταση που επικρατεί στις πόλεις και στην περιφέρεια της χώρας μας. Σε ό,τι αφορά τη διαδικασία που προηγήθηκε της σημερινής συζήτησης η ουσιαστική και εξαντλητική συζήτηση και διαβούλευση αποτελεί απαραίτητο στοιχείο για τη βελτίωση και τον εμπλουτισμό, για την κοινωνική αποδοχή και τη συναίνεση ενός τέτοιου σχεδίου. Η κοινωνική αποδοχή και συναίνεση αποτελεί απαραίτητη προϋπόθεση για τη σωστή εφαρμογή του. 
    Η διαβούλευση που έγινε ήταν πολύ περιορισμένη τόσο χρονικά όσο και ουσιαστικά και μάλιστα κατά την προσφιλή μέθοδο που ακολουθεί η Κυβέρνηση, την οποία ακολούθησε και σε προηγούμενα σημαντικά ζητήματα που έφερε στη Βουλή.
    Στο Εθνικό Συμβούλιο Χωροταξίας οι βασικότεροι φορείς, μεταξύ των οποίων το Τεχνικό Επιμελητήριο Ελλάδος, ο Σύλλογος Αρχιτεκτόνων, ο Σύλλογος Πολεοδόμων, ο Σ.Ε.Β., οικολογικές οργανώσεις και αρκετοί άλλοι, δεν έκαναν αποδεκτό αυτό το σχέδιο. Κατέθεσαν πολλές προτάσεις και τροπολογίες. Λίγες έγιναν αποδεκτές από τον Υπουργό. Υπάρχει κατά συνέπεια σοβαρό έλλειμμα διαβούλευσης και κυρίως σοβαρό έλλειμμα συναίνεσης. Αυτή, κύριε Υπουργέ, είναι η πραγματικότητα.
    Τώρα με τον τρόπο που το συζητάμε στο Κοινοβούλιο, δεν υπάρχουν περιθώρια και δυνατότητες για βελτιώσεις και ουσιαστικές αλλαγές. Κυρίως εξαντλούμαστε –μπορούμε να το πούμε αυτό- δυστυχώς σε παράλληλους μονολόγους. Θα μπορούσαν να βρεθούν άλλοι τρόποι να συζητούνται αυτά τα θέματα, εκτός από τις επιτροπές και στην Ολομέλεια.
    Σε ό,τι αφορά τη λογική και τη φιλοσοφία του σχεδίου θα κάνω τρεις γενικές παρατηρήσεις. Το σχέδιο προωθεί περαιτέρω συρρίκνωση του πρωτογενούς τομέα. Δεν υποδεικνύει μέτρα χωροταξικής διασποράς του δευτερογενούς τομέα και ενώ είναι γνωστό ότι ο ρόλος του τριτογενούς τομέα αυξάνει συνεχώς, τώρα μ' αυτό το σχέδιο διαγράφονται προοπτικές περαιτέρω αύξησής του, με ό,τι αυτό συνεπάγεται.
    Ειδικότερα μερικές παρατηρήσεις για κεντρικής σημασίας ζητήματα. Σε ό,τι αφορά το μοντέλο ανάπτυξης, το σχέδιο βασίζεται και προωθεί στρεβλό και παρωχημένο κατά τη γνώμη μας μοντέλο ανάπτυξης, ένα συγκεντρωτικό διπολικό και όχι αποκεντρωτικό περιφερειακό μοντέλο.
    Ενώ επισημαίνει τη γιγάντωση της Αθήνας και της Θεσσαλονίκης, όχι μόνο δεν λαμβάνει καμμία πρόνοια για να ελεγχθεί η συνεχιζόμενη πολεοδομική επέκταση των δύο αυτών μεγαλουπόλεων, αλλά αντίθετα ενισχύει τα δύο αυτά μητροπολιτικά κέντρα. 
    Βασίζεται κυρίως στους άξονες ανάπτυξης, δηλαδή, τους μεγάλους ηπειρωτικούς οδικούς άξονες που συνδέουν τους δύο βασικούς πόλους και τους άλλους εθνικούς και δευτερεύοντες πόλους, που αποτελούν οι μεγαλύτερες πόλεις της Ελλάδας, παραμελώντας έτσι την περιφερειακή ανάπτυξη, τις περιφέρειες, τις θαλάσσιες και ορεινές περιοχές, γενικότερα την ύπαιθρο.
    Είναι χαρακτηριστικό ότι οι έξι από τους επτά βασικούς ηπειρωτικούς άξονες ανάπτυξης της χώρας ταυτίζονται με τους αντίστοιχους αυτοκινητόδρομους που κατασκευάζονται ή ανακατασκευάζονται σήμερα με συμβάσεις παραχώρησης. Μετά από αυτά τα δεδομένα θα είναι υπερβολικό να ισχυριστούμε ότι πίσω από το χωροταξικό σχέδιο καραδοκούν οι αχόρταγοι και άπληστοι μεγαλοεργολάβοι;
    Σε ό,τι αφορά το σιδηροδρομικό δίκτυο, στο σχέδιο είναι υποβαθμισμένη η αναφορά και η σημασία του. Σ’ ολόκληρο τον αναπτυγμένο κόσμο η ανάπτυξη βασίζεται σε μεγάλο βαθμό και στα σύγχρονα σιδηροδρομικά δίκτυα, νέες γραμμές, υψηλές ταχύτητες κ.λπ..
    Κραυγαλέο παράδειγμα στρεβλής ανάπτυξης αποτελεί η έλλειψη αναφοράς σιδηροδρομικού δικτύου στο δυτικό άξονα της χώρας που θα συνδέσει την Ήπειρο με την Πελοπόννησο και το κέντρο, κάτι που το ζητάνε, κύριε Υπουργέ, επιτακτικά δεκαετίες τώρα όλα τα παγκόσμια πανηπειρωτικά συνέδρια και πάνω σ' αυτό το ζήτημα δεν υπάρχει απάντηση. 
    ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): (Δεν ακούστηκε) 
    ΙΩΑΝΝΗΣ ΜΠΑΝΙΑΣ: Πώς να υπάρξει; Υπάρχει τρόπος. Δεν το έχετε περιλάβει όμως όπως πρέπει, αυτό εννοώ. Δεν έχετε δώσει λύση σ' αυτό το ζήτημα. Πάει στο μέλλον, σε μια προοπτική… 
    ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Όχι, κύριε συνάδελφε… 
    ΙΩΑΝΝΗΣ ΜΠΑΝΙΑΣ: … η οποία δεν πρόκειται ή εγώ τουλάχιστον δεν τη βλέπω να πραγματοποιείται, γιατί έχουμε ακούσει και παλιότερα … 
    ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Οι μελέτες έχουν γίνει.
    ΙΩΑΝΝΗΣ ΜΠΑΝΙΑΣ: Μελέτες μπορεί να έχουν γίνει. Υποσχέσεις και μελέτες έχουμε δεκαετίες τώρα. Ας ελπίσουμε ότι θα γίνουν. Εγώ ελπίζω να γίνουν.
    Σε ό,τι αφορά το περιβάλλον, ο μεγάλος χαμένος του χωροταξικού σχεδίου είναι το περιβάλλον, το οποίο συστηματικά λεηλατείται και εξαντλείται, ενώ δεν υπάρχουν μέτρα ανάσχεσης της κλιματικής αλλαγής και πρωτίστως απεξάρτησης του ενεργειακού προτύπου από τα ορυκτά καύσιμα. Προκλητική είναι η προσέγγιση των δασών και η επιδίωξη αποχαρακτηρισμού δασών και δασικών εκτάσεων, παρά τις καταστροφικές πυρκαγιές.
      Επίσης, στο σχέδιο νόμου επιχειρείται να νομιμοποιηθούν περιβαλλοντοκτόνα έργα, όπως η εκτροπή του Αχελλώου τα οποία έχουν ήδη απορριφθεί από το Συμβούλιο της Επικρατείας αλλά παρ’ όλα αυτά συνεχίζονται.
      Σε ό,τι αφορά τέλος –γιατί δεν υπάρχει χρόνος για να αναφερθώ σε επιμέρους άλλα ζητήματα πολύ σημαντικά όμως- την αυθαίρετη δόμηση θεωρώ ότι από τις βασικές αιτίες της αταξίας και της καταστροφής του φυσικού και πολιτιστικού περιβάλλοντος του ελληνικού χώρου είναι η εκτός σχεδίου δόμηση που συνδέεται άμεσα και με την αυθαίρετη δόμηση. Το πρόβλημα μαστίζει πολλές δεκαετίες τη χώρα μας και κανένας δεν τολμάει να πάρει ριζικά μέτρα για την αντιμετώπισή του. Το ίδιο συμβαίνει και με το χωροταξικό σήμερα. 
      Πρέπει, λοιπόν, κατεπειγόντως να παρθούν πολύ συγκεκριμένα μέτρα για τον περιορισμό με στόχο την κατάργηση της εκτός σχεδίου δόμησης αν θέλουμε να σώσουμε το λίγο ελεύθερο χώρο που μας έχει απομείνει.
      Για όλους αυτούς τους λόγους θεωρούμε απαράδεκτο το σχέδιο νόμου και ζητάμε να αποσυρθεί ώστε να δοθεί η ευκαιρία να συζητηθεί ξανά και εξαντλητικά με τους φορείς και με την κοινωνία στο σύνολό της.
      (Ζωηρά χειροκροτήματα από την πτέρυγα του Συνασπισμού Ριζοσπαστικής Αριστεράς)
      ΠΡΟΕΔΡΕΥΩΝ (Γεώργιος Σούρλας): Το πιο ηχηρό χειροκρότημα!
      Το λόγο έχει η κ. Χριστοφιλοπούλου.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κυρίες και κύριοι συνάδελφοι, θα έπρεπε σήμερα να έχουμε στα χέρια μας και να συζητάμε ένα σχέδιο που θα αποτύπωνε χωρικά τις μεγάλες επιλογές για την ανάπτυξη αυτής της χώρας, επιλογές που για μας στο ΠΑ.ΣΟ.Κ. συνδέονται άμεσα με την πράσινη λεγόμενη ανάπτυξη, τη βιώσιμη ανάπτυξη, την ανάπτυξη που βασίζεται στο σεβασμό και την προστασία του περιβάλλοντος και που τη συνδέει αυτή με τα δύο μεγάλα συγκριτικά πλεονεκτήματα αυτής της χώρας που είναι από τη μία ο πολιτισμός, και η δυνατότητα ανάδειξής του, και από την άλλη το ανθρώπινο δυναμικό και η επένδυση σ’ αυτό.
      Κυρίες και κύριοι συνάδελφοι, το κείμενο που έχουμε μπροστά μας είναι γενικόλογο και ασαφές, ένα γενικόλογο και ασαφές πλαίσιο το οποίο περιέχει από τη μια κάποιες διατάξεις που είναι φωτογραφικές –όπως ο Αχελλώος που αναφέρθηκε- αλλά και κάποιες τόσο αοριστίες κατευθύνσεις οι οποίες δεν μπορούν πραγματικά να μας κάνουν ούτε στο ελάχιστο αισιόδοξους ότι θα ληφθούν υπ’όψιν. 
      Δύο βασικά παραδείγματα: ΗΗ ήηκκδκδΗ
       Η έλλειψη ουσιαστικών προτάσεων για την προστασία του περιβάλλοντος. Πράγματι, υπάρχει η προστασία του περιβάλλοντος στο άρθρο 2 γενικώς και αορίστως. Και σας ρωτώ, κύριε  Υπουργέ: Γιατί δεν περιλάβατε στο κείμενο αυτό με ποιο συγκεκριμένο τρόπο θα προστατευθεί το φυσικό τοπίο; Πώς θα γίνει, με ποιες κατευθύνσεις η διαχείριση των απορριμμάτων στη χώρα; Πώς θα γίνει η διαχείριση των υδάτινων πόρων; Πώς θα αξιοποιηθούν τα φυσικά διαθέσιμα παντός είδους; Δεν υπάρχει καμμία κατεύθυνση.
      Δεύτερο παράδειγμα ο τρόπος ανάσχεσης της αστικής εξάπλωσης. Μιλάτε γενικώς και αορίστως πάλι για την ανάσχεση αυτή. Πώς θα προκύψει; Πώς θα προκύψει αυτή η λειτουργική διασύνδεση μεταξύ της συμπαγούς πόλης και της υπαίθρου –που πάλι δεν εξειδικεύετε στο κείμενο τι ακριβώς είναι αυτή η συμπαγής πόλη, και πώς θα συνδεθεί με μια εταιρική σχέση με την ύπαιθρο-; Και τέλος, δεν υπάρχει επαρκής κατεύθυνση για την ανάπτυξη κοινωνικών υποδομών, για τον τρόπο με τον οποίο θα καταστεί βιώσιμος ο αστικός χώρος με αναπλάσεις κυρίως, και όχι με επεκτάσεις και με πραγματικό μετασχηματισμό και ανασχεδιασμό των κοινωνικών υποδομών της παιδείας, της υγείας, της κοινωνικής πρόνοιας πάσης φύσεως!
      Αυτές οι τρεις διαπιστώσεις συνθέτουν και το πρόβλημα που αφορά την Αττική, την περιφέρεια την οποία έχω την τιμή να εκπροσωπώ. Κύριε  Υπουργέ, η περιφέρεια Αττικής τα τελευταία χρόνια αντιμετωπίζει μεγάλα χωροταξικά και περιβαλλοντικά προβλήματα που έχουν ως συνέπεια να επιδεινώνεται συνεχώς και το φυσικό περιβάλλον αλλά και το οικιστικό περιβάλλον, η ποιότητα ζωής των κατοίκων.
      Αν αρχίσω από τη δυτική Αττική θα μιλήσω για μια ανεξέλεγκτη βιομηχανική δραστηριότητα, η οποία λυπούμαι που θα πω ότι τον τελευταίο καιρό έχει επιδεινωθεί δραστικά. Μίλησαν κι άλλοι συνάδελφοι πριν από μένα, αλλά θέλω να αναφερθώ ειδικά, κύριε Υπουργέ, στη χωροθέτηση ενός Χ.Υ.Τ.Α. βιομηχανικών αποβλήτων στο Μελετάν της Μάνδρας, όπου υπάρχει συμπαγές, συμπαγέστατο δάσος, μια πλευρά του Κιθαιρώνα εξαίρετου κάλλους. Και μάλιστα στο παλιό λατομείο Σκαλιστήρη φυτρώνουν πια δένδρα, υπέροχα δένδρα. Κύριε Υπουργέ, πάμε μαζί να δούμε αυτόν τον «πνεύμονα» της Αττικής, από τους λίγους που έχουν μείνει. Πάμε να τον δείτε. Κι όταν τον δείτε είμαι σίγουρη ότι την ίδια μέρα θα αλλάξετε τις αποφάσεις και θα δεχθείτε να τροποποιηθούν.
      Πάμε να δούμε στο τεράστια επιβεβαρημένο Θριάσιο Πεδίο θα χωροθετήσουμε –κι έχετε ήδη δώσει την έγκριση να χωροθετηθεί- νέα μονάδα παραγωγής ηλεκτρικού ρεύματος, με συνεργασία Χαλυβουργικής και Δ.Ε.Η., με τεράστιες περιβαλλοντικές επιπτώσεις  για όλη την Αττική κι όχι μόνο για τη δυτική Αττική. Γιατί εδώ θέλω να αναφέρω το γεγονός πως ό,τι γίνεται στη δυτική ή στην ανατολική Αττική έχει άμεση επίπτωση σε όλο το Λεκανοπέδιο. Και βεβαίως να προσθέσω και τις επεκτάσεις της «ΠΕΤΡΟΛΑ» και τις επεκτάσεις του φυσικού αερίου στα Μέγαρα κ.λπ., οι οποίες θα επιβαρύνουν μια περιοχή της οποίας η φέρουσα ικανότητα έχει ξεπεραστεί κατά πολύ. 
      Δεν περίμενε κανείς, αγαπητοί κύριοι της Κυβέρνησης, ότι ως δια μαγείας θα σταματήσει η βιομηχανική δραστηριότητα στο Θριάσιο Πεδίο. Θα περίμενε κανείς, όμως, συστηματικό σχέδιο απορρύπανσης της περιοχής, ανάδειξης των άλλων πλεονεκτημάτων της, που είναι και ο πολιτισμός και η Ιστορία και το φυσικό περιβάλλον, το λίγο που έχει απομείνει, και βεβαίως το να μην γίνουν πλέον άλλες ρυπογόνες δραστηριότητες στη δυτική Αττική.
      Και σε ό,τι αφορά την ανατολική Αττική, η οποία υφίσταται τρομακτικές οικιστικές πιέσεις, θα περίμενε κανείς το Σχέδιο να περιλαμβάνει την προστασία των δασών που έχουν απομείνει αφ’ενός και κυρίως τον ανασχεδιασμό των κοινωνικών υποδομών, ιδιαίτερα των υποδομών της υγείας που ελλείπουν τρομακτικά και βεβαίως των υποδομών της παιδείας. Έχουμε το ιδιαίτερο πρόβλημα στην ανατολική Αττική να έχουμε πάρα πολλές περιοχές που ήταν περιοχές εξοχικής κατοικίας, παραθεριστικές. Όμως σήμερα έχουν μετεξελιχθεί σε περιοχές οι οποίες είναι πρώτης κατοικίας, με αποτέλεσμα να μην μπορούμε πραγματικά να φτιάξουμε σχολεία σε περιοχές όπως η Αρτέμιδα, για παράδειγμα, ή το Πόρτο Ράφτη. Όλα τα Μεσόγεια έχουν πλέον μετατραπεί σε περιοχή πρώτης κατοικίας, εκτός των άλλων, η δε γη υψηλής παραγωγικότητας και γεωργική γη συνεχώς μειώνεται. 
      Το πρόβλημα αφορά, κύριε Υπουργέ, -και το ξέρετε- και το Ρυθμιστικό Σχέδιο, το οποίο πλέον είναι ξεπερασμένο. Και θέλω να σας ρωτήσω: Δεν πρέπει να έχουμε ένα νέο σχέδιο ανάπτυξης στην Αττική ή θα την αφήσουμε στο έλεος των εξελίξεων;
      Κι έρχομαι τώρα να συνδέσω τα όσα θα έπρεπε να σταματήσουν να συμβαίνουν και να ανασχεδιαστούν στην Αττική με αυτό εδώ το κείμενο, το οποίο ανάγει την Αθήνα σ’ ένα αστικό κέντρο, που αν δούμε το τι περιέχεται στο άρθρο 8 σε συνδυασμό με το άρθρο 12 θα καταλάβουμε καλά τι έχετε προδιαγράψει για την Αττική. Διότι, όπως είπα, το Λεκανοπέδιο ζει και αναπνέει ως συγκοινωνούντα δοχεία. Αθήνα- Ανατολική Αττική- Δυτική Αττική. Άρα, υπερσυγκέντρωση επιχειρηματικών δραστηριοτήτων, δυνατότητα να μετεξελιχθεί σε περιοχές παραθεριστικού τουρισμού όλο το παραλιακό κομμάτι της Αττικής, σε συνδυασμό με την ενθάρρυνση της εγκατάστασης επενδύσεων τριτογενούς χαρακτήρα σε περιοχές που έχουν χαρακτηριστεί, με ειδικές ρυθμίσεις, ως «υποδοχείς παραγωγικών δραστηριοτήτων».
      Τρανό παράδειγμα, κυρίες και κύριοι συνάδελφοι, είναι η περίπτωση Καμπά, το κτήμα Καμπά στην Παλλήνη, που είναι ένα κτήμα όπου υπάρχει το παλιό οινοποιείο, ιδιαίτερης πολιτιστικής και ιστορικής σημασίας για τα Μεσόγεια, σ’ ένα ιδιαίτερου κάλλους τοπίο δίπλα από την Αττική Οδό και όπου χωροθετείται ένα μεγάλο εμπορικό κέντρο, που θα είναι σαν τρία «Mall». Δεν μιλάμε μόνο για τη συνέχιση και επέκταση της όχι μόνο ξεπερασμένης αλλά και καταστροφικής τσιμεντοποίησης της Αθήνας. Μιλάμε, με παράδειγμα το Καμπά, για μια επέκταση μεγάλων εμπορικών κέντρων που θα αλλάξουν τελείως τη ζωή των κατοίκων, που πραγματικά θα μηδενίσουν το τοπικό εμπόριο, θα μηδενίσουν τις προοπτικές ανάπτυξης και την ποιότητα ζωής των κατοίκων. 
      Θεωρώ, κύριε Υπουργέ, ότι το Χωροταξικό Σχέδιο δεν δίνει όραμα και σχέδιο για τη χώρα, αλλά, σε ό,τι αφορά την Αττική, σε συνδυασμό με την έλλειψη της επικαιροποίησης του Ρυθμιστικού της Σχεδίου, δεν μπορεί να σημάνει κάτι το οποίο να δημιουργεί σε εμάς που εκπροσωπούμε την περιοχή και στους κατοίκους της περιοχής, μία ελπίδα για ανάπτυξη, με σεβασμό στο περιβάλλον και με προοπτική για τον τόπο.
      Ευχαριστώ πολύ.
(Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κυρία Χριστοφιλοπούλου.
      Το λόγο έχει ο συνάδελφος, ο κ. Αχμέτ Χατζηοσμάν.
      ΑΧΜΕΤ ΧΑΤΖΗΟΣΜΑΝ: Ευχαριστώ, κύριε Πρόεδρε.
      Κύριε Πρόεδρε, αγαπητοί συνάδελφοι, το Γενικό Πλαίσιο Χωροταξικού Σχεδιασμού και Αειφόρου Ανάπτυξης θέτει πολύπλευρες αναπτυξιακές βάσεις και αποτελεί πυξίδα σε πολλαπλούς τομείς ανάπτυξης.
      Ωστόσο, το παρόν σχέδιο νόμου προσδιορίζεται, σε γενικές γραμμές, από αοριστίες και ευχολόγια, τα οποία σε πολλά σημεία δεν αγγίζουν την ουσία των προβλημάτων. Υπάρχουν περιφέρειες οι οποίες μειονεκτούν σε ευημερία, σε ανάπτυξη, σε επίπεδο εισοδήματος, περιοχές στις οποίες αποτυπώνονται αρνητικά μεγέθη ανάπτυξης, όπως η Θράκη. Σε αυτές τις περιοχές πρέπει να στρέψουμε την προσοχή και το ενδιαφέρον μας.
      Θα επιχειρήσω να σας δώσω μια εικόνα των χαρακτηριστικών που παρουσιάζει σήμερα η Θράκη και κυρίως, ο Νομός Ροδόπης, τον οποίο εκπροσωπώ, για να διαπιστώσουμε τις ελλείψεις, τις ανάγκες, αλλά και τις παρεμβάσεις που πρέπει να γίνουν, προκειμένου να έχουμε βιώσιμα αποτελέσματα σε επίπεδο χωροταξικού σχεδιασμού και αειφόρου ανάπτυξης.
      Θα ξεκινήσω από τον αγροτικό τομέα, διότι η οικονομία της Ροδόπης στηρίζεται στη γεωργία, κυρίως στην καλλιέργεια καπνού και βαμβακιού. Το Γενικό Χωροταξικό περιλαμβάνει αναφορές στη γεωργία και την κτηνοτροφία, οι οποίες είναι εξαιρετικά αόριστες και δεν προτείνουν συγκεκριμένες λύσεις σε προβλήματα που απασχολούν τους αγρότες σήμερα.
      Συγκεκριμένα, στις περιοχές της Ροδόπης όπου κατοικεί η μειονότητα, ο καπνός αποτελεί μονοκαλλιέργεια. Τα δεδομένα για τον καπνό τα γνωρίζετε λίγο πολύ όλοι. Δίδουμε έναν αγώνα για να μην περικοπούν οι ευρωπαϊκές επιδοτήσεις και να συνεχίσουν στο σύνολό τους μέχρι το 2013. Σε επίσκεψή της το Μάιο του 2008 στην Ελλάδα, η Επίτροπος της Ευρωπαϊκής Κοινότητας, υπεύθυνη για τα αγροτικά ζητήματα, κ. Μαριάν Φίσερ Μπόελ ανέφερε χαρακτηριστικά ότι, εδώ και τέσσερα χρόνια, κανείς από την Ελλάδα δεν της έθεσε το ζήτημα του καπνού.
      Στο πενιχρό εισόδημα των καπνοπαραγωγών, λοιπόν, στηρίζεται σε σημαντικό ποσοστό, η οικονομία του Νομού Ροδόπης. Τώρα που το εισόδημα αυτό απειλείται με αφανισμό, πολύ φοβάμαι ότι η οικονομία της περιοχής θα καταρρεύσει.
      Στη Ροδόπη υπάρχει και ένα βασικό θέμα έλλειψης υποδομών. Ο μισός Νομός -και αναφέρομαι, κυρίως, στον ημιορεινό και ορεινό όγκο- παρουσιάζει σημαντικές ελλείψεις σε έργα οδοποιίας, ακόμα και σε έργα υδροδότησης και ηλεκτροφωτισμού. Υπάρχουν χωριά όπου το οδικό δίκτυο είναι ανύπαρκτο. Προσοχή, αναφέρομαι σε συνοριακές περιοχές, σε περιοχές που συνορεύουν με τη Βουλγαρία, σε περιοχές που ερημώνουν, γιατί οι νέοι αρνούνται κατηγορηματικά να μείνουν στα χωριά τους που δεν τους προσφέρουν απολύτως τίποτα. Γύρω στους δυο χιλιάδες υπολογίζονται οι νέοι από το Νομό Ροδόπης που αναζητούν οικονομική διέξοδο ως εποχικοί μετανάστες στα θερμοκήπια της Ολλανδίας.
      Νομίζετε ότι αυτοί οι άνθρωποι εγκαταλείπουν τον τόπο τους από επιλογή; Κάθε άλλο, από ανάγκη μάλλον.
      Μια και αναφερόμαστε σε έργα υποδομών, θα ήθελα να υπογραμμίσω ότι το παρόν σχέδιο νόμου υιοθετεί μία εξαιρετικά παθητική πολιτική για την πολεοδομική οργάνωση των πόλεων και τη χρήση της γης. Δεν υπάρχουν νέες προτάσεις. Συντρίβεται το υπάρχον καθεστώς, το οποίο, ωστόσο, δεν μπορεί να ικανοποιήσει ούτε τα ελάσσονα. Η Κομοτηνή αποτελεί την μοναδική πρωτεύουσα νομού που δεν έχει κάνει καμμία απολύτως επέκταση από το 1976.
      Αν θέλουμε να μιλάμε για εντάξεις, πρέπει να αλλάξει το υφιστάμενο θεσμικό πλαίσιο, ούτως ώστε να βρεθούν οι απαραίτητοι πόροι για την κατασκευή υποδομών. 
      Θα δώσω ένα ακόμα παράδειγμα για να διαπιστώσετε και εσείς ότι ένα σχέδιο νόμου, όσο καλό και αν είναι, δεν υπάρχει περίπτωση να εφαρμοστεί, από τη στιγμή που δεν υπάρχει το κατάλληλο υπόβαθρο, στέρεες βάσεις, για να θεμελιωθεί ένα νέο και σύγχρονο χωροταξικό πλαίσιο. 
      Τον τελευταίο καιρό, η συζήτηση για την κατάρτιση του Κτηματολογίου ήρθε στην επικαιρότητα. Έλληνες πολίτες σ’ όλη την Ελλάδα έχουν μπει στη διαδικασία να δηλώσουν την ακίνητη περιουσία τους, για να διασφαλίσουν τα περιουσιακά τους δικαιώματα. 
      Η αναφορά πάλι στον ορεινό όγκο. Οι κάτοικοι του ορεινού όγκου του Νομού Ροδόπης δεν διαθέτουν τίτλους ιδιοκτησίας, ούτε για τις κατοικίες, αλλά ούτε και για τα χωράφια τους. Οι άνθρωποι αυτοί δεν μπορούν να αποδείξουν τις περιουσίες τους. Επιπρόσθετα, δεν μπορούν να διεκδικήσουν τα δικαιώματά τους και να απολαύσουν τα αυτονόητα. Έχουν προκηρυχθεί αναπτυξιακά προγράμματα για τον ορεινό όγκο στα οποία δεν υπήρχε ούτε μία συμμετοχή, λόγω του ότι οι ενδιαφερόμενοι αδυνατούν να αποδείξουν τις ιδιοκτησίες τους. Το αποτέλεσμα; Η περιοχή αυτή εκ των πραγμάτων τίθεται εκτός ανάπτυξης. 
      Στην περιοχή της Θράκης, το Γενικό Χωροταξικό ορίζει και προσδιορίζει κατ’ επανάληψη τη δημιουργία του δίπολου Κομοτηνής-Αλεξανδρούπολης ως πρωτεύοντα εθνικό πόλο. Στην πρόταση αυτή υποβαθμίζεται ο ρόλος της Κομοτηνής, ενώ ενισχύεται και προβάλλεται η γειτονική πόλη της Αλεξανδρούπολης. Δεν ερίζουμε με την Αλεξανδρούπολη, την οποία στηρίζουμε και επιδιώκουμε την, με ίσους όρους, ανάπτυξή της. Το πρόβλημα είναι αλλού. Από τη στιγμή που η Κομοτηνή αποτελεί το διοικητικό κέντρο της Περιφέρειας, αλλά και της ευρύτερης βαλκανικής, ποιος είναι ο ρόλος της με το νέο σχέδιο νόμου; Πρέπει να διευκρινιστεί αυτός ο ρόλος, πρέπει να υπάρξουν σαφείς και ξεκάθαρες αναφορές. 
      Στον τομέα της ενέργειας, η Κομοτηνή αποτελεί διαμετακομιστικό κέντρο μεταφοράς ενέργειας στις αγορές της δύσης. Γιατί να εξαντλείται εδώ ο ρόλος της Κομοτηνής; Γιατί να μην υπάρχει ειδική πρόβλεψη, ούτως ώστε η πόλη αυτή να αναδειχθεί και σε κέντρο παραγωγής ενέργειας;
      Κάτι παρόμοιο ισχύει και στον τομέα των μεταφορών. Πρέπει να αναδείξουμε το σιδηροδρομικό άξονα Θεσσαλονίκης-Αλεξανδρούπολης σε διεθνή σιδηροδρομικό άξονα Θεσσαλονίκης-Τουρκίας. Με αυτόν τον τρόπο, θα αντιμετωπιστεί η συντήρηση του απαρχαιωμένου σιδηροδρομικού δικτύου και θα προκύψει νέα χάραξη περισσότερο λειτουργική.
      Να πω δυο λόγια και για τις αναφορές στον περιορισμό της εκτός σχεδίου δόμησης. Η διατήρηση του υφισταμένου καθεστώτος αποτελεί συνέπεια της ανικανότητας της διοίκησης να προχωρήσει γρήγορα και αποτελεσματικά σε χωροθετήσεις και πολεοδομήσεις περιοχών, προκειμένου να καλυφθεί η ζήτηση σε κατοικίες, βιοτεχνίες και άλλες χρήσεις. Είναι αντιφατικό να μιλάμε για την Κομοτηνή, ως εθνικής σημασίας πόλο και να μην έχει εγκριθεί ακόμα το Γενικό Πολεοδομικό Σχέδιο, ζήτημα που εκκρεμεί από το 1982.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κλείνοντας, θα ήθελα να αναφέρω ότι σε σύσκεψη αυτοδιοικητικών, επιστημονικών και παραγωγικών φορέων του Νομού Ροδόπης, στις 21 Απριλίου 2008, προέκυψαν κάποιες επισημάνσεις επί του Γενικού Πλαισίου Χωροταξικού Σχεδιασμού και Αειφόρου Ανάπτυξης, οι οποίες στη συνέχεια συντάχθηκαν από τη Νομαρχιακή Αυτοδιοίκηση Ροδόπης και τις οποίες καταθέτω σήμερα στο Προεδρείο, για να ληφθούν υπ’ όψιν σε ενδεχόμενες διορθωτικές παρεμβάσεις στο παρόν σχέδιο νόμου.
      Σας ευχαριστώ. 
      (Στο σημείο αυτό ο Βουλευτής κ. Αχμέτ Χατζηοσμάν καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Χατζηοσμάν. 
      Η κ. Αικατερίνη Σηφουνάκη-Περλεπέ έχει το λόγο. 
      ΑΙΚΑΤΕΡΙΝΗ ΣΗΦΟΥΝΑΚΗ-ΠΕΡΛΕΠΕ: Ευχαριστώ, κύριε Πρόεδρε. 
      Κυρίες και κύριοι συνάδελφοι, συζητάμε σήμερα το Πλαίσιο Χωροταξικού Σχεδιασμού για τη χώρα που κατέθεσε η Κυβέρνηση της Νέας Δημοκρατίας, για το οποίο υπάρχει καθολική δυσαρέσκεια από τους κοινωνικούς φορείς, αλλά και από ανθρώπους που συμμετείχαν στη σύνταξή του και τελικά διαφώνησαν. 
      Είναι ένα σχέδιο που αντί να αμβλύνει, διαιωνίζει προβλήματα και αυθαιρεσίες, που ευνοεί την ανισορροπία στην ανάπτυξη, που ποντάρει μονοσήμαντα στην ανταγωνιστικότητα, που αγνοεί σημαντικότατες περιβαλλοντικές παραμέτρους, που προσανατολίζει στην αταξία, παρά στην τάξη.
      Δεν είναι μόνο η προχειρότητα που διατρέχει αυτό το σχέδιο και η στατική αντίληψη που κυριαρχεί. Είναι η έλλειψη οραματικού τρόπου προσέγγισης του ζητήματος. Και «οραματισμός» σημαίνει πάνω απ’ όλα ότι στο επίκεντρο κάθε πρότασης βρίσκεται ο άνθρωπος και οι ανάγκες του σήμερα και στο μέλλον, ο κάθε πολίτης, ο πολίτης της μεγαλούπολης, αλλά και του πιο απομακρυσμένου οικισμού της χώρας, ο κάτοικος των ορεινών περιοχών της ενδοχώρας, αλλά και των νησιών, ο άνθρωπος που ζει στην πραγματικότητα των τσιμεντουπόλεων και επιζητά μία άλλη ποιότητα ζωής, συμβατή με τη φύση του και ο άνθρωπος του ζει στη φύση, την πολύπαθη φύση και που αγωνίζεται να την προστατεύσει από τις αδηφάγες ορέξεις της οικονομίας του κέρδους, των καιροσκόπων, των καταστροφέων του περιβάλλοντος.
      Δυστυχώς, το παρόν Χωροταξικό Πλαίσιο δεν χαρακτηρίζεται απ’ αυτήν τη διάσταση. Αντί να προτάσσονται οι ανθρώπινες ανάγκες και σύμφωνα μ’ αυτές να προτείνονται παρεμβάσεις, γίνεται απαρίθμηση έργων. Η Κυβέρνηση διατείνεται ότι αυτό το Πλαίσιο που σχεδίασε, εξασφαλίζει την τάξη στο χώρο της ελληνικής επικράτειας και ρυθμίζει ή οργανώνει σχέσεις οικονομικού, κοινωνικού, διοικητικού, πολιτικού τύπου.
      Όμως, ο χώρος είναι απόλυτα συνυφασμένος με το χρόνο. Αυτή η αναγκαία σχέση δεν προκύπτει. Το Εθνικό Χωροταξικό Σχέδιο δεν συντονίζεται καν με το Εθνικό Στρατηγικό Πλαίσιο Αναφοράς 2007-2013 ούτε είναι στόχος μακράς διάρκειας. Δηλώνεται το πού, αλλά όχι το πότε. Απαριθμώνται, δηλαδή, έργα, χωρίς χρονοδιαγράμματα υλοποίησής τους. Και αυτό γίνεται γιατί δεν είναι ξεκάθαρο για την Κυβέρνηση το πώς θα γίνουν αυτά τα έργα, με ποιους πόρους.
       Γι’ αυτά τα ερωτήματα, κύριοι συνάδελφοι της Νέας Δημοκρατίας, είπα ότι το Σχέδιό σας είναι στατικό και θολό.
      Κύριοι συνάδελφοι, προέρχομαι από ένα Νομό, την Εύβοια που αντιμετωπίζει τεράστια προβλήματα σχετικά με το χωροταξικό ζήτημα και την ανάπτυξη. Πρόκειται για ένα νομό που, εδώ και τέσσερα χρόνια, ακούει από την Κυβέρνηση της Νέας Δημοκρατίας έργα και έργα δεν βλέπει. Τα ήδη δρομολογημένα έχουν «παγώσει» λόγω ελλείψεως πιστώσεων. Με τις περυσινές καταστροφικές πυρκαγιές, ο νομός δέχθηκε ακόμα ένα πλήγμα με τεράστιες συνέπειες για τους πολίτες. 
      Αυτό το τραγικό γεγονός ανέδειξε με το χειρότερο τρόπο όλες τις ελλείψεις που υπάρχουν σε υποδομές. Και βέβαια, η Κυβέρνηση ούτε τότε έδειξε το ενδιαφέρον που έπρεπε να δείξει. Είναι ενδεικτικό της αδιαφορίας της ότι στο πρώτο Σχέδιο Χωροταξικού Σχεδιασμού δεν είχε περιληφθεί τίποτα απ’ ό,τι ζητούσαμε ως τοπική κοινωνία και ως φορείς. Μόλις στο παρά πέντε και μετά από πολλές κινητοποιήσεις των πολιτών και όλων των φορέων, ο Υπουργός ΠΕ.ΧΩ.Δ.Ε. αναγκάστηκε να συμπεριλάβει μερικές από τις προτάσεις μας στο τελικό σχέδιο που κατατέθηκε.
      Οι μελέτες και τα έργα για τους οδικούς άξονες θα πρέπει να γίνουν το συντομότερο δυνατόν. Δεν μπορούν να υπάρξουν άλλες καθυστερήσεις για το οδικό δίκτυο του νομού μας. 
      Υπάρχουν, βέβαια, εκκρεμότητες στο χωροταξικό, οι οποίες είναι μείζονος σημασίας. Και θα αναφέρω ένα παράδειγμα. 
      Κύριε Υπουργέ, το φράγμα Σέτας Μανικίων, ένα έργο του οποίου έχει ολοκληρωθεί περίπου το 70% και υπολείπεται ένα 30%, επί τέσσερα χρόνια δεν προχωρά. Έχουν «παγώσει» οι εργασίες, γιατί δεν υπάρχουν οι ανάλογες πιστώσεις. Και σ’ αυτό το Χωροταξικό, πάλι δεν προβλέπεται τίποτα γι’ αυτό το φράγμα, του οποίου σας είπα ότι έχει υλοποιηθεί το 70% και το 30%, εδώ και τέσσερα χρόνια, παραμένει έτσι.
      Το έργο δεν μπορεί να περιμένει την κατάρτιση ενός Εθνικού Προγράμματος Ολοκληρωμένης Διαχείρισης και Προστασίας Υδάτινων Πόρων. Υπάρχει πάρα πολύ μεγάλη ανάγκη στην περιοχή. Και βέβαια, η καμένη Εύβοια και το περιβάλλον της έχουν άμεση ανάγκη και απ’ αυτήν την υποδομή, αλλά και από άλλες που έχουν σχέση με τη διαχείριση των υδάτων.
      Θέλω να επισημάνω και το εξής· Τάξη στο χώρο και στο περιβάλλον της Εύβοιας δεν μπορεί να υπάρξει ακόμα και όταν γίνουν τα έργα, όταν για παράδειγμα, την ίδια στιγμή, η Κυβέρνηση της Νέας Δημοκρατίας αποφασίζει να αδειοδοτήσει λιθανθρακικές μονάδες. Αποκατάσταση του περιβάλλοντος δεν γίνεται, όταν το χωροταξικό δεν ρυθμίζει την εκτός σχεδίου δόμηση.
      Η αειφορία δεν υφίσταται όταν η βιομηχανική ρύπανση δεν αντιμετωπίζεται από το κράτος και τις υπηρεσίες του. 
      Επίσης, κύριε Υπουργέ, η αδειοδότηση για εκατοντάδες ανεμογεννήτριες στη Σκύρο δεν έχει καμμία σχέση με τη λογική Ανανεώσιμων Πηγών Ενέργειας. Σε ποια αειφορία αναφέρεται το Χωροταξικό Πλαίσιο, όταν αγνοείται σε όλα τα επίπεδα οργάνωσης του χώρου η έννοια της ποιότητας που θα έπρεπε να διαπερνά όλες τις επιμέρους δράσεις και όταν δεν λαμβάνονται υπ’όψιν οι αρχές της χωρικής συνοχής, της επάρκειας φυσικών πόρων, της προστασίας του φυσικού πλούτου και της ανάδειξης του πολιτισμού; 
      Κυρίες και κύριοι συνάδελφοι, εμείς θέλουμε ο χωροταξικός σχεδιασμός να βασίζεται σε άλλες αρχές, σε αρχές που προωθούν μία βιώσιμη ανάπτυξη για μια αειφορία για ένα καλύτερο μέλλον όλων των Ελλήνων. Αυτό το μέλλον η Κυβέρνηση της Νέας Δημοκρατίας με το Σχέδιο Χωροταξικού Πλαισίου που θέλει να εφαρμόσει, δεν το εξασφαλίζει. Και δεν το κάνει αυτό, γιατί η χωροταξική της πρόταση δεν είναι ανθρωποκεντρική. Η ουσία της είναι η ανταγωνιστικότητα και οι ανάγκες των πολιτών περνάνε πάντα σε δεύτερη μοίρα. Αυτή είναι η αλήθεια, την οποία, κυρίες και κύριοι συνάδελφοι, γνωρίζουμε όλοι μας, όπως και όλοι οι πολίτες. 
      Γι’ αυτό καταψηφίζω το Χωροταξικό Πλαίσιο της Κυβέρνησης της Νέας Δημοκρατίας. 
     (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Περλεπέ. 
      Το λόγο έχει ο κ. Δρίτσας. 
      ΘΕΟΔΩΡΟΣ ΔΡΙΤΣΑΣ: Ευχαριστώ, κύριε Πρόεδρε. 
      Κυρίες και κύριοι συνάδελφοι, είναι πραγματικά δύσκολη η κατάσταση για την παράταξή μας, όταν έχουμε μπροστά μας να κρίνουμε ή να εγκρίνουμε ή όχι ένα Χωροταξικό Σχέδιο.
      Ξέρετε, είναι η παράταξη που ιστορικά –και το ξέρετε όλες και όλοι- από τη δεκαετία του ’50, θα έλεγα, από την Ε.Δ.Α., και φυσικά μετά τη Μεταπολίτευση με μεγαλύτερη έμφαση, έθετε διαρκώς αυτήν την ανάγκη, έθετε αυτό το πρόταγμα, δηλαδή ότι η χώρα πρέπει να αποκτήσει ένα Γενικό Χωροταξικό Σχέδιο και το Κτηματολόγιο και το Δασολόγιο και όλα αυτά, γιατί αλλιώς δεν μπορεί η ανάπτυξη αυτή να είναι επ’ ωφελεία της κοινωνίας, των ανθρώπων και του περιβάλλοντος. 
      Αντιλαμβάνεστε, λοιπόν, σε ποια αντίφαση βρισκόμαστε και πώς μπορούμε να αντέξουμε να πούμε «όχι», όταν τώρα πια έρχεται ένα Γενικό Χωροταξικό Σχέδιο. Γιατί πώς να αντέξεις να πεις «ναι» σ’ αυτό το Γενικό Χωροταξικό Σχέδιο που επινόησε η Κυβέρνηση της Νέας Δημοκρατίας; Μοιάζει μ’ αυτό που λέει ο Σαββόπουλος: «παίρνουν την αλήθεια μου και μου την κάνουν λιώμα». 
      Έχει μια πραγματική επικαιρότητα αυτός ο στίχος, γιατί δεν είναι μόνο μία ακόμα χαμένη ευκαιρία, αλλά είναι μια διάψευση προσδοκιών για ένα Χωροταξικό που θα στηρίζεται πρώτα απ’ όλα στην επιστήμη, στην τεκμηρίωση, στη μελέτη, στην απόδειξη και στην πρόνοια των όσων πρόκειται να συμβούν στο μέλλον. Και θα έχει και μια φιλοδοξία, τη φιλοδοξία να παρέμβει σ’ αυτά με βάση κάποιες αρχές και όχι για να τα συντηρήσει ή για να αναπτύξει το υπάρχον -χωρίς μάλιστα να κάνει μία κριτική αποτίμηση του υπάρχοντος- αλλά εν πάση περιπτώσει για να δώσει έστω μία μικρή κατεύθυνση αλλαγής των αρνητικών δεδομένων που έχουν χαρακτηρίσει τις παθογένειες του μοντέλου ανάπτυξης της σύγχρονης ελληνικής κοινωνίας και της σύγχρονης ελληνικής οικονομίας, που σιγά-σιγά υπονόμευσε τον πρωτογενή τομέα, σιγά-σιγά ανέπτυξε μ’ έναν πολύ στρεβλό και συγκεντρωτικό τρόπο, χωρίς περιφερειακή ανάπτυξη στην Αττική και στην Κεντρική Μακεδονία, το δευτερογενή τομέα και έδωσε όλο το βάρος σ’ έναν τριτογενή τομέα, αφού δεν υπήρχε πραγματική παραγωγική βάση ικανή να αναπτύξει ανθρώπους, θεσμούς, καταστάσεις, επιδιώξεις, φιλοδοξίες, ζωή. 
	Αφού δεν είχε τέτοιου είδους σχέδιο ο ελληνικός καπιταλισμός, ανέπτυξε αυτό που μπορούσε πολύ απλά να τρέξει, δηλαδή την αξιοποίηση των φυσικών πόρων και του φυσικού κεφαλαίου -τον ήλιο, τη θάλασσα, το φυσικό πλούτο, τον πολιτισμό- και να το κάνει εμπόρευμα. Μπόρεσε να κάνει τον τουρισμό μονοκαλλιέργεια! 
      Ο τριτογενής φορέας στην Ελλάδα, που τον αποδέχεται το χωροταξικό και λέει «σε αυτόν στηριζόμαστε», δεν είναι τομέας κοινωνικών υπηρεσιών, όπως είναι σε άλλες ευρωπαϊκές χώρες. Δεν είναι το κοινωνικό κράτος. Είναι κυρίως τέτοιου είδους υπερεκμετάλλευση, που έχει «στομώσει» πια. Δεν έχουμε δικαίωμα να της δώσουμε άλλο βάρος και άλλη κατεύθυνση τόσο μονοκαλλιεργητική, γιατί έχει κορεστεί. Και όμως, εκεί στηρίζεται αυτό το σχέδιο της Κυβέρνησης της Νέας Δημοκρατίας. 
	Γιατί, βέβαια, δεν είναι τυχαίο. Δεν επιδιώκει να χρησιμοποιήσει τα πορίσματα της επιστήμης. Δεν επιδιώκει να αξιοποιήσει τη συναίνεση του ενεργού δυναμικού, είτε στην κοινωνία είτε στην οικονομία είτε σε όλους τους τομείς της κοινωνικής και πολιτιστική ζωής. Έχει απέναντί της περιβαλλοντικές οργανώσεις, Τεχνικό Επιμελητήριο, δικηγορικούς συλλόγους, άλλους φορείς με σαφή και τεκμηριωμένη επιχειρηματολογία. Έχει κάποιες ελάχιστες, όπως την Κ.Ε.Δ.Κ.Ε., που δεν υποστηρίζουν το προτεινόμενο σχέδιο, αλλά απλώς λένε: «Αφού δεν είχαμε τόσα χρόνια, πάλι καλά που το αποκτάμε τώρα». 
      Αυτό, κύριε Υπουργέ, είναι ένα επιχείρημα, που κανέναν Υπουργό δεν θα έπρεπε να τον κάνει να αισθάνεται υπερήφανος. Θα έπρεπε να το κρύβει αυτό το επιχείρημα. Όταν οι δικοί σου άνθρωποι, οι άνθρωποι που κομματικά θέλουν να στηρίξουν μια τέτοια πρόταση λένε: «τη στηρίζουμε, επειδή δεν είχαμε τόσα χρόνια», αντιλαμβάνεστε ότι και αυτούς πρέπει να τους συναθροίσουμε σ’ αυτούς, που, εν πάση περιπτώσει, δεν πείθονται και δεν εμπνέονται από το προτεινόμενο σχέδιο. Ε, εν πάση περιπτώσει, τι Κυβέρνηση είναι αυτή; 
	Δεν μιλάμε για ένα σχέδιο νόμου που του χρόνου μπορεί να αλλάξει ή για μια άλλη κυβέρνηση. Μιλάμε για βασικές στρατηγικές επιλογές. Ε, μια κυβέρνηση αποδεδειγμένης Μειοψηφίας, που μόνο τυπική νομιμοποίηση έχει ως προς αυτό, που έχει δημοκρατικό έλλειμμα, πώς μπορεί να προχωρά; Θα μου πείτε προχωρά στα λιμάνια, στον Ο.Τ.Ε., σ’ ένα σωρό εξίσου σοβαρές, αλλά και χειρότερες επιλογές, που καθορίζουν πραγματικά το ιστορικό μέλλον της χώρας μας. Στο Γενικό Χωροταξικό θα σκαλώσει; 
      Ε, ναι, αλλά κάπου πρέπει να σταματήσει. Και κάπου η ελληνική κοινωνία δεν μπορεί να αποδέχεται άλλο αυτό! Να είστε σίγουροι, κύριοι Υπουργοί, ότι αυτά συσσωρεύονται. Συσσωρεύονται ως βίωμα, ως γνώση, ως πληροφορία και δεν είναι δυνατόν να μην τιμωρηθείτε. Διότι τουλάχιστον είναι αντιδημοκρατικό. Δεν είναι δυνατόν Γενικό Χωροταξικό Σχέδιο χωρίς συναίνεση από κανένα να ψηφίζεται από μια κυβέρνηση Μειοψηφίας! 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Είναι κάπως –κύριε Πρόεδρε, επιτρέψτε μου- «κοινοβουλευτικό πραξικόπημα»! Βάλτε το σε εισαγωγικά, αλλά έχει μια τέτοια διάσταση. Δεν νομιμοποιείστε! 
      Δεν έχω το χρόνο να περάσω στις ειδικότερες επισημάνσεις, αλλά προφανώς πρέπει να μιλήσω για την ερήμωση της υπαίθρου από την επιλογή της εγκατάλειψης των ορεινών και των νησιωτικών περιοχών που προωθεί το σχέδιο νόμου. Πρέπει να μιλήσω για την ενέργεια και τη μονομερή αξιοποίηση κυρίως των περιβαλλοντοκτόνων και ρυπαινουσών πηγών ενέργειας. Πρέπει να μιλήσω για την κατεύθυνση ολοκλήρωσης του προσανατολισμού της χώρας μας και της οικονομίας μας, μόνο ως ένα διαμετακομιστικό κέντρο εμπορευματικών μεταφορών και τουριστικών μετακινήσεων, όπου ο τουρισμός θα είναι η βαριά βιομηχανία. 
      Ε, δεν είναι δυνατόν να προσδιορίζεται το μέλλον της χώρας με αυτήν τη μονοκαλλιέργεια. Είναι ένα Γενικό Χωροταξικό Σχέδιο για πολύ λίγους. Δεν έχω το χρόνο να σας διαβάσω και τη σχετική ανακουφιστική δήλωση του εκπροσώπου των επενδυτών στο Κάβο Σίδερο στην Κρήτη, που λέει, αφού μας προτείνετε ένα τέτοιο χωροταξικό τώρα πια μπορούμε να έχουμε ελπίδα ότι η επένδυσή μας πραγματικά θα πάει πολύ καλά, όπως έχει δηλώσει ευθαρσώς, αυτός ο κύριος εκπρόσωπος. 
      Δεν το εγκρίνουμε, γιατί δεν εκφράζει τις ανάγκες, τις επιδιώξεις και τα όνειρα ούτε μέρους της ελληνικής κοινωνίας. Εκφράζει τα συμφέροντα μιας πολύ μικρής ομάδας οργανωμένων κερδοσκοπικών επιδιώξεων και αυτά αναπαράγει.
      Ευχαριστώ.
      (Χειροκροτήματα από την πτέρυγα του ΣΥ.ΡΙΖ.Α.)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Δρίτσα.
      Ο κ. Λαμπίρης έχει το λόγο. 
      ΗΛΙΑΣ ΛΑΜΠΙΡΗΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, το Εθνικό Χωροταξικό Σχέδιο καθορίζει τη ζωή του τόπου μας για τα επόμενα δεκαπέντε χρόνια, έτσι μας λέτε. Θα έπρεπε, λοιπόν, να συγκεντρώνει την ευρύτερη δυνατή συναίνεση και να εξασφαλίζει την ισόρροπη ανάπτυξη του τόπου. 
      Η κοινωνική διαβούλευση στην οποία αναφέρεστε, κύριε Υπουργέ ιδιαίτερα με τους φορείς, ποτέ δεν έγινε. Και γνωρίζετε ότι έγινε στο Ρέθυμνο το Δεκέμβριο του 2007 με την ευθύνη του Περιφερειάρχη μία μεγάλη συγκέντρωση από τους φορείς και από τους Βουλευτές της Κρήτης και κανείς δεν αποδέχτηκε το σχέδιο του Χωροταξικού. Στη συνέχεια σας έγιναν αρκετές προτάσεις και από το Νομάρχη Ρεθύμνης. Το Νομό Ρεθύμνης εκπροσωπώ και καμία απολύτως από τις προτάσεις μας δεν λάβατε υπόψη σας. Μιλάτε λοιπόν ότι λάβατε τις προτάσεις των φορέων, ότι λάβατε υπ’όψιν τις προτάσεις των Κοινοβουλευτικών Εκπροσώπων; Καμμία απολύτως πρόταση, κύριε Υπουργέ, δεν έχετε λάβει υπ’όψιν σας στο χωροταξικό σχέδιο. 
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Δεν είναι αλήθεια αυτό. 
      ΗΛΙΑΣ ΛΑΜΠΙΡΗΣ: Είναι αληθέστατο! 
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Λυπάμαι, αλλά σας διαψεύδω κατηγορηματικά. 
      Μου επιτρέπετε, κύριε Πρόεδρε;
      ΠΡΟΕΔΡΕΥΩΝ (Γεώργιος Σούρλας): Ναι, αν σας επιτρέπει ο κύριος συνάδελφος.
      ΗΛΙΑΣ ΛΑΜΠΙΡΗΣ: Σας επιτρέπω, κύριε Υπουργέ.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Οι συνάδελφοί σας προηγουμένως που μίλησαν, αποδέχτηκαν τις προτάσεις και ευχαρίστησαν δημοσίως.
      ΗΛΙΑΣ ΛΑΜΠΙΡΗΣ: Για το Νομό Ρεθύμνης πέστε μου μία πρόταση.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Μιλάτε συγκεκριμένα;
      ΗΛΙΑΣ ΛΑΜΠΙΡΗΣ: Μα, κύριε Υπουργέ, εγώ εκπροσωπώ το Νομό Ρεθύμνης.
      ΠΡΟΕΔΡΕΥΩΝ (Γεώργιος Σούρλας): Κύριε Λαμπίρη, να ακούσουμε τον Υπουργό και θα απαντήσετε. Όχι και οι δύο μαζί, να μην το κάνουμε «τηλεοπτικό παράθυρο». 
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Συζητάμε για Εθνικό Χωροταξικό Σχέδιο. Αλίμονο εάν φτάνουμε στο σημείο να λέμε σε κάθε νομό για παράδειγμα ποιο παράπλευρο οδικό δίκτυο περιλαμβάνεται ή εάν ένα φράγμα που είναι ημιτελές θα ολοκληρωθεί, όπως άκουσα να λέει προηγουμένως προλαλήσας συνάδελφος ή αν μου επιτρέπετε και κλείνω με αυτό, κύριε Πρόεδρε, όπως άκουσα τον προηγούμενο συνάδελφο τον κ. Δρίτσα που λυπάμαι να πω, επιβεβαίωσε αυτό που είπε προηγουμένως ο κύριος Υπουργός. Προφανώς, δεν είχε καν ξεφυλλίσει το Εθνικό Χωροταξικό. Όλη η ομιλία του ήταν εκτός θέματος. Λυπάμαι που το λέω, αλλά αυτό έδειξε.
      Ευχαριστώ πολύ. 
      ΠΡΟΕΔΡΕΥΩΝ (Γεώργιος Σούρλας): Παρακαλώ κύριε Λαμπίρη, συνεχίστε.
      ΗΛΙΑΣ ΛΑΜΠΙΡΗΣ: Κύριε Υπουργέ, εγώ εκπροσωπώ το νομό μου και θα πρέπει, κατά κύριο λόγο να μιλήσω για το νομό μου. Εσείς μπορείτε να απαντήσετε, όπως και σε άλλο θέμα που θα σας αναφέρω στο τέλος της ομιλίας μου. Αναφέρεστε με δύο γλώσσες κύριε Υπουργέ. Λυπάμαι πάρα πολύ που το λέω απ’ αυτήν τη θέση. Θα σας το πω στο τέλος. 
      Πύλες εισόδου, λοιπόν, ο Νομός Ρεθύμνης δεν έχει καμμία. Και εσείς αντ’ αυτού λέτε ότι θα φτιάξετε ένα λιμάνι στο νότο, το οποίο θα είναι διαμετακομιστικο λιμάνι. Έτσι δεν είναι; Θέλετε δηλαδή με το λιμάνι αυτό να καταστρέψετε περιβαλλοντολογικά και τουριστικά τα νότια παράλια. Μιλάτε για το βόρειο άξονα, δεν αμφιβάλλω γι’ αυτό ότι θα δημιουργηθεί στο πλαίσιο του χωροταξικού ο βόρειος άξονας, αλλά δεν ξέρετε ότι η ενδοχώρα και ο νότος μένουν εντελώς απροστάτευτοι. 
      Μιλάτε για νότιο άξονα, κύριε Υπουργέ και σταματάτε στις Μοίρες, στο Τυμπάκι και κάνει στροφή 9000 ο δρόμος και πηγαίνει στο Ηράκλειο. Αυτόν εσείς τον ονομάζετε νότιο άξονα; Θα έπρεπε, τουλάχιστον να τον ονομάζετε ανατολικό νότιο άξονα. Τους Νομούς Ρεθύμνης και Χανίων τους αφήνετε απέξω. Αν θέλετε, να απαντήσετε γι’ αυτό.
     Όπως ξέρετε, αεροδρόμιο ο νομός μας δεν διαθέτει. Εντάξει, μιλάτε για το αεροδρόμιο του Ηρακλείου. Όπως ξέρετε ο νομός μας χρησιμοποιεί το αεροδρόμιο των Χανίων ως επί το πλείστον και ο βόρειος άξονας δεν δίδει διέξοδο στο δρόμο που συνδέει το αεροδρόμιο με το λιμάνι, το οποίο πάλι θα υποχρεούμαστε να χρησιμοποιούμε. Δεν αναφέρεστε σ’ αυτό το θέμα πουθενά. Επομένως, ο νομός και εδώ μένει εκτός. Πύλη εισόδου δεν έχει, διέξοδο προς το αεροδρόμιο δεν έχει και δεν διευκολύνεται.
     Κύριε Υπουργέ, δεν νομίζω ότι συμπεριφέρεστε κατά τρόπο που να ικανοποιεί το ρεθυμνιώτικο λαό. Εκτός κι αν εννοείτε ότι ο Νομός Ρεθύμνης, με βάση το δίπολο στο οποίο εσείς αναφέρεστε, πρέπει να μην αναφέρεται καθόλου στο χωροταξικό. Γιατί στο χάρτη που έχετε εσωκλείσει, καμμία λέξη δεν υπάρχει για το νομό μας. Θα εξυπηρετείται από τους άλλους νομούς. Αυτό υπολογίζω ότι έχετε κατά νου.
     Πώς θα συγκρατήσετε, κύριε Υπουργέ, τον πληθυσμό στην ενδοχώρα και στο νότο; Ή έχετε κατά νου ότι όλος ο πληθυσμός πρέπει να μετακομίσει προς τα βόρεια παράλια; Πώς θα τον συγκρατήσετε αν δεν υπάρχει μία πύλη εισόδου, αν δεν υπάρχει ένα αεροδρόμιο; Αν δεν υπάρχουν οι συνδετήρες δρόμοι των 2 αξόνων; Και υπάρχει η δυνατότητα, όπως αναφερθήκατε για την Ανδραβίδα, με το στρατιωτικό αεροδρόμιο στα νότια παράλια, στο Τυμπάκι, που νομίζω ότι θα μπορούσε να αξιοποιηθεί προωθώντας την αποστρατικοποίηση του. Πάντως, η ενδοχώρα της Κρήτης και τα νότια παράλια, μένουν εκτός χωροταξικού σχεδίου.
     Θα θίξω ένα ακόμη θέμα που αφορά την ενέργεια και τους υδάτινους πόρους. Γνωρίζετε ότι το φράγμα των ποταμών είναι ένα από τα μεγαλύτερα έργα της Κρήτης των τελευταίων χρόνων. Θα μπορούσαν να αξιοποιηθούν οι υδάτινοι πόροι στην παραγωγή ηλεκτρικής ενέργειας. Λέξη δεν αναφέρεται. Το φράγμα του Πλατύ ποταμού, που είναι στα νότια παράλια –απ’ ό,τι τουλάχιστον έχετε υποσχεθεί η μελέτη του φράγματος ολοκληρώνεται, αλλά στο χωροταξικό δεν αναφέρετε λέξη- θα μπορούσε να αξιοποιηθεί επίσης για παραγωγή ηλεκτρικής ενέργειας, χρησιμοποιώντας δηλαδή πάλι τους υδάτινους πόρους. Θα εξασφαλίζεται το 70% της απαιτούμενης για το Νομό ηλεκτρικής ενέργειας μόνο από το φράγμα των ποταμών. Δεν αναφέρετε ούτε μία λέξη. Δεν θα μπορούσατε να αναφέρεται στο χωροταξικό;
     Δεν υποσχεθήκατε κάτι για τους αρχαιολογικούς χώρους. Τίποτα, απολύτως, δεν αναφέρετε στο χωροταξικό, ούτε για τα μνημεία του Νομού Ρεθύμνης που είναι πάρα πολλά. 
     Ούτε μία λέξη για την αγροτική ανάπτυξη. Και πώς θα παραμείνει ο πληθυσμός στην ύπαιθρο; Αυτός δεν είναι ο στόχος, να παραμείνει ο πληθυσμός στην ύπαιθρο; Πως θα παραμείνει; Μόνο με τον βόρειο οδικό άξονα; Τίποτα προς αυτή την κατεύθυνση. Έχετε εγκαταλείψει την ύπαιθρο.
     Είχαμε ζητήσει τη σιδηροδρομική σύνδεση των πόλεων στον βόρειο άξονα. Έχουμε κάνει και ανάλογες ερωτήσεις. Δεν απαντάτε ή απαντάτε αόριστα.
     Τελειώνοντας, κύριε Υπουργέ, θα ήθελα να σας παρακαλέσω να απαντάτε με την ίδια γλώσσα και στον κυβερνητικό Βουλευτή και στο Βουλευτή της Αντιπολίτευσης. Και αναφέρομαι, όπως πολύ καλά γνωρίζετε, στους εβδομήντα τέσσερις οικισμούς το πρόβλημα είναι τεράστιο. Διαφορετικά απαντάτε προφορικά στη συνάδελφο κυβερνητική Βουλευτή και διαφορετικά απαντάτε στον Βουλευτή της Αντιπολίτευσης όταν αναφέρεστε στους οικισμούς σε ερωτήσεις που σας υποβάλλουμε. Απαντάτε με δύο τρόπους. Σε μένα λέτε ότι είναι στο νομικό συμβούλιο του Υπουργείου εδώ και μήνες και στη Βουλευτή της Κυβέρνησης απαντάτε ότι εντός ολίγου θα λυθεί το πρόβλημα των οικισμών.
     Να απαντάτε με την ίδια γλώσσα, κύριε Υπουργέ αν θέλετε να είστε πειστικός.
     Ευχαριστώ πολύ.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Λαμπίρη.
     ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, το λόγο.
     ΠΡΟΕΔΡΕΥΩΝ (Γεώργιος Σούρλας): Ορίστε, κύριε Υπουργέ, έχετε το λόγο, γιατί ετέθη ένα θέμα μείζονος σημασίας και πρέπει να δοθούν διευκρινίσεις. 
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Αφορά στο Νομό Ρεθύμνου. Είναι ένα θέμα που έρχεται από πολύ παλιά και αφορά οριοθετήσεις οικισμών για τους οποίους δεν έχουν δημοσιευθεί ως όφειλαν τα σχετικά διαγράμματα στην Εφημερίδα της Κυβερνήσεως, με αποτέλεσμα να έχουν σταματήσει σε πολύ μεγάλο βαθμό ουσιαστικά όλες οι κινήσεις που αφορούν ιδιοκτησιακά θέματα, αγοραπωλησίες, εκδόσεις οικοδομικών αδειών. 
      Το θέμα είναι εξαιρετικά σύνθετο, κύριε συνάδελφε. Έχω απαντήσει επανειλημμένως σε εσάς όσο και στη συνάδελφό σας. 
      ΗΛΙΑΣ ΛΑΜΠΙΡΗΣ: Απαντάτε με διαφορετικό τρόπο.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Το θέμα το έχει ο νομικός σύμβουλος του Υπουργείου μας, ο οποίος επιδιώκει να βρει οριστική λύση στο πρόβλημα. Δεν απατώμαι καθόλου, είμαι απολύτως βέβαιος ότι αυτή ήταν η απάντηση που σας έδωσα πολύ πρόσφατα. Την ίδια απάντηση, κύριε συνάδελφε, έδωσα πρόσφατα και στο Νομάρχη του νομού σας, σε μια σύσκεψη που είχαν και τηλεφωνηθήκαμε και του είπα ακριβώς το ίδιο. Δεν τίθεται κανένα θέμα διαφορετικής απάντησης. Για το συγκεκριμένο θέμα η πολιτική μας βούληση είναι να δώσουμε οριστική λύση στο πρόβλημα. Το ζήτημα σάς λέω έχει πάρα πολλές πτυχές, πολύ δύσκολες σε ό,τι αφορά το νομικό του κομμάτι, αλλά η πολιτική βούληση είναι δεδομένη. Ο κύριος Υπουργός είναι ενήμερος για το θέμα να δώσουμε, επαναλαμβάνω, οριστική λύση.
      Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Κύριε Λαμπίρη, πρέπει να πούμε όμως ότι πολλές φορές διαφορετικά τίθενται και τα ερωτήματα από τους Βουλευτές ανάλογα με το κόμμα που ανήκουν. Επομένως, οι απαντήσεις είναι βάσει των ερωτημάτων που θέτει ο  καθένας. Δεν γνωρίζω συγκεκριμένη περίπτωση αλλά -δεν θα ήθελα να εξάρω την προσωπικότητα του παριστάμενου Υφυπουργού- στην πορεία του μέχρι τώρα δεν έχει δώσει τέτοια τουλάχιστον δικαιώματα. Καλά κάνετε και το θέτετε όμως, γιατί είναι μέσα στο πλαίσιο του κοινοβουλευτικού διαλόγου και όπου υπάρχει λάθος παράλειψης και ιδιαίτερα διάκρισης, αυτό να αποκατασταθεί. 
      Άλλωστε, εσείς, κύριε Λαμπίρη, πάντα με ευπρέπεια θέτετε τα προβλήματα και είστε από τους τακτικούς εδώ στην Αίθουσα του Κοινοβουλίου. 
      ΗΛΙΑΣ ΛΑΜΠΙΡΗΣ: Ευχαριστώ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ο κ. Καλλιώρας έχει το λόγο.
      ΗΛΙΑΣ ΚΑΛΛΙΩΡΑΣ: Ευχαριστώ πάρα πολύ, κύριε Πρόεδρε.
      Αγαπητοί συνάδελφοι, είτε αρέσει πολιτικά είτε όχι στο ΠΑ.ΣΟ.Κ. είτε θα εγκρίνει το ΠΑ.ΣΟ.Κ. είτε όχι το Εθνικό Χωροταξικό Σχέδιο η αλήθεια είναι μια, ότι είναι η σημερινή Κυβέρνηση, είναι η σημερινή πολιτική ηγεσία του Υ.ΠΕ.ΧΩ.Δ.Ε. που φέρνει στην Αίθουσα, μετά από τόσα χρόνια, κάτι που λείπει από τη χώρα, ένα ουσιώδες  νομοθέτημα το οποίο θα βοηθήσει να αναπτυχθεί ο τόπος. 
      Καταλαβαίνω ότι η πολιτική στεναχώρια των συναδέλφων του ΠΑ.ΣΟ.Κ. προέρχεται κυρίως από το γεγονός ότι ενώ για είκοσι χρόνια δεν έκαναν ούτε Δασολόγιο, ούτε Κτηματολόγιο ούτε Ειδικά Χωροταξικά, ούτε Εθνικό Χωροταξικό, τους ενοχλεί που μέσα σε τρία χρόνια η Νέα Δημοκρατία, παρουσίασε όλα αυτά και μάλιστα αυτή τη στιγμή φτάσαμε να έχουμε και το Εθνικό Χωροταξικό στην Αίθουσα και αύριο το βράδυ να το εγκρίνουμε. 
      Μάλιστα, καταλαβαίνω ότι η στεναχώρια τους η πολιτική είναι διπλή, του ΠΑ.ΣΟ.Κ. ειδικότερα, που σε όλη αυτήν τη διαδικασία δεν κατέθεσε ούτε μια πρόταση, επαναλαμβάνω ούτε  μια πρόταση. Επίσης, στη διαβούλευση που έγινε για θέματα πλην προτάσεων, ήταν πάλι απούσα η παράταξη της Αξιωματικής Αντιπολίτευσης. Μάλιστα, σε μια περίπτωση ειπώθηκε από πρώην Υπουργό ότι καταθέσαμε, λέει, πριν φύγει το 2004 το ΠΑ.ΣΟ.Κ. από την εξουσία, εννοώντας το Εθνικό Χωροταξικό. Αλλά ευτυχώς, υπάρχουν τα Πρακτικά της Βουλής, υπάρχουν τα Αρχεία και όποιος Βουλευτής του ΠΑ.ΣΟ.Κ. θέλει να το φέρει και να με διαψεύσει. Είναι πάρα πολύ απλό, με μια απλή διαδρομή στα Αρχεία και στα Πρακτικά της Βουλής των Ελλήνων θα έχουμε την απάντηση. 
      Επίσης, οι ίδιοι οι συντάκτες μιας έκθεσης –την ονομάζουν οι ίδιοι έκθεση- την οποία παρουσίασαν λίγους μήνες πριν αλλάξει η διακυβέρνηση το 2004, την ονομάζουν έκθεση και μάλιστα χωρίς να υπάρχουν τρεις παράγοντες, ούτε μελέτες ούτε τα Υπουργεία έδωσαν προτάσεις ούτε οι φορείς. Δηλαδή, λείπουν όλα τα καίρια, τα βασικά στοιχεία για να φτιάξουμε το Εθνικό Χωροταξικό. 
    Κύριε Πρόεδρε, σήμερα μας τα «ψέλνουν» πολιτικά και αύριο το ίδιο θα κάνει το ΠΑ.ΣΟ.Κ., χωρίς προτάσεις όμως, χωρίς θέσεις, χωρίς να καταθέσει ποτέ μια συγκεκριμένη πρόταση και χωρίς όραμα, γιατί αν είχαν όραμα, θα κατέθεταν προτάσεις. Και βεβαίως, δεχόμαστε πυρά και μάλιστα άσφαιρα και τροχιοδεικτικά, δήθεν ότι κάνουν αντιπολίτευση. Εγώ, λοιπόν, τους λέω ότι αν δήθεν κάνουν αντιπολίτευση, στις επόμενες εκλογές οι πολίτες δήθεν θα κάνουν και αυτοί ότι τους ψηφίζουν! Μου θυμίζει δηλαδή η αντιπολιτευτική τακτική του ΠΑ.ΣΟ.Κ. τα χρόνια εκείνα του σιδηρού παραπετάσματος και της κουρτίνας, όταν οι πολίτες, λέει, τότε έκαναν ότι δούλευαν και οι αρχές έκαναν ότι τους πλήρωναν. Να προσέχουν, γιατί το ίδιο θα πάθουν, αν συνεχίσουν με την ίδια τακτική.
    Ποια είναι όμως η αλήθεια; Η αλήθεια είναι ότι μέσα σε τρία χρόνια η Νέα Δημοκρατία, τον Ιούλιο του 2007, δίνει για διαβούλευση για πρώτη φορά το Χωροταξικό Σχέδιο. Το Νοέμβριο του 2007 μπαίνει για ειδική διαβούλευση και γνωμοδότηση στο Εθνικό Συμβούλιο Χωροταξικού Σχεδιασμού. Το Δεκέμβριο δίνεται η απάντηση-γνωμοδότηση και επίσης στις 27 Φεβρουαρίου 2008 ο κύριος Υπουργός παρουσιάζει στην κυβερνητική επιτροπή το περιεχόμενο του Γενικού Χωροταξικού Σχεδιασμού και Αειφόρου Ανάπτυξης που συζητάμε. Πριν ένα μήνα, το Μάιο, οδηγηθήκαμε στην Επιτροπή Οικονομικών και συζητήσαμε για ορισμένες μέρες το Εθνικό Χωροταξικό Σχέδιο και  αύριο θα το κάνουμε πολιτική πράξη με το να εγκρίνουμε από το Εθνικό Κοινοβούλιο.
    ‘Άκουσα τον ειδικό ομιλητή του ΠΑ.ΣΟ.Κ. να λέει: «Μα, είναι δυνατόν να καταθέτετε τώρα αυτό το «σχέδιο νόμου» που αφορά το Εθνικό Χωροταξικό Σχέδιο, ένα τόσο σοβαρό θέμα, ενώ η Ελλάδα έχει τα προβλήματα αυτή τη στιγμή είτε με τον πρώην Πρωθυπουργό, είτε με τον κύριο τάδε, τον κύριο δείνα, Τσουκάτο, Μαντέλη, διάφορα ονόματα που ακούγονται»;. Δεν κατάλαβα,  από πού έως πού θα σταματήσει η Ελλάδα να έχει όραμα, θα σταματήσει η Ελλάδα να προχωρά μπροστά, θα σταματήσει η Βουλή των Ελλήνων,  επειδή κάποιοι δεν έκαναν σωστά τη δουλειά τους, ή επειδή έκαναν κάποιες άλλες ατιμίες, ή οτιδήποτε άλλο! Εκεί είναι η δικαιοσύνη να τα βρει και θα έρθουμε εδώ και όποιοι και αν είναι από όπου και αν είναι και όσο ψηλά και να είναι, όπως λέει και ο Πρωθυπουργός, να εφαρμοστεί το γράμμα του νόμου. ‘Αρα, δεν μπορώ να πιστέψω ότι ακούγονται τέτοια πράγματα, ότι πρέπει η Ελλάδα να «γονατίσει» μέχρι να τελειώσουν αυτά τα προβλήματα που αντιμετωπίζουμε.
    Το συγκεκριμένο Χωροταξικό Σχέδιο αποτελεί από μόνο του μια «συγγραφή» ιστορίας, μιας ιστορικής ημέρας και διαδρομής. Και λέω πάλι, δεν έχουμε καθόλου σχέδιο. Ας κάνω δημοσίως την υπόθεση πολιτικής ανάλυσης ότι δεν είναι και το καλύτερο. Σε πέντε χρόνια μπορούμε να το αλλάξουμε. Μα, αυτή τη στιγμή, από τη μια μεριά μπορεί να γίνει ένα χοιροστάσιο και στην ίδια ζώνη να γίνει και ένα ξενοδοχείο πέντε αστέρων! Δεν υπάρχει κανένας κανόνας. Εμείς λοιπόν λέμε, ας βάλουμε τους κανόνες, ας προχωρήσουμε με τα δεκατέσσερα άρθρα και τις επτά ενότητες μπροστά, ούτως ώστε να έχουμε το Γενικό Χωροταξικό, να έχουμε τα ειδικά χωροταξικά, πιο κάτω να δούμε ότι έχουμε το Σ.Α.Κ.Χ. και επίσης τα γενικά πολεοδομικά σχέδια, τα οποία μπορούμε να αλλάξουμε και σε δύο χρόνια. Άρα,  λοιπόν, όσοι λένε «ναι» στο όραμα είναι δεκαπενταετίας. Πρακτικά μπορούμε να έχουμε απαντήσεις για τα θέματα που μας απασχολούν και αλλαγές, γιατί αυτή είναι η πολιτική ουσία. 
    Τώρα, πολύ σύντομα, για πράγματα που ενδιαφέρουν τους νομούς και τους δήμους. Εγώ, λοιπόν, θα ήθελα να πω και δύο λόγια ακόμα, με την έννοια ότι το σχέδιο νόμου αποτελεί μεταρρύθμιση για τον τόπο, είναι διαρθρωτική αλλαγή, είναι μια ανάγκη που έχει η χώρα μας απόλυτα και μάλιστα είναι ευκαιρία αυτή τη στιγμή, τώρα που η Ευρώπη τροχιοδρομεί το Ε.Σ.Π.Α. της Δ΄ Προγραμματικής Περιόδου, να πάμε συντεταγμένα μπροστά.
	Γιατί πρέπει να σας πω, ότι αυτό που συζητούμε σήμερα στηρίζεται και στο Εθνικό Στρατηγικό Πλαίσιο Αναφοράς και στο Επικαιροποιημένο Πρόγραμμα Σταθερότητας και Ανάπτυξης και επίσης, στο Εθνικό Πρόγραμμα Μεταρρυθμίσεων.
	Με άλλα λόγια, αγαπητοί συνάδελφοι, υπάρχει συμβατότητα. Όλο, δηλαδή, αυτό το πλέγμα το οποίο θα δώσουμε τροχιοδεικτικά στη χώρα από πλευράς νομοθετικής, θα μας δώσει σίγουρα καλύτερες μέρες, σίγουρα θα ξέρει ποιος κάνει τι που και αν μη τι άλλο δεν θα έχουμε περιπτώσεις οι οποίες όχι μόνο δεν βοηθούν την ανάπτυξη του τόπου, αλλά θα είμαστε και υπερήφανοι ότι αυτό το Κοινοβούλιο, αυτή η Κυβέρνηση έφερε και δημιούργησε ένα πλαίσιο πάνω στο οποίο θα στηριχθεί η ανάπτυξη είτε αναφερόμαστε μεγάλων πόλεων, μητροπόλεων, είτε μικρών χωριών και όχι μόνο. 
	Ευχαριστώ πολύ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Ο κ. Γιαννάκης έχει το λόγο, με την αγόρευση του οποίου ολοκληρώνεται και η αποψινή μας συνεδρίαση.
     Ορίστε, κύριε Γιαννάκη, έχετε το λόγο.
     ΜΙΧΑΗΛ ΓΙΑΝΝΑΚΗΣ: Κύριε Υφυπουργέ, κατ’ ιδίαν σας έκανα μία παρατήρηση. Πιστεύω ότι αύριο στο ξεκίνημα της συζήτησης θα έχουμε τη δυνατότητα όλοι οι συνάδελφοι με ένα κείμενο δικό σας με όλους τους συνεργάτες σας να μας παρουσιάσετε τις αλλαγές που δεχθήκατε και τις προτάσεις που είχαμε κάνει στην επιτροπή. Νομίζω ότι είναι χρήσιμο για όλους. Άλλωστε φάνηκε μέσα από τις αλλαγές που έχετε δεχθεί και τη διάθεση που είχατε, η οποία δεν ήταν μόνο λόγια αλλά την κάνατε και πράξη. Όσες σημαντικές πρωτοβουλίες πήραμε στην επιτροπή και καταθέσαμε τις προτάσεις, πολλές από αυτές ήδη τις έχετε καταγράψει. 
     Κυρίες και κύριοι συνάδελφοι, πιστεύω ότι η απουσία χωροταξικού σχεδιασμού αποτελεί ένα τεράστιο πολιτικό έλλειμμα. Δεν μπορεί τριάντα τέσσερα χρόνια μετά τη Μεταπολίτευση η πατρίδα μας να μη διαθέτει Εθνικό Χωροταξικό Σχεδιασμό. Και νομίζω ότι οι ευθύνες ιδιαίτερα των δύο μεγάλων κομμάτων που είχαν την ευθύνη της διακυβέρνησης της χώρας είναι μεγάλες. Γι’ αυτό χειροκροτούμε την προσπάθεια της σημερινής πολιτικής ηγεσίας του Υ.ΠΕ.ΧΩ.Δ.Ε., μία προσπάθεια σημαντική μεταρρυθμιστική, που έρχεται να καλύψει ένα σημαντικό κενό. Άλλωστε το Χωροταξικό Σχέδιο αποτελεί –και αυτό είναι για όλους μας αποδεκτό- το σημαντικότερο εργαλείο, εάν θέλουμε να μιλάμε για αειφόρο ανάπτυξη. Δύσκολα άλλωστε θα υπάρχει διαφωνία στο σκοπό, στους στόχους και στις στρατηγικές επιλογές οργάνων του χώρου που περιγράφονται στο κείμενο και στα αντίστοιχα άρθρα.
     Και νομίζω ότι σωστά ο κύριος Υπουργός στην παρέμβασή του τόνισε, ότι κατευθυνόμαστε και προσαρμόζουμε το Χωροταξικό Σχέδιο και το κείμενο πάνω στο νόμο του 1999 που η σημερινή Αξιωματική Αντιπολίτευση είχε ψηφίσει. Αυτό δείχνει και την προσπάθειά μας συναινετικά να προχωρήσουμε σ’ ένα στρατηγικό εργαλείο που πραγματικά έχει ανάγκη ο τόπος μας. Και πιστεύω ότι είναι προτιμότερο να έχουμε ένα στρατηγικό σχεδιασμό, ένα εργαλείο με όποιες ατέλειες, παρά να μη διαθέτουμε κανένα πρόγραμμα, κανένα στρατηγικό εργαλείο ανάλογο. 
     Θα μου επιτρέψετε, κύριε Υφυπουργέ, να κάνω μία παρέμβαση για την Περιφέρειά μου τη Βοιωτία όχι τόσο για τοπικιστικούς λόγους και διάθεση, αλλά γιατί πραγματικά πιστεύω ότι ορισμένα σημεία του Χωροταξικού πρέπει να αναφέρονται και στην περιφέρεια, μία περιφέρεια που είναι πολύ κοντά στην Αττική με ό,τι αυτό συνεπάγεται με τα συν και τα πλην.
     Συγκεκριμένα, στο άρθρο 5 στους κύριους άξονες ανάπτυξης της Ηπειρωτικής χώρας και ιδιαίτερα στο σημείο που αναφέρεται στο ανατολικό χερσαίο άξονα απουσιάζει, δεν καταγράφεται –χωρίς να έχει ιδιαίτερη σημασία αλλά αξίζει να το τονίσω- ο άξονας Οινόφυτα-Σχοιματάρι-Θήβα, όπου το 20% περίπου της βιομηχανικής παραγωγής πραγματοποιείται στη συγκεκριμένη περιοχή. 
	Επίσης, κύριε Υφυπουργέ, στο άρθρο 6 έχει προστεθεί –και νομίζω ότι είναι σημαντικό- στις οδικές υποδομές και υπηρεσίες ο δρόμος Θήβα-Λιβαδειά-Αράχοβα-Δελφοί. Αυτό είναι στη σωστή κατεύθυνση, το χαιρετίζουμε. 
      Παράλληλα, μία άλλη πρόταση που είχα την ευκαιρία να κάνω στην επιτροπή, ο δρόμος που ενώνει την Ελευσίνα, τα Δερβενοχώρια, τη βιομηχανική περιοχή Οινοφύτων-Σχηματαρίου, νομίζω ότι είναι χρήσιμο να καταγραφεί γιατί ήδη αποσυμφορείται το κέντρο της Αθήνας. Ήδη είναι ένας δρόμος που χρησιμοποιείται από μεγάλα, βαρέα οχήματα και νομίζω ότι η όποια αναβάθμιση σ’ αυτόν το συγκεκριμένο άξονα θα ανακουφίσει σημαντικά την εθνική οδό. 
	Επίσης στο ίδιο άρθρο, στο α 2, 3 όπου αναφέρονται η αερολιμενική υποδομή και οι αεροπορικές υπηρεσίες, υπάρχει μία παράγραφος όπου αναφέρονται τα εξής και διαβάζω επί λέξει: «Διεύρυνση ανάπτυξης αερολιμένα κόμβου χαμηλού κόστους για την εξυπηρέτηση ναυλωμένων επιβατηγών αεροσκαφών τσάρτερς ή και δημιουργία εξειδικευμένου εμπορικού αερολιμένα στον αερολιμένα της Τρίπολης». 
      Κύριε Υφυπουργέ, είχα κάνει την πρόταση να προστεθεί και η περιοχή της Κοπαϊδας. Γιατί το εισηγούμαι; Τα πλεονεκτήματα είναι τεράστια. Η Κοπαϊδα απέχει μόλις μία ώρα από το κέντρο της Αθήνας και περνάει η Π.Α.Θ.Ε., ο κύριος σιδηροδρομικός άξονας Αθήνα-Θεσσαλονίκη. Αναφέρεται πολύ σωστά στο Χωροταξικό Σχέδιο η αναβάθμιση και η επέκταση του προαστιακού σε Θήβα και Λιβαδειά, δηλαδή θα έχουμε και προαστιακό στο συγκεκριμένο σημείο. Ήδη υπάρχει ιδιωτικό αεροδρόμιο το οποίο έχει όλες τις άδειες δημοσίας χρήσεως στην περιοχή μας, το αεροδρόμιο «Ίκαρος» που διαθέτει διάδρομο χιλίων περίπου μέτρων όπου αεροπλάνα μέχρι είκοσι πέντε θέσεων προσγειώνονται στην περιοχή. Το 2007 στο συγκεκριμένο χώρο είχαμε περίπου δύο χιλιάδες πεντακόσιες αφίξεις. Το 2008, μέχρι τώρα, έχουμε περίπου πεντακόσιες αφίξεις από το εξωτερικό και αυτό μας δείχνει ότι πραγματικά ο ιδιώτης, η ιδιωτική πρωτοβουλία έχουν βρει τον κατάλληλο χώρο. Θα πρέπει και η πολιτεία να αποτυπώσει τον συγκεκριμένο χώρο στο Χωροταξικό, όπως πολύ σωστά –και δεν υπάρχει αντιπαλότητα- αναφέρεστε και στην Τρίπολη. Άλλωστε αυτό είναι αίτημα όλων των φορέων του νομού, της Τοπικής Αυτοδιοίκησης, των επιμελητηρίων, των εμπορικών συλλόγων. Υπάρχουν ανάλογες αποφάσεις. Είχα τη δυνατότητα στην επιτροπή όλες αυτές τις αποφάσεις και όλα τα αιτήματα να τα καταθέσω. Νομίζω ότι έστω και τώρα έχετε τη δυνατότητα –άλλωστε υπάρχει επενδυτικό ενδιαφέρον- να προσθέσετε τη φράση: «και στην περιοχή της Κοπαϊδας» όπου αναφέρεστε στην Τρίπολη γιατί πολύ γρήγορα οι ανάγκες θα είναι μεγάλες. 
      Το αεροδρόμιο «Ελευθέριος Βενιζέλος» είναι το ακριβότερο στην Ευρώπη. Υπάρχει διάθεση και μεγάλη ζήτηση ιδιαίτερα από εταιρείες χαμηλού κόστους για ένα αεροδρόμιο κοντά στην Αθήνα και κοντά στην Αθήνα δεν υπάρχει άλλος χώρος, όσο και αν το θέλουμε. Υπάρχει η Κοπαϊδα, εκεί είναι τα πλεονεκτήματα, εκεί ήδη ο ιδιωτικός τομέας έχει επενδύσει. Καλό είναι να το αποτυπώσουμε γιατί είμαι βέβαιος ότι είτε τώρα το συμπεριλάβουμε στο Χωροταξικό, είτε μετά από τέσσερα-πέντε χρόνια, πολύ σύντομα θα βρεθούμε στην ανάγκη να αποτυπωθεί αυτός ο χώρος. Είναι ενημερωμένες οι πολιτικές ηγεσίες των συναρμόδιων Υπουργείων και είναι θετικές. Κύριε Υπουργέ, νομίζω ότι θα πρέπει και αυτό να το αποτυπώσουμε.
	Κύριε Υπουργέ, έχει γίνει μία σημαντική προσπάθεια τα τελευταία τρία χρόνια για την εξυγίανση του περιβάλλοντος σε Οινόφυτα, Σχηματάρι και Θήβα με τα γνωστά προβλήματα στην περιοχή του Ασωπού ποταμού. Πρέπει οι δεσμεύσεις που έχετε αναλάβει παρουσία της Τοπικής Αυτοδιοίκησης, των Βουλευτών της Περιφέρειας, της Νομαρχιακής Αυτοδιοίκησης, να γίνουν σύντομα πράξη. Έχουμε κάνει σημαντικά βήματα. Αυτά τα βήματα πρέπει να τα «τρέξουμε» ακόμα πιο γρήγορα ώστε να φθάσουμε στο σημείο της απορρύπανσης της ευρύτερης περιοχής. 
	Κλείνοντας, κυρίες και κύριοι συνάδελφοι, πιστεύω ότι και η Τοπική Αυτοδιοίκηση για την κατάσταση που υπάρχει σήμερα στην πατρίδα μας σχετικά με τα χωροταξικά έχει τεράστια ευθύνη, μια Τοπική Αυτοδιοίκηση που δυστυχώς δεν έχει αρθεί στο ύψος των περιστάσεων. Για παράδειγμα, δεν έχει ορίσει ζώνες χρήσης γης, δεν έχει πάρει τις απαραίτητες πρωτοβουλίες. 
      Στην Περιφέρειά μας, κύριε Υφυπουργέ, δεν ανησυχούμε εάν θα έρθει ή δεν θα έρθει η ανάπτυξη. Για εμάς η ανάπτυξη είναι μονόδρομος. Η Αττική πιέζεται. Η ανάπτυξη περνά από τη Βοιωτία. Αυτό που μας φοβίζει, είναι η άναρχη ανάπτυξη. Έχουμε το παράδειγμα του Ασωπού Ποταμού, της βιομηχανικής περιοχής των Οινοφύτων Σχηματαρίου. Καλό θα είναι, για να μην έχουμε στο μέλλον ανάλογα φαινόμενα, να προλάβουμε να σχεδιάσουμε, να πούμε τι θέλουμε, πώς το θέλουμε. 
      Κλείνοντας, κυρίες και κύριοι συνάδελφοι, πιστεύω ότι η πρωτοβουλία της Κυβέρνησης έρχεται να καλύψει ένα σημαντικό έλλειμμα, ένα έλλειμμα δεκαετιών που κάνουμε πράξη με το Χωροταξικό. Γι’ αυτό πιστεύω ότι πρέπει να προχωρήσετε αταλάντευτα, κύριε Υφυπουργέ, ανεξάρτητα εάν υπάρχουν εμπόδια ή ακραία κριτική πολλές φορές, γιατί ο ελληνικός λαός περιμένει από εμάς έργο, περιμένει μεταρρυθμίσεις, περιμένει να καλύψουμε τα κενά που δεκαετίες τώρα υπάρχουν στην πατρίδα μας. 
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Γιαννάκη. 
      Κυρίες και κύριοι συνάδελφοι, έχουν διανεμηθεί τα Πρακτικά της απογευματινής συνεδρίασης της Τετάρτης 4 Ιουνίου 2008 και της πρωινής συνεδρίασης της Τετάρτης 11 Ιουνίου 2008 και ερωτάται το Σώμα εάν τα επικυρώνει.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Γεώργιος Σούρλας): Συνεπώς τα Πρακτικά της απογευματινής συνεδρίασης της Τετάρτης 4 Ιουνίου 2008 και της πρωινής συνεδρίασης της Τετάρτης 11 Ιουνίου 2008, επικυρώθηκαν. 
      Εκτιμώ ότι η αυριανή νομοθετική εργασία θα αρχίσει περίπου στις 17.30΄. Κύριε Υπουργέ, να είστε παρών. Οι πρώτοι που θα μιλήσουν εκ των συναδέλφων θα είναι ο κ. Κουβέλης, η κ. Αντωνίου και ο κ. Νικητιάδης. 
      Κυρίες και κύριοι συνάδελφοι, δέχεσθε στο σημείο αυτό να λύσουμε τη συνεδρίαση; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      Με τη συναίνεση του Σώματος και ώρα 0.25΄ λύεται η συνεδρίαση για σήμερα, ημέρα Τρίτη 24 Ιουνίου 2008 και ώρα 17.00΄, με αντικείμενο εργασιών του Σώματος: α) κοινοβουλευτικό έλεγχο, συζήτηση αναφορών και ερωτήσεων και β) νομοθετική εργασία, συνέχιση της συζήτησης και έγκριση του Γενικού Πλαισίου Χωροταξικού  Σχεδιασμού και Αειφόρου Ανάπτυξης του Υπουργείου Περιβάλλοντος, Χωροταξίας και Δημοσίων Έργων, σύμφωνα με την ημερήσια διάταξη που έχει διανεμηθεί.
      Ο ΠΡΟΕΔΡΟΣ                                                                 ΟΙ ΓΡΑΜΜΑΤΕΙΣ
23-6-08                                                           1

Τελευταία Αποθήκευση:	27/6/2008 1:02:00 μμ	Από:	S.boulia
Εκτυπώθηκε:	26/6/2008 1:24:00 μμ

