Π Ρ Α Κ Τ Ι Κ Α  Β Ο Υ Λ Η Σ

 

 

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

ΣΥΝΟΔΟΣ Γ'

ΣΥΝΕΔΡΙΑΣΗ  Ε'

Πέμπτη 11 Μαρτίου 1999

 

 

Αθήνα, σήμερα στις 11 Μαρτίου 1999, ημέρα Πέμπτη και ώρα 10.15' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Β' Αντιπροέδρου αυτής κ. ΠΑΝΑΓΙΩΤΗ ΣΓΟΥΡΙΔΗ. 

ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι, αρχίζει η συνεδρίαση. 

Παρακαλείται ο κύριος Γραμματέας να ανακοινώσει τις αναφορές προς το Σώμα. 

(Ανακοινώνονται προς το Σώμα από τον κ. Ευάγγελο Βλασσόπουλο, Βουλευτή Λευκάδας, τα ακόλουθα: 

"Α. ΚΑΤΑΘΕΣΗ ΑΝΑΦΟΡΩΝ 

1) Ο Βουλευτής Πέλλας κ. ΘΕΟΔΩΡΟΣ ΓΕΩΡΓΙΑΔΗΣ κατέθεσε αναφορά με την οποία ο Γεωργικός Συνεταιρισμός Σκύδρας ζητεί την εκτέλεση του έργου "Βιολογικός Καθαρισμός". 

2) Ο Βουλευτής Πέλλας κ. ΘΕΟΔΩΡΟΣ ΓΕΩΡΓΙΑΔΗΣ κατέθεσε αναφορά με την οποία η 'Ενωση Ποδοσφαιρικών Σωματείων Πέλλας ζητεί χρηματοδότηση για τον εξωραϊσμό των γηπέδων των σωματείων της. 

3) Ο Βουλευτής Χανίων κ. ΙΩΣΗΦ ΒΑΛΥΡΑΚΗΣ κατέθεσε αναφορά με την οποία ο Αθλητικός 'Ομιλος Μινώταυρος Μουρνιών Χανίων ζητεί να μη διανοιχθεί δρόμος σύνδεσης του νέου νοσοκομείου στο γήπεδο της περιοχής του. 

4) Ο Βουλευτής Χανίων κ. ΙΩΣΗΦ ΒΑΛΥΡΑΚΗΣ κατέθεσε αναφορά με την οποία ο Σύλλογος Πολύτεκνων Γονέων του Νομού Χανίων ζητεί την ικανοποίηση οικονομικών αιτημάτων των μελών του. 

5) Ο Βουλευτής Χανίων κ. ΙΩΣΗΦ ΒΑΛΥΡΑΚΗΣ κατέθεσε αναφορά με την οποία ο Σύλλογος Μονίμων Υπαλλήλων του Πεδίου Βολής Κρήτης ζητεί τη χορήγηση ειδικής αποζημίωσης για τους συνταξιοδοτούμενους μονίμους υπαλλήλους ΠΒΚ. 

6) Ο Δ' Αντιπρόεδρος της Βουλής και Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία ο Δήμος Μελιβοίας Λάρισας ζητεί να μην καταργηθεί το γραφείο του Ελληνικού Οργανισμού Τουρισμού στη Λάρισα. 

7) Ο Δ' Αντιπρόεδρος της Βουλής και Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία ο Δήμος Ολύμπου Λάρισας ζητεί τη θεώρηση των αδειών των σιλοφόρων οχημάτων. 

8) Ο Βουλευτής Αχαΐας κ. ΔΗΜΗΤΡΙΟΣ ΚΑΤΣΙΚΟΠΟΥΛΟΣ κατέθεσε δημοσίευμα εφημερίδας σχετικά με την έλλειψη σηματοδότησης σε διασταύρωση στην Πάτρα. 

9) Ο Βουλευτής Αχαΐας κ. ΔΗΜΗΤΡΙΟΣ ΚΑΤΣΙΚΟΠΟΥΛΟΣ κατέθεσε αναφορά με την οποία ο Δήμος Καλαβρύτων Αχαϊας ζητεί την προσαρμογή των δρομολογίων του Οδοντωτού για την εξυπηρέτηση των υπαλλήλων και των κατοίκων των νέων Δήμων. 

10) Ο Βουλευτής Αχαΐας κ. ΔΗΜΗΤΡΙΟΣ ΚΑΤΣΙΚΟΠΟΥΛΟΣ κατέθεσε δημοσίευμα εφημερίδας με το οποίο ο Δήμος Ωλενίας Αχαϊας ζητεί τη χορήγηση αποζημίωσης για την αποκατάσταση του οδικού δικτύου του από την τελευταία κακοκαιρία. 

11) Ο Βουλευτής Αχαΐας κ. ΔΗΜΗΤΡΙΟΣ ΚΑΤΣΙΚΟΠΟΥΛΟΣ κατέθεσε αναφορά με την οποία ο Φαρμακευτικός Σύλλογος Αχαϊας ζητεί από τα ασφαλιστικά ταμεία την εξόφληση των χρεών τους προς τα φαρμακεία. 

12) Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσαν αναφορά με την οποία ο Σύλλογος Εργαζομένων για τις Δυνάμεις ΗΠΑ και η Συντονιστική Επιτροπή Αποκατάστασης Διωχθέντων και Απολυμένων από τις Αμερικανικές Βάσεις ζητεί την αποκατάσταση των διωχθέντων και απολυθέντων από τις Βάσεις στην Ελλάδα. 

13) Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΕΥΑΓΓΕΛΟΣ ΜΠΟΥΤΑΣ κατέθεσαν αναφορά με την οποία ο Δήμος Βόλου ζητεί οικονομική ενίσχυση για τη συντήρηση των σχολικών κτιρίων του. 

14) Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΣΤΑΥΡΟΣ ΠΑΝΑΓΙΩΤΟΥ κατέθεσαν αναφορά με την οποία ο Δήμος Αγιάσου Λέσβου διαμαρτύρεται για την αυθαίρετη τοποθέτηση ελαιοπυρήνα σε οικόπεδο του Δήμου. 

15) Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΣΤΑΥΡΟΣ ΠΑΝΑΓΙΩΤΟΥ κατέθεσαν αναφορά με την οποία το Δημοτικό Συμβούλιο Μυτιλήνης καταγγέλλει την απαράδεκτη κατάσταση που επικρατεί σχετικά με την αεροπορική εξυπηρέτηση του νησιού από την ΟΑ. 

16) Οι Βουλευτές κύριοι ΣΤΑΥΡΟΣ ΠΑΝΑΓΙΩΤΟΥ, ΜΑΡΙΑ ΜΠΟΣΚΟΥ και ΕΥΑΓΓΕΛΟΣ ΜΠΟΥΤΑΣ κατέθεσαν αναφορά με την οποία οι εκπρόσωποι των Οργανισμών Εγγείων Βελτιώσεων όλης της χώρας προβάλλουν τα αιτήματά τους. 

17) Οι Βουλευτές κύριοι ΑΠΟΣΤΟΛΟΣ ΤΑΣΟΥΛΑΣ και ΕΥΑΓΓΕΛΟΣ ΜΠΟΥΤΑΣ κατέθεσαν αναφορά με την οποία ο Αγροτικός Σύλλογος Αγρινίου "Η ΑΙΤΩΛΙΑ" ζητεί τη διευθέτηση της συνταξιοδότησης των μελών του. 

18) Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΜΑΡΙΑ ΜΠΟΣΚΟΥ κατέθεσαν αναφορά με την οποία ο Παγγεραγωτικός Σύλλογος Μυτιλήνης υποβάλλει προτάσεις για την ανάπτυξη της περ. Γέρας του Νομού Λέσβου. 

19) Ο Α' Αντιπρόεδρος της Βουλής και Βουλευτής Πειραιά κ. ΠΑΝΑΓΙΩΤΗΣ ΚΡΗΤΙΚΟΣ κατέθεσε δημοσίευμα εφημερίδας στο οποίο ο Δήμος Σύμης διαμαρτύρεται για την παράλειψη προβολής από τα μμε των εορταστικών εκδηλώσεων στη Δωδεκάνησο για την επέτειο της ενσωμάτωσης με την Ελλάδα. 

20) Ο Βουλευτής Κοζάνης κ. ΝΙΚΟΛΑΟΣ ΤΣΙΑΡΤΣΙΩΝΗΣ κατέθεσε αναφορά με την οποία ο Σύλλογος Διπλωματούχων Μηχανικών Κοζάνης ζητεί να τοποθετηθεί προϊστάμενος του ΤΑΣ Κοζάνης ο κ.Φουρναράκης. 

21) Ο Βουλευτής Κοζάνης κ. ΝΙΚΟΛΑΟΣ ΤΣΙΑΡΤΣΙΩΝΗΣ κατέθεσε αναφορά με την οποία ο Δήμος Νεάπολης Κοζάνης ζητεί τη μεταφορά της έδρας της στρατιωτικής μονάδας του 15ου Τάγματος Τεχνικού στο στρατόπεδο "Χρυσοπούλου". 

22) Ο Βουλευτής Κοζάνης κ. ΝΙΚΟΛΑΟΣ ΤΣΙΑΡΤΣΙΩΝΗΣ κατέθεσε αναφορά με την οποία ο Δήμος Αγίας Παρασκευής Κοζάνης ζητεί την τοποθέτηση αγροτικού ιατρού στο Δήμο Αγίας Παρασκευής Κοζάνης. 

23) Ο Βουλευτής Κοζάνης κ. ΝΙΚΟΛΑΟΣ ΤΣΙΑΡΤΣΙΩΝΗΣ κατέθεσε αναφορά με την οποία η Κοινότητα Κλείτου Κοζάνης ζητεί οικονομική ενίσχυση για την αποπεράτωση των έργων υποδομής στην περιοχή της. 

24) Ο Βουλευτής Τρικάλων κ. ΘΕΟΔΩΡΟΣ ΣΚΡΕΚΑΣ κατέθεσε αναφορά με την οποία η Πανελλήνια 'Ενωση Πτυχιούχων Τεχνολόγων Γεωπόνων διαμαρτύρεται για τις ρυθμίσεις του Π.Δ. "Καθορισμός Φορέα Κατάρτισης Εθνικού Συνταγολογίου Φυτοπροστατευτικών Προϊόντων". 

25) Ο Βουλευτής Δράμας κ. ΘΕΟΔΩΡΟΣ ΔΑΜΙΑΝΟΣ κατέθεσε αναφορά με την οποία ο Σύλλογος Αρχαιολόγων Εργαζομένων στον Ιδιωτικό Τομέα και στους Οργανισμούς Τοπικής Αυτοδιοίκησης ζητεί την επαγγελματική αποκατάσταση μελών του, που πληρούν τις προϋποθέσεις για την κάλυψη κενών οργανικών θέσεων στο Υπουργείο Πολιτισμού. 

26) Ο Βουλευτής Δράμας κ. ΘΕΟΔΩΡΟΣ ΔΑΜΙΑΝΟΣ κατέθεσε αναφορά με την οποία η 'Ενωση Πρακτόρων ΠΡΟ-ΠΟ Αττικής Πειραιώς ζητεί να σταματήσει η παράνομη χορήγηση αδειών λειτουργίας πρακτορείων ΠΡΟ-ΠΟ. 

27) Ο Βουλευτής Μεσσηνίας κ. ΠΕΤΡΟΣ ΚΑΤΣΙΛΙΕΡΗΣ κατέθεσε δημοσίευμα εφημερίδας αναφορικά με την ίδρυση Πανεπιστημίου Πελοποννήσου. 

28) Ο Βουλευτής Ρεθύμνου κ. ΙΩΑΝΝΗΣ ΚΕΦΑΛΟΓΙΑΝΝΗΣ κατέθεσε αναφορά με την οποία η Επιτροπή Αγώνα του Δήμου Βραχασίου Ρεθύμνου υποβάλλει προτάσεις για την εφαρμογή του Ι. Καποδίστριας. 

29) Οι Βουλευτές κύριοι ΗΛΙΑΣ ΠΑΠΑΔΟΠΟΥΛΟΣ και ΓΕΩΡΓΙΟΣ ΚΑΡΑΤΑΣΟΣ κατέθεσαν αναφορά με την οποία το Γεωτεχνικό Επιμελητήριο Ελλάδας Παράρτημα Ανατολικής Μακεδονίας ζητεί την επαναφορά σε ισχύ των αδειών αλιείας των παράκτιων αλιέων του Νομού Καβάλας και την ένταξη των αλιέων σε ένα επιχειρησιακό πρόγραμμα πειραματικής αλιείας στην περιοχή τους. 

30) Οι Βουλευτές κύριοι ΡΟΔΟΥΛΑ ΖΗΣΗ και ΓΕΩΡΓΙΟΣ ΚΑΡΑΤΑΣΟΣ κατέθεσαν αναφορά με την οποία ο Δήμος Φερών Μαγνησίας ζητεί την κατασκευή νέας πτέρυγας στο διδακτήριο Λυκείου Βελεστίνου Μαγνησίας. 

Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ 

1. Στην με αριθμό 3356/2-11-98 ερώτηση δόθηκε με το υπ'αριθμ. 71/19-11-98 έγγραφο από τον Υπουργό Γεωργίας η ακόλουθη απάντηση: 

"Απαντώντας στην ερώτηση 3356/2-11-98 που κατέθεσαν οι Βουλευτές κύριοι Β. Μπούτας και Ν. Γκατζής αναφορικά με την χρηματοδότηση Ε.Α.Σ. Λιβαδειάς - Καρδίτσας, σας πληροφορούμε τα εξής: 

Οι Ε.Α.Σ. Καρδίτσας - Λιβαδειάς αντιμετωπίζουν οικονομικά προβλήματα με αποτέλεσμα να αδυνατούν να εκπληρώσουν τις ασφαλιστικές και εργοδοτικές εισφορές τους. Δεδομένου, ότι σύμφωνα με το Νόμο, η ασφαλιστική ενημερότητα είναι απαραίτητη για την εκταμίευση χρηματοδοτήσεων, οι οργανώσεις δεν μπορούν να εισπράξουν τις ήδη εγκριθείσες σ' αυτές χρηματοδοτήσεις. 

Για την αντιμετώπιση του προβλήματος η ΑΤΕ είχε προτείνει στις οργανώσεις να εκποιήσουν αδρανή περιουσιακά τους στοιχεία, στα πλαίσια μελετών βιωσιμότητας που οι ίδιες είχαν εκπονήσει, έτσι ώστε, αφού αποκτήσουν, εκτός των άλλων και ασφαλιστική ενημερότητα, να χρηματοδοτηθούν, τόσο για κεφάλαια κίνησης, όσο και για την αποπληρωμή των υποχρεώσεών τους στους εργαζομένους και τη ρύθμιση των οφειλών τους στα πλαίσια του ν. 2538/97. 

Μέχρι σήμερα όμως δεν έχουν υλοποιηθεί όσες προσπάθειες έγιναν προς την κατεύθυνση πώλησης των αδρανών περιουσιακών στοιχείων, παρά και την ύπαρξη σχετικής έγκρισης της Τράπεζας στην περίπτωση της ΕΑΣ ΛΙΒΑΔΕΙΑΣ. 

Μπροστά στον κίνδυνο να μείνουν κλειστά τα εκκοκιστήριά τους την τρέχουσα περίοδο, οι Οργανώσεις προέβησαν σε ενοικίαση των εκκοκιστηρίων τους, χωρίς καν να ζητήσουν την προηγούμενη έγκριση της Τράπεζας, όπως όφειλαν, σύμφωνα με τις συμβατικές τους υποχρεώσεις επί πλέον δε, προέβησαν και σε παρακράτηση των ενοικίων. 

Τέλος, η Τράπεζα είναι διατεθειμένη να συμβάλλει αποφασιστικά στην εξυγίανση των παραπάνω Οργανισμών, σύμφωνα και με τα προβλεπόμενα στο ν. 2538/98, εφόσον και αυτές προβούν στις επιβεβλημένες από μέρους τους ενέργειες. 

Ο Υπουργός 

Γ. ΑΝΩΜΕΡΙΤΗΣ" 

2. Στην με αριθμό 3204/26-10-98 ερώτηση δόθηκε με το υπ'αριθμ. 46/19-11-98 έγγραφο από τον Υπουργό Γεωργίας η ακόλουθη απάντηση: 

"Απαντώντας στην ερώτηση 3204/26-10-98 που κατέθεσαν οι Βουλευτές κύριοι Μ. Μπόσκου και Β. Μπούτας, σχετικά με την αναγνώριση Συνεταιρισμών ως Ομάδων Παραγωγών οπωροκηπευτικών, σας πληροφορούμε τα εξής: 

Οι Κοινοτικές διατάξεις ορίζουν ρητά ότι οι ομάδες παραγωγών είναι νομικά πρόσωπα που συνιστώνται με πρωτοβουλία των παραγωγών. 

Οι Εθνικές διατάξεις ορίζουν ρητά ότι οι συνεταιριστικές οργανώσεις είναι νομικά πρόσωπα ιδιωτικού δικαίου που συγκροτούνται με πρωτοβουλία των μελών τους, και έχουν εμπορική ιδιότητα. Ανώτατο όργανο κάθε συνεταιριστικής οργάνωσης είναι η Γενική Συνέλευση των μελών της. 

Επομένως οι συνεταιριστικές οργανώσεις είναι ελεύθερες να επιλέξουν την αναγνώρισή τους και λειτουργία τους σαν ομάδες παραγωγών με απόφαση της Γενικής τους Συνέλευσης, δηλαδή χωρίς εξαναγκασμό από την πολιτεία. 

Οι Οργανώσεις παραγωγών, είναι το βασικό στοιχείο της νέας ΚΟΑ για τα οπωροκηπευτικά. Η συγκέντρωση της προσφοράς στο πλαίσιο των Ο.Π. αποτελεί όσο ποτέ άλλοτε οικονομική ανάγκη για την ενίσχυση της θέσης των παραγωγών στην αγορά. 

Τα ελάχιστα εθνικά κριτήρια για την αναγνώριση και προαναγνώριση των Ο.Π. καθορίστηκαν με την αριθμ. 328716/4-7-98 Υπ. Απόφαση, η οποία συμπληρώθηκε με την αριθμ. 355967/29-10-98 Υπ. Απόφαση σύμφωνα με την οποία δύνανται να διατηρήσουν την αναγνώριση Ο.Π. οπωροκηπευτικών οι οποίες έχουν υποστεί μείωση του όγκου της εμπορεύσιμης παραγωγής και ως εκ τούτου αναλόγου μείωσης του κριτηρίου της αξίας της παραγωγής λόγω αντίξοων καιρικών συνθηκών, οι οποίες έχουν αποδεδειγμένα διαπιστωθεί από τις καθ' ύλη αρμόδιες Υπηρεσίες των Ν.Α. για δύο ή τρεις παραγωγικές περιόδους της συνυπολογιζόμενης τριετίας που προηγείται της αναγνώρισης. 

Κριτήριο καθορισμού των συγκεκριμένων ελαχίστων κριτηρίων ήταν η ανάγκη αναδιάρθρωσης και προσαρμογής του τομέα στις απαιτήσεις της εγχώριας και κοινοτικής αγοράς, σε συνδυασμό με τη δημιουργία φορέων εμπορίας ικανών ν' αντιμετωπίσουν και ν' ανταποκριθούν στο διεθνή ανταγωνισμό και στο πνεύμα της νέας ΚΟΑ οπωροκηπευτικών (Καν. (Ε.Κ.) 2200/96). 

Ο Υπουργός 

Γ. ΑΝΩΜΕΡΙΤΗΣ" 

3. Στην με αριθμό 3242/29-10-98 ερώτηση δόθηκε με το υπ'αριθμ. 5372Β/16-11-98 έγγραφο από τον Υπουργό Περιβάλλοντος, Χωροταξίας και Δημοσίων Εργων η ακόλουθη απάντηση: 

"Απαντώντας στην ερώτηση με αριθμό 3242 που κατατέθηκε στις 29-10-98 από τους Βουλευτές κυρίους Στρατή Κόρακα και Μπάμπη Αγγουράκη, σχετικά με το Λατομείο στη θέση "Καρίκα" νήσου Τήνου, σας γνωρίζουμε τα εξής: 

Από τη Δ/νση Περιβαλλοντικού Σχεδιασμού του ΥΠΕΧΩΔΕ επεστράφη και δεν εγκρίθηκε η Μελέτη Περιβαλλοντικών Επιπτώσεων (Μ.Π.Ε.) για λατομείο στη θέση "Καρίκα" νήσου Τήνου επωνυμίας Νικ. Παλαμάρη. Με την από 5-10-98 αίτηση υπεβλήθη νέα Μ.Π.Ε. για τον ίδιο χώρο σαν δανειοθάλαμος αδρανών υλικών της Ν.Γ. ΣΚΟΥΛΟΥΔΗΣ Α.Ε., αναδόχου του έργου "ΕΠΕΚΤΑΣΗ ΕΞΩΤΕΡΙΚΟΥ ΕΡΓΟΥ ΛΙΜΕΝΑ ΤΗΝΟΥ". 

Η νέα ΜΠΕ, αφού διαβιβάστηκε στο Νομαρχιακό Συμβούλιο και στο Υπουργείο Ανάπτυξης για να γνωμοδοτήσουν, βρίσκεται στο στάδιο αξιολόγησής της από την προαναφερθείσα Δ/νση του ΥΠΕΧΩΔΕ. 

Η ίδια υπηρεσία έχει ήδη κάνει παρέμβαση προς την αρμόδια Νομαρχιακή Αυτοδιοίκηση Κυκλάδων για ενέργεια σχετικών ελέγχων στο πλαίσιο διερεύνησης του θέματος. 

Ο Υπουργός 

Κ. ΛΑΛΙΩΤΗΣ" 

4. Στην με αριθμό 3255/29-10-98 ερώτηση δόθηκε με το υπ'αριθμ. 5374B/16-11-98 έγγραφο από τον Υπουργό Περιβάλλοντος, Χωροταξίας και Δημοσίων Εργων η ακόλουθη απάντηση: 

"Απαντώντας στην ερώτηση με αριθμό 3255 που κατατέθηκε στις 29-10-98 από τη Βουλευτή κ. Μαρία Δαμανάκη, σας γνωρίζουμε τα εξής: 

Για το οικόπεδο "Θων" στους Αμπελοκήπους η Δ/νση Πολεοδομικού Σχεδιασμού του ΥΠΕΧΩΔΕ έχει ζητήσει διευκρινίσεις για θέματα ιδιοκτησιακού καθεστώτος, οικοδομικών αδειών που έχουν εκδοθεί στον εν λόγω χώρο και λοιπών δεσμεύσεων, καθώς και απόψεις από το Υπουργείο Εθνικής Οικονομίας, το Υπ. Οικονομικών, την ΚΕΔ, τον ΕΟΤ, τη Δ/νση Σχεδίου Πόλεως και τη Δ/νση Πολεοδομίας του Δήμου Αθηναίων. 

Παράλληλα από την προαναφερθείσα υπηρεσία μελετάται η επιβολή αναστολής χορήγησης οικοδομικών αδειών για το εν λόγω Ο.Τ. καθώς και πρόταση πολεοδομικής ρύθμισης η οποία θα αποσταλεί στο Δήμο Αθηναίων για τήρηση της νόμιμης διαδικασίας βάσει του Ν.Δ. της 17-7-23. 

Ο Υπουργός 

Κ. ΛΑΛΙΩΤΗΣ" 

5. Στην με αριθμό 3291/30-10-98 ερώτηση δόθηκε με το υπ'αριθμ. 5378B/16-11-98 έγγραφο από τον Υπουργό Περιβάλλοντος, Χωροταξίας και Δημοσίων Εργων η ακόλουθη απάντηση: 

"Απαντώντας στην ερώτηση με αριθμό 3291 που κατατέθηκε στις 30-10-98 από το Βουλευτή κ. Η. Βεζδρεβάνη, σχετικά με έργα στο Νομό Θεσπρωτίας, επισυνάπτουμε φωτοαντίγραφο του αρ. πρωτ. 4498/4-11-98 εγγράφου Περιφέρειας Ηπείρου καθώς και των εγγράφων που το συνοδεύουν. 

Ο Υπουργός 

Κ. ΛΑΛΙΩΤΗΣ" 

Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων). 

6. Στην με αριθμό 3229/29-10-98 ερώτηση δόθηκε με το υπ'αριθμ. 38962/19-11-98 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση: 

"Σε απάντηση της ερώτησης 3229/29-10-98 που κατατέθηκε στη Βουλή των Ελλήνων από το Βουλευτή κ. Λ. Παπαγεωργόπουλο, αναφορικά με τη δημοσιότητα του ΠΕΠ Στερεάς Ελλάδας, σας πληροφορούμε τα εξής: 

1. Το έργο "Δημοσιότητα του ΠΕΠ Στερεάς Ελλάδας" χρηματοδοτείται από το Υποπρόγραμμα Εφαρμογή, με προϋπολογισμό 250 εκατ. δρχ. και διάρκεια από 5/98 - 10/99. 

2. Το Ν.Σ. Εύβοιας με την 42/97 απόφασή του ενέκρινε την έκδοση ενημερωτικού φυλλαδίου δραστηριοτήτων της Ν.Α. Με την 14/98 απόφασή του "περί προϋπολογισμού ανταποδοτικών τελών" ενέταξε κωδικό για εκδόσεις - εκτυπώσεις. 

Το κόστος της έκδοσης ανέρχεται στο ποσό των 5 εκατ. δρχ. 

Ο Υφυπουργός 

Γ. ΦΛΩΡΙΔΗΣ" 

7. Στην με αριθμό 3256/29-10-98 ερώτηση δόθηκε με το υπ'αριθμ. 2623/19-11-98 έγγραφο από τον Υπουργό Mεταφορών και Επικοινωνιών η ακόλουθη απάντηση: 

"Σε απάντηση της ερώτησης με αριθμό 3256/29-10-98 που κατέθεσε στη Βουλή ο Βουλευτής κ. Μ. Μπεντενιώτης, σχετικά με χρέωση από τον ΟΤΕ μη οφειλόμενων τελών, σας διαβιβάζουμε το σχετικό έγγραφο με αριθμ. πρωτ. 927/615737/9-11-98 του Δ/ντος Συμβούλου του εν λόγω Οργανισμού. 

Επίσης προς ενημέρωση του κυρίου Βουλευτή, σας γνωρίζουμε ότι: 

1. Σύμφωνα με τις διατάξεις του ν. 2414/96 κάθε δημόσια επιχείρηση που προσφέρει προϊόντα ή υπηρεσίες υποχρεούται να καταρτίσει και να υποβάλει για έγκριση στο εποπτεύον Υπουργεί ένα χάρτη υποχρεώσεων προς τον καταναλωτή (Χ.Υ.Κ.) 

2. Ο Χ.Υ.Κ. καθορίζει τις καταστατικές υποχρεώσεις και τους όρους υπό τους οποίους η δημόσια επιχείρηση παρέχει τα προϊόντα ή τις υπηρεσίες προς τους καταναλωτές. 

3. Ο εγκεκριμένος, με την αριθμ. 79442/2018/29-12-98 απόφαση του Υπουργού Μεταφορών και Επικοινωνιών, Χ.Υ.Κ. του Ο.Τ.Ε. (ο οποίος επισυνάπτεται) αναφέρει τα δικαιώματα του πελάτη/συνδρομητή στην περίπτωση που αμφισβητήσει την ορθότητα των στοιχείων ορισμένου λογαριασμού του. 

Ο Υπουργός 

ΑΝΑΣΤΑΣΙΟΣ ΜΑΝΤΕΛΗΣ" 

8. Στην με αριθμό 3265/29-10-98 ερώτηση δόθηκε με το υπ'αριθμ. 2658/13-11-98 έγγραφο από τον Υπουργό Mεταφορών και Επικοινωνιών η ακόλουθη απάντηση: 

"Σε απάντηση της ερώτησης με αριθμό 3265/29-10-98 που κατέθεσε στη Βουλή ο Βουλευτής κ. Σπήλιος Σπηλιωτόπουλος, σχετικά με τα Αστικά ΚΤΕΛ Πατρών και Αιγίου, σας πληροφορούμε ότι οι δυνατότητες λήψεως οποιωνδήποτε μέτρων καθορίζονται από την κείμενη νομοθεσία (Ν.Δ. 102/73). 

Ο Υπουργός 

ΑΝΑΣΤΑΣΙΟΣ ΜΑΝΤΕΛΗΣ" 

9. Στην με αριθμό 3301/30-10-98 ερώτηση δόθηκε με το υπ'αριθμ. 36865/20-11-98 έγγραφο από τον Υφυπουργό Εθνικής Οικονομίας η ακόλουθη απάντηση: 

"Σε απάντηση της ερώτησης 3301/30-10-98 του Βουλευτή κ. Μ. Κεφαλογιάννη σας διαβιβάζουμε τις θέσεις της Εταιρείας Διαχείρησης Τεχνικής Βοήθειας ΕΠΕ η οποία έχει και την αρμοδιότητα του σύννομου της υπογραφής της σύμβασης πρόσληψης των Τεχνικών Συμβούλων σύμφωνα με τις διαδικασίες του διαγωνισμού που προκηρύχθηκε για το σκοπό αυτό. 

Επί πλέον σας γνωρίζουμε ότι με βάση τις υπεύθυνες δηλώσεις που έχουν υποβάλει στην Υπηρεσία μας όσοι εκ των Τεχνικών Συμβούλων κατείχαν πτυχία Μελετητών/Εργοληπτών είτε τα έχουν καταθέσει είτε είναι ανενεργά. 

Ο Υφυπουργός 

ΧΡΗΣΤΟΣ ΠΑΧΤΑΣ" 

Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων). 

10. Στην με αριθμό 3247/29-10-98 ερώτηση δόθηκε με το υπ'αριθμ. 36763/20-11-98 έγγραφο από τον Υπουργό Εθνικής Οικονομίας και Οικονομικών η ακόλουθη απάντηση: 

"Σε απάντηση της ερώτησης 3247/29-10-98 που κατέθεσε στη Βουλή των Ελλήνων ο Βουλευτής κ. Ελ. Παπανικολάου σχετικά με την επαναλειτουργία στην Καλαμάτα της Διεθνούς Βιομηχανίας Ενδυμάτων Α.Ε. όπως μας πληροφόρησε η Τράπεζα Πειραιώς Finance Α.Ε. σας γνωρίζουμε τα ακόλουθα: 

Η Α.Ε. "Αmericanino Ευρώπης" υπέβαλε την 26.10.98 προσφορά στον τρίτο Δημόσιο πλειοδοτικό διαγωνισμό που έκανε η ανωτέρω εκκαθαρίστρια Τράπεζα. Σημειώνουμε ότι ήταν η μοναδική προσφορά που υποβλήθηκε. 

Με το από 30.10.1998 έγγραφό της, η Α.Ε. "Πειραιώς Finance" διεβίβασε προς τους πιστωτές της υπό εκκαθάριση εταιρείας και πρότεινε την αποδοχή της προαναφερθείσης προσφοράς και την κατακύρωση της πώλησης στην Α.Ε. "Americanino Ευρώπης" με την ρητή υποχρέωση της τελευταίας για την επαναλειτουργία τού εργαστασίου στην Καλαμάτα. 

Σημειώνουμε δε, ότι όπως μας ετόνισε η εν λόγω Τράπεζα αρμόδιοι για την αποδοχή ή την απόρριψη της παραπάνω προσφοράς τυγχάνουν οι πιστωτές της υπό εκκαθάριση εταιρείας και όχι εκκαθαρίστρια. 

Περισσότερες λεπτομέρειες αναφέρονται στο επισυναπτόμενο έγγραφο της Α.Ε. "Πειραιώς Finance". 

Ο Υπουργός 

ΓΙΑΝΝΟΣ ΠΑΠΑΝΤΩΝΙΟΥ" 

Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων). 

11. Στην με αριθμό 3248/29-10-98 ερώτηση δόθηκε με το υπ'αριθμ. 36764/20-11-98 έγγραφο από τον Υφυπουργό Εθνικής Οικονομίας η ακόλουθη απάντηση: 

"Σε απάντηση της ερώτησης 3248/29-10-98, που κατέθεσε ο Βουλευτής κ. Λευτ. Παπανικολάου σχετικά με την πρόοδο των Προγραμμάτων του Β' ΚΠΣ (1994-99), σας γνωρίζουμε τα εξής: 

1. Το φυσικό και οικονομικό αντικείμενο των έργων του Β' ΚΠΣ 1994-99, θα ολοκληρωθεί σύμφωνα με το χρονοδιάγραμμα που περιλαμβάνεται στις εγκριτικές αποφάσεις των Επιχειρησιακών Προγραμμάτων. 

2. Σύμφωνα με τις Αποφάσεις 'Εγκρισης των επί μέρους Επιχειρησιακών Προγραμμάτων, ως ημερομηνία ανάληψης των νομικών δεσμεύσεων ορίζεται η 31.12.1999, ενώ ως ημερομηνία πραγματοποίησης των πληρωμών 31.12.2001. 

3. Ειδικώτερα 

α) Οι συνολικές δεσμεύσεις μέχρι τέλους 1998 των πιστώσεων για την Ελλάδα στον Κοινοτικό Προϋπολογισμό αναμένεται να ανέλθουν στο 83,30/0 του συνόλου των πιστώσεων που προβλέπονται στο Β' ΚΠΣ. 

Στο τέλος του Α' εξαμήνου του 1999 θα έχει δεσμευτεί το σύνολο των διαθέσιμων πιστώσεων (100%) για την Ελλάδα. 

Η επίδοση της Ελλάδας στις δεσμεύσεις μέχρι τέλος 97 (59%) την κατατάσσει στην 7η θέση μεταξύ των 15 Κρατών Μελών πολύ κοντά στο μέσον όρο (60%). 

β) Το σύνολο των εισροών από την ΕΕ στο τέλος του τρέχοντος έτους να ανέλθει στο 63,8% των συνολικών πόρων που δικαιούται η Ελλάδα στο πλαίσιο του Β' ΚΠΣ. 

Οι συνολικές εισροές για τα έτη 1999 και 2000 θα ανέλθουν σε 83,1% και 94,7% αντίστοιχα. 

Με τις επιδόσεις στις εισροές μέχρι τέλος 97 (42%), η Ελλάδα κατατάσσεται 8η μεταξύ των 15 Κρατών Μελών πολύ κοντά στο μέσον όρο (45%). 

γ) Οι δαπάνες για τα έργα και δράσεις του ΚΠΣ θα ανέλθουν σε 80% του συνόλου στο τέλος του 99, ενώ μέχρι το τέλος του 2000 αναμένεται να έχει πρακτικά πλήρως δαπανηθεί το σύνολο των πιστώσεων του ΚΠΣ. 

δ) Τέλος, ο ακόλουθος πίνακας απεικονίζει την εξέλιξη των εισροών στο ΠΔΕ από το σύνολο των προγραμμάτων του Β' Πακέτου Delοrs. 

Σε δις Δρχ.

ΕΞΕΛΙΞΗ ΕΙΣΡΟΩΝ ΣΤΟ ΠΔΕ

94
 95
 96
 97
 98
 99
 
288
 320
 550
 700
 890
 1030
 

4. O ρυθμός υλοποίησης του ΚΠΣ και απορρόφησης των πόρων είναι πλέον υψηλότερος από τον μέσο όρο όλων των Κρατών-Μελών της Ε. Ε., με αποτέλεσμα η Ελλάδα σήμερα να ανακτά το χρόνο που διατέθηκε στα πρώτα χρόνια του ΚΠΣ για την προετοιμασία των έργων καθώς και των θεσμών και μηχανισμών για την υλοποίησή τους. 

Εξάλλου μετά την προταθείσα αναμόρφωση των Προγραμμάτων του Β' ΚΠΣ, θεωρούμε ότι τα Επιχειρησιακά Προγράμματα θα υλοποιηθούν μέσα στα διαγραφόμενα ως ανωτέρω από τις διατάξεις εφαρμογής χρονικά πλαίσια, λαμβάνοντας υπόψη ότι για ορισμένα μεγάλα έργα έχει ληφθεί η απόφαση συνέχισης της χρηματοδότησής τους από το ΚΠΣ κατά την περίοδο 2000-2006. 

Οι υπηρεσίες του Υπουργείου Εθνικής Οικονομίας είναι σε διάθεσή σας για την παροχή οποιασδήποτε πρόσθετης πληροφόρησης. 

Ο Υφυπουργός 

ΧΡΗΣΤΟΣ ΠΑΧΤΑΣ" 

12. Στην με αριθμό 3215/27-10-98 ερώτηση δόθηκε με το υπ'αριθμ. 37877/20-11-98 έγγραφο από τον Υφυπουργό Εθνικής Οικονομίας η ακόλουθη απάντηση: 

"Σε απάντηση της ερώτησης 3215/27-10-98, που κατέθεσε ο Βουλευτής κ. Ελ. Παπανικολάου σχετικά με την πρόοδο των Προγραμμάτων του Β' ΚΠΣ (1994-99), σας γνωρίζουμε τα εξής: 

1. Το φυσικό και οικονομικό αντικείμενο των έργων του Β' ΚΠΣ 1994-99, θα ολοκληρωθεί σύμφωνα με το χρονοδιάγραμμα που περιλαμβάνεται στις εγκριτικές αποφάσεις των Επιχειρησιακών Προγραμμάτων. 

2. Σύμφωνα με τις Αποφάσεις 'Εγκρισης των επί μέρους Επιχειρησιακών Προγραμμάτων, ως ημερομηνία ανάληψης των νομικών δεσμεύσεων ορίζεται η 31.12.1999, ενώ ως ημερομηνία πραγματοποίησης των πληρωμών 31.12.2001. 

3. Ειδικώτερα 

α) Οι συνολικές δεσμεύσεις μέχρι τέλους 1998 των πιστώσεων για την Ελλάδα στον Κοινοτικό Προϋπολογισμό αναμένεται να ανέλθουν στο 83,3% του συνόλου των πιστώσεων που προβλέπονται στο Β' ΚΠΣ. 

Στο τέλος του Α' εξαμήνου του 1999 θα έχει δεσμευτεί το σύνολο των διαθέσιμων πιστώσεων (100%) για την Ελλάδα. 

Η επίδοση της Ελλάδας στις δεσμεύσεις μέχρι τέλος 97 (59%) την κατατάσσει στην 7η θέση μεταξύ των 15 Κρατών Μελών πολύ κοντά στο μέσον όρο (60%). 

β) Το σύνολο των εισροών από την ΕΕ στο τέλος του τρέχοντος έτους να ανέλθει στο 63,8% των συνολικών πόρων που δικαούται η Ελλάδα στο πλαίσιο του Β' ΚΠΣ. 

Οι συνολικές εισροές για τα έτη 1999 και 2000 θα ανέλθουν σε 83,1% και 94,7% αντίστοιχα. 

Με τις επιδόσεις στις εισροές μέχρι τέλος 97 (42%), η Ελλάδα κατατάσσεται 8η μεταξύ των 15 Κρατών Μελών πολύ κοντά στο μέσον όρο (45%). 

γ) Οι δαπάνες για τα έργα και δράσεις του ΚΠΣ θα ανέλθουν σε 80% του συνόλου στο τέλος του 99, ενώ μέχρι το τέλος του 2000 αναμένεται να έχει πρακτικά πλήρως δαπανηθεί το σύνολο των πιστώσεων του ΚΠΣ. 

δ) Τέλος, ο ακόλουθος πίνακας απεικονίζει την εξέλιξη των εισροών στο ΠΔΕ από το σύνολο των προγραμμάτων του Β' Πακέτου Delοrs. 

Σε δις Δρχ.

ΕΞΕΛΙΞΗ ΕΙΣΡΟΩΝ ΣΤΟ ΠΔΕ


94
 95
 96
 97
 98
 99
 
288
 320
 550
 700
 890
 1030
 


4. O ρυθμός υλοποίησης του ΚΠΣ και απορρόφησης των πόρων είναι πλέον υψηλότερος από τον μέσο όρο όλων των Κρατών-Μελών της Ε.Ε., με αποτέλεσμα η Ελλάδα σήμερα να ανακτά το χρόνο που διατέθηκε στα πρώτα χρόνια του ΚΠΣ για την προετοιμασία των έργων καθώς και των θεσμών και μηχανισμών για την υλοποίησή τους. 

Εξάλλου μετά την προταθείσα αναμόρφωση των Προγραμμάτων του Β' ΚΠΣ, θεωρούμε ότι τα Επιχειρησιακά Προγράμματα θα υλοποιηθούν μέσα στα διαγραφόμενα ως ανωτέρω από τις διατάξεις εφαρμογής χρονικά πλαίσια, λαμβάνοντας υπόψη ότι για ορισμένα μεγάλα έργα έχει ληφθεί η απόφαση συνέχισης της χρηματοδότησής τους από το ΚΠΣ κατά την περίοδο 2000-2006. 

Οι υπηρεσίες του Υπουργείου Εθνικής Οικονομίας είναι σε διάθεσή σας για την παροχή οποιασδήποτε πρόσθετης πληροφόρησης. 

Ο Υφυπουργός 

ΧΡΗΣΤΟΣ ΠΑΧΤΑΣ" 

13. Στην με αριθμό 3211/26-10-98 ερώτηση δόθηκε με το υπ'αριθμ. 213/20-11-98 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Σε απάντηση της ερώτησης 3211/26-10-98 που κατέθεσε στη Βουλή, ο Βουλευτής κ. Γ. Καρατζαφέρης, σχετικά με το "Μετρό Θεσσαλονίκης", παρακαλούμε να πληροφορήσετε τον κ. Βουλευτή τα εξής: 

Oι διαπραγματεύσεις για το ΜΕΤΡO Θεσσαλονίκης είναι συνεχείς έγιναν και γίνονται μέχρι την Οριστικοποίηση του τελικού κειμένου της Σύμβασης Παραχώρησης με πλήρη Διαφάνεια και με πίστη πάντα στην Νομιμότητα, στους κανόνες του Υγιούς Ανταγωνισμού και στην Διασφάλιση του Δημόσιου Συμφέροντος. 

Τα αποτελέσματα των διαπραγματεύσεων μέχρι τον Ιούλιο, αποτυπώθηκαν στο σχέδιο Σύμβασης Παραχώρησης, που εστάλει προς την Επιτροπή Εισήγησης Ανάθεσης. Είναι γεγονός ότι οι διαπραγματεύσεις συνεχίζονται με την ενσωμάτωση και των επισημάνσεων της Επιτροπής Εισήγησης για Ανάθεση μέχρι την οριστικοποίηση της Σύμβασης. 

Είναι σαφές ότι το σχέδιο αυτό που στάλθηκε τον Αύγουστο στην Επιτροπή Εισήγησης για Ανάθεση δεν ήταν και δεν μπορούσε να ήταν το οριστικό κείμενο της Σύμβασης γιατί τότε δεν θα είχαν σημασία οι επισημάνσεις της Επιτροπής Εισήγησης Ανάθεσης. 

'Ετσι το σχέδιο δόθηκε στην Επιτροπή Εισήγησης για Ανάθεση (Ε.Ε.Α.) για έκφραση γνώμης όπως προβλέπει η Διακήρυξη του Διαγωνισμού. Παρόλο που η Ε.Ε.Α. θα μπορούσε να εκφράσει γνώμη επί της διαδικασίας και όχι επί της ουσίας του σχεδίου Σύμβασης Παραχώρησης, επειδή η Ε.Ε.Α. είχε αξιολογήσει τις προσφορές των Κ/Ξ και τις γνώριζε σε βάθος, ο Υπουργός ΠΕΧΩΔΕ επέμεινε ώστε να διατυπωθεί μία γνώμη επί της ουσίας στο σχέδιο Σύμβασης Παραχώρησης, για να μπορέσει στην συνέχεια να λάβει τις τελικές αποφάσεις που θα αποτυπωθούν στο οριστικό κείμενο της Σύμβασης Παραχώρησης. Πράγματι η Ε.Ε.Α. εξέδωσε το από 16-11-98 πρακτικό της στο οποίο όλα τα μέλη εξέφρασαν τις απόψεις τους επί της ουσίας. 

Η γνώμη της Ε.Ε.Α. τελικά ήταν θετική για το σχέδιο Σύμβασης Παραχώρησης, εκφράζοντας βέβαια κάποιες παρατηρήσεις για να βελτιωθεί το σχέδιο αυτό. 

Με βάσει και τις παρατηρήσεις αυτές θα οριστικοποιηθεί το σχέδιο Σύμβασης και θα υποβληθεί στα Κυβερνητικά Οργανα για έγκριση. Στη συνέχεια θα υπογραφεί από τον Υπουργό ΠΕΧΩΔΕ και θα υποβληθεί για κύρωση στη Βουλή των Ελλήνων. 

Ο Υπουργός 

ΚΩΝΣΤΑΝΤΙΝΟΣ ΛΑΛΙΩΤΗΣ" 

14. Στην με αριθμό 929/7-8-98 ερώτηση δόθηκε με το υπ'αριθμ. 39070/20-11-98 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση: 

"Σε απάντηση της ερώτησης που 929/7-8-98, που κατέθεσε ο Βουλευτής κ. Ν. Κατσαρός, σχετικά με την επαναδημιουργία αποξηρανθείσης λίμνης, σας γνωρίζουμε ότι: 

1. Πρόσφατα ολοκληρώθηκε αναγνωριστική μελέτη από το Αριστοτέλειο Πανεπιστήμιο Θεσσαλονίκης που προτείνει την μερική επαναπλήρωση της αποξηρανθείσης λίμνης Ασκουρίδας (Νεζερού) με προβλεπόμενο προϋπολογισμό 800 εκ. δρχ. περίπου. 

2. Εξετάζεται η δυνατότητα ένταξης και χρηματοδότησης του έργου από το 3ο Κοινοτικό Πλαίσιο Στήριξης. 

Ο Υφυπουργός 

ΓΕΩΡΓΙΟΣ ΦΛΩΡΙΔΗΣ" 

15. Στην με αριθμό 1501/21-8-98 ερώτηση δόθηκε με το υπ'αριθμ. 38925/19-11-98 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση: 

"Σε απάντηση της ερώτησης 1501/21-8-98, που κατατέθηκε στη Βουλή των Ελλήνων από τους Βουλευτές κυρίους Ν. Γκατζή και Μ. Αγγουράκη, αναφορικά με το δρόμο Αγ. Νικολάου-Ελούντα Ν.Λασιθίου, σας πληροφορούμε τα ακόλουθα: 

Το έργο βελτίωσης του δρόμου Αγ. Νικολάου - Ελούντα έχει ενταχθεί στο ΠΕΠ Κρήτης 1994-99 στο Υποπρόγραμμα 2 και στο Μέτρο 1 που αφορά τις Τουριστικές Υποδομές και τον Πολιτιστικό Τουρισμό με πρ/σμό 400 εκ. δρχ.. Φορέας υλοποίησης έχει ορισθεί η Δ/νση Τεχν. Υπηρεσιών Νομ/κής Αυτοδ/σης Λασιθίου. 

Το έργο δημοπρατήθηκε στις 30 Μαρτίου 1998, αλλά δεν υπήρχε δυνατότητα άμεσης έναρξης των εργασιών λόγω της πολύ υψηλής τουριστικής κίνησης στην περιοχή. Κατά συνέπεια οι τοπογραφικές αποτυπώσεις ξεκίνησαν τον Σεπτέμβριο και στις 26-10-98 άρχισε η υλοποίηση του έργου. 

Ο Υφυπουργός 

ΓΕΩΡΓΙΟΣ ΦΛΩΡΙΔΗΣ" 

16. Στην με αριθμό 2228/15-9-98 ερώτηση δόθηκε με το υπ'αριθμ. 4928/18-11-98 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση: 

"Απαντώντας στην ερώτηση 2228/15-9-98 που κατατέθηκε στη Βουλή από την Βουλευτή κ. (Νίτσα) Ανδριανή Λουλέ, σχετικά με τους γιατρούς του ΙΚΑ, σας γνωρίζουμε τα εξής: 

1. Το ΙΚΑ μπορεί να συνάπτει ειδικές συμβάσεις αορίστου χρόνου με γιατρούς σύμφωνα με τις διατάξεις του άρθρου 10 του Ν.Δ. 1204/72, βάσει των οποίων "εφόσον οι τοπικές συνθήκες ή άλλοι σοβαροί λόγοι δεν καθιστούν δυνατή την εφαρμογή των άρθρων 2, 8 και 9 του παρόντος Ν.Δ., επιτρέπεται η σύναψη Ειδικών Συμβάσεων, μετά θεραπόντων γιατρών ή γιατρών ειδικοτήτων δι' αόριστον χρόνον επί αμοιβή του γιατρού οριζομένη είτε αναλόγως του αριθμού των δικαιούχων είτε άλλως πως, άνευ περιορισμού τινός εκ των περί αμοιβής των γιατρών οριζομένων διατάξεων ...." 

Οι συμβάσεις αυτές δύνανται να καταγγέλλονται εκατέρωθεν οποτεδήποτε τηρουμένης μηνιαίας προθεσμίας προειδοποιήσεως. 

2. Επειδή οι ανάγκες του ιατρικού προσωπικού στο ΙΚΑ δημιουργούνται κυρίως από παραιτήσεις, απολύσεις, ασθένειες, εκπαιδευτικές άδειες, συνταξιοδοτήσεις γιατρών αλλά και λόγω της άμεσης κάλυψης των αναγκών του Ιδρύματος σε παραμεθόριες και νησιωτικές περιοχές και σε Σταθμούς Πρώτων Βοηθειών (ΣΑΒ), όπου διαπιστούται απροθυμία προσέλευσης γιατρών, επιβάλλεται η αποφυγή της χρονοβόρας διαδικασίας κάλυψης των κενών θέσεων με προκήρυξη και η σύναψη των ειδικών συμβάσεων με γιατρούς βάσει της προαναφερόμενης διάταξης του άρθρου 10 του Ν.Δ. 1204/72. 

3. Το Υπουργικό Συμβούλιο εξ άλλου με την 404/20-10-94 Πράξη του ενέκρινε στη Διοίκηση του ΙΚΑ, κατ' εξαίρεση του μέτρου αναστολής των προσλήψεων την πλήρωση των κενών θέσεων γιατρών διαφόρων ειδικοτήτων με Ειδική Σύμβαση σύμφωνα με την ανωτέρω διάταξη, για την κάλυψη των άμεσων λειτουργικών αναγκών των ιατρείων και των Νοσοκομείων του ΙΚΑ και μέσα στα πλαίσια του συνολικού αριθμού των οργανικών θέσεων. Η ίδια Πράξη στην παρ. 3 αναφέρει ότι σε περίπτωση αποχώρησης ή μη αποδοχής της πρόσληψης επιτρέπεται η αντικατάσταση των προσλαμβανομένων με βάση την εν λόγω ΠΥΣ, χωρίς έγκριση. 

4. Τα αποτελέσματα της ως άνω διαδικασίας σύναψης ειδικών συμβάσεων -και όχι προσλήψεων- με γιατρούς του ΙΚΑ, κρίνονται ικανοποιητικά δεδομένου ότι καλύφθηκαν με τον πιο ευέλικτο και σύντομο τρόπο οι κάθε φορά παρουσιαζόμενες έκτακτες ανάγκες κάλυψης θέσεων ιατρικού προσωπικού στις διάφορες μονάδες του Ιδρύματος. 

5. Οι διατάξεις του άρθρου 10 του Ν.Δ. 1204/72 καταλαμβάνουν μόνο γιατρούς και όχι άλλες κατηγορίες προσωπικού. Συνεπώς καμία πρόσληψη άλλης κατηγορίας προσωπικού δεν έγινε στο 'Ιδρυμα με τις προαναφερόμενες διατάξεις. 

6. Για να επέλθει μεταβολή του εργασιακού καθεστώτος των ανωτέρω γιατρών του Ιδρύματος πρέπει να γίνει σχετική νομοθετική ρύθμιση. Αυτό όμως είναι θέμα γενικότερο που αναφέρεται στην τακτοποίηση συμβασιούχων όλου του Δημόσιου τομέα και ανήκει στην αρμοδιότητα του Υπουργείου Εσωτερικών, Δημόσιας Διοίκησης και Αποκέντρωσης. 

7. Τέλος όσον αφορά τον τρόπο πλήρωσης θέσεων προϊσταμένων αναφέρουμε ότι: 

Βάσει του άρθρου 2 του Β.Δ. 993/1966 (ΦΕΚ 271 Α') οι γιατροί και οδοντίατροι του Ιδρύματος δεν υπάγονται στις διατάξεις του Υπαλληλικού Κώδικα. 

Οι διατάξεις που διέπουν τις προαγωγές, τις τοποθετήσεις και τις αναθέσεις καθηκόντων των γιατρών και οδοντιάτρων του ΙΚΑ είναι: το Β.Δ. 17 από 18-2-56 (ΦΕΚ 67 Α), ο Κανονισμός Υγειονομικής Προστασίας (Απ.Υπ.Εργασίας 60556/22/2-2-40), ο Κανονισμός Υπαλληλικού Προσωπικού (Απ.Υπ.Εργασίας 9617/22-2-2-39) καθώς και ο ν. 119/1975. 

Κατά συνέπεια καθίσταται αδύνατη η εφαρμογή των ισχυουσών διατάξεων του ν. 2190/94 για την πλήρωση των θέσεων προϊσταμένων των Υπηρεσιών Υγείας του Ιδρύματος και η επιλογή των προϊσταμένων αυτών γίνεται με απόφαση και κρίση του Διοικητή του Ιδρύματος. 

Ο Υφυπουργός 

ΦΟΙΒΟΣ ΙΩΑΝΝΙΔΗΣ" 

17. Στην με αριθμό 3401/21013.11.98 ερώτηση/ΑΚΕ δόθηκε με το υπ'αριθμ. 1791/24.11.98 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση: 

"Απαντώντας στην ερώτηση και αίτηση κατάθεσης εγγράφων με αριθμό 3401/210/3.11.1998 της Βουλευτού κ. Β. Αράπη-Καραγιάννη, σχετικά με τον εκπαιδευτικό κλ. ΠΕ11 κ. Φάντλ Συμεών, σας γνωρίζουμε τα ακόλουθα: 

1. Ο ανωτέρω εκπαιδευτικός αποσπάστηκε με την αρ. Φ.821.4/Α 419/Ζ1/3794/23.9.1998 Υπουργική απόφαση, η οποία στηρίχθηκε: α) στο ν.2413/1996, άρθρο 23, παρ.2 και β) στην αρ. Φ.821.2/Α 323/Ζ1/447/11.2.1997 κανονιστική απόφαση με θέμα "Καθορισμός διαδικασίας απόσπασης εκπαιδευτικών στο εξωτερικό, όρων, κριτηρίων, οργάνων επιλογής των αποσπασμένων και περιπτώσεων καταβολής ή μη αποδοχών και επιμισθίου". Ο κ. Φάντλ Συμεών έλαβε μερος στις εξετάσεις διαπίστωσης γλωσσομάθειας με επιτυχία και συμπεριελήφθη στον αξιολογικό πίνακα της Αγγλίας σε σειρά που του επέτρεψε την απόσπαση (1ος στον πίνακα των καθηγητών κλ. ΠΕ11). 

2. Ο εκπαιδευτικός κ. Φάντλ Συμεών αποσπάστηκε στις σχολικες μονάδες της Μεγάλης Βρετανίας, με την πιο πάνω Υπουργική απόφαση και, σύμφωνα με το ν.2413, άρθρο 23, παρ.8, τοποθετήθηκε στο Ελληνικό Γυμνάσιο Λύκειο του Λονδίνου. Η τοποθέτησή του έγινε με την αριθμ. 316/7.10.98 πράξη του Προξένου της Ελλάδας στο Λονδίνο, ο οποίος εκτελούσε χρέη συντονιστή εκπαίδευσης στη συγκεκριμένη χώρα, ελλείψει συντονιστή εκπαίδευσης (ν. 2413/96, άρθρο 17, παρ.1). 

3. Βάσει της προαναφερόμενης κανονιστικής απόφασης, δεν δικαιούνται να υποβάλουν αίτηση απόσπασης (άρα και να αποσπαστούν στο εξωτερικό) εκπαιδευτικοί οι οποίοι έχουν καταδικαστεί σε οποιαδήποτε ποινή για πράξεις ή παραλείψεις που προβλεπονται από τις διατάξεις της παρ.2 του άρθρου 2 του Υ.Κ. ή έχουν τιμωρηθεί με οποιαδήποτε πειθαρχική ποινή για τις ίδιες πράξεις. 

4. Η απάντησή μας ΙΗ/811 αναφερόταν σε εκπαδιευτικούς δευτεροβάθμιας εκπαίδευσης που υπέβαλαν αίτηση για απόσπαση στα Ευρωπαϊκά Σχολεία. Ο κ. Φάντλ Συμεών δεν περιλαμβάνεται στην κατάσταση εκπαιδευτικών Δ/θμιας Εκπ/σης που υπέβαλαν αίτηση για απόσπαση σε "Ευρωπαϊκά σχολεία", δηλ. εκπαιδευτικά ιδρύματα των οποίων ή ίδρυση αποφασίστηκε από το ανώτατο συμβούλιο των ευρωπαϊκών σχολείων που εδρεύει στις Βρυξέλλες. Η διαδικασία απόσπασης εκπαιδευτικών στα ευρωπαϊκά σχολεία είναι διαφορετική από αυτήν της απόσπασης εκπαιδευτικών σε σχολικές μονάδες του εξωτερικού και καθορίζεται από το ν.2413/1996, άρθρο 23, παρ. 13 και την αρ. πρωτ. Φ.821.2/Ε 182/Ζ1/ 1323/ 14.4.1997 κανονιστική απόφαση. 

Εν όψει των ανωτέρω, η απόσπαση του εν λόγω εκπαιδευτικού είναι νόμιμη καθ' όλα σύμφωνη με τις διατάξεις του ν.2413/1996. 

Συνημμένα σας καταθέτουμε: α) Την αρ. πρωτ. Φ. 821.4/Α 419/Ζ1/3794/23.9.1998 Υπουργική απόφαση απόσπασης εκπαιδευτικών στις σχολικές μονάδες της Μεγ. Βρετανίας, β) το αρ. πρωτ. 2268/8.10.1998 έγγραφο της Ελληνικής Πρεσβείας του Λονδίνου για την τοποθέτηση του αναφερομένου εκπαιδευτικού στο Ελληνικό Γυμνάσιο - Λύκειο, γ) Την με αρ. πρωτ. 52/14.1.1998 αίτηση απόσπασης στο εξωτερικό του εκπαιδευτικού κ. Φάντλ Συμεών, δ) Απόσπασμα από το αξιολογικό πίνακα 1998-99. 

Ο Υπουργός 

ΙΩΑΝΝΗΣ ΑΝΘΟΠΟΥΛΟΣ" 

Σημ. Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων). 

18. Στην με αριθμό 3400/209/3.11.98 ερώτηση δόθηκε με το υπ'αριθμ. 1790/24.11.98 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση: 

"Απαντώντας στην ερώτηση και αίτηση κατάθεσης εγγράφων υπ' αριθμ. 3400/209/3.11.98 της Βουλευτού κ. Β. Αράπη - Καραγιάννη, σας γνωρίζουμε τα ακόλουθα: 

1) Το πόρισμα του ανακριτή εστάλη στο 2ο Γραφείο Αν. Αττικής την 12.6.1998. 

2) Ο φάκελος από 2ο Γραφείο εστάλη στο ΠΥΣΔΕ Ανατ. Αττικής την 18.6.1998. 

3) Με το πόρισμα προτείνεται η πειθαρχική δίωξη του κ. Φάντλ Συμεών για το αδίκημα της άσκησης ιδιωτικού έργου ή εργασία επ' αμοιβή.

4) Το ΠΥΣΔΕ αποφάσισε κατα τη συνεδρίαση αυτού στις 11.11.98 στον ορισμό εισηγητή και συζήτηση της υπόθεσης στην επόμενη συνεδρίασή του. 

Συνημμένα σας υποβάλουμε: 

1. Το αρ. πρωτ. 6374/13.11.98 έγγραφο της Δ/νσης Δ/θμιας Εκπ/σης Ανατ. Αττικής. 

2. Το αρ. πρωτ. 4111/18.6.98 έγγραφο του 2ου Γραφείου Δ/θμιας Εκπ/σης Ανατ. Αττικής. 

3. Το Πόρισμα της σχετικής Ε.Δ.Ε. 

Ο Υφυπουργός 

ΙΩΑΝΝΗΣ ΑΝΘΟΠΟΥΛΟΣ" 

Σημ. Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων). 

19. Στην με αριθμό 3564/229/6.11.98 ερώτηση/ΑΚΕ δόθηκε με το υπ'αριθμ. 1013/25.11.98 έγγραφο από τον Υφυπουργό Πολιτισμού η ακόλουθη απάντηση: 

"Σε απάντηση της υπ' αριθμ.3564/229/6.11.98 ερώτησης και Α.Κ.Ε. του Βουλευτού κ. Λ. Παπανικολάου, σας πληροφορούμε ότι με την υπ' αριθ. 29678/24.11.97 απόφασή μας (αντίγραφο της οποίας σας επισυνάπτουμε) χρηματοδοτήθηκε από το Π.Δ.Ε. με 9.000.000 δρχ. Ο Δήμος Καλαμάτας για την αντικατάσταση των παλαιών λεβήτων του Εθνικού Κολυμβητηρίου και με 3.000.000 δρχ. η Επιτροπή Διοίκησης για την αντικατάσταση του συστήματος χλωρίωσης. 

Υπεύθυνη για τη σωστή λειτουργία του Κολυμβητηρίου είναι η Επιτροπή Διοίκησης αυτού και από τις αρχές του έτους 1998 μέχρι σήμερα δεν υπήρξαν από την πλευρά της αιτήματα στην Γ.Γ.Α. 

Πρέπει να σημειωθεί ότι σ'αυτού του είδους τις χρηματοδοτήσεις δεν είναι απαραίτητη η αυτοψία τεχνικών της Γ.Γ.Α. μετά το πέρας των σχετικών εργασιών εκτός εάν υπάρξει ανάλογο αίτημα από την Επιτροπή Διοίκησης. 

Ο Υπουργός 

ΑΝΔΡΕΑΣ ΦΟΥΡΑΣ" 

20. Στην με αριθμό 3563/227/6.11.98 ερώτηση/ΑΚΕ δόθηκε με το υπ'αριθμ. 1012/25.11.98 έγγραφο από τον Υφυπουργό Πολιτισμού η ακόλουθη απάντηση: 

"Σε απάντηση της 3563/227.6.11.98 ερώτησης και Α.Κ.Ε., που κατέθεσε στη Βουλή ο Βουλευτής κ. Λ. Κουρής, σχετικά με το θέμα των εργασιών συντήρησης και επισκευής των εγκαταστάσεων του Εθνικού Σταδίου Κορωπίου, σας πληροροφούμε τα εξής: 

'Υστερα από αίτημα της Επιτροπής Διοίκησης του Ε.Σ. (στο οποίο υπήρχαν και κάποια στοιχεία προμελετών) τεχνικός της Γενικής Γραμματείας Αθλητισμού πραγματοποίησε αυτοψία. 

Από την αυτοψία αποδείχθηκε ότι το πρτο και τελείως απαραίτητο έργο που απαιτείται να γίνει στο χώρο των 100 στρ. που βρίσκονται οι αθλητικές εγκαταστάσεις, είναι η κατασκευή αποστραγγιστικού δικτύου απορροής ομβρύων διότι σε κάθε βροχόπτωση προκαλείται πλημμύρα και ζημιές στις εγκαταστάσεις. Το πρόβλημα αυτό όμως είναι αρμοδιότητας Δήμου διότι πρέπει να γίνει επέκταση του δικτύου απορροής του Δήμου για να μπορέσει να καλύψει το χώρο των αθλητικών εγκαταστάσεων αλλά και της ευρύτερης περιοχής. 

Για τις άλλες εργασίες συντήρησης και επισκευής (ανοιχτών γηπέδων αθλοπαιδιών, του γηπέδου ποδοσφαίρου του στίβου και του γηπέδου προπόνησης, επισκευή της περίφραξης ηλεκτροδότησης του προθερμαντηρίου αποπεράτωσης των αποδυτηρίων, έργα ηλεκτροφωτισμού των γηπέδων, εκτέλεση γεώτρησης, κατασκευή εισόδου προπυλαίων κλπ) το αίτημα θα εξετασθεί με βάση τα οικονομικά δεδομένα της Γ.Γ.Α., (σταδιακή χρηματοδότηση από το 1999 και μετά). 

Ο Υφυπουργός 

ΑΝΔΡΕΑΣ ΑΘ. ΦΟΥΡΑΣ" 

21. Στην με αριθμό 3669/235/10.11.98 ερώτηση/ΑΚΕ δόθηκε με το υπ'αριθμ. 374/23.11.98 έγγραφο από τον Υπουργό Εμπορικής Ναυτιλίας η ακόλουθη απάντηση: 

"Σε απάντηση της υπ' αριθμό 3669/235/10.11.98 ερώτησης, που κατέθεσε ο Βουλευτής κ. Τζωάννος Ιωάννης, σας πληροφορούμε τα ακόλουθα: 

α) Στα πλαίσια εφαρμογής των διατάξεων για την αλιεία οστράκων και βάσει των οδηγιών που έχουν δοθεί από το Υπουργείο Εμπορικής Ναυτιλίας ο Λ/Σ ΠΟΛΥΧΝΙΤΟΥ επικουρούμενος από την Προισταμένη του Αρχή, το Κ.Λ. Μυτιλήνης, διενεργεί συχνά περιπολίες από ξηρά και θάλασσα και αλιευτικούς ελέγχους. 

β) Τα αποτέλεσματα μάλιστα των αλιευτικών αυτών ελέγχων με δεδομένο ότι από την εφαρμογή του ΠΔ 86/98 "Αλιεία οστράκων" έχουν βεβαιωθεί δέκα (10) παραβάσεις, κρίνονται ικανοποιητικά. 'Ηδη δόθηκαν έγγραφες εντολες για την επαύξηση των λαμβανομένων μέτρων και εντατικοποίηση των διενεργούμενων ελέγχων. 

γ) Για τη διενέργεια των παραπάνω ελέγχων έχουν διατεθεί στο Λ/Σ ΠΟΛΥΧΝΙΤΟΥ ένα περιπολικό όχημα και ένα περιπολικό σκάφος. 

δ) Επισυνάπτουμε τέλος ονομαστική κατάσταση υπηρετούντος προσωπικού στον εν λόγω Λ/Σ. 

Ο Υπουργός 

ΣΤΑΥΡΟΣ ΣΟΥΜΑΚΗΣ" 

Σημ. Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων). 

22. Στην με αριθμό 3599/231/9.11.98 ερώτηση / Α.Κ.Ε. δόθηκε με το υπ'αριθμ. 139/25.11.98 έγγραφο από τον Υπουργό Πολιτισμού η ακόλουθη απάντηση: 

"Απαντώντας στην 3599/231/9.11.1998 ερώτηση και αίτηση κατάθεσης εγγράφων της Βουλευτού κ. Ελσας Παπαδημητρίου, καταθέτουμε τις εγκριτικές αποφάσεις των έξι μελετών μετά την ολοκλήρωση και παρουσίασή τους στο Κεντρικό Αρχαιολογικό Συμβούλιο, τα παραστατικά αμοιβής των μελετητών, τον προγραμματισμό και επικαιροποιημένο χρονοδιάγραμμα ολοκλήρωσης των έξι μελετών. 

Ο Υπουργός 

ΕΥΑΓΓΕΛΟΣ ΒΕΝΙΖΕΛΟΣ" 

Σημ. Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων). 

23. Στην με αριθμό 3346/200/2.11.98 ερώτηση δόθηκε με το υπ'αριθμ. 121/24.11.98 έγγραφο από τον Υπουργό Πολιτισμού η ακόλουθη απάντηση: 

"Απαντώντας στην 3346/200/2.11.1998 ερώτηση και αίτηση κατάθεσης εγγράφων του Βουλευτή κ. Βασίλειου Κορκολόπουλου, σας γνωρίζουμε τα εξής: 

Η ανάγλυφη μαρμάρινη πλάκα με την παράσταση δεομένης μορφής που φέρει την επωνυμία "Μήτηρ Θεού", πριν το 1994 βρισκόταν στο Βυζαντινό Μουσείο (αριθ. καταχώρησης Τ 148) και τώρα εκτίθεται στο Μουσείο Βυζαντινού Πολιτισμού της Θεσσαλονίκης δεν έχει υποστεί άλλου είδους συντήρηση εκτός από απλό καθαρισμό των διάφορων επικαθήσεων (λαδομπογιά, γύψος, χώματα) που υπήρχαν στην επιφάνεια (βλ. συνημμένο δελτίο συντήρησης). Το πλαίσιο δεν φαίνεται να έχει υποστεί επεμβάσεις συντήρησης, αλλά κάποιο άλλο είδος επέμβασης που πρέπει ίσως να αναζητηθεί την περίοδο της Τουρκοκρατίας όταν η ανάγλυφη εικόνα βρισκόταν εντοιχισμένη στην εκκλησία της Υπαπαντής. 

Το θέμα ταύτισης της δεομένης μορφής έχει από πολλού γίνει αντικείμενο έρευνας, μέρος της οποίας δημοσιεύτηκε (Ελληνικά 39 (1998) σ.158-163) από τον Προϊστάμενο της 9ης ΕΒΑ, καθηγητή κ. Χαράλαμπο Μπακιρτζή. Στην παραπάνω δημοσίευση η μορφή ταυτίζεται με τη μυροβλύτιδα οσία Θεοδώρα της Θεσσαλονίκης. Αντιρρήσεις για την παραπάνω ταύτιση της μαρμάρινης εικόνας προβάλλονται σε δημοσίευση (Δελτίον της Χριστιανικής Αρχαιολογικής Εταιρείας περ. Δ', τομ. ΙΙΙ, 1995) της αρχαιολόγου και επίτιμης Διευθύντριας του Βυζαντινού Μουσείου κας Μυρτάλης Ποταμιάνου, η οποία μένει στην μέχρι τότε ανάγνωση του θέματος ως δεομένης Παναγίας. 

Ο Υπουργός 

ΕΥΑΓΓΕΛΟΣ ΒΕΝΙΖΕΛΟΣ" 

Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων). 

24. Στην με αριθμό 3444/218/4.11.98 ερώτηση/ΑΚΕ δόθηκε με το υπ'αριθμ. 37240/26.11.98 έγγραφο από τον Υπουργό Εθνικής Οικονομίας και Οικονομικών η ακόλουθη απάντηση: 

"Σε απάντηση της ερώτησης 3444/218/4.11.98 και Α.Κ.Ε. του Βουλευτή κ. Γ. Αλογοσκούφη σας γνωρίζουμε τα εξής: 

Με τις επιχορηγήσεις από το ΠΔΕ και προγράμματα της ΕΕ οι δημόσιες επιχειρήσεις κατά κανόνα χρηματοδοτούν επενδυτικά προγράμματα που αυξάνουν το πάγιο κεφάλαιο των επιχειρήσεων αυτών. 

Με το δεδομένο αυτό και σύμφωνα μετην ταξινόμηση του EUROSTAT η συναλλαγή αυτή δεν θεωρείται ως τρέχουσα κεφαλαιακή ενίσχυση και δεν συμπεριλαμβάνεται στο μέγεθος των καθαρών αναγκών του Δημοσίου. Η δαπάνη αυτή αποτελεί στοιχείο αύξησης του Ακαθάριστου Δημόσιου Χρέους και αντισταθμίζεται με την αύξηση του μεριδόυ του Ελληνικού Δημοσίου στις Δημόσιες Επιχειρήσεις. 

'Ιδιος λογιστικός χειρισμός των δαπανών αυτών υιοθετούνται από τις υπόλοιπες χώρες-μέλη της Ευρωπαϊκής 'Ενωσης οι οποίες ακολουθούν τη μεθοδολογία του EUROSTAT για τον προσδιορισμό Δημοσίου Ελλείμματος και Δημοσίου Χρέους. 

Ο Υπουργός 

ΓΙΑΝΝΟΣ ΠΑΠΑΝΤΩΝΙΟΥ" 

25. Στην με αριθμό 3421/213/4-11-98 ερώτηση/ΑΚΕ δόθηκε με το υπ'αριθμ. 37236/26-11-98 έγγραφο από τον Υφυπουργό Eθνικής Οικονομίας η ακόλουθη απάντηση: 

"Απαντώντας στην ερώτηση - αίτηση κατάθεσης εγγράφων με Α.Π. 3421/213/4-11-98 του Βουλευτή κ. Λεωνίδα Κουρή, σας ενημερώνουμε ότι: 

Με τις απαντήσεις στις ερωτήσεις-αιτήσεις καταθέσεως εγγράφων 3492/428/18-12-97, 20324/18-6-98, 2328 - 2410 και 2470 - 2484 ενημερώθηκε ο ερωτών Βουλευτής για όλα τα θέματα που αφορούν τον ΕΣΠΕΛ, τον τρόπο λειτουργίας του και τις ενέργειες σε σχέση με τις αναφορές που υποβάλει. 

Για ό,τι αφορά τα έργα που αναφέρονται στην ερώτηση του θέματος, σας πληροφορούμε ότι οι έλεγχοι του πρώτου τριμήνου του 1998, είχαν ακόμη πιλοτικό χαρακτήρα (με σκοπό τη στατιστική καταγραφή του γενικού επιπέδου ποιότητας των έργων) και ως εκ τούτου δεν ακολουθούσαν τις προβλέψεις των διατάξεων της Κ.Υ.Α. η οποία εκδόθηκε το Φεβρουάριο του 1998. Ορισμένα από τα έργα του πρώτου τριμήνου έχουν επανελεγχθεί από τον ΕΣΠΕΛ (π.χ. Αποβάθρα Λιμένος Σάμης) και οι σχετικές εκθέσεις έχουν ήδη διαβιβασθεί με το από 27-10-98/ΑΠ 36138/ΥΠΕΘΟ έγγραφο στους εποπτεύοντες φορείς για τη συμμόρφωση των αναδόχων στις συμβατικές τους υποχρεώσεις. 

Η διαδικασία του επενελέγχου ορισμένων έργων από τον ΕΣΠΕΛ με συστηματικό πλέον χαρακτήρα, όπως ήδη αναφέρθηκε στην απάντηση της 2398 ερώτησης του Βουλευτή, έχει ήδη αρχίσει από το 3ο τρίμηνο του 1998. 

Σας γνωρίζουμε επίσης ότι με βάση την Κ.Υ.Α. Δ17α/10/16/ΦΝ/380/11-2-98 από 1ης Ιουλίου 1998 ξεκίνησαν συστηματικοί έλεγχοι και επιθεωρήσεις σε βάθος σε τρεις κατηγορίες περιπτώσεων: 

- στις περιπτώσεις που οι αστοχίες ή πλημμέλειες έχουν επουσιώδη χαρακτήρα δηλαδή χωρίς ιδιαίτερες συνέπειες στην όλη ποιότητα των εργασιών ή που μπορεί εύκολα να τις αποκαταστήσει ο ανάδοχος, καθορίζοντας και τον τρόπο αποκατάστασης. 

- στις περιπτώσεις που, οι αστοχίες ή πλημμέλειες είναι ουσιώδεις και εκτιμάται ότι θα οδηγήσουν σε ενωρίτερο χρόνο τη συντήρηση, αλλά χωρίς επιπτώσεις στην αντοχή και στατική επάρκεια των κατασκευών. 

στις περιπτώσεις που οι αστοχίες ή πλημμέλειες είναι σοβαρές και όχι ανατάξιμες και άρα απαιτούνται καθαιρέσεις ή ανακατασκευές. 

Στη συνέχεια τα αποτελέσματα των ελέγχων αυτών διαβιβάζονται στους φορείς που εποπτεύουν τα αντίστοιχα έργα με κοινοποίηση στις Προϊστάμενες Αρχές, με την εντολή να επιληφθούν για τη συμμόρφωση των εμπλεκομένων στην παραγωγή του κάθε έργου με τις συμβατικές υποχρεώσεις (άρθρο 46 του ΠΔ 609/84). 

Σχετικά με την αίτηση κατάθεσης εγγράφων που αφορά την αλληλογραφία μεταξύ ΥΠΕΘΟ-ΥΠΕΧΩΔΕ και ΕΣΠΕΛ, σας γνωρίζουμε ότι εκτός των μηνιαία κατατιθέμενων ανά έργο εκθέσεων ελέγχων του ΕΣΠΕΛ και την επεξεργασία τους από την Υπηρεσία προκειμένου να εκδοθεί η "Εκθεση ανάλυσης των αποτελεσμάτων δραστηριότητας του ΕΣΠΕΛ και τα συμπεράσματά της" ανά τρίμηνο, δεν υπάρχει αλληλογραφία στη διάθεσή μας. 

Οι ενέργειες για τη διακίνηση και τη χρήση των αποτελεσμάτων των επιθεωρήσεων και ελέγχων του ΕΣΠΕΛ φαίνεται στον πίνακα που σας επισυνάπτουμε. 

Ο Υφυπουργός 

ΧΡΗΣΤΟΣ ΠΑΧΤΑΣ" 

Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων). 

26. Στην με αριθμό 3672/237A/10-11-98 ερώτηση/ΑΚΕ δόθηκε με το υπ'αριθμ. 163/27-11-98 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση: 

"Απαντώντας στην 3672/237/Α/10-11-98 ερώτηση/ΑΚΕ, που κατατέθηκε στη Βουλή από το Βουλευτή κ. Ευαγ. Μπασιάκο, για την άμεση παράδοση από τον ΟΕΚ οικισμού στη Θήβα περιοχής "ΤΑΧΙ", σας πληροφορούμε τα εξής: 

1. Από το Σεπτέμβρη του 1998, ο Οργανισμός Εργατικής Κατοικίας (ΟΕΚ), όπως είχε δεσμευτεί και ο Πρόεδρός του, άρχισε τη σταδιακή παραχώρηση των εργατικών κατοικιών στη Θήβα (Θέση TAXI) στους δικαιούχους. 

Συγκεκριμένα έχουν ολοκληρωθεί 83 κατοικίες και έχουν δοθεί προσωρινά παραχωρητήρια χρήσης σε 59 δικαιούχους (από τους 83). 

Για τις υπόλοιπες κατοικίες τα παραχωρητήρια θα δοθούν αφού ελεχθούν οι εκκρεμότητες που υπάρχουν στους φακέλλους των υποψήφιων δικαιούχων. 

Το χρονοδιάγραμμα παράδοσης των υπολοίπων κατοικιών είναι: 

Στις 22-11-98 θα παραδοθούν 20 κατοικίες και στις 10-12-98 άλλες 29. 

Στις αρχές του 1999 θα παραδοθούν άλλες 90 κατοικίες του οικισμού ΘΗΒΑ ΙΙΙ και οι 138 κατοικίες του οικισμού ΘΗΒΑ ΙΙ. Συνημμένα σας διαβιβάζουμε την αιτηθείσα κατάσταση δικαιούχων. 

Ο Υπουργός 

ΜΙΛΤΙΑΔΗΣ ΠΑΠΑΪΩΑΝΝΟΥ" 

27. Στην με αριθμό 3461/220/5-11-98 ερώτηση/AKE δόθηκε με το υπ'αριθμ. 39864/27-11-98 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση: 

"Σε απάντηση της υπ' αριθμ. 3461/220/5-11-98 ερώτησης/ΑΚΕ, που κατέθεσε ο Βουλευτής κ. Β. Παπαγεωργόπουλος σας γνωρίζουμε ότι, όπως μας πληροφόρησαν η Περιφέρεια Στ. Ελλάδας και η Νομ. Αυτ/ση Εύβοιας: 

α. Από το 1983 μέχρι σήμερα έχουν αναταθεί για το λιμάνι Χαλκίδας οι μελέτες με τα στοιχεία που φαίνονται στο συνημμένο πίνακα. 

β. Η Νομ. Αυτ/ση έχει δημοσιεύσει την 6872/18-8-98 πρόσκληση εκδήλωσης ενδιαφέροντος για εκπόνηση της μελέτης "Χωροταξικός σχεδιασμός εγκαταστάσεων και δραστηριοτήτων της ευρύτερης περιοχής Βορείου και Νοτίου Λιμένα Χαλκίδας". 

Συνημμένα, κατατίθενται πίνακας που έχει τα αιτούμενα στοιχεία που προέκυψαν από εκείνα που αναφέρθηκαν στην ερώτηση/ΑΚΕ 7153/803/11-5-98 και τα νεώτερα τα οποία μας απέστειλε η Ν.Α. Ευβοίας και η πρόσκληση εκδήλωσης ενδιαφέροντος για την νέα μελέτη. 

Ο Υφυπουργός 

Γ. ΦΛΩΡΙΔΗΣ" 

Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων). 

28. Στις με αριθμούς 3421/213/4-11-98 και 3671/236/10-11-98 ερωτήσεις/ΑΚΕ δόθηκαν με τα υπ'αριθμ. 232/27-11-98 και 254/27-11-98 έγγραφα από τον Υπουργό Περιβάλλοντος, Χωροταξίας και Δημοσίων Εργων ακόλουθη απάντηση: 

"Σε απάντηση των ερωτήσεων/ΑΚΕ 3421/213/4-11-98 και 3671/236/10-11-98 που κατέθεσε στη Βουλή, ο Βουλευτής κ. Λ. Κουρής, παρακαλούμε να πληροφορήσετε τον κ. Βουλευτή τα εξής: 

1. Το ΥΠΕΧΩΔΕ με το ν. 2372/96 για τα δημόσια έργα θέσπισε τον Ειδικό Σύμβουλο Ποιοτικού Ελέγχου (ΕΣΠΕΛ) παρέχοντάς του την δυνατότητα να διενεργεί συστηματικούς ελέγχους σε όλα τα Δημόσια Εργα. 

- Είναι γνωστό ότι ο ΕΣΠΕΛ έχει προσληφθεί μετά από Διεθνή Διαγωνισμό και παρέχει εδώ και πολλούς μήνες τις υπηρεσίες του κάτω από την εποπτεία του ΥΠΕΧΩΔΕ και του ΥΠΕΘΟ. 

- Ο ΕΣΠΕΛ έχει ως συμβατικό αντικείμενο να προβεί σε δειγματοληπτικούς, σημειακούς αλλά και αναλυτικούς ελέγχους 1500 έργων του Β' ΚΠΣ όλων των Υπουργείων, Περιφερειών, Νομαρχιών, Δήμων και Οργανισμών. 

- Πρόσφατοι ποιοτικοί έλεγχοι, που έκανε ο ΕΣΠΕΛ, σε 440 περίπου έργα, έγιναν μετά από εντολή του ΥΠΕΧΩΔΕ και του ΥΠΕΘΟ και το αποτέλεσμα των ελέγχων ανακοινώθηκε από το ΥΠΕΧΩΔΕ και το ΥΠΕΘΟ. 

Είναι γνωστό ότι τα αποτελέσματα των Αναλυτικών Ελέγχων διαβιβάζονται από το ΥΠΕΧΩΔΕ στο Σώμα Επιθεωρητών Δημοσίων Εργων (ΣΕΔΕ) για να αξιολογηθούν και να επιβάλλουν τις κυρώσεις και τα πρόστιμα που προβλέπει η Νομοθεσία. 

Ο ΕΣΠΕΛ, υλοποίησε κατά το 1ο και 2ο τρίμηνο του 1998, δειγματοληπτικούς ποιοτικούς ελέγχους σε 440 περίπου έργα. 

Από το 3ο τρίμηνο του 1998 και εφεξής ο ΕΣΠΕΛ υλοποιεί συστηματικούς (σε βάθος) ελέγχους και επιθεωρήσεις, έτσι ώστε να προσδιορίζονται με βεβαιότητα ενδεχόμενες αποκλίσεις από τις προδιαγραφές και να είναι δυνατή η λήψη μέτρων. 

- Σε όλα τα έργα, που προκύπτουν βεβαιωμένες κακοτεχνίες από τους συστηματικούς ελέγχους ακολουθεί διαρκής και λεπτομερής έλεγχος από το Σώμα Επιθεωρητών Δημοσίων Εργων (ΣΕΔΕ). 

Μετά τον έλεγχο του ΣΕΔΕ επιβάλλονται κυρώσεις και ποινές στους Εργολάβους, στους Επιβλέποντες Μηχανικούς και στους εκπροσώπους του κάθε φορέα, που έχει την ευθύνη και την εποπτεία του συγκεκριμένου έργου. 

- Είναι γνωστό ότι οι ευθύνες των εργολάβων καταγράφονται στα Μητρώα των Εργοληπτικών Εταιρειών και λαμβάνονται υπόψη, για την υπόσταση των εταιρειών τους αλλά και για την συμμετοχή τους σε νέους διαγωνισμούς κατασκευών έργων. 

2. Είναι γνωστό ότι τα έργα που ελέγχει ο ΕΣΠΕΛ είναι και όλα τα έργα που συγχρηματοδοτούνται από την Ευρωπαϊκή Ενωση. Αυτό καθορίστηκε με απόφαση της Επιτροπής Παρακολούθησης του Β' Κοινοτικού Πλαισίου Στήριξης, στην οποία συμμετέχουν οι εκπρόσωποι όλων των Υπουργείων και των αρμόδιων Διευθύνσεων της Ευρωπαϊκής Ενωσης. 

Τα έργα που ελέγχει ο ΕΣΠΕΛ είναι έργα που αναφέρονται σε όλα τα Υπουργεία, τις Περιφέρειες, Νομαρχίες και Δήμους καθώς και όλους τους Οργανισμούς ανεξάρτητα μεγέθους, προϋπολογισμού και είδους έργου. 

Για τα έγγραφα που ζητούνται με την ερώτηση/ΑΚΕ αρμοδιότητα έχει να τα καταθέσει το συνερωτώμενο Υπουργείο Εθνικής Οικονομίας. 

Ο Υπουργός 

Κ. ΛΑΛΙΩΤΗΣ" 

29. Στην με αριθμό 3515/222/5-11-98 ερώτηση/AKE δόθηκε με το υπ'αριθμ. 39797/27-11-98 έγγραφο από τον Υφυπουργό Eσωτερικών, Δημόσιας Διοίκησης και Αποκέντρωσης η ακόλουθη απάντηση: 

"Σε απάντηση της υπ' αριθμ. 3515/222/5-11-98 ερώτησης/ΑΚΕ, που κατέθεσε ο Βουλευτής κ. Λ. Κουρής σας γνωρίζουμε ότι, όπως μας πληροφόρησαν η Περιφέρεια Αττικής και η Ν.Α. Ανατ. Αττικής: 

α. Φορέας παρακολούθησης του έργου "Αλιευτικό Καταφύγιο Ραφήνας" είναι η Δ/νση Τεχν. Υπηρεσιών της Νομ/κής Αυτ/σης Ανατ. Αττικής. 

β. Μέχρι σήμερα: 

(1) Εχουν εκταμιευτεί: 344.573.336 δρχ. συμπεριλαμβανομένου και του ΦΠΑ. 

(2) Εκκρεμούν ενώπιον του Δ/κού Εφετείου Αθηνών για πληρωμή: 96.072.505 δρχ. (με ΦΠΑ) και για την ολοκλήρωση του έργου απαιτούνται ακόμη περίπου 600.000.000 δρχ. 

γ. Σήμερα δεν υφίσταται εργολαβία και δεν υπάρχει ανάδοχος έργου. 

δ. Το μέχρι σήμερα εκτελεσθέν έργο είναι σύμφωνο με τις εγκεκριμένες μελέτες. 

ε. Συγκεκριμένο χρονοδιάγραμμα ολοκλήρωσης του έργου δεν υπάρχει και για τη συνέχιση του έργου, από την Δ/νση Τεχν. Υπηρεσιών υπεβλήθη πρόταση για χρηματοδότηση προς τη Δ/νση Προγραμματισμού και Ανάπτυξης της Νομ/κής Αυτ/σης Ανατ. Αττικής και ζητήθηκε η διάθεση πιστώσεων ύψους 250.000.000 δρχ. Ομως στην περιφέρεια Αττικής δεν εστάλη καμία πρόταση για ένταξή του στο ΠΕΠ Αττικής 1994 - 1999. 

Σημειώνεται ότι η χρηματοδότηση αλιευτικών καταφυγίων στα πλαίσια του ΠΕΠ Αττικής 94 - 99 κρίθηκε μη επιλέξιμη από την Δ/νση VI της Ε.Ε. 

στ. Η Περιφέρεια Αττικής εξετάζει τις από 7-1-98 και 23-3-98 αιτήσεις θεραπείας του Αναδόχου (ΕΒΙΤΕΡ ΕΛΛΑΣ Α.Ε.) σχετικά με άρση της έκπτωσής του από το έργο και την εξόφληση του εκτελεσθέντος έργου. 

2. Συνημμένα, κατατίθενται έγγραφα αλληλογραφίας των συναρμοδίων Υπηρεσιών από την διακοπή των εργασιών στο έργο (προ 4ετίας). 

Ο Υφυπουργός 

Γ. ΦΛΩΡΙΔΗΣ" 

Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων). 

30. Στις με αριθμό 9467/1027/26-6-98 και 3413/212/3-11-98/ΑΚΕ ερωτήσεις δόθηκαν με τα υπ'αριθμ. 1089/27-11-98 και 1794/27-11-98 έγγραφα από τον Υπουργό Εθνικής Παιδείας και Θρησκευμάτων η ακόλουθη απάντηση: 

"Απαντώντας στις ερωτήσεις και αιτήσεις κατάθεσης εγγράφων με αριθμό 9467/1027/26-6-98 και 3413/212/3-11-98 των Βουλευτών κυρίων Ν. Κωνσταντόπουλου και Σπ. Δανέλλη, σας γνωρίζουμε τα ακόλουθα: 

1. Με το αριθμ. ΙΗ/655/22-5-97 έγγραφό μας προς τη Βουλή των Ελλήνων, ύστερα από την αριθμ. 3891/27-6-97 ερώτηση του ιδίου Βουλευτή κ. Σπύρου Δανέλλη, πληροφορήσαμε το Σώμα σχετικά με το ιστορικό της καταγγελίας από την άνοιξη του 1995 και των ενεργειών του Υπουργείου Παιδείας μέχρι τον Ιούνιο του 1997. 

2. Επί της ποινικής δίωξης, η οποία είχε ασκηθεί κατά πέντε εκδοτών εξεδόθη το αρ. 1721/1998 βούλευμα του Συμβουλίου Πλημμελειοδικών Αθηνών η οποία ήρε τη διαφωνία ανακριτή και Εισαγγελέα υπέρ της άποψης του πρώτου για τη μη συνέχιση περαιτέρω ανάκρισης και την μη παραπομπή των κατηγορουμένων στο ακροατήριο. Κατά του βουλεύματος αυτού ασκήθηκε έφεση από το Δημόσιο και τον Εισαγγελέα Εφετών, επί της οποίας εξεδόθη σχετικό βούλευμα του Συμβουλίου των Εφετών Αθηνών που έκανε δεκτή την έφεση του Εισαγγελέα και διέταξε τη συνέχιση της ανακρίσεως και ήδη ενεργείται συμπληρωματική ανάκριση από την 4η ειδική ανακρίτρια. 

3. Από τα ανωτέρω προκύπτει ότι το Υπουργείο Παιδείας όχι μόνο δεν τηρεί παρελκυστική τακτική, αλλά εμμένει αταλάντευτα στην διαλεύκανση της υπόθεσης και θεωρούμε ότι παρακώλυση του έργου της Δικαιοσύνης όχι μόνο δεν υφίσταται, αλλά αντιθέτως με ενέργειες της Διοίκησης επιδιώκεται η πλήρης και ουσιαστική διαλεύκανση της υπόθεσης. 

4. Το Δημόσιο μέχρι στιγμής δεν κατέβαλε αχρεωστήτως ποσά σε κανένα εκδότη. 'Ολα τα καταβληθέντα ποσά υπολογίσθηκαν με βάση την πραγματοποιηθείσα μετά την καταγγελία επανακοστολόγηση των συγγραμάτων, η οποία αποτελεί τη νόμιμη βάση προσδιορισμού της πληρωτέας αξίας των συγγραμάτων. Πάντως τυχόν αχρεωστήτως καταβληθέντα ποσά θα αναζητηθούν με αγωγή αμέσως μόλις θεμελιωθούν με στοιχεία οι απαιτήσεις του Δημοσίου. Σημειώνουμε ότι αγωγή εκδότη για οφειλή του Δημοσίου προς αυτόν ύψους 36.000.000 δραχμών εκδικάστηκε στο Διοικητικό Εφετείο Αθηνών και αναμένεται η έκδοση της απόφασης. 

5. Το Υπουργείο Παιδείας επί μία διετία μετά την καταγγελία αρνήθηκε να καταβάλει στους εκδότες τα αντιστοιχούντα στα συγγράμματα ποσά. Στη συνέχεια με βάση την επανακοστολόγηση από την επιτροπή προέβη στην καταβολή των αντιστοίχων ποσών στους εκδότες με την επιφύλαξη (όπως αναφέρεται στις σχετικές Υπουργικές αποφάσεις) παντός νομίμου δικαιώματος του Ελληνικού Δημοσίου (ΥΠΕΠΘ) για απαιτήσεις του από τυχόν επιπλέον καταβληθέντα χρηματικά ποσά λόγω υπερκοστολόγησης συγγραμμάτων. Παράλληλα προς περαιτέρω διασφάλιση των συμφερόντων του Δημοσίου εκδόθηκαν και κρατούνται στο ΥΠΕΠΘ εγγυητικές επιστολές ή ανεξόφλητα τιμολόγια των εκδοτών μέχρι να αποφανθεί τελεσίδικα η Δικαιοσύνη για το όλο θέμα. 

6. Σχετικά με την αναφερόμενη στην ερώτηση απόφαση (Φ.12.1/Β3/1132/21-4-97 ΦΕΚ 365 Β'), σας πληροφορούμε ότι η συγκεκριμένη απόφαση, όπως εύκολα γίνεται αντιληπτό, δεν αφορά ανακοστολογήσεις συγγραμμάτων αλλα τη διανομή συγγραμμάτων ακαδημαϊκού έτους 1996-97 με την ίδια τιμή του προηγούμενου ακαδημαϊκού έτους 1995, σύμφωνα με την ισχύουσα νομοθεσία για την δωρεάν διανομή Πανεπισστημιακών συγγραμμάτων του συγκεκριμένου ακαδιμαϊκού έτους (Φ.12.1./Β3/5708 π.ε./1997/ΦΕΚ 64 Β'). 

7. Ευθύς μόλις το Υπουργείο έλαβε γνώση της καταγγελίας, ο τότε Υπουργός Παιδείας υπέβαλε μηνυτήρια αναφορά στον Εισαγγελέα Πλημμελειοδικών Αθηνών με όλα τα στοιχεία της καταγγελίας. Συνεπώς αφού επελήφθη της υπόθεσης η Δικαιοσύνη και εξονυχιστικά διερευνά την υπόθεση παρήλκε η διεξαγωγή ΕΔΕ για θέματα μάλιστα αναγόμενα στο παρελθόν και μη αναφερόμενα σε Υπηρεσιακούς παράγοντες, αλλά σε συλλογικό όργανο, ο Πρόεδρος του οποίου ήταν ανώτατος Δικαστικός (Σύμβουλος του Ελεγκτικού Συνεδρίου του Κράτους) και μέλη καθηγητής ΑΕΙ και Υπηρεσιακοί παράγοντες διαφόρων Υπουργείων. 

8. Με το 39818/9850/26-5-97 έγγραφο του Ν.Σ. Κράτους δόθηκε εντολή στο Γραφείο Νομικού Συμβούλου του ΥΠΕΠΘ, μετά την υποβολή της από 2-5-95 μηνυτήριας αναφοράς "να παρακολουθήσει την εξέλιξη της υπόθεσης και αν συντρέχει περίπτωση να παραστεί ενώπιον των ανακριτικών Αρχών, να δηλώσει προσηκόντως και νομίμως παράσταση πολιτικής αγωγής του Ελληνικού Δημοσίου και σε περίπτωση παραπομπής της υποθέσεως στο ακροατήριο να δηλώσει και πάλι παράσταση πολιτικής αγωγής και να υποστηρίξει τις εν γένει απαιτήσεις του Δημοσίου, με κάθε νόμιμο μέσο". 

9. Το ως άνω Γραφείο στις 27-6-97 με δήλωσή του ενώπιον του αρμοδίου 4ου Ειδικού ανακριτή δήλωσε, κατά το στάδιο της προδικασίας, παράσταση πολιτικής αγωγής του Ελληνικού Δημοσίου για αποζημίωση 5.000.000 δρχ. επιφυλασσόμενο για οποιεσδήποτε περαιτέρω αξιώσεις του από την ίδια αιτία. 

10. Μετά από ενδελεχή έλεγχο στα οικεία αρχεία, συντάχθηκαν από την αρμόδια υπηρεσία καταστάσεις περιέχουσες αναλυτικά στοιχεία της υποθέσεως - πέραν αυτών που διαλαμβάνονται στην ως άνω μηνυτήρια αναφορά - οι οποίες διαβιβάσθηκαν στο Γραφείο Νομικού Συμβούλου για τις ενέργειες αρμοδιότητας αυτού, με το αρ. Φ.12.1/Β3/4067/21-8-98 έγγραφο της Δ/νσης Σπουδών και Φοιτ. Μέριμνας. 

11. Με το αρ. 1999/19-10-98 έγγραφό του το ανωτέρω γραφείο ζήτησε επί πλέον αναλυτικά και συγκεκριμένα στοιχεία. Ακολούθησε νέος λεπτομερέστατος έλεγχος στα αρχεία των αρμοδίων υπηρεσιών και ακολούθως συντάχθηκαν οι από 9-11-98 σχετικές καταστάσεις, οι οποίες διαβιβάστηκαν στο Γραφείο Νομικού Συμβούλου με το αρ. Α 22/11-11-98 έγγραφο του Ειδικού Γραμματέα Παν/κής Εκπ/σης του ΥΠΕΠΘ. 

Σύμφωνα με τα στοιχεία των καταστάσεων αυτών η διαφορά μεταξύ των χρηματικών ποσών που καταβλήθηκαν σε 4 εκδοτικούς οίκους και αυτών που έπρεπε να καταβληθούν με βάση τα στοιχεία της προκείμενης καταγγελίας ανέρχεται για τη χρονική περίοδο 1991 - 1995 σε ύψος 59.352.262 δρχ. ενώ με βάση τα στοιχεία της επανακοστολόγησης της επιτροπής ανέρχεται για την ίδια χρονική περίοδο στο ποσό των 26.454.427 δρχ. 

12. α) Ηδη, οι ανωτέρω καταστάσεις υποβλήθηκαν με το από 12-11-98 επεξηγηματικό έγγραφο του Γραφείου Νομικού Συμβούλου στην συνεχίζουσα την ανάκριση 4η ανακρίτρια. 

β) Παράλληλα στις 11-11-98 δόθηκε εντολή στο Γραφείο Νομικού Συμβούλου του ΥΠΕΠΘ για έγερση αγωγής αποζημιώσεως του Ελληνικού Δημοσίου ενώπιον του αρμόδιου Δικαστηρίου, το ταχύτερο δυνατόν, η οποία ήδη συντάσσεται υπό των χειριζόμενων την υπόθεση και εντός των προσεχών ημερών επίκειται η άσκησή της. 

Συνημμένα κατατίθενται τα αιτηθέντα έγγραφα. 

Ο Υπουργός 

ΓΕΡΑΣΙΜΟΣ Δ. ΑΡΣΕΝΗΣ" 

Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)". 

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, έχω την τιμή να ανακοινώσω στο Σώμα επιστολή του Προέδρου της Κυβέρνησης κ. Κωνσταντίνου Σημίτη προς τον Πρόεδρο της Βουλής των Ελλήνων, σχετικά με κυβερνητική μεταβολή η οποία έχει ως εξής: 

"ΕΛΛΗΝΙΚΗ ΔΗΜΟΚΡΑΤΙΑ 

ΓΕΝΙΚΗ ΓΡΑΜΜΑΤΕΙΑ ΤΟΥ ΥΠΟΥΡΓΙΚΟΥ ΣΥΜΒΟΥΛΟΥ 

Ταχ Δ/νση: Κτίριο Βουλής
 Αθήνα, 24-2-1999

Αριθμ. Πρωτ. 579

ΠΡΟΣ: Τον Πρόεδρο

της Βουλής των Ελλήνων
 

ΘΕΜΑ : Κυβερνητική μεταβολή. 

Κύριε Πρόεδρε, 

'Εχουμε την τιμή να παρακαλέσουμε όπως, ανακοινώσετε στο Σώμα ότι: 

Α) Με το αριθ. 32/19-2-1999 Προεδρικό Διάταγμα, που δημοσιεύθηκε στο ΦΕΚ 36/19-2-1999, τεύχος Α', έγιναν αποδεκτές οι παραιτήσεις που υπέβαλαν: 

1. ο Αλέξανδρος Παπαδόπουλος του Κωνσταντίνου, από τη θέση του Υπουργού Εσωτερικών, Δημόσιας Διοίκησης και Αποκέντρωσης, 

2. ο Θεόδωρος Πάγκαλος του Γεωργίου, από τη θέση του Υπουργού Εξωτερικών, 

3. η Βασιλική (Βάσω) Παπανδρέου του Ανδρέα, από τη θέση της Υπουργού Ανάπτυξης, 

4. ο Ευάγγελος Βενιζέλος του Βασιλείου, από τη θέση του Υπουργού Πολιτισμού, 

5. ο Φίλιππος Πετσάλνικος του Ιωάννου, από τη θέση του Υπουργού Δημόσιας Τάξης, 

6. η Ελισάβετ Παπαζώη του Αλεξάνδρου, από τη θέση της Υπουργού Αιγαίου, 

7. ο Γεώργιος Παπανδρέου του Ανδρέα, από τη θέση του Αναπληρωτή Υπουργού Εξωτερικών, 

8. ο Σταύρος Μπένος του Θεοδώρου, από τη θέση του Υφυπουργού Εσωτερικών, Δημόσιας Διοίκησης και Αποκέντρωσης, 

9. ο Γιάννος Κρανιδιώτης του Νικολάου, από τη θέση του Υφυπουργού Εξωτερικών και 

10. ο Μιχαήλ Χρυσοχοϊδης του Βασιλείου, από τη θέση του Υφυπουργού Ανάπτυξης 

και απαλλάχθηκαν από τα καθήκοντά τους. 

Β) Με το αριθ. 33/19-2-1999 Προεδρικό Διάταγμα, που δημοσιεύθηκε στο ΦΕΚ 36/19-2-1999, τεύχος Α', διορίσθηκαν οι: 

1. Βασιλική (Βάσω) Παπανδρέου του Ανδρέα, ως Υπουργός Εσωτερικών, Δημόσιας Διοίκησης και Αποκέντρωσης, 

2. Γεώργιος Παπανδρέου του Ανδρέα, ως Υπουργός Εξωτερικών, 

3. Ευάγγελος Βενιζέλος του Βασιλείου, ως Υπουργός Ανάπτυξης, 

4. Ελισάβετ Παπαζώη του Αλεξάνδρου, ως Υπουργός Πολιτισμού, 

5. Μιχαήλ Χρυσοχοϊδης του Βασιλείου, ως Υπουργός Δημόσιας Τάξης, 

6. Σταύρος Μπένος του Θεοδώρου, ως Υπουργός Αιγαίου, 

7. Γιάννος Κρανιδιώτης του Νικολάου, ως Αναπληρωτής Υπουργός Εξωτερικών, 

8. Λεωνίδας Τζανής του Γεωργίου, ως Υφυπουργός Εσωτερικών, Δημόσιας Διοίκησης και Αποκέντρωσης, 

9. Γρηγόριος Νιώτης του Δημητρίου, ως Υφυπουργός Εξωτερικών και 

10. Ιωάννης Χαραλάμπους του Νικολάου, ως Υφυπουργός Ανάπτυξης. 

Ο ΠΡΩΘΥΠΟΥΡΓΟΣ

ΚΩΝΣΤΑΝΤΙΝΟΣ ΣΗΜΙΤΗΣ".

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, εισερχόμαστε στη συζήτηση των 

ΕΠΙΚΑΙΡΩΝ ΕΡΩΤΗΣΕΩΝ

Αύριο επειδή θα έχουμε την προ ημερησίας διατάξεως συζήτηση δεν θα συζητηθούν επίκαιρες ερωτήσεις.

Επίκαιρες ερωτήσεις πρώτου κύκλου: 

Πρώτη είναι η με αριθμό 732/4.3.1999 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ευάγγελου Βλασσόπουλου προς τον Υπουργό Δημόσιας Τάξης, σχετικά με τη λήψη μέτρων για την επαρκή αστυνόμευση των πάρκων και των πλατειών της ευρύτερης περιοχής της πρωτεύουσας κλπ. 

Η επίκαιρη ερώτηση του κ. Βλασσόπουλου έχει ως εξής: 

"Αύξηση των κρουσμάτων βίας και άλλων παρανόμων πράξεων παρατηρούνται τελευταία στα πάρκα και τις πλατείες της ευρύτερης περιοχής της πρωτεύουσας. Συμμορίες, κυρίως αλλοδαπών νεαρών, διακίνηση ναρκωτικών, σωματεμπορία, ανδρική και παιδική πορνεία, συμπλοκές, τραυματισμοί και θάνατοι συνθέτουν την εικόνα αυτών των χώρων. Στην ουσία αυτοί οι χώροι μετατρέπονται τη νύχτα σε αληθινή ζούγκλα και κόλαση για τους περιοίκους, τους επαγγελματίες, τους εργαζόμενους και τους διερχόμενους. 

Μετά τα παραπάνω ερωτάται ο Υπουργός Δημόσιας Τάξης τι μέτρα προτίθεται να λάβει ώστε να υπάρχει επαρκής αστυνόμευση των χώρων αυτών για να αποκατασταθεί η εύνομη τάξη και να αισθανθούν ασφάλεια οι πολίτες". 

Ο Υπουργός Δημόσιας Τάξης κ. Χρυσοχοϊδης έχει το λόγο για τρία λεπτά να πρωτολογήσει. 

ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Πράγματι, πολλά από τα φαινόμενα τα οποία περιγράφει ο συνάδελφος στην ερώτησή του είναι υπαρκτά με αποκορύφωμα το τελευταίο γεγονός που συνέβη στο Πεδίον του 'Αρεως. Είναι ένα σύνθετο πρόβλημα που προέρχεται από την αύξηση της εγκληματικότητας τα τελευταία χρόνια, σε συνδυασμό με το γεγονός ότι συχνάζουν εκεί πάρα πολλοί παράνομοι αλλοδαποί με αποτέλεσμα να συμβαίνουν όλα αυτά τα δυσάρεστα φαινόμενα, τα οποία πρέπει να αντιμετωπίσουμε, όχι μόνο κατασταλτικά, αλλά και προληπτικά. 

Γι'αυτό θα έλεγα στο συνάδελφο ότι θα έπρεπε -και το λέω καλόπιστα-την ερώτησή του αυτή να την απευθύνει και στο Υπουργείο Εσωτερικών. Δηλαδή οι δήμοι θα πρέπει να ενδιαφερθούν και αυτοί να φωτίσουν τα πάρκα και τις πλατείες, ούτως ώστε οι χώροι αυτοί να είναι επισκέψιμοι και να αποτρέπονται τέτοια φαινόμενα. 

Πρέπει να σας πω ότι ήδη έχουμε ξεκινήσει από την πλευρά μας εδώ και δυο μήνες περίπου, η Ελληνική Αστυνομία, ένα πρόγραμμα επιτήρησης αυτών των χώρων με περιπολίες πεζές και εποχούμενες, ούτως ώστε να αποτρέψουμε όσο γίνεται και να μειώσουμε στο μέγιστο δυνατό βαθμό την εγκληματικότητα. 

Πρέπει να σας πω ακόμη ότι έχει ανοίξει ένας διάλογος με τους δημάρχους της περιοχής και πολύ σύντομα θα γίνει μια μεγάλη σύσκεψη με τους δημάρχους του λεκανοπεδίου, προκειμένου να υπάρξει συνεργασία ούτως ώστε να αντιμετωπίσουμε από κοινού τα προβλήματα. Ακόμη, υπάρχει μια ανοικτή συζήτηση, προκειμένου να αντιμετωπίσουμε το πρόβλημα των ναρκωτικών, με τον ΟΚΑΝΑ, το Υπουργείο Υγείας και Πρόνοιας και τους δήμους επίσης, διότι εκτιμώ ότι αυτά τα φαινόμενα είναι κοινωνικά τα οποία ανθίζουν στην εποχή μας και πριν την καταστολή θα πρέπει κυρίως να χρησιμοποιήσουμε όλα τα αναγκαία μέτρα πρόληψης για να μειώσουμε την εγκληματικότητα. 

Εκτιμώ ότι με όλες αυτές τις προσπάθειες, τις ενέργειες και πρωτοβουλίες, μαζί με κάποιες άλλες προτεραιότητες τις οποίες έχουμε θέσει και πολύ σύντομα θα είμαστε σε θέση να θέσουμε σε εφαρμογή, τα πάρκα της Αθήνας, σε συνεργασία πάντα με τους δήμους και το ΥΠΕΧΩΔΕ, θα γίνουν επισκέψιμα και θα αποτραπούν αυτά τα δυσάρεστα φαινόμενα. Ευχαριστώ, κύριε Πρόεδρε. 

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Βλασσόπουλε, έχετε το λόγο. 

ΕΥΑΓΓΕΛΟΣ ΒΛΑΣΣΟΠΟΥΛΟΣ: Κύριε Υπουργέ, ευχαριστώ πάρα πολύ, ξέρω τις καλές σας προθέσεις, ξέρω τι αγώνα έχετε κάνει και τι θα κάνετε. Η ερώτησή μου όμως εκφράζει την αγωνία και την ανησυχία τη δική μου και βεβαίως θα είναι διαρκώς επίκαιρη όσο δεν θα λαμβάνονται άμεσα και αποτελεσματικά αστυνομικά μέτρα. Βεβαίως την ίδια ερώτηση που κάνω εγώ, την κάνουν όσοι ζουν εργάζονται και διέρχονται από αυτές τις πλατείες και αυτά τα πάρκα, πλατείες και πάρκα που την ημέρα όλα κυλούν ομαλά, τη νύχτα όμως, μετατρέπονται σε επικίνδυνες και απαγορευμένες ζώνες με όλες τις μορφές της αγοραίας εγκληματικότητας. 

Πλατείες, δρόμοι, πάρκα, άλση, με μεγάλα λαμπρά ονόματα και βεβαίως επώνυμες. Αλλά δεν είναι μόνο οι επώνυμες. Πρέπει να σας πω πως αυτό που συμβαίνει στο κέντρο, αυτό που συμβαίνει στην Αθήνα, συμβαίνει σε όλους τους δήμους της Αττικής και ασφαλώς στον Πειραιά. Η ερώτησή μου όμως αποκτά ιδιαίτερη σημασία και βαρύτητα μετά τα επιστημονικά στοιχεία που αποκάλυψε η ημερίδα του Πάντειου Πανεπιστημίου που έγινε πριν τρεις μέρες και αφορούσε την παιδική εκμετάλλευση και την παιδική παραβατικότητα, δηλαδή επαιτεία, πορνεία, εγκληματικότητα. Τα στοιχεία τα οποία προκύψανε από την επιστημονική αυτή ημερίδα ήταν πράγματι συγκλονιστικά. Σύμφωνα με αυτήν την έρευνα, τρεις χιλιάδες περίπου παιδιά αγόρια και κορίτσια στην τρυφερή ηλικία των έντεκα έως δεκαοκτώ χρόνων, εξωθήθηκαν στην πορνεία το 1998. Τα νούμερα αυτά είναι συγκλονιστικά, είναι δραματικά, δείχνουν μια τραγική κατάσταση που επικρατεί και επίσης δείχνουν μια ανεπάρκεια, και ένα έλλειμμα αστυνόμευσης και καταστολής. Δείχνουν όμως και ένα έλλειμμα πρόληψης και κοινωνικών υποδομών υποδοχής. 

Γι'αυτό, κύριε Υπουργέ, τελειώνοντας θέλω να σας πω, πως πρέπει να τολμήσετε τώρα, πως πρέπει να βγάλετε την Αστυνομία στους δρόμους. Ευχαριστώ πολύ. 

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υπουργέ, έχετε το λόγο. 

ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Είμαι απολύτως σύμφωνος και αλληλέγγυος μαζί σας, κύριε Βλασσόπουλε, απλά πρέπει να υπερτονίσουμε το στοιχείο της πρόληψης, μιας προσπάθειας που πρέπει να γίνει απ'όλους τους φορείς, πολιτεία και κοινωνικούς φορείς, να μειώσουμε στο μέγιστο βαθμό αυτά τα κοινωνικά φαινόμενα, αυτά που εξωθούν στην ανομία και την εγκληματικότητα. Και βεβαίως, όπως πολύ ορθά τονίσατε, να εντείνουμε τα μέτρα καταστολής και αστυνόμευσης ούτως ώστε να τα περιορίσουμε στο ελάχιστο. 

Ελπίζω ότι πολύ σύντομα τα αποτελέσματα μιας τέτοιας προσπάθειας θα είναι πάρα πολύ εμφανή. Ευχαριστώ, κύριε Πρόεδρε. 

ΠΡΟΕΔΡΕΥΩΝ (Παναγιώτης Σγουρίδης): Εμείς σας ευχαριστούμε. 

Επόμενη είναι η τρίτη επίκαιρη ερώτηση με αριθμό 749/8-3-99 του Βουλευτή του Κομμουνιστικού Κόμματος Ελλάδος κ.Σταύρου Παναγιώτου προς τους Υπουργούς Εξωτερικών, Εσωτερικών, Δημόσιας Διοίκησης και Αποκέντρωσης, σχετικά με τη λήψη μέτρων αντιμετώπισης των προβλημάτων που αντιμετωπίζουν οι νεοπρόσφυγες. 

Η επίκαιρη ερώτηση του κ. Παναγιώτου είναι η ακόλουθη: 

"Πολλές οικογένειες Ελλήνων Ποντίων από την πρώην 'Ενωση Σοβιετικών Σοσιαλιστικών Δημοκρατιών, με ευθύνη κρατικών υπηρεσιών και χωρίς νόμιμη αιτία, ταλαιπωρούνται αφάνταστα αντιμετωπίζοντας ένα επί πλέον σοβαρό πρόβλημα, αυτό της διάσπασής τους. Πρόκειται ειδικότερα για εκείνες τις οικογένειες που ενώ τα περισσότερα μέλη τους βρίσκονται στην Ελλάδα, τα υπόλοιπα εξακολουθούν να παραμένουν στις χώρες προέλευσης χωρίς να έχουν τη δυνατότητα να έλθουν κοντά στους δικούς τους. Δεν τους χορηγείται όχι μόνο η θεώρηση της παλιννόστησης αλλά και αυτή η τουριστική θεώρηση αν και οι συγγενείς τους που βρίσκονται ήδη μόνιμα εγκατεστημένοι στη χώρα μας είναι 'Ελληνες και έχει επιβεβαιωθεί γι'αυτούς η απόκτηση της ελληνικής ιθαγένειας, στο πρόσωπό τους. Το πρόβλημα είναι οξύτερο στις οικογένειες με μεικτούς γάμους, καθώς και στις οικογένειες των Ελλήνων Ποντίων που έρχονται από τη Γεωργία, επειδή η εκεί προξενική αρχή δημιουργεί σοβαρές δυσχέρειες στην αναχώρησή τους. 

Η τεχνητή πρόκληση νομικών κωλυμάτων στη συνένωση των οικογενειών των νεοπροσφύγων είναι ακατανόητη, επιπλέον δε και παράνομη. Σε καμία χώρα υποδοχής μεταναστών, προσφύγων, φυγάδων και άλλων κατηγοριών ανθρώπων δεν συμβαίνει αυτό το λυπηρό φαινόμενο. Αντίθετα, καταβάλλονται προσπάθειες για να αποτρέπονται τέτοιου είδους απαράδεκτοι διαχωρισμοί. 

Ερωτώνται οι κύριοι Υπουργοί, ποια μέτρα προτίθενται να πάρουν ώστε να αρθούν τα νομικά κωλύματα που σήμερα ταλαιπωρούν τους νεοπρόσφυγες, δεν τους επιτρέπουν να συναντηθούν με τις οικογένειές τους και προκαλούν καθεστώς πλασματικής διάσπασης μεταξύ των μελών τους;". 

Ο Υφυπουργός κ. Νιώτης έχει το λόγο για τρια λεπτά να πρωτολογήσει. 

Σιδεροκέφαλος, κύριε Νιώτη! 

ΓΡΗΓΟΡΙΟΣ ΝΙΩΤΗΣ (Υφυπουργός Εξωτερικών): Ευχαριστώ, κύριε Πρόεδρε. 

Κύριε Πρόεδρε, οφείλω να παραδεχθώ ότι ο κ. Παναγιώτου προσεγγίζει με ιδιαίτερη ευαισθησία ένα υπαρκτό πρόβλημα, ένα πρόβλημα το οποίο ασφαλώς επανειλημμένως είχαμε, και στο παρελθόν και θα έχουμε και στο μέλλον τη δυνατότητα να το προσεγγίζουμε και στην Ολομέλεια, αλλά και στην Ειδική Μόνιμη Επιτροπή του Απόδημου Ελληνισμού της Βουλής των Ελλήνων, η οποία με πολύ δυναμικούς ρυθμούς προσεγγίζει αυτά τα θέματα και συμβάλλει στην επίλυση προβλημάτων. 

Θέλω λοιπόν κατ'αρχήν να συγχαρώ τον κύριο συνάδελφο, που αξιοποιώντας τη συμβολή του στη διακομματική επιτροπή αλλά και την προσωπική και πολιτική του ευαισθησία, θέτει αυτό το ζήτημα. Θα επιθυμούσα όμως να ενημερώσω τη Βουλή και τον κύριο συνάδελφο για τα εξής: 

Πρώτον, ότι είναι ένα μεγάλο θέμα, για το οποίο φρονώ πως υπάχουν σαφείς ενδείξεις και αποδείξεις βελτιώσεως των προβλημάτων που υπήρξαν στο παρελθόν. Κατ'αρχήν, η πολιτεία, η Κυβέρνηση, φρόντισε να δημιουργήσει, πέραν της Μόσχας, η οποία μέχρι και πριν δυο χρόνια είχε το μοναδικό, αν θέλετε, ελληνικό προξενικό γραφείο στις χώρες της πρώην ΕΣΣΔ που έδινε θεωρήσεις παλιννοστήσεως και στην Ουκρανία, στο Κίεβο, αλλά και στην Οδησσό και στη Μαριούπολη, όπως και στο Νοβοροσίσκ της Νότιας Ρωσίας, στο Καζακστάν και αλλού, πρεσβείες και προξενικά γραφεία. Και οι 'Ελληνες ομογενείς δεν ταλαιπωρούνται πλέον επί εβδομάδες μετακινούμενοι, δαπανώντας τεράστια γι'αυτούς ποσά, και αναμένοντας επί μήνες για να λάβουν τη θεώρηση παλιννόστησης. 

Επίσης, πρέπει να σημειώσω ότι εδώ και ενάμιση χρόνο, λειτουργούν τόσο στην Αττική όσο και στη Θεσσαλονίκη, ειδικά γραφεία του Υπουργείου Εξωτερικών, από τα οποία όσοι ήταν εδώ με τουριστική βίζα, έχουν ήδη αποκτήσει θεώρηση παλιννόστησης. Και μπορώ να αναφέρω τον αριθμό, ότι είναι περισσότεροι από είκοσι πέντε χιλιάδες άτομα. 

Παρ'όλα αυτά, τα κενά και τα προβλήματα υπάρχουν, γι'αυτό η Κυβέρνηση σε συνεργασία και με τη Διακομματική Επιτροπή, προωθεί το γνωστό προσχέδιο νόμου, με το οποίο στα άρθρα 1 έως 4, προσβλέπουμε να ολοκληρώσουμε αυτές τις νομοθετικές πρωτοβουλίες που είναι απαραίτητες για να προστατευθούν οι ομογενείς μας. 

Αναφέρατε, κύριε Παναγιώτου, ιδιαίτερα τα ζητήματα και τα προβλήματα του Προξενείου και της Πρεσβείας μας στη Γεωργία. Πρέπει να σας πω ότι από τη Γεωργία προέρχονται το 65% έως 70% των παλιννοστούντων και ότι αυτό το προξενικό γραφείο ιδρύθηκε και λειτουργεί εδώ και ενάμιση χρόνο περίπου. Είναι φανερό, λοιπόν, ότι έχει γίνει μία σοβαρή παρέμβαση εκεί, χρειάζεται όμως περισσότερη υποστήριξη και νομίζω ότι με τη νομοθετική πρωτοβουλία που παίρνουμε θα το κάνουμε αυτό. 

Πάντως όσες εκ των οικογενειών των παλιννοστούντων προσφύγων υποβάλλουν τα χαρτιά τους, έχουμε δώσει ήδη οδηγίες -και μετά την ερώτησή σας- να έχουν προτεραιότητα. Πρέπει να πω ότι αυτήν την προτεραιότητα δεν μπορεί να την έχουν όλοι οι συγγενείς, αλλά μόνο εκείνοι που είναι εξ αίματος και όχι οι συγγενείς του τυχόν αλλογενούς συζύγου, ο οποίος απέκτησε την ελληνική ιθαγένεια και η οποία δεν μπορεί να παρασύρει τους συγγενείς εκ του αλλογενούς συζύγου. 

Αν, λοιπόν, αναφέρεστε σε τέτοιες περιπτώσεις, είναι φανερό ότι δεν μπορούμε να δώσουμε μία ευρεία έννοια στον όρο οικογένεια. Για όσους συγγενείς εξ αίματος υποβάλλουν αιτήσεις, θα δώσουμε περαιτέρω οδηγίες για να υπάρξει προτεραιότητα. 

Ευχαριστώ, κύριε Πρόεδρε. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Παναγιώτου έχει το λόγο. 

ΣΤΑΥΡΟΣ ΠΑΝΑΓΙΩΤΟΥ: Κύριε Υφυπουργέ, οι ομογενείς έχουν αυξημένες απαιτήσεις από εσάς, αλλά και εσείς πρόσθετες υποχρεώσεις απέναντί τους. Και αυτό γιατί εξακολουθείτε και αυτήν τη στιγμή να διατηρείτε την ιδιότητα του Προέδρου της Διακομματικής Επιτροπής της Βουλής για τον Απόδημο Ελληνισμό. 

Τα προβλήματα που δημιουργεί η ελληνική πολιτεία στη συνένωση των οικογενειών των ομογενών, είναι πάρα πολύ σοβαρά και σε πολλές περιπτώσεις παραβιάζει το Σύνταγμα καθώς και διεθνείς νόμους, γιατί οι δυσκολίες δεν είναι μόνο όταν είναι να έρθουν τα υπόλοιπα μέλη στην Ελλάδα και να συνενωθούν με αυτά που βρίσκονται και έχουν αποκτήσει την ελληνική ιθαγένεια, αλλά σε πάρα πολλές περιπτώσεις είναι και σε μέλη των οικογενειών που απελαύνονται με διοικητικές απελάσεις. Χαρακτηριστικό παράδειγμα -παρά τα όσα είπατε για το ότι βελτιώνεται η κατάσταση- είναι η περίπτωση του Χιτίλοφ που ο πατέρας του και ο αδελφός του εδώ και τέσσερα χρόνια βρίσκονται στην Ελλάδα, έχουν ελληνικό διαβατήριο και έγινε απόπειρα να απελαθεί. Για το ζήτημα των διοικητικών απελάσεων θα έρθουμε να το συζητήσουμε άλλη φορά. 

Εκείνο που θέλω να σας πω είναι ότι κάθε κρατική παράβαση που απαγορεύει ή εμποδίζει τη συμβίωση, είναι ασυμβίβαστη με το απαραβίαστο της οικογενειακής ζωής και επομένως είναι παράνομη, εκτός εάν πρόκειται για περίπτωση νόμιμης προσωρινής κράτησης λόγω αδικήματος. 'Ετσι είναι παράνομες οι κρατικές ενέργειες που απαγορεύουν την είσοδο στη χώρα του συζύγου ή του παιδιού εκείνου που διαμένει νόμιμα στην Ελλάδα ή που οδηγούν στην απέλαση του αλλοδαπού συζύγου ή γονέα 'Ελληνα πολίτου που κατοικεί νόμιμα στην Ελλάδα. 

Θα θυμάστε πως στη διακομματική επιτροπή καταγγέλθηκε από τον Πρόεδρο του Συλλόγου Επιστημόνων Ποντίων ότι απελάθηκε ο πατέρας ενός στρατιώτη, η μητέρα του οποίου ήταν Πόντια, αλλά ο πατέρας Ρώσος. Αυτά είναι απαράδεκτες πρακτικές και κυρίως παράνομες. 

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υφυπουργός έχει το λόγο για δύο λεπτά για να δευτερολογήσει. 

ΓΡΗΓΟΡΙΟΣ ΝΙΩΤΗΣ (Υφυπουργός Εξωτερικών): Θέλω να επαναλάβω και να ενημερώσω περαιτέρω για τα εξής: 

Πρώτον, οι θεωρήσεις παλιννοστήσεως δίνονται εν συνόλω για τις οικογένειες, εφόσον έτσι έχει υποβληθεί η αίτηση. Δηλαδή, δεν είναι η ελληνική πολιτεία που θα αρνηθεί σε μία οικογένεια, εφόσον επιβεβαιωθεί η ελληνικότητά της, να έρθει συνολικά στην Ελλάδα με ενιαία θεώρηση παλιννοστήσεως. 

Η αλήθεια είναι ότι οι ανάγκες αναζήτησης εργασίας κλπ. πολλές φορές κάνουν τον επικεφαλής της οικογένειας, τον αρχηγό να ζητάει μόνο ατομικά την παλιννόστηση. Γι' αυτό δώσαμε οδηγίες -και εν προκειμένω έχετε δίκιο, κύριε συνάδελφε- και στο προξενείο της Γεωργίας απ' όπου, όπως είπαμε, προέρχεται το 65% των παλιννοστούντων προσφύγων, να έχουν προτεραιότητα οι ομογενείς εκείνοι των οποίων ο αρχηγός της οικογένειας ή ένα μέλος της οικογένειας έχει ήδη παλιννοστήσει. 

Από εκεί και πέρα, για τα θέματα των απελάσεων που είναι πέραν της σημερινής ερωτήσεώς σας, είμαι πρόθυμος ... 

ΣΤΑΥΡΟΣ ΠΑΝΑΓΙΩΤΟΥ: 'Εχει σχέση με το χώρισμα της οικογένειας. 

ΓΡΗΓΟΡΙΟΣ ΝΙΩΤΗΣ (Υφυπουργός Εξωτερικών): ... σε εξειδικευμένες περιπτώσεις να παρεμβαίνω έως ότου νομοθετικά -και πιστεύω γρήγορα- ολοκληρώσουμε εκείνες τις διαδικασίες που θα προστατεύσουν εντελώς και απόλυτα τους ομογενείς μας. 

Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Νιώτη. 

Επανερχόμαστε στη δεύτερη επίκαιρη ερώτηση με αριθμό 728/3.3.99 του Βουλευτή της Νέας Δημοκρατίας κ. Γεωργίου Καρατζαφέρη προς τον Υπουργό Εθνικής 'Αμυνας, σχετικά με το θέμα διαρροής από το Υπουργείο Εθνικής 'Αμυνας απορρήτων πληροφοριών κλπ. 

Η επίκαιρη ερώτηση του κ. Καρατζαφέρη εν περιλήψει είναι η ακόλουθη: 

"Το Ελληνικό Υπουργείο Εθνικής 'Αμυνας φέρεται ως ο υπεύθυνος για τη διαρροή απόρρητων πληροφοριών του ΝΑΤΟ προς τη Μόσχα. Το θέμα αναμένεται να προκαλέσει μεγάλα προβλήματα στη χώρα μας. 

'Ηδη με βάση τους ισχυρισμούς αυτούς οι Ηνωμένες Πολιτείες Αμερικής σταμάτησαν την πώληση οπλισμού στη χώρα μας ενώ ομάδα Αμερικανών ήρθε στην Αθήνα για έρευνες στα πλαίσια των οποίων ανέκρινε ανώτατους 'Ελληνες αξιωματικούς και αυτόν τον ίδιο τον Υπουργό Εθνικής Αμύνης. 

Κατόπιν των ανωτέρω ερωτάται και καλείται ο κύριος Υπουργός να ενημερώσει τη Βουλή: 

Είναι ιεραρχικά ανώτεροι οι όποιοι Αμερικανοί από τον 'Ελληνα Υπουργό Εθνικής 'Αμυνας; 

Με την άδεια ποίου ακριβώς οι Αμερικανοί αξιωματούχοι "αλώνισαν" στο Ελληνικό Υπουργείο Εθνικής 'Αμυνας ανακρίνοντας 'Ελληνες αξιωματικούς και αυτόν ακόμη τον Υπουργό; 

Τι ακριβώς έγινε στις έξι συναντήσεις που είχε ο κ. Μπερνς με τον κ. Τσοχατζόπουλο και γιατί ο Αμερικανός πρέσβης αρνείται να ορίσει ακριβώς την κατηγορία με την οποία βαρύνεται η χώρα μας; 

Γιατί για μια ακόμη φορά ο κ. Σημίτης αποφεύγει να ενημερώσει τη Βουλή και τον ελληνικό λαό για το τι ακριβώς έγινε το τελευταίο διάστημα; 

Με δεδομένο ότι όλη η ιστορία της διαρροής πληροφοριών ξεκίνησε ταυτόχρονα με την υπόθεση Οτσαλάν ποία η σχέση που τις συνδέει; 

Μήπως η ατυχής έκβαση της υπόθεσης του Κούρδου ηγέτη είναι μέρος των πιέσεων που εξ αιτίας της δήθεν διαρροής απορρήτων πληροφοριών ασκήθηκαν στη χώρα μας;". 

Ο Υπουργός Εθνικής 'Αμυνας κ. Τσοχατζόπουλος έχει το λόγο για τρία λεπτά να πρωτολογήσει. 

ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας): Κύριε Πρόεδρε, αγαπητοί συνάδελφοι, επιτρέψτε μου προηγουμένως να απευθυνθώ στον αγαπητό συνάδελφο της Νέας Δημοκρατίας και να του προτείνω στο μέλλον για θέματα που αφορούν το Υπουργείο Εθνικής 'Αμυνας, όπως αυτά της εθνικής ασφάλειας της χώρας, θα είναι χρήσιμο προηγουμένως να έχει μια επαφή με το Υπουργείο -με εμένα προσωπικά- για να έχει απάντηση σε κάθε θέμα, το οποίο τον ανησυχεί, έτσι ώστε να αποφύγουμε εντυπώσεις οι οποίες δημιουργούνται, με τη διασύνδεση την οποία κάνει γι' αυτά που θέλει να ρωτήσει και που αφορούν μια συγκεκριμένη ενέργεια. Μια "κατηγορία", αν θέλετε, η οποία προέκυψε από τις γνωστές πηγές παραπληροφόρησης και υπονόμευσης της πορείας της χώρας μας σχετικά με τη σχέση των δυο χωρών Ελλάδας και Ηνωμένων Πολιτειών Αμερικής και έτσι να μην αναγκάζεται να τη διασυνδέσει με θέματα που δεν έχουν καμία σχέση με αυτό, όπως παραδείγματος χάρη η διασύνδεση με το θέμα Οτσαλάν, τη διασύνδεση αν θέλετε με τον Πρωθυπουργό και το Μέγαρο Μαξίμου, τη διασύνδεση ακόμη και με την ενασχόληση του ίδιου του Υπουργού Εθνικής 'Αμυνας για το συγκεκριμένο θέμα. 

'Ολα αυτά είναι φανταστικά, δεν έχουν καμία σχέση με την πραγματικότητα και γι' αυτό για να σας προφυλάξω θα παρακαλούσα στο μέλλον, εφ' όσον έχετε ενδιαφέρον για την ουσία των θεμάτων, να έρχεστε να τα συζητάμε, γιατί νομίζω ότι τα θέματα εθνικής ασφάλειας δεν επιτρέπεται τουλάχιστον μεταξύ των κομμάτων του Κοινοβουλίου να γίνονται αντικείμενο απλής κομματικής αντιπαράθεσης. Κατανοώ βέβαια την ανάγκη αντιπολιτευτικής προσπάθειας στα όσα κάνει η Κυβέρνηση, όμως για ορισμένα πράγματα απαιτούνται απ' όλους μας υπευθυνότητα και ανάλογη συμπεριφορά. 

Κύριε Πρόεδρε, τώρα όσον αφορά την ουσία έχω να πω τα εξής. 

Κύριε συνάδελφε, σας παραπέμπω στις δηλώσεις τόσο του πρέσβη των Ηνωμένων Πολιτειών της Αμερικής που έκανε χθες διεξοδικά σε μια διάλεξη στο Πανεπιστήμιο της Αμερικής, όσο και στις δηλώσεις του Αμερικανού εκπροσώπου όπου και οι δυο ρητά και κατηγορηματικά επιβεβαιώνουν την κατάρρευση των ψευδών αυτών στοιχείων και κατηγοριών που εκτοξεύθηκαν από διάφορες πλευρές κατά της Ελλάδος. 

Τι επεδιώκετο μ' αυτό στην ουσία και τι πραγματικά έγινε; Επεδιώκετο να υπονομευθεί η προσπάθεια συνεργασίας της Ελληνικής Κυβέρνησης, των Ελληνικών Ενόπλων Δυνάμεων με άλλες χώρες. Στα πλαίσια επιστημονικών προγραμμάτων και ερευνών, τα οποία προωθούμε με μια σειρά από χώρες σε όλο τον κόσμο, με την Ευρώπη, με τις Ηνωμένες Πολιτείες της Αμερικής, με τη Ρωσία, με κράτη της Ανατολικής Ευρώπης, η Ελλάς διαμόρφωσε συνθήκες επιστημονικής έρευνας, συνεργασίας και εφαρμογών συγκεκριμένων προγραμμάτων. 'Εχουμε μάλιστα υπογράψει συμφωνίες με τα κράτη αυτά, από παλαιότερες εποχές και πριν από το ΠΑ.ΣΟ.Κ., όπως παραδείγματος χάρη με τη Ρωσία έχουμε υπογράψει σύμφωνο φιλίας τον Ιούνιο του 1993, συμφωνία στρατιωτικής συνεργασίας τον Ιούλιο του 1994 και συμφωνία στρατιωτικοτεχνικής συνεργασίας τον Οκτώβριο του 1995, δηλαδή και στις μέρες σας ακόμα. 

Να, λοιπόν, γιατί η προσπάθεια η οποία έγινε να αμφισβητηθεί η δυνατότητα αυτής της συνεργασίας, με τον κίνδυνο δήθεν διαρροής διαβαθμισμένων πληροφοριών κατέρρευσε και απέτυχε, διότι, όπως είναι φυσιολογικό, όταν κάνετε μία συνεργασία, τη στηρίζετε στο αμοιβαίο συμφέρον και βέβαια στην προστασία του εθνικού συμφέροντος. 

Μια συγκεκριμένη πρόταση ηλεκτρονικών συστημάτων παρεμβολέων αξιολογήθηκε από τη μεριά των Ενόπλων Δυνάμεων της Ελλάδος, στο πλαίσιο της επιστημονικής και τεχνικής συνεργασίας, ως προσφορά μιας εμπορικής εταιρείας, η οποία ήθελε να καλύψει το μέρος των αντισταθμιστικών της υποχρεώσεων. 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού) 

Τελειώνω, κύριε Πρόεδρε, αμέσως. Θα χρησιμοποιήσω και χρόνο από τη δευτερολογία μου. 

Αυτή μάλιστα η προσπάθεια ήταν ακόμη εν τη γενέσει, δεν είχε ακόμη ολοκληρωθεί. Προβλεπόταν να διαπιστωθεί η ικανότητα ενός συγκεκριμένου συστήματος που μας προσεφέρετο γι' αυτήν τη δραστηριότητα τον Ιούνιο ή τον Ιούλιο αυτής της χρονιάς. Επομένως, όταν προέκυψε αυτή η κατηγορία περί διαρροής διαβαθμισμένων πληροφοριών, όπως αρμόζει μεταξύ συμμάχων, συμφωνήσαμε σε μια συνάντηση την οποία είχαμε -και όχι τις έξι τις οποίες αναφέρατε- προσωπικά με τον κ. Μπερνς, για να υπάρξει επαφή μεταξύ υπηρεσιακών παραγόντων και στελεχών των Ενόπλων Δυνάμεων των δύο χωρών, όπως προβλέπεται και από τη συμφωνία συνεργασίας των δύο χωρών, για να συζητήσουν το θέμα και να ξεκαθαριστεί αυτή η πληροφορία. 

Αυτό έγινε σε μία συνάντηση, όπου διαπιστώθηκαν τα πράγματα, έληξε η ιστορία αισίως και απεκαλύφθη ότι επρόκειτο περί μίας σκόπιμης διαστρέβλωσης, πλαστής διάδοσης πληροφοριών, με τους γνωστούς σκοπούς, τους οποίους ανέφερα προηγουμένως. 

Η Ελλάς θα ήθελε να κάνει σαφές με αυτό το γεγονός ότι θα συνεχίσει να προωθεί τη συνεργασία της με όποια χώρα εκείνη θεωρεί χρήσιμο για τις δικές της εθνικές ανάγκες και την εθνική άμυνα. Η Ελλάς στηρίζει -και αποδεικνύεται απόλυτα αξιόπιστος σύμμαχος με τις ίδιες υποχρεώσεις, τα ίδια δικαιώματα, όπως κάθε άλλη χώρα- τις συμμαχίες και στη βάση αυτής της ισότιμης συμμετοχής της απαιτεί τη συνεργασία και τη στήριξη της δικιάς της προσπάθειας, προκειμένου να ενισχύσει την άμυνά της και την ασφάλεια έναντι απειλής, διότι μην ξεχνάτε ότι η Ελλάς, έναντι των υπολοίπων χωρών της Ευρωπαϊκής 'Ενωσης και των Ηνωμένων Πολιτειών της Αμερικής, είναι η μόνη χώρα η οποία υφίσταται εδώ και αρκετά χρόνια την απειλή συγκεκριμένα στην πόρτα της, έξω από το σπίτι της και είναι υποχρεωμένη να ενισχύσει την αμυντική της ικανότητα, για να απαντήσει σε κάθε πρόκληση. 

Ευχαριστώ, κύριε Πρόεδρε. Τελείωσα. Χρησιμοποίησα και λίγο από το χρόνο της δευτερολογίας μου. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Καρατζαφέρης έχει το λόγο για δύο λεπτά να αναπτύξει την επίκαιρη ερώτησή του. 

ΓΕΩΡΓΙΟΣ ΚΑΡΑΤΖΑΦΕΡΗΣ: 'Εχω την αίσθηση ότι θα μου δώσετε κι εμένα την πίστωση χρόνου που δώσατε στον κύριο Υπουργό. 

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός πήρε χρόνο από τη δευτερολογία του. 

ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας): Να πάρετε κι εσείς χρόνο από τη δευτερολογία σας. 

ΠΡΟΕΔΡΕΥΩΝ (Παναγιώτης Σγουρίδης): Δεν έχει δικαίωμα δευτερολογίας ο συνάδελφος, κύριε Υπουργέ. 

ΓΕΩΡΓΙΟΣ ΚΑΡΑΤΖΑΦΕΡΗΣ: Κύριε Υπουργέ, έχω την αίσθηση ότι τα μαθήματα σοβαρότητος, υπευθυνότητος και πατριωτισμού πρέπει να τα δίνει κανείς στην πράξη και μάλιστα όχι προς τα μέσα, αλλά προς τα έξω, από εκεί που υπάρχουν οι κίνδυνοι. Πολύ φοβούμαι ότι προς εκείνη την πλευρά δεν έχετε δώσει αυτά τα στοιχεία. 

'Ερχομαι όμως επί της ουσίας. Μου κάνει εντύπωση, πώς ξαφνικά το ΠΑ.ΣΟ.Κ. κι εσείς προσωπικά, από το "yiankis go home" της προηγούμενης δεκαετίας, έχετε φθάσει σ' αυτήν την οσφυοκαμψία έναντι των Αμερικανών. 

'Ηλθε εδώ ο Υποστράτηγος Κέβεναν, μπήκε στο γραφείο σας, μετά από έξι συναντήσεις με τον κ. Μπερνς και όχι μία, όπως μας είπατε -γεγονότα τα οποία είναι γνωστά στον κόσμο και δεν βγαίνουν προς τα έξω μέσα από τη διαδικασία του ελέγχου της Βουλής, η "ΟΥΑΣΙΝΓΚΤΟΝ ΠΟΣΤ" τα έχει δημοσιεύσει σε πρωτοσέλιδο δημοσίευμα και βεβαίως και ελληνικές εφημερίδες το αναδημοσίευσαν- και είπατε "ό,τι θέλετε, δείτε". 

Bγαίνει ο κ. Μπερνς σε high security συνεδρίαση του κογκρέσο που έγινε κεκλεισμένων των θυρών με την ασφάλεια της συνεδριάσεως της CIA με συμμετοχή της CIA και εκπροσώπου του State Department του ανθρώπου που δίνει τις άδειες και λέει, ότι ο κ. Τσοχατζόπουλος υπήρξε απόλυτα συνεργάσιμος. Μας άνοιξε όλα τα συρτάρια και μας έδειξε τα πάντα. Τι είναι επιτέλους η Ελλάδα, είναι κυρίαρχο κράτος; Πώς προσκυνάμε έτσι τον Αμερικανό, κύριε Υπουργέ της Εθνικής 'Αμυνας; Μπαίνει μέσα ένας υποστράτηγος ξαφνικά και ανοίγει τα συρτάρια του Υπουργείου Εθνικής 'Αμυνας; Είναι ανώτερος από τον Υπουργό Εθνικής 'Αμυνας ένας υποστράτηγος που έρχεται εδώ και ξεβρακώνεσθε μ' αυτόν τον τρόπο; Εσείς οι ίδιοι επιβάλλετε σε έναν ταξίαρχο στο Λιτόχωρο -και το δείξατε στην ελληνική τηλεόραση- να επιθεωρεί τις τουαλέτες, όπου θα πάει να κατουρήσει ένας Αμερικανός στρατιώτη. Είναι δυνατόν; 

Αυτήν τη στιγμή έξι χιλιάδες Αμερικανοί στρατιώτες είναι στην Ελλάδα. Με ποια άδεια πέρασε μέσα από τη Βουλή η διαδικασία; Τι λέει το Σύνταγμα; Δηλαδή δεν καταλαβαίνετε, ότι πλέον έχετε μειώσει πολύ την εθνική αξιοπρέπεια μ' αυτήν τη συμπεριφορά, όταν έρχεται ο πρέσβης και ανοίγει τα συρτάρια σας και λέτε ναι, να τα δει και ανέκρινε και σας και αξιωματικούς ανώτερους του βαθμού του; Είναι ψέματα ή όχι; Σας λέω ότι εχθές έγινε η σύσκεψη -Δευτέρα και Τρίτη- στο κογκρέσο κεκλεισμένων των θυρών. Τα δημοσιεύει όλα η "ΟΥΑΣΙΓΚΤΟΝ ΠΟΣΤ". Βγαίνουν αυτά και σεις, δεν τα διαψεύσατε. 

Δεν είναι δυνατόν, λοιπόν, κύριε Υπουργέ, να ερχόσαστε μέσα εδώ να μας παραδίδετε μαθήματα πατριωτισμού, την ίδια στιγμή που μπροστά σε έναν οποιονδήποτε υποστράτηγο των Ηνωμένων Πολιτειών, το Υπουργείο Εθνικής 'Αμυνας παραδίδεσθε αμαχητί. 

Την προηγούμενη Πέμπτη, ήρθαν μέσα στο Υπουργείο σας, κύριε Υπουργέ της Εθνικής 'Αμυνας, και σας έκαναν παρατηρήση για τους πυραύλους, για να τους πάρετε από τα ακριτικά νησιά, επειδή ακριβώς δεν είναι της επιθυμίας των Αμερικανών; 

Επομένως, γι' αυτά να ενημερώσετε το ελληνικό Κοινοβούλιο, για ποιο λόγο αυτή η οσφυοκαμψία και ποιες δεσμεύσεις έχετε έναντι των Αμερικανών. 

ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Καρατζαφέρη. 

Ο κύριος Υπουργός έχει το λόγο. 

ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας): Κύριε Πρόεδρε, θα επιμείνω στον αγαπητό συνάδελφο και θα επαναλάβω τη σύσταση για μεγαλύτερη υπευθυνότητα, αξιοπιστία και σεβασμό στους θεσμούς. 

ΓΕΩΡΓΙΟΣ ΚΑΡΑΤΖΑΦΕΡΗΣ: Πέρα απ' αυτά, κύριε Υπουργέ, τα μαθήματα να λείψουν. Επί της ουσίας. 

ΠΡΟΕΔΡΕΥΩΝ (Παναγιώτης Σγουρίδης): Κύριε Καρατζαφέρη, σας άκουσε με σεβασμό ο κύριος Υπουργός, δεν σας διέκοψε. 

ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας): Λυπούμαι διότι, επειδή στερείται παντελώς επιχειρημάτων, με ψευδή ασύστολα και φανταστικά σενάρια και χαρακτηρισμούς προσπαθεί εδώ μέσα να λαϊκίσει και να δημιουργήσει εντυπώσεις. 

ΓΕΩΡΓΙΟΣ ΚΑΡΑΤΖΑΦΕΡΗΣ: ... (Δεν ακούστηκε) 

ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας): Λυπούμαι πάρα πολύ. Παρακαλώ, θα ακούσετε τι έχω να σας πω. 

ΓΕΩΡΓΙΟΣ ΚΑΡΑΤΖΑΦΕΡΗΣ: 'Ηρθε ο Υποστράτηγος Κέβεναν στο γραφείο σας; 

ΠΡΟΕΔΡΕΥΩΝ (Παναγιώτης Σγουρίδης): Καμιά διακοπή απ' αυτές που κάνει ο κ. Καρατζαφέρης δεν θα γράφεται στα Πρακτικά. 

ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας): Θα ακούσετε τι έχω να σας πω. 

ΓΕΩΡΓΙΟΣ ΚΑΡΑΤΖΑΦΕΡΗΣ: ... 

ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας): Η αλήθεια, βεβαίως. Ακριβώς αυτό θέλουμε, αλλά βοηθήστε την αλήθεια και μην τη διαστρεβλώνετε. 

Κύριε συνάδελφε, είναι αδιανόητο εσείς να υποστηρίζετε αυτές τις εκφράσεις. Είναι αδιανόητο, δεν μπορώ να το φανταστώ. Θα πρέπει να σας κάνω σαφές ότι είχα μια μόνο συνάντηση μετά του κυρίου πρέσβη κ. Μπέρνς. Ουδεμία συνάντηση είχα με στρατιωτικό εκπρόσωπο των Ηνωμένων Πολιτειών της Αμερικής. Βεβαίως σας είπα, ότι υπήρξε μια συνεργασία ομοιόβαθμων στρατιωτικών και στελεχών του Υπουργείου μου, όπως όφειλε να γίνει στο πλαίσιο μας συνεργασίας των δυο χωρών, για τη διερεύνηση μιας πληροφορίας. Μια συνήθης και πάγια διαδικασία, την οποία έχουμε κάνει επανειλημμένως και με μια σειρά από άλλες χώρες και με οποιονδήποτε σύμμαχο αν υπάρχει οποιοδήποτε πρόβλημα. 

Αντί, λοιπόν, να βεβαιωθείτε ότι εδώ εμείς λειτουργήσαμε ακαριαία, άμεσα και ανατρέψαμε την οποιαδήποτε ψευδή και πλαστή πληροφόρηση που ήθελε να διαστρεβλώσει τα πράγματα, τι κάνετε εσείς. 'Ερχεσθε και θέλετε να επιβεβαιώσετε τις πλαστές αυτές πληροφορίες, τις οποίες διαψεύδουν οι πάντες και εμείς και οι ΗΠΑ. Τι θέλετε να κάνετε, να ταυτιστείτε με την πλευρά εκείνων που ήθελαν ακριβώς να εμποδίσουν την ικανότητα της Ελλάδος να προωθεί την έρευνα και τη συνεργασία με όποιον θέλει, απ' όποια πηγή, απ' όποια χώρα και ό,τι χρειαζόμαστε; Αυτόν το ρόλο ήρθατε εδώ να παίξετε; Παρακαλώ πολύ! 

ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Υπουργέ. 

ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας): Να σκέφτεσθε τι λέτε εδώ μέσα, παρακαλώ πολύ. 

ΓΕΩΡΓΙΟΣ ΚΑΡΑΤΖΑΦΕΡΗΣ: Και σεις τι πράττετε έξω από εδώ; 

ΠΡΟΕΔΡΕΥΩΝ (Παναγιώτης Σγουρίδης): Τελείωσε ο χρόνος σας, κύριε Υπουργέ. 

ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας): Απαντήθηκε πλήρως... 

ΠΡΟΕΔΡΕΥΩΝ (Παναγιώτης Σγουρίδης): Σαφώς και απαντήθηκε και δεν έχετε άλλο χρόνο. 

ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας): ...γιατί δεν δικαιολογείται στην προκειμένη περίπτωση κανένας.... 

ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Υπουργέ. 

ΓΕΩΡΓΙΟΣ ΚΑΡΑΤΖΑΦΕΡΗΣ: ... 

ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Καρατζαφέρη. 

ΓΕΩΡΓΙΟΣ ΚΑΡΑΤΖΑΦΕΡΗΣ: ... 

ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ και εγώ! Σας παρακαλώ! Επιτέλους μέσα στη Βουλή θα πρέπει να τηρούμε αυτά που λέει ο Κανονισμός. Ο Κανονισμός λέει συγκεκριμένα πράγματα. Ρωτήσατε, σας απήντησε ο κύριος Υπουργός και από εκεί και πέρα αν νομίζετε ότι δεν σας ικανοποιεί η απάντηση, να προσφύγετε σε επόμενη ερώτηση. 

ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας): Κύριε Πρόεδρε... 

ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Υπουργέ, δεν έχετε παραπάνω χρόνο. 

ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας): Με συγχωρείτε, κλείνω λέγοντας και επαναλαμβάνοντας το εξής: 'Οποιος συνάδελφος έχει πραγματικό ενδιαφέρον να πληροφορηθεί για οποιοδήποτε θέμα έχει να κάνει είτε με την ουσία αυτού του θέματος ή με οποιοδήποτε άλλο, είμαστε στη διάθεσή του στο Υπουργείο για την υπεύθυνη πληροφόρηση. 

ΓΕΩΡΓΙΟΣ ΚΑΡΑΤΖΑΦΕΡΗΣ: ... 

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε, κύριε Υπουργέ. 

Τέταρτη είναι η με αριθμό 743/8.3.99 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Πέτρου Κουναλάκη προς τον Υπουργό Εθνικής Παιδείας και Θρησκευμάτων, σχετικά με τη λειτουργία της Εθνικής Βιβλιοθήκης. 

Η επίκαιρη ερώτηση του κ. Κουναλάκη έχει ως εξής: 

"Η Εθνική Βιβλιοθήκη που διαθέτει μοναδικά χειρόγραφα, εικαστικά και έντυπα, αντιμετωπίζει σοβαρά προβλήματα κτιριακής υποδομής και κυρίως νομικού πλαισίου. 

Αποτελεί κοινή πεποίθηση ότι επιβάλλεται να ληφθούν άμεσα μέτρα για τη βελτίωσή της ώστε να ανταποκριθεί στην υψηλή αποστολή της. 

Ερωτάται ο κύριος Υπουργός: 

Προτίθεται να αλλάξει άμεσα το νομικό πλαίσιο που ισχύει από το 1943; 

'Εχει προταθεί η χρηματοδότησή της από το Γ' Κοινοτικό Πλαίσιο Στήριξης; 

Πώς σκέπτεται να λύσει το πρόβλημα της κτιριακής υποδομής; 

'Εχει προκηρυχθεί η θέση του Διευθυντή της Βιβλιοθήκης;". 

Ο κ. Ανθόπουλος έχει το λόγο τρία λεπτά για να αναπτύξει τα της επικαίρου ερωτήσεως. 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, θα φροντίσω να μιμηθώ την υποδειγματική λακωνικότητα της επίκαιρης ερώτησης του συναδέλφου. 

Επί του πρώτου σκέλους του συνολικού ερωτήματός του: 

Η Εθνική Βιβλιοθήκη της Ελλάδος σε συνεργασία με το Υπουργείο Παιδείας, πράγματι έχει επεξεργαστεί ένα σχέδιο νέου και σύγχρονου οργανισμού που θα την απαλλάξει από τα δεσμά και τον αναχρονισμό της προηγούμενης ισχύουσας νομοθεσίας. 

Δεύτερον - Σε ό,τι αφορά τη χρηματοδότησή της, για την Εθνική Βιβλιοθήκη έχει προβλεφθεί στα πλαίσια του Γ' Κοινοτικού Πλαισίου Στήριξης μία χρηματική υποστήριξη ύψους είκοσι πέντε δισεκατομμυρίων (25.000.000.000) δραχμών. 

Τρίτον - 'Οσον αφορά την κτιριακή υποδομή της γίνεται μία διπλή προσπάθεια αφ'ενός ανεύρεσης ενός νέου κατάλληλου οικοπέδου για την ανέγερση σύγχρονου οικοδομήματος, αφ'ετέρου, όμως, μέχρις ότου εξευρεθεί αυτό το οικόπεδο, γίνονται επεμβάσεις για βελτιώσεις της υφιστάμενης κτιριακής υποδομής. 

Τέταρτον, με πράξη του Υπουργικού Συμβουλίου, αριθμός 259/1998, έχει εγκριθεί η πλήρωση της κενής οργανικής θέσης του διευθυντή με πενταετή θητεία και προωθείται τώρα η κοινή υπουργική απόφαση προκειμένου να προκηρυχθεί αυτή η θέση του διευθυντή. 

Ευχαριστώ, κύριε Πρόεδρε. 

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κύριο Υφυπουργό. 

Ο κ. Κουναλάκης έχει το λόγο για δύο λεπτά. 

ΠΕΤΡΟΣ ΚΟΥΝΑΛΑΚΗΣ: Κύριε Πρόεδρε, νομίζω ότι ο κύριος Υφυπουργός έδωσε θετικές απαντήσεις στα ερωτήματά μου. 

Κύριε Υπουργέ, εγώ έκανα αυτήν την ερώτηση γιατί νομίζω -και συμφωνούμε σε αυτό- ότι η Εθνική Βιβλιοθήκη παίζει εξαιρετικά σημαντικό ρόλο. 

'Ηθελα, όμως, να επισημάνω ορισμένα πράγματα: 

'Οσον αφορά την κτιριακή υποδομή σήμερα είναι δυόμισι χιλιάδες τετραγωνικά μέτρα. Οι εκτιμήσεις από εκεί λένε ότι απαιτούνται τριάντα χιλιάδες τετραγωνικά μέτρα για να μπορέσει πραγματικά να αξιοποιηθεί όλο αυτό το υλικό το οποίο υπάρχει. 

Το δεύτερο, για το νομικό πλαίσιο, είπατε ότι μπορείτε να το αλλάξετε. 'Ετσι δεν είναι; Διότι είναι από το 1943, είναι ξεπερασμένο και πρέπει οπωσδήποτε να το δούμε. Ελπίζω να ανοίξουμε ένα διάλογο γι'αυτό το θέμα και να μην φέρετε αιφνιδιαστικά με καμιά τροπολογία, όπως γίνεται συνήθως, διότι είναι ένα θέμα εξαιρετικά σοβαρό που πρέπει να έχει κανείς τη δυνατότητα να το συζητήσει όχι μόνο στα πλαίσια των κομμάτων, αλλά πιστεύω και ευρύτερα. 

Επίσης, θα ήθελα να πω για το Εφορευτικό Συμβούλιο. Θα μου πείτε, ίσως, ότι αυτά θα τα δούμε στα πλαίσια της αλλαγής του θεσμικού πλαισίου. Δεν μπορώ να καταλάβω παραδείγματος χάρη τι θέλει ένας μητροπολίτης μέσα στο Διοικητικό Συμβούλιο του Εφορευτικού Συμβουλίου. Ας αφήσουμε την Εκκλησία να κάνει τη δουλειά της και να μην την μπλέκουμε παντού. 

Τέλος, θα ήθελα να πω κάτι το οποίο δεν είχα στην ερώτησή μου αλλά έχει σημασία. 'Οσον αφορά τη μηχανοργάνωση, κύριε Υπουργέ, κατά τη γνώμη μου πρέπει να συνδεθεί ηλεκτρονικά η Εθνική Βιβλιοθήκη με όλες τις άλλες βιβλιοθήκες της χώρας όπως συμβαίνει σε όλες τις άλλες ευρωπαϊκές χώρες. Δεν είναι δυνατόν δηλαδή η Εθνική Βιβλιοθήκη να μην έχει αυτήν τη σύνδεση για να μπορεί κανείς πραγματικά να ξέρει τι μπορεί να βρει σε όλες τις βιβλιοθήκες της χώρας, κυρίως τις πανεπιστημιακές αλλά και άλλες. 

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Ανθόπουλε, έχετε δύο λεπτά να δευτερολογήσετε. 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Ευχαριστώ, κύριε Πρόεδρε. 

Νομίζω ότι το υψηλό κονδύλιο των είκοσι πέντε εκατομμυρίων (25.000.000) δραχμών που αποτελεί το χρηματοδοτικό πλαίσιο για την αντιμετώπιση των σύγχρονων αναγκών λειτουργίας της Βιβλιοθήκης, εμμέσως καταδεικνύει ότι θα αντιμετωπισθούν όλα τα προβλήματα της Εθνικής Βιβλιοθήκης της Ελλάδας. Δηλαδή, και το κτιριακό της πρόβλημα και οι σύγχρονες θήκες, οι εσωτερικές βιβλιοθήκες για τη συντήρηση των βιβλίων και η μηχανοργάνωσή της και ό,τι εμπλέκεται με μία σύγχρονη άριστη λειτουργία εθνικής βιβλιοθήκης για τον τόπο μας. 

Η φροντίδα μας για την ανανέωση του οργανισμού της και παράλληλα με ό,τι χρειάζεται από άποψη νομοθετικών ρυθμίσεων, θα μας δώσει και τη νέα διοικητική λειτουργία της Εθνικής Βιβλιοθήκης, η οποία θα εναρμονισθεί και με τη νέα σύγχρονη υλικοτεχνική της υποδομή. Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Πέμπτη είναι η με αριθμό 741/8-3-1999 επίκαιρη ερώτηση του Βουλευτή του Δημοκρατικού Κοινωνικού Κινήματος, κ. Γεωργίου Καρατάσου προς τον Υπουργό Εθνικής Παιδείας και Θρησκευμάτων, σχετικά με την επίλυση του κτιριακού προβλήματος του 2ου Δημοτικού Σχολείου Βαρυμπόμπης. 

Η επίκαιρη ερώτηση του κ. Καρατάσου είναι η ακόλουθη: 

"Το 2ο Δημοτικό Σχολείο Βαρυμπόμπης αν και βρίσκεται δεκαοκτώ χιλιόμετρα από το κέντρο της Αθήνας σε μια ταχέως αναπτυσσόμενη περιοχή με πολλά παιδιά, διαθέτει δύο μόλις αίθουσες διδασκαλίας και κανέναν βοηθητικό χώρο. 

Στις προσπάθειες του Συλλόγου Γονέων και Κηδεμόνων και του διευθυντή του σχολείου για αύξηση των αιθουσών με κατασκευή τριών ακόμη αιθουσών προκάτ, υπήρξε θετική απάντηση του Υφυπουργού ότι το πρόβλημα θα λυθεί εντός του σχολικού έτους 1998-1999. 

'Αλλωστε, σε απάντησή του στην επίκαιρη ερώτηση στις 18-11-1998 ανέφερε και πάλι πως ο Δήμος Αχαρνών, όσον αφορά το διδακτηριακό πρόβλημα, έχει χαρακτηριστεί δήμος εθνικής σημασίας και προτεραιότητας. 

Επειδή το σχολικό έτος τελειώνει και οι αίθουσες δεν έχουν ακόμη κατασκευασθεί. 

Επειδή τις τελευταίες ημέρες ο Ο.Σ.Κ. άλλαξε άποψη και ανέβαλε την εγκατάσταση αυτών των αιθουσών και 

Επειδή δεν είναι δυνατό να αρχίσει η νέα σχολική χρονιά με αυτά τα προβλήματα 

Ερωτάται ο κύριος Υπουργός εάν προτίθεται να υλοποιήσει τη δέσμευσή του για εγκατάσταση τριών αιθουσών στο 2ο Δημοτικό Σχολείο Βαρυμπόμπης πριν την έναρξη της νέας σχολικής χρονιάς". 

Ο κ. Ανθόπουλος έχει το λόγο για τρία λεπτά να πρωτολογήσει. 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Θα ήθελα πρώτα απ' όλα χάριν της ιστορίας να πω ότι μία φορά απάντησα σε σχετική επίκαιρη ερώτηση στις 18-11-1998 για το διθέσιο δημοτικό σχολείο Βαρυμπόμπης και είπα ότι πράγματι ο Οργανισμός Σχολικών Κτιρίων φροντίζει για την ικανοποίηση του αιτήματός του, δεδομένου ότι το σχολείο αυτό ανήκει σε μία περιοχή η οποία έχει χαρακτηρισθεί γενικά ως δήμος εθνικής σημασίας και προτεραιότητας. 

Είναι γεγονός, επίσης, ότι η δέσμευσή μου αφορούσε το ημερολογιακό έτος 1999 και όχι το σχολικό έτος 1998-1999. Διότι το μεν σχολικό έτος λήγει στις 31.8.1999 ενώ το ημερολογιακό έτος στις 31.12.1999. Και όταν απαντούσα στο τέλος του 1998 δεν μπορούσα φυσικά μέσα σε ένα εξάμηνο να δεσμεύσω εγώ τον Οργανισμό Σχολικών Κτιρίων, τη στιγμή κατά την οποία αυτός καταρτίζει ένα πρόγραμμα κατασκευής νέων κτιρίων είτε αιθουσών διδασκαλίας είτε αιθουσών πολλαπλής χρήσεως, πάντοτε σε συνεννόηση με την Τοπική Αυτοδιοίκηση και τη Νομαρχιακή Αυτοδιοίκηση του λεκανοπεδίου Αττικής. 

Ειδικότερα, τώρα, όσον αφορά το συγκεκριμένο σχολείο της Βαρυμπόμπης, είχαν ζητηθεί όχι τρεις αίθουσες διδασκαλίας αλλά δύο αίθουσες, μία αίθουσα διδασκαλίας και μία αίθουσα πολλαπλών χρήσεων σύμφωνα με αίτηση η οποία έχει κατατεθεί στον Οργανισμό Σχολικών Κτιρίων. Με βάση βέβαια το συνολικό αριθμό των συνολικών αιτημάτων, ο Ο.Σ.Κ. είδε ότι δεν μπορεί να ανταποκριθεί στην πληθώρα αυτών των αιτημάτων, μέσα σε ένα έτος. 

Και γι' αυτό, έκανε μία ιεράρχηση, με βάση τα αιτήματα, και αποφάσισε να ικανοποιήσει κατ' αρχήν τα αιτήματα που αφορούσαν στην κατασκευή νέων αιθουσών διδασκαλίας και κατόπιν των αιθουσών πολλαπλών χρήσεων. Και γι' αυτό ακριβώς, προέταξε στο πρώτο εξάμηνο του 1999 την κατασκευή των αιθουσών διδασκαλίας και έβαλε για το δεύτερο εξάμηνο, προς το τέλος του 1999, την κατασκευή των αιθουσών πολλαπλών χρήσεων. 

'Ετσι, έχει αποστείλει προς τη δημοτική αρχή των Αχαρνών ένα σχετικό έγγραφο, με το οποίο γνωστοποιεί στο δήμο ότι μπορεί να ικανοποιήσει, με αυτό το χρονοδιάγραμμα, τα αιτήματα του Δήμου Αχαρνών σχετικά με το 2o Δημοτικό Σχολείο Βαρυμπόμπης. Και περιμένει από το δήμο, που έχει ζητήσει πέντε αίθουσες, να του πει ότι ναι, συμφωνεί να προταχθεί χρονολογικά η αίθουσα η οποία θα γίνει στο σχολείο της Βαρυμπόμπης. Είμαστε, επομένως, εν αναμονή της απαντήσεως του Δήμου Αχαρνών. 

Ευχαριστώ, κύριε Πρόεδρε. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Γεώργιος Καρατάσος έχει το λόγο για δύο λεπτά, για να αναπτύξει την επίκαιρη ερώτηση. 

ΓΕΩΡΓΙΟΣ ΚΑΡΑΤΑΣΟΣ: Ο Δήμος Μενιδίου έχει χαρακτηριστεί ως δήμος εθνικής σημασίας και προτεραιότητας. 

Σας έχω υποβάλλει και άλλη μία ερώτηση για το σχολείο της Αγίας 'Αννας, που εκεί πράγματι, εάν δεν το δείτε, θα έχουμε χειρότερα αποτελέσματα. Γιατί, με τις πολυκατοικίες που θα δοθούν στους δικαιούχους, ήδη υπάρχει πρόβλημα και θα δημιουργηθεί μεγαλύτερο. 

Ας έρθουμε, όμως, στο προκείμενο θέμα. Μας είπατε ότι, μέχρι το τέλος του χρόνου, οι αίθουσες αυτές θα έχουν κατασκευαστεί; Είναι δηλαδή στο χέρι του δημάρχου αυτό; Εφόσον εσείς έχετε βγάλει μία απόφαση, γιατί δεν την προχωρείτε; Αυτό θα θέλαμε να ξέρουμε. 

Και η όλη ανησυχία μας είναι στο εξής: Πώς είναι δυνατόν, κύριε Υφυπουργέ -και αυτό εσείς το γνωρίζετε πάρα πολύ καλά- μέσα σε δύο αίθουσες, να κάνουν μάθημα έξι τάξεις; Πώς αυτά τα παιδιά θα συναγωνιστούν τους άλλους συμμαθητές τους; Καταλαβαίνετε ότι είναι πολύ σοβαρό το θέμα. 

Και ξέρετε κάτι; 'Οταν ακούει κάποιος ότι μένεις στη Βαρυμπόμπη, λέει "α, πολύ ωραία". Πού να σκεφθεί ότι, μέσα σε δύο αίθουσες, κάνουν μάθημα έξι τάξεις. 

Γι' αυτό, θα θέλαμε να δείτε το θέμα αυτό καλύτερα και να δώσετε προτεραιότητα, ώστε αυτές οι αίθουσες, τουλάχιστον την καινούρια σχολική χρονιά, να λειτουργήσουν. 

Γι' αυτό το θέμα ήταν η επίκαιρη ερώτηση που κάνουμε εμείς και θα θέλαμε να υπάρξει από μέρους σας πλήρη κατανόηση. 

Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Ο Υφυπουργός Εθνικής Παιδείας και Θρησκευμάτων κ. Ιωάννης Ανθόπουλος έχει το λόγο για δύο λεπτά, για να δευτερολογήσει. 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Ευχαριστώ, κύριε Πρόεδρε. Μία διευκρίνιση στο συνάδελφο. 

Πρώτα απ' όλα, θα αναφερθώ σε ένα αριθμητικό παράδειγμα. Η κατασκευαστική δυνατότητα που διαθέτει ο Ο.Σ.Κ. με τους συνεργάτες που έχει, τους κατασκευαστές είναι, ας πούμε, εκατό αίθουσες κατ' έτος. Τα αιτήματα όμως αφορούν, ας πούμε, διακόσιες αίθουσες. Ο Ο.Σ.Κ. έκανε ένα διαχωρισμό των αιθουσών διδασκαλίας από τις αίθουσες πολλαπλών χρήσεων και προέταξε χρονικά την κατασκευή των αιθουσών διδασκαλίας. 

Επομένως, μόνον προς τα τέλη του 1999 θα μπορεί να ικανοποιηθεί το αίτημα για κατασκευή αιθουσών πολλαπλών χρήσεων. 

Θα γίνει η μία αίθουσα διδασκαλίας μέσα στο 1999. Και ευελπιστώ ότι θα γίνει και στο πρώτο εξάμηνο του 1999. 

Τώρα, εάν θα γίνει στο διθέσιο δημοτικό σχολείο Βαρυμπόμπης ή σε κάποιο άλλο των Αχαρνών, αυτό ανήκει στην επιλογή του Δήμου Αχαρνών που θα κάνει αυτός την ιεράρχηση και θα βάλει τις χρονικές προτεραιότητες. Γιατί στο Δήμο Αχαρνών θα δώσει, επί τη βάσει του επιμερισμού που έχει κάνει ο Ο.Σ.Κ., τρεις αίθουσες διδασκαλίας. Θα επιλέξει, ο Δήμος Αχαρνών, πού κατά προτεραιότητα θα κατασκευαστούν αυτές οι αίθουσες διδασκαλίας. Εάν θα είναι για το δημοτικό σχολείο Βαρυμπόμπης, τότε πράγματι μέσα στο πρώτο εξάμηνο, θα κατασκευαστεί η αίθουσα διδασκαλίας που χρειάζεται. Γι' αυτό είπα ότι τελούμε εν αναμονή της απαντήσεως του Δήμου Αχαρνών. 

ΠΡΟΕΔΡΕΥΩΝ (Παναγιώτης Σγουρίδης): Εισερχόμαστε στη συζήτηση των επικαίρων ερωτήσεων δευτέρου κύκλου: 

Η πρώτη επίκαιρη ερώτηση με αριθμό 745/8.3.1999 του Βουλευτή του Πανελληνίου Σοσιαλιστικού Κινήματος κ. Αθανάσιου Αλευρά προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με ό,τι αφορά το χαρακτηρισμό οικοπέδου της Δ.Ε.Η., στην περιοχή Αμπελοκήπων Αθήνας, διαγράφεται. 

Η τέταρτη με αριθμό 744/8.3.1999 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Μουσταφά Μουσταφά προς τον Υπουργό Γεωργίας σχετικά με την επίλυση προβλημάτων των καπνοπαραγωγών διαγράφεται λόγω κωλύματος του Υπουργού. 

Η πέμπτη με αριθμό 739/8.3.99 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Ιωάννη Αράπη προς τον Υπουργό Περιβάλλοντος, Χωροταξίας και Δημοσίων 'Εργων σχετικά με την κατασκευή γέφυρας στην τοποθεσία Τζαρή, Νομού 'Αρτας διαγράφεται επίσης λόγω κωλύματος του Υπουργού και των Υφυπουργών. 

Η δεύτερη επίκαιρη ερώτηση με αριθμό 746/8.3.1999 του Βουλευτή της Νέας Δημοκρατίας κ. Ελευθέριου Παπαγεωργόπουλου προς τον Υπουργό Εργασίας και Κοινωνικών Ασφαλίσεων σχετικά με το οικονομικό αδιέξοδο του Ιδρύματος Κοινωνικών Ασφαλίσεων (ΙΚΑ), τη λήψη των αναγκαίων μέτρων κλπ. είναι η ακόλουθη: 

"Στο γιγαντιαίο ποσό του 1,7 τρισεκατομμυρίων δραχμών ανέρχεται το συνολικό "άνοιγμα" του ΙΚΑ. 

Η κατάσταση όμως είναι οριακή για το μεγαλύτερο ασφαλιστικό ταμείο της χώρας δεδομένου ότι το ΙΚΑ οφείλει τετρακόσια πενήντα δισεκατομμύρια (450.000.000.000) δραχμές σε τρίτους (ΟΑΕΔ, ΟΕΚ κλπ.). Οι βεβαιωμένες απαιτήσεις από εισφορές δημοσίων και ιδιωτικών επιχειρήσεων μαζί με τις προσαυξήσεις υπερβαίνουν το ποσό των εννιακοσίων δισεκατομμυρίων (900.000.000.000) δραχμών και η αδυναμία είσπραξης με τις υφιστάμενες διμές είναι δεδομένη παρά τις πρόσφατες ρυθμίσεις. Παράλληλα η Κυβέρνηση συνεχίζει να ασκεί κοινωνική πολιτική με τα χρήματα των ασφαλισμένων. 

'Ηδη οι υπηρεσίες του ΙΚΑ προτείνουν τη σύναψη δανείου περίπου εκατό δισεκατομμυρίων (100.000.000.000) δραχμών. Τα αδιέξοδα στο ΙΚΑ είναι πλέον ορατά διά γυμνού οφθαλμού. Το μέλλον προβάλλει εφιαλτικό για τα δύο εκατομμύρια ασφαλισμένων και συνταξιούχων του ΙΚΑ και του ΤΕΑΜ. 

Την ίδια ώρα η Κυβέρνηση θορυβημένη από την ένταση των κοινωνικών μετώπων που έχει δημιουργήσει η αδιέξοδη πολιτική της σπεύδει να απαλλαγεί από τις δύσκολες υποθέσεις μεταθέτοντας το κόστος των αποφάσεων για το αποκαλούμενο μεγάλο ασφαλιστικό στην επόμενη πιο υπεύθυνη Κυβέρνηση. 

Για τους λόγους αυτούς ερωτάται ο αρμόδιος κύριος Υπουργός τι προτίθεται να πράξει προκειμένου το ΙΚΑ να μην περιέλθει σε οικονομικό αδιέξοδο και να συνεχίσει να επιτελεί την αποστολή του;". 

Ο Υφυπουργός Εργασίας και Κοινωνικών Ασφαλίσεων κ. Φοίβος Ιωαννίδης έχει το λόγο για τρία λεπτά για να πρωτολογήσει. 

ΦΟΙΒΟΣ ΙΩΑΝΝΙΔΗΣ (Υφυπουργός Εργασίας και Κοινωνικών Ασφαλίσεων): Κύριοι συνάδελφοι, οφείλω να σας διαβεβαιώσω κατηγορηματικά και δι' ημών τη Βουλή και τον ελληνικό λαό ότι το ΙΚΑ δεν θα αφεθεί ποτέ να καταρρεύσει, όχι μόνο από τη δική μας Κυβέρνηση, αλλά από καμία Κυβέρνηση. Τέτοιος κίνδυνος δεν υπάρχει. 

Θεωρώ εύλογο το ενδιαφέρον σας για το ΙΚΑ, που είναι ο μεγαλύτερος ασφαλιστικός οργανισμός της χώρας. Βεβαίως, τα δύο εκατομμύρια, που αναφέρετε, είναι μόνο οι άμεσα ασφαλισμένοι. Αν προσθέσει κανείς και τους έμμεσα ασφαλισμένους στο ΙΚΑ είναι 5,5 εκατομμύρια, δηλαδή, η μισή Ελλάδα και παραπάνω. Συνεπώς, είναι αυτονόητο ότι κάθε Κυβέρνηση και πάντως η δική μας Κυβέρνηση μεριμνά για την οικονομική εξυγίανση του ΙΚΑ. 

Δεν υπάρχει αμφιβολία ότι το ΙΚΑ έχει προβλήματα, όπως έχουν όλοι οι ασφαλιστικοί οργανισμοί, όλων των ευρωπαϊκών χωρών και όχι μόνο της χώρας μας. Τα αίτια είναι γενικότερα και γνωστά. 

Εν πάση περιπτώσει, για να μην απεραντολογήσω και τελικά δεν έχω χρόνο για να απαντήσω σε συγκεκριμένα θέματα που θέτετε με την επίκαιρη ερώτησή σας, έχω να σας πω τα εξής. 

Πρώτον, το ποσό που αναφέρετε στην επίκαιρη ερώτησή σας ότι οφείλει το ΙΚΑ στον ΟΑΕΔ, στον ΟΕΚ και στην Εργατική Εστία, δηλαδή τα τετρακόσια πενήντα δισεκατομμύρια (450.000.000.000) δραχμές δεν είναι ακριβές. Το ποσό είναι βέβαια μεγάλο είναι όμως εκατό δισεκατομμύρια (100.000.000.000) δραχμές λιγότερα δηλαδή είναι τριακόσια σαράντα εννέα δισεκατομμύρια (349.000.000.000) δραχμές. Το ΙΚΑ, βεβαίως, θα εξοφλήσει σταδιακά αυτό το ποσό. Βεβαίως, το ΙΚΑ έχει και πολλές απαιτήσεις. 

Ξέρετε ότι μόνο από τις κύριες οφειλές έχει απαιτήσεις της τάξεως των πεντακόσιων περίπου δισεκατομμυρίων. Η εικόνα του ελλείμματος που εμφανίζει προϋπολογιστικά φέτος, δεν ανταποκρίνεται βεβαίως σε πραγματικό έλλειμμα. Διότι και τα προηγούμενα χρόνια -για να σας δώσω ένα δείγμα- που πάλι εμφανιζόταν προϋπολογιστικά μεγάλο έλλειμμα, είχαμε τα εξής στοιχεία: Το 1994 ήταν τριάντα τρία δισεκατομμύρια πεντακόσια εκατομμύρια (33.500.000.000) δραχμές και τελικά είχαμε μόνο είκοσι τρία δισεκατομμύρια (23.000.000.000) δραχμές πραγματικό έλλειμμα. Αυτά τα λέω σύμφωνα με τους ισολογισμούς. Το 1995 ήταν δεκαπέντε δισεκατομμύρια (15.000.000.000) δραχμές, το 1996 ήταν εβδομήντα πέντε δισεκατομμύρια (75.000.000.000) δραχμές, το 1997 ήταν εκατόν σαράντα δισεκατομμύρια (140.000.000.000) δραχμές και το 1998 ήταν διακόσια τριάντα δύο δισεκατομμύρια (232.000.000.000) δραχμές. Μιλάμε φυσικά για προϋπολογιστικό έλλειμμα. Στην πραγματικότητα όμως τι είχαμε; Το 1997 ήταν εξακόσια εκατομμύρια (600.000.000) δραχμές το πραγματικό έλλειμμα, λιγότερο από ένα δισεκατομμύριο (1.000.000.000) δραχμές. Για το 1998 δεν έχει γίνει ακόμα ισολογισμός, αλλά δεν δανειοδοτήθηκε το ΙΚΑ καθόλου, δεν παρακράτησε κανένα ποσό από τον ΟΑΕΔ, τον ΟΕΚ, τον Οργανισμό Εργατικής Εστίας κλπ., τα συνεισπραττόμενα δηλαδή. Αυτό επιβεβαιώνει ότι υπήρξε σημαντική αύξηση των εσόδων του ιδρύματος. 

Ο χρόνος δεν αρκεί για να σας δώσω πιο ολοκληρωμένη απάντηση. Ελπίζω στη δευτερολογία μου να έχω τη δυνατότητα να προσθέσω τα στοιχεία που έχω μαζί μου για να βεβαιωθείτε ότι η Κυβέρνηση πράττει ό,τι είναι δυνατόν για να στηρίξει το ΙΚΑ. Είμαι βέβαιος ότι θα συμφωνήσετε και εσείς ότι το ΙΚΑ για όλες τις κυβερνήσεις, για όλα τα κόμματα, είναι μία πολύ μεγάλη υπόθεση. Είναι το ίδιο το κράτος. Δεν υπάρχει κίνδυνος να καταρρεύσει το ΙΚΑ διότι το Κράτος πάντοτε θα το στηρίζει. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Παπαγεωργόπουλος έχει το λόγο για δύο λεπτά να αναπτύξει την επίκαιρη ερώτησή του. 

ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Κύριε Υπουργέ, είναι αυτονόητη και δεδομένη η βούληση όποιας ελληνικής Κυβέρνησης να μην αφήσει το ΙΚΑ να χαθεί. Το ΙΚΑ είναι σχεδόν ταυτόσημο με την ύπαρξη της κοινωνικής ασφάλισης της Ελλάδας, μη γελιόμαστε. Αλλά δεν αρκεί η διατύπωση αγαθών προθέσεων και ευχών. Χρειάζεται να γίνουν κάποια πράγματα. Και μια και μιλάμε πολιτικά και για πολιτική, αυτά τα ζητήματα θέτουμε και ρωτάμε ποια είναι η θέση της Κυβέρνησης. 

Πιστεύω ότι συμφωνούμε όλοι ότι η κατάσταση στο ΙΚΑ και στο ΤΕΑΜ, το επικουρικό του ΙΚΑ, είναι οριακή και τα αδιέξοδα είναι ορατά. Δεν χρειάζεται να μας το πουν οι αναλογιστικές μελέτες αρκεί στοιχειώδης εμπειρική γνώση. Αλλά σύμφωνα με μελέτη που με εντολή του ΙΚΑ συνέταξε κρατικός βρετανικός οίκος αναλογιστικών μελετών, το έλλειμμα του ΙΚΑ αν τα πράγματα πάνε όπως πάνε, σε πενήντα χρόνια, κατά το δυσμενές σενάριο, θα ανέρχεται σε εκατόν έντεκα τρισεκατομμύρια (111.000.000.000.000) δραχμές και κατά το αισιόδοξο, δηλαδή, με αύξηση της απασχόλησης και με συμμάζεμα διοικητικό κλπ., σε τριάντα τρισεκατομμύρια (30.000.000.000.000) δραχμές. Οι αριθμοί είναι ανατριχιαστικοί και είναι δύσκολο να εκτιμήσουμε τι θα συμβεί αν φθάσουμε εκεί. 

Τα εν δυνάμει προβλήματα είναι δεδομένα: η γήρανση του πληθυσμού, η κακή σχέση και αναλογία εργαζομένων-ασφαλισμένων, που θα φθάσει σε λίγο να χρειάζεται ο μισός μισθός του εργαζομένου για να πληρώνονται οι συντάξεις, η μείωση της απασχόλησης, οι κακές αποδόσεις των αποθεματικών, που δεν τολμήσατε στο μίνι ασφαλιστικό να βάλετε χέρι. Μάλλον προς την αντίθετη κατεύθυνση κινηθήκατε, βάλατε περισσότερα εμπόδια και δυσκολίες και γραφειοκρατικά κωλύματα. 

'Ετσι έχουμε μία Κυβέρνηση που παρακολουθεί απαθής, ενώ συνεχίζει να κάνει κοινωνική πολιτική με χρήματα του ΙΚΑ. Σε όλα τα νομοσχέδια έχουμε κοινωνικές παρεμβάσεις της Κυβέρνησης σε βάρος των εισφορών των ασφαλισμένων, πράγμα που επιδεινώνει την κατάσταση. Παράλληλα η προπολυεξαγγελθείσα μεταρρύθμιση του ασφαλιστικού συστήματος από το φόβο του πολιτικού κόστους τέθηκε στο συρτάρι. 

'Ετσι, λοιπόν, ενώ έχουμε την Κυβέρνηση να μεταθέτει το πρόβλημα για μετά τις εκλογές, για μετά το 2000 όπως λέει, παρατηρούνται υπόγειες διαδρομές. Ο νέος διοικητής στο ΙΚΑ διαρρέει πληροφορίες για δημιουργία νέου επικουρικού στο ΙΚΑ με συμμετοχή ιδιωτικών ασφαλιστικών εταιρειών. 

Το ερώτημα, λοιπόν, που τίθεται είναι το εξής: Υπάρχει, κύριε Υπουργέ, συγκεκριμένη πολιτική στο ασφαλιστικό; Θα λειτουργήσετε σε θεσμικό φως ημέρας ή σε εξωθεσμικές υπόγειες διαδρομές σαν και αυτές που δρομολογεί ο νέος διοικητής του ΙΚΑ. Αυτά τα ερωτήματα ζητούμε να απαντηθούν. 

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υφυπουργός έχει το λόγο. 

ΦΟΙΒΟΣ ΙΩΑΝΝΙΔΗΣ (Υφυπουργός Εργασίας και Κοινωνικών Ασφαλίσεων): Κύριε συνάδελφε, θέλω να σας διαβεβαιώσω κατηγορηματικά ότι η πολιτική στο χώρο της κοινωνικής ασφάλισης είναι υπόθεση της Κυβέρνησης και δεν είναι υπόθεση κανενός διοικητή του ΙΚΑ. 

Διετέλεσα διοικητής του ΙΚΑ και γι' αυτό η πρώτη μου δήλωση όταν ανέλαβα διοικητής του ΙΚΑ ήταν αυτή. Ο εκάστοτε διοικητής του ΙΚΑ οφείλει να δραστηριοποιείται, να διοικεί το ΙΚΑ μέσα στα πλαίσια της πολιτικής που χαράζει η εκάστοτε κυβέρνηση. 

Δεύτερον, η αναλογιστική μελέτη στην οποία αναφέρεσθε, που εμφανίζει αυτά τα τεράστια ποσά ως ελλείμματα προοπτικής, προφανώς δεν έχει συμπεριλάβει την κρατική επιχορήγηση η οποία καταβάλλεται ετησίως. Για φέτος είναι της τάξεως των διακοσίων και πλέον δισεκατομμυρίων όπως ήταν και πέρσι και πρόπερσι κλπ. Πλέον τούτου στο ΙΚΑ όπως και στους άλλους ασφαλιστικούς οργανισμούς καταβάλλεται το ΕΚΑΣ, το επίδομα κοινωνικής αλληλεγγύης, από τον κρατικό προϋπολογισμό. Ακόμη ο κρατικός προϋπολογισμός έχει αναλάβει ολόκληρη σειρά από τις ρυθμίσεις στις οποίες αναφέρεσθε. Αν δεν τις αναλάμβανε θα επιβάρυναν το ΙΚΑ. 

Μια από τις θετικές διατάξεις του Ν.2084 είναι η διάταξη εκείνη που προβλέπει ότι για κάθε τέτοια νομοθετική ρύθμιση το κόστος θα το αναλαμβάνει ο κρατικός προϋπολογισμός. Αυτή ήταν και η άποψή μου πολύ πριν την υιοθετήσει η δική σας κυβέρνηση. 

'Οταν μιλάμε για την προοπτική της πεντηκονταετίας στην οποία αναφέρονται οι αναλογιστικές μελέτες, γενικώς τρομάζει κανείς με τα νούμερα. Μου θυμίζει αυτόν το σοφό που έχει πει ο Κέυνς, ο μεγάλος 'Αγγλος οικονομολόγος ότι "μακροχρονίως όλοι θα είμαστε νεκροί". Δεν μπορούμε να αρνηθούμε ότι οι αναλογιστικές μελέτες έχουν την αξία τους. Αλλά εν πάση περιπτώσει το ΙΚΑ θα ζει μέχρι τότε, αυτό είναι βέβαιο. 

Πρέπει ακόμα να προσθέσω ότι με την πρόσφατη νομοθεσία, εκτός από τη ΕΥΠΕΑ, την ειδική μονάδα του ΙΚΑ που οργανώνεται για να εξουδετερώσει την εισφοροδιαφυγή, έχουμε ιδιαίτερες διατάξεις και φροντίδα για την μηχανοργάνωση και για τη δυνατότητα των οργάνων του ΙΚΑ να παίρνουν πληροφορίες από εφορίες, τράπεζες, από παντού για να μπορέσουν να επιτελέσουν πιο ολοκληρωμένα την αποστολή τους και να αυξήσουν έτσι τα έσοδα μειώνοντας την εισφοροδιαφυγή. 

ΠΡΟΕΔΡΕΥΩΝ (Παναγιώτης Σγουρίδης): Τρίτη είναι η με αριθμό 748/8.3.99 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Δημητρίου Κωστόπουλου προς τους Υπουργούς Εργασίας και Κοινωνικών Ασφαλίσεων, Υγείας και Πρόνοιας, σχετικά με τη λειτουργία του παραρτήματος του Ιδρύματος Κοινωνικών Ασφαλίσεων (ΙΚΑ) Κυψέλης-Πατησίων. 

Η επίκαιρη ερώτηση έχει ως εξής: 

"Η κατάσταση που επικρατεί στο παράρτημα του ΙΚΑ Κυψέλης-Πατησίων είναι απελπιστική και απαράδεκτη. Οι εκατό υπάλληλοι στις διοικητικές και στις υγειονομικές υπηρεσίες, είναι αδύνατον να εξυπηρετήσουν πάνω από δικόσιες χιλιάδες ασφαλισμένους. Ατελείωτες ώρες αναμονής των ασφαλισμένων στην ουρά, εκνευρισμοί, ταλαιπωρία, είναι τα κύρια χαρακτηριστικά τόσο για τους ασφαλισμένους όσο και για τους υπαλλήλους. 

Ο αριθμός των ασφαλισμένων αυξάνει συνεχώς, γιατί εκτός των άλλων στην περιοχή κατοικούν πολλοί αλλοδαποί εργαζόμενοι, που αυτήν την περίοδο βρίσκονται σε διαδικασία νομιμοποίησής τους και αποκτούν πλήρη ασφαλιστικά δικαιώματα. 

Προκειμένου να αντιμετωπιστεί το πρόβλημα χρειάζεται να δημιουργηθεί και άλλο υποκατάστημα ΙΚΑ στην Κυψέλη. 

Ερωτώνται οι κύριοι Υπουργοί: 

Τι μέτρα παίρνονται για την εύρυθμη και ομαλή λειτουργία του υποκαταστήματος ΙΚΑ Κυψέλης-Πατησίων ώστε και οι εργαζόμενοι να παρέχουν όσο το δυνατόν καλύτερες ποιοτικές υπηρεσίες στους ασφαλισμένους και ταυτόχρονα να μειωθεί σημαντικά και άμεσα η ταλαιπωρία των ασφαλισμένων; 

Υπάρχει στους σχεδιασμούς των αρμόδιων υπηρεσιών η δημιουργία και άλλου υποκαταστήματος ΙΚΑ στην Κυψέλη και αν ναι, σε ποιο στάδιο βρίσκεται η όλη διαδικασία;". 

Ο Υφυπουργός Εργασίας και Κοινωνικών Ασφαλίσεων έχει το λόγο. 

ΦΟΙΒΟΣ ΙΩΑΝΝΙΔΗΣ (Υφυπουργός Εργασίας και Κοινωνικών Ασφαλίσεων): Κύριε συνάδελφε, ξέρω πόσο ειλικρινές είναι το ενδιαφέρον σας για το ΙΚΑ γενικότερα και για την κοινωνική ασφάλιση. 

Eις ό,τι αφορά το Ι.Κ.Α. Πατησίων, είναι γνωστό ότι εκεί έχουμε μεγάλη αύξηση των ασφαλιστικών μεγεθών και μεγάλη έλλειψη προσωπικού. Στα πλαίσια των δυνατοτήτων που έχει σήμερα το Ι.Κ.Α. επιχειρεί με ορισμένα οργανωτικά μέτρα να αμβλύνει το πρόβλημα. 

Το σύνολο των υγειονομικών υπηρεσιών στεγάζεται σε ένα οίκημα δυόμιση χιλιάδων τ.μ. στην οδό Δροσοπούλου. Για τη στέγαση των διοικητικών υπηρεσιών, νοικιάστηκε πρόσφατα χώρος χιλίων διακοσίων τριάντα τ.μ. στην οδό Πατησίων 268, όπου μεταστεγάστηκαν οι διοικητικές υπηρεσίες. Στην οδό Πατησίων 207 σε χώρο οκτακοσίων είκοσι τ.μ. εξακολουθούν να στεγάζονται οι υπηρεσίες των συντάξεων. Στην οδό Πατησίων 264 και σε χώρο τριακοσίων πενήντα τ.μ. στεγάζεται η υπηρεσία αρχείου του υποκαταστήματος. 

Συνολικά οι διοικητικές υπηρεσίες στεγάζονται σε τρεις χώρους των δυόμιση χιλιάδων τ.μ. Πέραν αυτών, στην οδό Κεφαλληνίας 12-14 το Ι.Κ.Α. διαθέτει δικό του οικόπεδο στο οποίο προβλέπεται η ανέγερση ιδιόκτητου οικήματος. Αυτό το έργο ύστερα από τις σχετικές προμελέτες δημοπραττήθηκε με το σύστημα μελέτη-κατασκευή. Ο σχετικός διαγωνισμός προσδιορίστηκε για τις 21 Μαϊου τρέχοντος έτους. Σύμφωνα με την προμελέτη προβλέπεται να ανεγερθεί πενταόροφο κτίριο με τρία υπόγεια, για τη στέγαση των διοικητικών υπηρεσιών. Η συνολική απόδοση του νέου οικήματος θα είναι χίλια οκτακόσια τ.μ. υπόγεια, τριακόσια τριάντα τρία τ.μ. ισόγειο και όροφοι δύο χιλιάδες διακόσια τριάντα τ.μ. Αυτοί οι χώροι κρίνονται επαρκείς για τη στέγαση των διοικητικών υπηρεσιών. 

Δημιουργία νέου υποκαταστήματος του Ι.Κ.Α. σ'αυτήν την περιοχή, δεν προβλέπεται με τις σημερινές εκτιμήσεις κυρίως των αναγκών της υπηρεσίας σε ανθρώπινο δυναμικό. Τα ασφαλιστικά και πληθυσμιακά μεγέθη της περιοχής Πατησίων θα αμβλυνθούν με την επαναοριοθέτηση των ασφαλιστικών ορίων μεταξύ των γειτονικών υποκαταστημάτων του ιδρύματος. Τώρα γίνεται μια προσπάθεια αναδιάταξης για ορθότερη χωροταξική κατανομή. Σ'αυτά τα πλαίσια θα έχουμε και κάποιες αλλαγές σ'αυτήν την περιοχή. 

'Οσον αφορά την έλλειψη προσωπικού, πρέπει να πω ότι συγκριτικά δεν έχει τόσο μεγάλη έλλειψη όση έχουν άλλες μονάδες. Ο οργανισμός προβλέπει ενενήντα εννέα θέσεις δοικητικών υπαλλήλων και υπηρετούν ογδόντα εννέα. Βεβαίως, οι οργανικές θέσεις με τον οργανισμό του Ι.Κ.Α -που έγινε για πρώτη φορά επί των ημερών μου το 1989- δεν επαρκούν γιατί τα μεγέθη έχουν αλλάξει. Επισημάνατε και εσείς ότι υπάρχει το πρόσθετο πρόβλημα με τους πολλούς αλλοδαπούς που έχουν εγκατασταθεί εκεί. Είναι και αυτός ένας από τους λόγους για τους οποίους γίνεται η μελέτη για την ορθότερη χωροταξική κατανομή. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Κωστόπουλος έχει το λόγο. 

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Κύριε Πρόεδρε, η επίκαιρη ερώτηση του υποφαινόμενου είχε την ατυχία να ακολουθήσει μια ανάλογη επίκαιρη ερώτηση. Από την προηγηθήσα συζήτηση μεταξύ Υπουργού και Βουλευτού διαπιστώνονταν χορός δισεκατομμυρίων. 'Ετσι η δικιά μου επίκαιρη ερώτηση για τα Πατήσια φαντάζει σαν κάτι εντελώς ασήμαντο. 

Είναι ασήμαντη; Συνδυάζεται το Ι.Κ.Α., Πατησίων με το χορό των δισεκατομμυρίων; Απολύτως. Το Ι.Κ.Α. κύριε Υφυπουργέ, είναι εφτάψυχο, γιατί στηρίζεται στις γερές πλάτες των εργατών και όχι στις παρεμβάσεις των κυβερνήσεων που έμαθαν κουρείς στου κασίδι το κεφάλι. Τα τελευταία χρόνια μόνο άρχισαν να βάζουν το χέρι στην τσέπη. 

Το Ι.Κ.Α. πρέπει να ζήσει και θα ζήσει, γιατί κανείς δεν θα μπορέσει να αντέξει στη θύελλα που θα ξεσηκωθεί, όταν εκραγεί η βόμβα που κάποιοι έχουν βάλει στα θεμέλια του ιδρύματος. 

Πάμε όμως στα στοιχεία που είπατε για το συγκεκριμένο μικρό μας θέμα του ΙΚΑ Πατησίων. Πολλά τετραγωνικά δώσατε, πολλούς αριθμούς δώσατε. Εγώ δεν έχω την ευχέρεια να αντικρούσω αυτούς τους αριθμούς. Δυστυχώς δεν έχω. 'Ενα πραγματικό γεγονός γνωρίζω ότι πιέζεται αρκετά το υποκατάστημα επιπρόσθετα και από τους ξένους εργάτες οι οποίοι παίρνουν τώρα την άσπρη και την κίτρινη κάρτα και αυτό είναι ορατό. Αυτό προκαλεί μια εντύπωση κακή. Αυτή η κακή εντύπωση αν αξιοποιηθεί ενισχύεται το άναμα της φωτιάς στη βόμβα που βρίσκεται στα θεμέλια του ΙΚΑ και κάποιοι τρίβουν τα χέρια τους. 

Δεν θέλω να πω ότι εσείς είστε της λογικής, ότι ευημερούν οι αριθμοί και δυστυχούν οι άνθρωποι. Εγώ προτείνω όμως ότι αν δέχεται τέτοια πίεση το υποκατάστημα αυτό να παρέμβαιτε άμεσα και δραστικά ώστε να ανακουφιστεί τουλάχιστον ο διοικητικός τομέας ύστερα από την παρέμβαση και των ξένων εργατών που είναι στις ουρές του υποκαταστήματος. 'Εχετε τέτοια δυνατότητα, κύριε Υπουργέ, να κινήσετε κάποιους μηχανισμούς. Κάντε το αν και σεις συμφωνείτε με αυτήν τη διαπίστωση ότι το ΙΚΑ των Πατησίων, δέχεται αυτήν την πίεση. 

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υπουργέ, έχετε το λόγο. 

ΦΟΙΒΟΣ ΙΩΑΝΝΙΔΗΣ (Υφυπουργός Εργασίας και Κοινωνικών Ασφαλίσεων): Κύριε συνάδελφε, ευχαρίστως θα το κάνω παρ' όλο που και σεις γνωρίζετε ότι το ΙΚΑ έχει μια αυτονομία όπως και οι άλλοι ασφαλιστικοί οργανισμοί και πρέπει να την έχουν. Αλλά βεβαίως δεν υπερβαίνει τα όρια της αυτονομίας το να κάνω μια υπόμνηση στη διοίκησή του, για το συγκεκριμένο θέμα. 

Εκείνο που θέλω, αγαπητέ συνάδελφε, να σας πω, είναι ότι αυτοί οι ψίθυροι, αυτοί οι κίνδυνοι που επισημαίνονται υπερβολικά θα έλεγα και αυτές οι ανησυχίες περί των προθέσεων δήθεν της Κυβερνήσεως σε ό,τι αφορά την κοινωνική ασφάλιση και το ΙΚΑ είναι εντελώς αβάσιμες. Αγαπητέ συνάδελφε, μόνο όσοι δεν ξέρουν μπορούν να κάνουν συγκρίσεις της κοινωνικής ασφάλισης με την ιδιωτική ασφάλιση ή με άλλες πονηρές σκέψεις.'Οσοι ξέρουν, ξέρουν ότι η διαφορά είναι τεράστια. Η Κυβέρνηση ξέρει. Το ΠΑ.ΣΟ.Κ. έχει δώσει δείγματα. Να θυμίσω μόνο ένα ότι μέχρι το 1983 το ΙΚΑ δεν υπήρχε σε όλη την Ελλάδα, υπήρχε μόνο στα μεγάλα αστικά κέντρα. 

Λοιπόν, έχει κάνει πολλά το ΠΑ.ΣΟ.Κ. και η Κυβέρνηση του ΠΑ.ΣΟ.Κ. για το ΙΚΑ και οι επιχορηγήσεις οι ετήσιες από το 1987 και εντεύθεν είναι συνεχώς αυξανόμενες και σημαντικές. Δεν θέλω να αναφερθώ σε πολλά άλλα μέτρα που έχουν πάρει οι κυβερνήσεις του ΠΑ.ΣΟ.Κ. 

Θέλω να σας διαβεβαιώσω κατηγορηματικά: Η κοινωνική ασφάλιση, η κοινωνική προστασία είναι σύμφωνα και με τις απόψεις όλων των χωρών μελών της Ευρωπαϊκής 'Ενωσης, στοιχείο της ταυτότητος του Ευρωπαίου. Η Ευρώπη έχει καθιερώσει το κράτος κοινωνικής προστασίας... 

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Δεν το ξέρω! 

ΦΟΙΒΟΣ ΙΩΑΝΝΙΔΗΣ (Υφυπουργός Εργασίας και Κοινωνικών Ασφαλίσεων):... και μόνο στην Ευρώπη υπάρχει άξιο λόγου κράτος κοινωνικής προστασίας. Γι' αυτό και θα το διατηρήσουμε. 'Ημουν και προχθές σε συμβούλιο Υπουργών στις Βρυξέλλες και σε συνάντηση των σοσιαλιστών Υπουργών πριν από το συμβούλιο όπου καμία απολύτως αμφισβήτηση δεν ηγέρθη ως προς τις τοποθετήσεις των σοσιαλιστών σε ό,τι αφορά το κράτος κοινωνικής προστασίας. Το κράτος κοινωνικής προστασίας, την κοινωνική ασφάλιση θα τη διαφυλάξουμε ως κόρη οφθαλμού. Προβλήματα έχει μεγάλα, το ξέρουμε. Ελάτε μαζί να συνεργαστούμε να τα λύσουμε. Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): 'Εχω την τιμή να ανακοινώσω στο Σώμα ότι τη συνεδρίασή μας παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", εξήντα τέσσερις μαθητές και έξι συνοδοί-καθηγητές από το Γυμνάσιο και Λύκειο της Ασωπείας του Νομού Βοιωτίας. 

Η Βουλή τους καλοσωρίζει. 

(Χειροκροτήματα απ'όλες τις πτέρυγες) 

Κύριοι συνάδελφοι, πριν εισέλθουμε στην ημερήσια διάταξη της νομοθετικής εργασίας, όπου θα έχουμε την ονομαστική ψηφοφορία στην τροπολογία, την οποία κατέθεσαν οι Βουλευτές της Νέας Δημοκρατίας και οι Βουλευτές των άλλων κομμάτων και επειδή διαγράφησαν έξι ερωτήσεις, για να καλύψουμε το χρόνο των διαγραφέντων ερωτήσεων, θα διακόψουμε για ένα τέταρτο με είκοσι λεπτά. 

Κατόπιν, θα μπούμε αμέσως στη νομοθετική εργασία με την ονομαστική ψηφοφορία για να τελειώσουμε με το νομοσχέδιο του Υπουργείου Οικονομικών και θα συνεχίσουμε τη συζήτηση του νομοσχεδίου του Υπουργείου Ανάπτυξης. 

( Δ Ι Α Κ Ο Π Η )


Σελίδα 5235 μέχρι και Σελίδα 5238
είναι σε PDF 

χάς, αυτό που λέει ο κ. Νάκος, είναι σωστό. Είχα πει ότι πριν τη συζήτηση των άρθρων, θα ανακοινώσω τις μεταβολές που επέρχονται στην νομοτεχνική κατάστρωση των διατάξεων. 

Στο άρθρο 4, λοιπόν, η παράγραφος 2 αντικαθίσταται, ως εξής: "Οι αρμοδιότητες της προηγούμενης παραγράφου ασκούνται μέσω ειδικής υπηρεσιακής μονάδας επιπέδου διεύθυνσης ή τμήματος που ιδρύεται κατά τη διάταξη του άρθρου 2 παράγραφος 1 εδάφιο γ' του ν. 2503/97 σε κάθε περιφέρεια, πλην της περιφέρειας της Αττικής, ανάλογα με τον αριθμό των μικρομεσαίων επιχειρήσεων και τις αναπτυξιακές ανάγκες της". 

Δίνω το κείμενο στα Πρακτικά, ώστε να το λάβουν και οι κύριοι συνάδελφοι που επιθυμούν. 

Στο άρθρο 5 διαγράφεται από την παράγραφο 1 η λέξη "αυτοδικαίως" και στο τέλος της υποπαραγράφου 1 προστίθεται εδάφιο που λέει τα εξής: "Η κατάργηση διαπιστώνεται με πράξη των διοικητικών συμβουλίων του ΙΓΜΕ και του ΕΟΜΜΕΧ, η οποία εγκρίνεται από τον Υπουργό Ανάπτυξης". 

Στο τέλος της υποπαραγράφου 2 προστίθεται εδάφιο που λέει τα εξής: "Οι αποφάσεις της παραγράφου αυτής εγκρίνονται από τον Υπουργό Ανάπτυξης. Περιφερειακά γραφεία του ΙΓΜΕ συστήνονται οπωσδήποτε στις περιφέρειες, κεντρικής Μακεδονίας, ανατολικής Μακεδονίας και Θράκης, δυτικής Μακεδονίας, Πελοποννήσου, Ηπείρου και Κρήτης, καθώς και σε όσες άλλες περιφέρειες υπάρχει ιδιαίτερο ερευνητικό ενδιαφέρον του ΙΓΜΕ". 

Επίσης στην παράγραφο 3, το τρίτο εδάφιο αντικαθίσταται, ως εξής: "Στους πίνακες αυτούς περιλαμβάνεται το προσωπικό που υπηρετεί τόσο στην Αθήνα όσο και στην περιφέρεια, προηγουμένων των νεωτέρων στην υπηρεσία". 

Στην παράγραφο 10 του άρθρου 5, η φράση: "αν στον ίδιο νομό υπάρχουν κενές θέσεις του κλάδου ή ειδικότητάς του.", διαγράφεται. 'Αρα η παράγραφος 10 διαμορφώνεται, ως εξής: "Δεν επιτρέπεται μεταφορά και ένταξη χωρίς αίτηση προτίμησης, εκτός του νομού που υπηρετεί ο μεταφερόμενος." Εκεί τελειώνει η παράγραφος αυτή. 

Επανερχόμενος στο άρθρο 4, θέλω να κάνω μια ανακοίνωση, η οποία είναι νομοτεχνική, αλλά και ουσιαστική. Την είχα υπαινιχθεί ουσιαστικά στην αγόρευσή μου. 

'Οπως ξέρετε, στο άρθρο 4 προβλέπεται ότι με το διακανονισμό των οφειλών των μικρομεσαίων επιχειρήσεων που τώρα πλέον αφορούν το δημόσιο και όχι τον ΕΟΜΜΕΧ, προβλέπεται ότι θα διαγραφεί το 85% των οφειλομένων τόκων και των κάθε είδους προσαυξήσεων. Θεωρώ ότι αυτό το 85% είναι ήδη μία πολύ σημαντική χειρονομία, μία διευκόλυνση, η οποία ελαφρύνει τους μικρομεσαίους. Το 15% όμως είναι πολύ μικρό όφελος για το δημόσιο ταμείο και έτσι σε συνεννόηση με τον Υφυπουργό Οικονομικών κ. Δρυ ολοκληρώνουμε αυτήν τη χειρονομία ελάφρυνσης προς τις μικρομεσαίες επιχειρήσεις που έχουν χρέη στον ΕΟΜΜΕΧ και έτσι η διαγραφή καλύπτει το 100% των τόκων και των προσαυξήσεων. 

Υπό την έννοια αυτή, η διατύπωση του τελευταίου εδαφίου της παραγράφου 5 του άρθρου 4, διαμορφώνεται ως εξής: "Οι οφειλέτες που εκπληρώνουν τις υποχρεώσεις τους σύμφωνα με τους όρους της ανωτέρω απόφασης, απαλλάσσονται από τους οφειλόμενους τόκους και κάθε φύσης προσαυξήσεις του βασικού χρέους". Ευχαριστώ. 

ΠΡΟΕΔΡΟΣ (Απόστολος Κακλαμάνης): Τίνων ετών είναι τα δάνεια αυτά, κύριε Υπουργέ; 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Αείποτε. Τουλάχιστον δεκαπέντε ετών. 

ΠΡΟΕΔΡΟΣ (Απόστολος Κακλαμάνης): Διαγράφονται τόκοι υπερημερίας ή τόκοι συμπεφωνημένοι; 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Προσαυξήσεις, πρόστιμα και τόκοι υπερημερίας. Τα πάντα. 

ΠΡΟΕΔΡΟΣ (Απόστολος Κακλαμάνης): Υποθέτω τόκοι υπερημερίας εννοείτε, όχι τόκοι συμπεφωνημένοι. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Είναι συμβατικοί, υπερημερίας και προσαυξήσεις. 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Μόνο το κεφάλαιο δηλαδή μένει; 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Μόνο το κεφάλαιο, ναι. 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Δεν το χαρίζουμε και αυτό, για να τελειώνουμε; 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Διευκρινίζω, αν μου δίνετε το δικαίωμα, κύριε Πρόεδρε, κάτι που το ξέρει η Αίθουσα ότι πρόκειται για οφειλές όχι κατά κυριολεξία μικρομεσαίων επιχειρήσεων, αλλά μικρών επιχειρήσεων. Η ελάφρυνση είναι αυτήν τη στιγμή σημαντικότατη, το κεφάλαιο το οποίο απομένει να καταβληθεί σε σαράντα οκτώ δόσεις είναι στις περισσότερες περιπτώσεις πάρα πολύ μικρό. Ουσιαστικά πρόκειται για διαγραφή χρεών. Πρόκειται για μία χειρονομία προς τους μικρούς επαγγελματίες, επιτηδευματίες, βιοτέχνες, επιχειρήσεις, πολύ σημαντική. 

ΠΡΟΕΔΡΟΣ (Απόστολος Κακλαμάνης): Κύριε Υπουργέ, άκουσα τη διατύπωση που λέτε "εγκρίνονται από τον Υπουργό...". Εσείς θα το διατυπώσετε καλύτερα, "με απόφαση του Υπουργού...". Δείτε τη νομοτεχνική διατύπωση που σας έδωσε η υπηρεσία σας. 

Λοιπόν, κύριοι συνάδελφοι, προχωρούμε. Νομίζω πρέπει να δώσουμε στους εισηγητές ένα δεκάλεπτο, ώστε να μπορέσουν να αναπτύξουν περισσότερο τις απόψεις τους. 

Η κ. Ζήση έχει το λόγο. 

ΡΟΔΟΥΛΑ ΖΗΣΗ: Κύριε Πρόεδρε, κυρίες και κύριοι συνάδελφοι, ξεκινώντας από το άρθρο 1 που αφορά το Ταμείο Αντεγγύησης και στην αντικατάσταση του άρθρου 3, θα σημειώσω ότι η μέχρι τώρα εξουσιοδότηση για ρυθμίσεις σύμφωνα με το ν. 2367/95, αυτές οι υπουργικές αποφάσεις δεν υλοποιήθηκαν λόγω νομικών και τεχνικών ατελειών. 

(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 

Το Ταμείο Αντεγγύησης είναι ένας καινοτόμος θεσμός, η εποπτεία του ασκείται από την Τράπεζα της Ελλάδος και με πράξη του διοικητή της τράπεζας καθορίζονται οι σχετικοί κανόνες και ιδίως οι συντελεστές ρευστότητος κεφαλαιακής επάρκειας και φερεγγυότητας του ταμείου. 

Καθορίζεται επίσης ότι το 75% των διαθεσίμων του Ταμείου Αντεγγύησης τοποθετείται υποχρεωτικά και παραμένουν κατατεθειμένα εντόκως σε τράπεζα που λειτουργεί νόμιμα στην Ελλάδα, αφού ενημερωθεί πρώτα η Τράπεζα της Ελλάδος. Το υπόλοιπο των διαθεσίμων του ταμείου μπορεί να επενδύεται σε αξίες, όπως τίτλοι του δημοσίου, ομόλογα τραπεζών και αμοιβαία κεφάλαια σταθερού εισοδήματος και διαχείρισης διαθεσίμων καθώς και σε αντίστοιχες κατηγορίες αξιών σε συνάλλαγμα. Επίσης τα κέρδη του ταμείου δεν διανέμονται στους μετόχους του, αλλά φέρονται σε ειδικά αφορολόγητα αποθεματικά. 

Οι εταιρείες αμοιβαίων εγγυήσεων και το Ταμείο Αντεγγύησης εντάσσονται στα πλαίσια της πολιτικής ενίσχυσης των μικρομεσαίων επιχειρήσεων. 'Οπως είπα, είναι ένας καινοτόμος θεσμός και αυτό φαίνεται και μέσα από τις ρυθμίσεις που γίνονται στο άρθρο 1. 

Η τροποποίηση που προβλέπει το άρθρο 1, περιφρουρεί τη δημιουργία αυτού του θεσμού και τη λειτουργία του σε πλαίσιο, βέβαια, πάντα προϋποθέσεων. 

Παράλληλα με την αλλαγή της νομικής μορφής, το άρθρο 1 ρυθμίζει και άλλα ζητήματα που ανέκυψαν στο στάδιο εφαρμογής του ν.2367/1995, όπως το θέμα της άσκησης προληπτικής εποπτείας από την Τράπεζα της Ελλάδος και την επίλυση γενικά θεμάτων που αφορούν στην αντεγγύηση. 

Γι'αυτό θεωρώ ότι είναι στη σωστή κατεύθυνση η ρύθμιση και ζητώ την ψήφιση αυτού του άρθρου. 

Σε ό,τι αφορά το άρθρο 2 του συζητούμενου νομοσχεδίου έχω να πω τα εξής: 'Εχουμε τροποποίηση του ν. 1892/90 και διατάξεις που σχετίζονται με το καθεστώς εκκαθάρισης των επιχειρήσεων. Και βεβαίως βοηθάει στην απλούστευση αυτής της διαδικασίας της εκκαθάρισης, σύμφωνα με την παράγραφο 10 του άρθρου 46Α όπου προστίθεται εδάφιο με το οποίο γίνεται σαφές πώς γίνεται η κατάταξη των πιστωτών, καθώς και ότι οι αποφάσεις επί ανακοπών κατά των πινάκων κατάταξης καθίστανται αμετάκλητες εφόσον έχουν εκδοθεί αποφάσεις του Εφετείου. 

Στις παραγράφους του άρθρου 2 ρυθμίζονται και συντομεύονται αυτές οι διαδικασίες εκκαθάρισης χωρίς να θίγονται τα δικαιώματα των πιστωτών, ώστε να προχωρήσει η εκκαθάριση υπερχρεωμένων επιχειρήσεων ή αυτών που δεν λειτουργούν για πολλά χρόνια και των οποίων η εκκαθάριση δεν ολοκληρώθηκε για διάφορους λόγους, ενώ με τις ρυθμίσεις του παρόντος άρθρου η εκκαθάριση θα γίνει σε συγκεκριμένο χρόνο και με τέτοια δεοντολογία που θα είναι προς όφελος της ελληνικής οικονομίας. 

Επίσης, σε αυτό το άρθρο υπάρχουν ρυθμίσεις που αναφέρονται σε περιπτώσεις αποκρατικοποίησης ή μεταβίβασης της επιχείρησης -πρόκειται για την παράγραφο 8 του άρθρου 2- στα πλαίσια των διατάξεων περί ειδικής εκκαθάρισης. Ο νέος φορέας δικαιούται να ασκήσει δικαίωμα ιδιόχρησης και καθορίζεται ο χρόνος για την άσκηση των εμπορικών δραστηριοτήτων κατά επάγγελμα. 

Νομίζω ότι και αυτές οι διατάξεις διευκολύνουν τη διαδικασία, αλλά και το χρόνο, που μέχρι τώρα δημιουργούσε αγκυλώσεις σε όλην τη διαδικασία με τα γνωστά αποτελέσματα των επιχειρήσεων. 

Βεβαίως υπάρχουν λεπτομέρειες στις ρυθμίσεις αυτές, οι οποίες βρίσκονται στη σωστή κατεύθυνση. Δεν θα αναλύσω, όμως, περισσότερο αυτό το άρθρο γιατί δεν έχω το χρόνο. 

Στο άρθρο 3, με τις παραγράφους 1 έως και 5, επιφέρονται τροποποιήσεις στον ιδρυτικό ν. 272/1976 που αφορά το Ι.Γ.Μ.Ε., το γνωστό ερευνητικό ινστιτούτο, μέσα από τη νέα του διεύρυνση σε αρμοδιότητες. Θεσμοθετείται πλέον το Ι.Γ.Μ.Ε. ως σύμβουλος της πολιτείας και καθορίζονται οι σκοποί του, οι στόχοι του και η λειτουργία του μέσα από ένα διακεκριμένο τομέα δραστηριοτήτων. Το Ι.Γ.Μ.Ε. προσανατολίζεται μέσα από τις έρευνές του και τη διεύρυνση αυτή στην επίτευξη βεβαίως καλύτερης ζωής της χώρας μας με μελλοντικούς στόχους εν όψει της έρευνας και της ανάπτυξης που θέλουμε να πραγματοποιήσουμε στον 21ο αιώνα. 

Είναι γνωστός σε όλους μας ο ρόλος που έχει παίξει το Ι.Γ.Μ.Ε.. Και πιστεύουμε ότι οι αντιρρήσεις και οι διαφωνίες που υπήρξαν εδώ, μετά από τις διορθώσεις, τις προσθήκες και τις τροπολογίες του Υπουργού Ανάπτυξης, δεν υπάρχουν πια, ότι είμαστε όλοι ικανοποιημένοι πως το Ι.Γ.Μ.Ε. θα συνεχίσει να επιτελεί αυτόν τον πολύ σημαντικό του ρόλο στην έρευνα και στις μελέτες για τη γεωέρευνα, την υδρογεωλογία, τα μεταλλεύματα κλπ. 

Μέσα από αυτό το άρθρο καθορίζεται ο στόχος, η διατήρηση, η ανάπτυξη και η προστασία του περιβάλλοντος, με την ευρεία έννοια, διότι μέσα από τις έρευνες του Ι.Γ.Μ.Ε. μπορούμε να λύσουμε και επείγουσες ανάγκες, ακόμα και ανάγκες που προκύπτουν σε διάφορες περιοχές της χώρας και μέχρι τώρα καλούσαμε το Ι.Γ.Μ.Ε. να τις αντιμετωπίσει. 

Μέσα από τα άρθρα φαίνονται πραγματικά οι στόχοι στο σύγχρονο τομέα της ανάπτυξης, της εδαφομηχανικής και της εφαρμοσμένης τεχνικής γεωλογίας. 

Είναι πολύ θετικό το ότι το Ι.Γ.Μ.Ε. θα διατηρήσει την περιφερειακή του λειτουργία. Και πιστεύω ότι θα διατηρήσει και όλο αυτό το προσωπικό, το οποίο είναι αναγκαίο, για να λειτουργήσει η έρευνα και η μελέτη στην περιφέρεια. 

Βέβαια, θεωρώ πάρα πολύ θετικό το ότι, μετά μάλιστα και τη συζήτηση στην επιτροπή, μπαίνει η αναγκαιότητα, όχι μόνο να διατηρηθούν τα τμήματα ή γραφεία ή διευθύνσεις -όπως θα προκύψουν από τις τροπολογίες- στις ήδη υπάρχουσες περιφέρειες που λειτουργούν, αλλά να λειτουργήσουν -και αυτό πρέπει να γίνει άμεσα- γραφεία περιφερειακά και σε άλλες περιφέρειες της χώρας. Η συζήτηση επί της αρχής, αλλά και οι συζητήσεις που έγιναν στην επιτροπή έδειξαν ότι και άλλες περιφέρειες της χώρας έχουν ανάγκη από αυτές τις διευθύνσεις, τα γραφεία, τα παραρτήματα -όπως θα διατυπωθεί- για τις ανάγκες που έχουν. 

Αναφέρθηκα στη Θεσσαλία, που πραγματικά υπάρχει ένα έδαφος και ένα υπέδαφος, που έχει ανάγκη τη στήριξη του Ι.Γ.Μ.Ε. και πρέπει να γίνει στην περιφέρεια παράρτημα. Το ίδιο προέκυψε και για το βόρειο Αιγαίο, γενικότερα για τα νησιά του Αιγαίου, μετά από τοποθετήσεις συναδέλφων. 

Σε αυτήν την προσπάθεια και βέβαια με τη στήριξη του επιστημονικού, αλλά και του διοικητικού προσωπικού -και φαίνεται εδώ, με τις νέες τροπολογίες ότι μπορεί μέσα στα κριτήρια να μπει και η δυνατότητα του καθένα χωριστά για τη μετακίνησή του- νομίζω ότι το άρθρο αυτό ανακουφίζει όλους μας και προωθεί όλο αυτό το σημαντικό σχέδιο του Ι.Γ.Μ.Ε. για τη χώρα. 

Στο άρθρο 4, που αναφέρεται στον Ε.Ο.Μ.Μ.Ε.Χ., με τις προβλεπόμενες διαδικασίες, δίνεται η δυνατότητα στον οργανισμό να αναδιαρθρωθούν κατάλληλα οι υπηρεσίες κέντρου και περιφέρειας και με την επιβαλλόμενη συνεργασία τους, να αποδώσουν αυτά που πραγματικά χρειάζεται ο τόπος. Και εδώ πάλι, χρειάζεται να δοθεί μια ιδιαίτερη προσοχή στη σχέση διεύθυνσεων και ανάπτυξης της περιφέρειας, με την κεντρική υπηρεσία. 

Υπάρχουν προτάσεις. Βέβαια μπορεί να είναι μία από τις προτάσεις -όπως ανέφερε και η κυρία Υφυπουργός- αλλά γνωρίζω ότι υπάρχει και σχέδιο και πρόταση του Ε.Ο.Μ.Μ.Ε.Χ., που θα πρέπει, για τη λειτουργία και για τη συνέχιση αυτής της λειτουργίας, να ληφθούν υπόψη. 

Προχωρούν, έτσι, επιχειρησιακά προγράμματα, τα οποία νομίζω ότι θα έχουν αναπτυξιακό χαρακτήρα, όπως φαίνεται από τα κείμενα και από τις μελέτες που έχουν κατατεθεί. 

Σε ό,τι αφορά τα δάνεια των μικρομεσαίων επιχειρήσεων, ήταν πολύ θετικό που στην επιτροπή καταφέραμε να εξασφαλίσουμε, κύριε Υπουργέ, αυτό το 85%. Τώρα, μιλάμε για 100%. Και νομίζω ότι πραγματικά μιλάμε για διαγραφή των χρεών. 'Εχουμε πάει ακόμη περισσότερο από τις προσδοκίες της ρύθμισης του νομοσχεδίου. 

Υπάρχει, βέβαια, ένα αίτημα εδώ για επιμερισμό, όσον αφορά την ευθύνη αυτών των χρεών στις μικρομεσαίες επιχειρήσεις, κατ'άτομο. Αυτό το βάζω, για να το δείτε κάποια στιγμή, όταν ίσως αντιμετωπίσετε τις τροπολογίες. 

Το άρθρο 5 αναφέρεται στη μεταφορά και ένταξη του προσωπικού σε υπηρεσίες του δημοσίου. Και βέβαια, εγώ δεν έχω τίποτε άλλο να προσθέσω, γιατί όλα αυτά, τα οποία ήταν αιτήματα, αν θέλετε, του εργαζόμενου κόσμου στον Ε.Ο.Μ.Μ.Ε.Χ. και στο Ι.Γ.Μ.Ε., φαίνεται ότι μπαίνουν πλέον σε μία τάξη, μετά και από τις τροποποιήσεις. 

Εκείνο που πρέπει οπωσδήποτε να ληφθεί υπόψη -και νομίζω ότι είναι πάρα πολύ σημαντικό- είναι ότι πρέπει η αξιολόγηση αυτού του προσωπικού να γίνει με πάρα πολύ σωστά κριτήρια. Γιατί και ο Ε.Ο.Μ.Μ.Ε.Χ., αλλά και το Ι.Γ.Μ.Ε. και τα άτομα που έχουν εργασθεί, όλο το έμψυχο υλικό, αποτελούν έναν πλούτο, αν θέλετε, με τη τεχνογνωσία, την εμπειρία και τις δυνατότητες που διαθέτουν. Και στις μετακινήσεις τους, στις μετατάξεις τους, στις αλλαγές θα πρέπει στην αξιολόγηση, μαζί με αυτά τα κριτήρια, να ληφθούν υπόψη και οι δικές τους δυνατότητες, οι δικές τους αιτήσεις και οι δικές τους επιθυμίες. Νομίζω, άλλωστε, ότι το δικαιούνται. 

Βεβαίως είναι και ο Ε.Ο.Μ.Μ.Ε.Χ ένα εργαλείο για τους μικρομεσαίους. 'Οπως είπαμε και στην αρχή, πιστεύουμε πως παρ' ότι υπήρξε αντίρρηση για το νομοσχέδιο, ότι είναι μια συρραφή διατάξεων, η κεντρική αντίληψη ακουμπά πάνω στη στήριξη που πρέπει να γίνει στη μικρομεσαία επιχείρηση μέσα από αναδιάρθρωση αυτών των οργανισμών, αλλά και μέσα από τον εκσυγχρονισμό, τη διεύρυνση της έρευνας και της τεχνολογίας που πρέπει να γίνει, μέσα πάλι από την αναδιάρθρωση και τον εκσυγχρονισμό του ΙΓΜΕ. 

Ευχαριστώ πολύ. 

ΠΡΟΕΔΡΕΥΩΝ (Παναγιώτης Σγουρίδης): Τη συνεδρίαση παρακολουθούν από τα δυτικά θεωρεία σαράντα τρεις μαθητές και δύο συνοδοί-καθηγητές από το 4ο Δημοτικό Σχολείο Αγίου Δημητρίου, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ". Η Βουλή τους καλωσορίζει. 

(Χειροκροτήματα από όλες τις πτέρυγες)

Ο Βουλευτής Ιωαννίνων κ. Αντώνης Φούσας ζητά άδεια ολιγοήμερης απουσίας στο εξωτερικό. Η Βουλή εγκρίνει; 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Παναγιώτης Σγουρίδης): Η Βουλή ενέκρινε τη ζητηθείσα άδεια. 

Ο κ. Νάκος έχει το λόγο. 

ΑΘΑΝΑΣΙΟΣ ΝΑΚΟΣ: Προτείνω να γίνει μια διακοπή, για να δούμε τις τροπολογίες. 

ΠΡΟΕΔΡΕΥΩΝ (Παναγιώτης Σγουρίδης): Τις γράφει τώρα ο κύριος Υπουργός και θα τις μοιράσει. 

ΑΘΑΝΑΣΙΟΣ ΝΑΚΟΣ: Εμείς επί ποίων τροπολογιών θα μιλήσουμε, κύριε Πρόεδρε; 

ΠΡΟΕΔΡΕΥΩΝ (Παναγιώτης Σγουρίδης): Τα παραρτήματα παραμένουν στις έδρες των περιφερειών. Σας είπε για τις μικρομεσαίες επιχειρήσεις για το 100%. 

ΑΘΑΝΑΣΙΟΣ ΝΑΚΟΣ: Δεν μπορούμε να πειστούμε. Θέλουμε να το δούμε γραμμένο. Νομίζω ότι το αίτημα είναι δίκαιο. 

ΠΡΟΕΔΡΕΥΩΝ (Παναγιώτης Σγουρίδης): Καλώς. Ο κύριος Υπουργός τα ανακοίνωσε, τα ακούσατε με τα αυτιά σας. Θα πάρετε το λόγο και ο κύριος Υπουργός θα τα μοιράσει. Τα γράφει τώρα. 

ΑΘΑΝΑΣΙΟΣ ΝΑΚΟΣ: Θα πάρουμε το λόγο επί θεμάτων που δεν καταλάβαμε και δεν μπορούμε να αναπτύξουμε; 

ΠΡΟΕΔΡΕΥΩΝ (Παναγιώτης Σγουρίδης): Ο κ. Σαλαγκούδης έχει το λόγο. 

ΑΘΑΝΑΣΙΟΣ ΝΑΚΟΣ: Κύριε Πρόεδρε, πότε θα μιλήσουμε γι' αυτά τα θέματα; 

ΠΡΟΕΔΡΕΥΩΝ (Παναγιώτης Σγουρίδης): Μην στενοχωριέστε, θα πάρετε ξανά το λόγο. Εδώ είμαστε, μέχρι τις 17.00' θα τα παλέψουμε όλα, θα βγει η ενότητα. 

Ορίστε, κύριε Σαλαγκούδη. 

ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, μιλώντας επί της αρχής είπα ότι δεν πρέπει να συζητάμε παρόμοια νομοσχέδια, τα οποία αποτελούν συρραφή τροπολογιών. Νομοσχέδια που δεν έχουν αρχή και νομοσχέδια που όπως έχει πει ο Κοινοβουλευτικός Εκπρόσωπος της Συμπολίτευσης είναι χωρίς εισηγητική έκθεση, δεν μπορούν να συζητηθούν. 

(Στο σημείο αυτό την Προεδρική 'Εδρα καταλαμβάνει ο Γ'Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ) 

Πολύ φοβάμαι ότι και στη συνέχεια το ίδιο γίνεται. Ο κύριος Υπουργός μιλώντας επί της αρχής προανήγγειλε κάποιες τροποποιήσεις. Σήμερα δεν τις είχαμε αυτές τις τροποποιήσεις και τις ακούσαμε από το στόμα του κυρίου Υπουργού. Είναι μεγάλης σημασίας, αλλά δεν μπορεί να ανεβαίνουμε τώρα στο Βήμα και να συζητάμε για άρθρα ενός νόμου, ο οποίος έχει τροποποιηθεί, αλλά δεν μελετήσαμε ακόμα τις τροποποιήσεις. 

Νομίζω ότι έχουμε ευθύνη και όταν μιλάμε για αναβάθμιση του Κοινοβουλίου πρέπει να το κάνουμε πράξη κάθε μέρα και όχι να αποδεικνύουμε εμείς οι ίδιοι ότι προσπαθούμε να το υποβαθμίσουμε. 

Στο άρθρο 1, ειλικρινά, δυσκολεύτηκα πάρα πολύ να κατανοήσω, αυτό το χρηματοδοτικό εργαλείο της εταιρείας αμοιβαίων εγγυήσεων ποιους εξυπηρετεί και αν εξυπηρετεί την ανάγκη που σήμερα έχουν κυρίως οι μικρές επιχειρήσεις, οι οποίες δεν έχουν τις εμπράγματες εξασφαλίσεις, τις απαιτούμενες από τις Τράπεζες για τη δανειοδότησή τους. Οι μικρές εταιρείες, με το χρηματοδοτικό αυτό εργαλείο που ο νόμος συστήνει, δεν έχουν αυτήν την ευχέρεια. Νομίζω ότι θα βολέψει λίγες μεσαίες επιχειρήσεις. 

Εκείνο δε, που με φοβίζει -και ίσως γι' αυτό το λόγο δεν λειτούργησε μέχρι τώρα- είναι ότι, ενώ το Ταμείο Αντεγγύησης μπορούσε να συσταθεί με απόφαση του Υπουργού, αντί για την απόφαση του Υπουργού που προέβλεπε ο ν. 2367/95, τώρα έχουμε νομοθετική δημιουργία του Ταμείου Αντεγγύησης, αλλά πάλι έχει προεδρικά διατάγματα η καινούρια ρύθμιση, καινούριες αποφάσεις του Υπουργού και κανονιστικές πράξεις της Τράπεζας της Ελλάδας. 

Ευτυχώς μας δίνει κάποιο μπούσουλα, που δεν το κάνει σε άλλες περιπτώσεις, για το πώς θα γίνει το καταστατικό του Ταμείου Αντεγγύησης. 'Ομως, η χρηματοδότηση του ταμείου από το πρόγραμμα δημοσίων επενδύσεων και η καταβολή του κεφαλαίου σ' αυτό από το δημόσιο, φοβάμαι μήπως τελικώς οδηγήσει όλο αυτό το χρηματοδοτικό εργαλείο στην ίδια ιστορία που μόλις ακούσαμε -και που νομίζω ότι φοβήθηκε και αισθάνθηκε πάρα πολύ άσχημα και ο Πρόεδρος της Βουλής που παρακολουθούσε- για τη ρύθμιση των χρεών ορισμένων μικρομεσαίων επιχειρήσεων που δανειοδοτήθηκαν από τον ΕΟΜΜΕΧ. 

Φοβάμαι, λοιπόν, μήπως και το Ταμείο Αντεγγύησης γίνει μια μαύρη τρύπα για τον κρατικό προϋπολογισμό. 

Εμείς νομίζουμε ότι ένα τέτοιο χρηματοδοτικό εργαλείο θα μπορούσε να γίνει για να βοηθήσει πραγματικά τους μικρούς επιχειρηματίες εάν λειτουργούσε με το σύστημα που λειτουργούν οι ασφαλιστικές εταιρείες. Δηλαδή, οι τράπεζες να ικανοποιούνται με ένα σύστημα ασφάλισης των δανείων. 'Ενα ποσοστό, δηλαδή να κρατείται από το δάνειο. Στη συνέχεια να γίνεται όπως στις αντασφαλιστικές εταιρείες, το Ταμείο Αντεγγύησης να εξασφαλίζει και να σιγουρεύει την από μέρους των τραπεζών είσπραξη των δανείων που θα δώσουν στους μικροεπιχειρηματίες. 

Κατά τα άλλα δεν έχουμε και καμιά ιδιαίτερη αντίρρηση με το άρθρο 1 εκτός απ' αυτές τις παρατηρήσεις που έκανα μέχρι τώρα. 

Με τις ρυθμίσεις του άρθρου 2 βεβαίως δεν έχουμε καμιά αντίρρηση. Αλλά πρέπει και εδώ να παρατηρήσω ότι γίνεται ένα δειλό βήμα, ενώ μπορούμε να κάνουμε πιο τολμηρά βήματα. Επιτέλους να τελειώσουμε με τις προβληματικές επιχειρήσεις, να τελειώσουμε με αυτές τις εκκαθαρίσεις, οι οποίες όπως χαρακτηριστικά ελέχθη, δεν προσφέρουν τίποτε στο δημόσιο, αντιθέτως, το δημόσιο ξοδεύει περισσότερα χρήματα απ' ό,τι εισπράττει για να τα ενθυλακώνουν ορισμένοι εκκαθαριστές ή φύλακες ή οι συμμετέχοντες στη διαδικασία της εκκαθάρισης. 

Σε τροπολογία που είχα προτείνει πριν από ενάμιση χρόνο και δίνονταν οριστική λύση στις εκκαθαρίσεις. Θα σας διαβάσω τη διαδικασία: 

"Μετά την κατάρτιση του πίνακα κατατάξεως των πιστωτών από τον εκκαθαριστή, αντιρρήσεις και προσφυγές κατά του πίνακα εκδικάζονται σε πρώτο και δεύτερο βαθμό του εφετείου σύμφωνα με τις ειδικότερες διατάξεις του άρθρου 9 παράγραφος 1 του ν. 1386/83", ο οποίος προβλέπει μια ταχύτατη διαδικασία από τα δυο αυτά δικαστικά όργανα στο πρώτο και στο δεύτερο βαθμό και τελειώνει η υπόθεση πάρα πολύ γρήγορα. "Μετά την κατάρτιση του πίνακα κατατάξεως των πιστωτών από τον εκκαθαριστή, η εκκαθάριση θεωρείται περαιωμένη και ο εκκαθαριστής εντός διμήνου προβαίνει σε όσες ενέργειες υποχρεούται εκ του νόμου για το κλείσιμο της εκκαθάρισης". Ταχύτατες διαδικασίες, διότι πραγματικά από κει και πέρα δεν υπάρχει δουλειά για τον εκκαθαριστή. 

"Οι αποφάσεις του εφετείου μπορούν να προσβληθούν με αναίρεση σε προθεσμία δέκα ημερών από την επίδοση ή εντός τριάντα ημερών από τη δημοσίευση της απόφασης του εφετείου". Είχα επιφυλάξεις αν είναι δυνατή αυτή η διαδικασία. Και όμως είναι δυνατή όπως η Nομική Υπηρεσία της Βουλής απεφάνθη. 

"Ο 'Αρειος Πάγος οφείλει να ορίσει δικάσιμο σε χρόνο όχι μεγαλύτερο από δεκαπέντε μέρες από την κατάθεση της έκθεσης. Η απόφαση του Αρείου Πάγου πρέπει να εκδοθεί μέσα σε είκοσι μέρες από τη συζήτηση της αίτησης". Κατά αυτόν τον τρόπο τελειώνουμε με την εκκαθάριση μέσα σε ελάχιστο χρονικό διάστημα. 

"Ο ΟΑΕ τελικώς υποχρεούται σε δύο μήνες από τη δημοσίευση του παρόντος νόμου να ζητήσει την αντικατάταση των εκκαθαριστών εκείνων που δεν έχουν καταρτίσει πίνακα κατατάξεως πιστωτών, για να μην καθυστερούν. Το εφετείο που τους διόρισε, οφείλει να τους αντικαταστήσει οποτεδήποτε και ανεξαρτήτως χρόνου διορισμού τους. Στην περίπτωση αυτή το εφετείο διορίζει υποχρεωτικά ως εκκαθαριστή τον αιτούντα ΟΑΕ ή τον οποιονδήποτε επισπεύδοντα εάν δεν είναι του Οργανισμού Ανασυγκρότησης Επιχειρήσεων". 

Από τότε έλεγα ακόμη ότι ο ΟΑΕ τίθεται σε εκκαθάριση εν λειτουργία διατηρώντας τη δυνατότητα να περαιώσει διά των υπηρεσιών του όλες τις εκκρεμείς εκκαθαρίσεις. Αν αυτό γινόταν νόμος του κράτους πριν ενάμισι-δυο χρόνια, δεν θα είχαμε σήμερα προς εκκαθάριση καμία απ'όλες αυτές τις προβληματικές που μας απασχολούν και θα είχε τελειώσει και ο ΟΑΕ και θα είχε κλείσει. 

'Ερχομαι στο άρθρο 3 στο ΙΓΜΕ. Δεν μπορώ να μιλήσω σ'αυτό το άρθρο, γιατί ακριβώς δεν έχω καταλάβει τις τροποποιήσεις του κυρίου Υπουργού. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Δεν φταίω εγώ αν δεν τις καταλάβατε. 

ΓΕΩΡΓΙΟΣ ΣΑΛΑΓΚΟΥΔΗΣ: Σε αυτό, μόνο ο Υπουργός φταίει, κύριε Υπουργέ. Μην υπονοείτε ότι διαθέτετε την ευφυία να αντιλαμβάνεσθε αμέσως. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Λέω ότι είναι πολιτική η παρατήρηση. 

ΠΡΟΕΔΡΕΥΩΝ (Λουκάς Αποστολίδης): Το θέμα είναι πως και ο κοινός νους θα πρέπει να τα καταλαβαίνει, γιατί δεν νομοθετούμε μόνο για τους ευφυείς. 

ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, έτσι είναι όπως το λέτε, αλλά εδώ δεν έχουμε αυτό το πράγμα. Κατάλαβα πολύ καλά τι κάνει ο κύριος Υπουργός. Καταργεί τα παραρτήματα του ΙΓΜΕ, κάτι που δεν κατάλαβαν κάποιοι άλλοι που παρακολουθούν. Τα παραρτήματα έχουν καταργηθεί. 'Εσβησε μόνο το "αυτοδικαίως", όχι την "κατάργηση". Τι συστήνει; Γραφεία. Τι θα πει γραφεία; Το παράρτημα του ΙΓΜΕ Θεσσαλονίκης έχει εργαστήρια. Γι'αυτό δεν λέγεται γραφείο και λέγεται παράρτημα. Το παράρτημα του ΙΓΜΕ Ξάνθης έχει εργαστήρια. Το παράρτημα του ΙΓΜΕ Κοζάνης έχει εργαστήρια. Το παράρτημα του ΙΓΜΕ Πρέβεζας έχει εργαστήρια. Δεν είναι γραφείο. Αυτά τα εργαστήρια δίνονται στην Τοπική Αυτοδιοίκηση ή σε αντίστοιχους φορείς, σχολεία, πανεπιστήμια κλπ. Επομένως τι θα διατηρήσουμε; Γραφεία στους τόπους εκείνους. Γι'αυτό πρέπει να το δούμε. Δηλαδή, από τη μια λέει και ονομαστικά ποια γραφεία από τώρα γίνονται. Δίνει τη δυνατότητα με έγκριση του Υπουργού και απόφαση της διοικήσεως του ΙΓΜΕ, τουλάχιστον την τωρινή διοίκηση του ΙΓΜΕ την ξέρουμε, να λέει ότι δεν χρειάζονται τα περιφερειακά γραφεία, αλλά μόνο το κεντρικό. Αυτό μας είπε στην ακρόαση στη Διαρκή Επιτροπή. Γι'αυτό θέλουμε τις διατυπώσεις καθαρά για να τοποθετηθούμε επ'αυτών. 

Πιστεύουμε ότι στο ΙΓΜΕ πρέπει να παραμείνουν ως παραρτήματα μαζί με τα εργαστήριά τους, μαζί με τα εργαλεία εκείνα που μπορούν στην περιφέρεια να κάνουν τη δουλειά που κάνει το Ινστιτούτο Γεωλογικών Μελετών. Ο κύριος Υπουργός ονόμασε τις περιοχές όπου υπάρχουν αυτά τα παραρτήματα. Είπε ότι είναι απαραίτητο να λειτουργήσουν γραφεία, αλλά δεν μας είπε αν θα διατηρήσουν και τα εργαλεία για να μπορούν να κάνουν εκεί τις αντίστοιχες έρευνες ή αν θα διαλυθούν και θα μείνει ένα γραφείο. Αν διαλυθούν τα εργαστήρια, ίσως τα γραφεία να μην έχουν αντικείμενο και τότε ίσως έλθει μια άλλη διάταξη να τα καταργήσει. Ο ΙΓΜΕ όμως δεν πρέπει να καταργηθεί, πρέπει να παραμείνει. Και γι'αυτό θα αγωνιστούμε να παραμείνει. Θα μελετήσουμε την τροποποίηση του κυρίου Υπουργού και θα τοποθετηθούμε στη συνέχεια. 

(Στο σημείο αυτό ο Υπουργός κ. Βενιζέλος καταθέτει για τα Πρακτικά τις προαναφερθείσες τροποποιήσεις οι οποίες έχουν ως εξής: 

"'Αρθρο 4 

1) Η παράγραφος 2 του άρθρου 4 αντικαθίσταται ως εξής: 

"Οι αρμοδιότητες της προηγούμενης παραγράφου ασκούνται μέσω ειδικής υπηρεσιακής μονάδας, επιπέδου Διεύθυνσης ή Τμήματος που ιδρύεται κατά τη διάταξη του άρθρου 2 παράγραφος 1, εδάφιο γ του ν. 2503/1997, σε κάθε περιφέρεια πλην της περιφέρειας Αττικής, ανάλογα με τον αριθμό των μικρομεσαίων επιχειρήσεων και τις αναπτυξιακές ανάγκες της.". 

2) Το τελευταίο εδάφιο της παραγράφου 5 του άρθρου 4 αντικαθίσταται ως εξής: 

"Οι οφειλέτες που εκπληρώνουν τις υποχρεώσεις τους σύμφωνα με τους όρους της ανωτέρω απόφασης απαλλάσσονται από τους οφειλόμενους τόκους και κάθε φύσης προσαυξήσεις του βασικού χρέους." 

'Αρθρο 5 

3) Στην πρώτη υποπαράγραφο της παραγράφου 1 του άρθρου 5 διαγράφεται η λέξη "αυτοδικαίως" και προστίθεται εδάφιο ως εξής: 

"Η κατάργηση διαπιστώνεται με απόφαση των διοικητικών συμβουλίων του Ι.Γ.Μ.Ε. και του Ε.Ο.Μ.Μ.ΕΧ. α.ε. αντιστοίχως. Οι αποφάσεις αυτές εγκρίνονται από τον Υπουργό Ανάπτυξης." 

4) Στη δεύτερη υποπαράγραφο της παραγράφου 1 του άρθρου 5 προστίθενται εδάφια ως εξής: 

"Οι αποφάσεις της παραγράφου αυτής εγκρίνονται από τον Υπουργό Ανάπτυξης. Περιφερειακά γραφεία του Ι.Γ.Μ.Ε. συστήνονται οπωσδήποτε στις περιφέρειες Κεντρικής Μακεδονίας, Δυτικής Μακεδονίας, Ανατολικής Μακεδονίας - Θράκης, Ηπείρου, Πελοποννήσου και Κρήτης. Καθώς και σε όσες άλλες υπάρχει ιδιαίτερο ερευνητικό ενδιαφέρον του Ι.Γ.Μ.Ε." 

5) Το τρίτο εδάφιο της παραγράφου 3 του άρθρου 5 αντικαθίσταται ως εξής: 

"Στους πίνακες αυτούς περιλαμβάνεται το προσωπικό που υπηρετεί τόσο στην Αθήνα όσο και στην Περιφέρεια, προηγουμένων των νεωτέρων στην υπηρεσία." 

6) Στην παράγραφο 10 του άρθρου 5 διαγράφονται οι παρακάτω λέξεις: 

"... αν στον ίδιο νομό υπάρχουν κενές θέσεις του κλάδου ή ειδικότητάς του"."). 

ΠΡΟΕΔΡΕΥΩΝ (Λουκάς Αποστολίδης): Ο κ. Παναγιώτου έχει το λόγο. 

ΣΤΑΥΡΟΣ ΠΑΝΑΓΙΩΤΟΥ: Περνάω στο άρθρο 3 γιατί στην κατ'αρχήν συζήτηση σταθήκαμε αρκετά διεξοδικά στα άρθρα 1 και 2 και δεν θέλω να επαναλάβω τα ίδια. 

Για το άρθρο 3: Παρά τη διαβεβαίωση του κυρίου Υπουργού ότι θα μείνουν τα παραρτήματα του ΙΓΜΕ, ως μελετητικά γραφεία στις περιοχές της ανατολικής Μακεδονίας, Θράκης, κεντρικής και δυτικής Μακεδονίας, της Πελοποννήσου, της Κρήτης κλπ., δεν ξεκαθάρισε το ρόλο του ΙΓΜΕ που θα μείνει. Ποιος θα είναι αυτός; Ο ρόλος αυτός για μας αποτελεί και τη σημαντικότερη παράμετρο με βάση την οποία θα καθοριστεί ο αριθμός, η γεωγραφική κατανομή, η δύναμη σε επιστημονικό και εργατοτεχνικό προσωπικό, καθώς και σε μηχανικό εξοπλισμό των περιφερειακών μονάδων του ΙΓΜΕ, αλλά και στο σύνολό του. 

Ο κύριος Υπουργός δεν απάντησε σε ικανοποιητικό βαθμό για τον αναγκαίο για τα ελληνικά δεδομένα συντελεστή συσχετισμού επιστημονικού προς μη επιστημονικό προσωπικό. Θα περιμένουμε την τελική διατύπωση, γιατί είναι δύσκολο να τοποθετηθεί κανείς σωστά χωρίς το τελικό κείμενο. 

'Ερχομαι στο άρθρο 4, που αφορά τον ΕΟΜΜΕΧ. Ο ΕΟΜΜΕΧ στα είκοσι χρόνια από την ίδρυσή του, έφερε σε πέρας πάρα πολλά προγράμματα και ανέπτυξε δραστηριότητες χρηματοδοτικής, τεχνολογικής, συμβουλευτικής και στεγαστικής υποστήριξης σε κλαδικό και περιφερειακό επίπεδο για χιλιάδες μικρές επιχειρήσεις βιοτεχνίας και χειροτεχνίας. Γι' αυτόν το σκοπό, δημιούργησε μία πανελλαδικά αποκεντρωμένη δομή, με είκοσι εννέα περιφερειακές διευθύνσεις, παραρτήματα και γραφεία, στελεχωμένα με πεντακόσια πενήντα άτομα, τα οποία στην πλειοψηφία τους είναι επιστημονικό προσωπικό. 

Ακόμη δημιούργησε κλαδικά ινστιτούτα, χειροτεχνικά κέντρα, ευρωπαϊκά κέντρα πληροφόρησης κλπ. 'Εχει αναπτύξει την ελληνική ταπητουργία με είκοσι οκτώ σχολές σε παραμεθόριες, υποβαθμισμένες ορεινές περιοχές, στις οποίες απασχολούνται επτακόσιες και πλέον εργαζόμενες. 

Οι αιτίες για τα προβλήματα, που παρουσιάζει ο ΕΟΜΜΕΧ οφείλονται στις πολιτικές που ασκήθηκαν και στις διοικητικές πρακτικές, που εφαρμόστηκαν. Εδώ και μία δεκαετία παρατηρείται μία συνεχής υποβάθμισή του, εξαιτίας της συνεχούς συρρίκνωσης των υπηρεσιών του προς τους μικρομεσαίους και εξαιτίας της συμπεριφοράς της πολιτικής ηγεσίας προς τον ίδιο τον οργανισμό. 

Οι πολιτικές που ασκήθηκαν, χαρακτηρίστηκαν από την έλλειψη της απαιτούμενης σύνδεσης με τα προβλήματα και τις ανάγκες των μικρομεσαίων επιχειρήσεων. Δεν υπήρχε σταθερός προσανατολισμός στη στήριξη των μικρών επιχειρήσεων, αλλά μία αυξανόμενη τάση προς την κατεύθυνση της υποστήριξης των μεγάλων επιχειρήσεων. Δεν χορηγήθηκαν ποτέ τα αναγκαία μέσα για την άσκηση των αρμοδιοτήτων του. Τέλος δεν τηρήθηκαν ούτε οι δεσμεύσεις της πολιτικής ηγεσίας προς τον ΕΟΜΜΕΧ, δεσμεύσεις τις οποίες αναφέραμε κατά τη συζήτηση επί της αρχής. Υπήρχε διαρκής και ασφυκτική παρέμβαση της πολιτικής ηγεσίας στο καθημερινό του έργο. 

Το σχέδιο νόμου επικαλούμενο τα προβλήματα του ΕΟΜΜΕΧ, υπαρκτά ή ανύπαρκτα, δεν αντιμετωπίζει τις αιτίες τους, αλλά κινείται στη λογική της παραπέρα υποβάθμισής και συρρίκνωσης της δραστηριότητάς του σε βάρος των μικρομεσαίων και των εργαζόμενων στον οργανισμό. Με το σχέδιο νόμου οι μικρομεσαίες επιχειρήσεις της περιφέρειας στερούνται από το μοναδικό φορέα στήριξης, που διέθεταν μέχρι σήμερα, τη χρονική στιγμή που περνούν τις μεγαλύτερες δυσκολίες και αντιμετωπίζουν τον ισχυρό ανταγωνισμό, που προκύπτει από το άνοιγμα της παγκόσμιας αγοράς. 

Ενώ σύμφωνα με την εισηγητική έκθεση ο ΕΟΜΜΕΧ καλείται να έχει ρόλο τροφοδότη και καταλύτη των αναπτυξιακών προσπαθειών για τις μικρομεσαίες επιχειρήσεις στην περιφέρεια και κατ' επέκταση στο νομό, δεν μπορεί να έχει εικόνα των προβλημάτων της περιφέρειας, χωρίς αντίστοιχες μονάδες στο χώρο της περιφέρειας. Το προσωπικό του ΕΟΜΜΕΧ μεταφέρεται και εντάσσεται. Ο όρος αυτός έρχεται να αντικαταστήσει τον κλασικό όρο "μετάταξη". Αυτό δεν είναι τυχαίο. Εφευρέθηκε για να εξυπηρετηθούν σκοπιμότητες, αφού δεν διασφαλίζονται ούτε καν οι στοιχειώδεις συνθήκες, που αναφέρονται σε ήδη υφιστάμενους νόμους περί μετατάξεων. 

Οι συνδικαλιστικοί και επαγγελματικοί φορείς των μικρομεσαίων επιχειρήσεων με επανειλημμένες αποφάσεις, ανακοινώσεις και επιστολές προς το Υπουργείο Ανάπτυξης και την πολιτική ηγεσία γενικότερα έχουν εκφράσει τη θετική τους γνώμη για το ότι ο ΕΟΜΜΕΧ μπορεί να παίξει έναν αναντικατάστατο ρόλο στην ανάπτυξη των μικρομεσαίων επιχειρήσεων μέσα στο πλαίσιο δράσης του. 

Γι' αυτό έχουν δηλώσει τη διαφωνία τους με την κατάργηση του πανελλαδικού του χαρακτήρα και με τις ρυθμίσεις του συγκεκριμένου σχεδίου νόμου. 

Με το σχέδιο νόμου αποδιαρθρώνεται μια αποκεντρωμένη δομή στήριξης των μικρομεσαίων επιχειρήσεων. Αντί η Κυβέρνηση να αναζητήσει τρόπους ενίσχυσης και βελτίωσής της, προτείνει την κατάργηση αυτής της δομής. Αντί να αναζητηθούν τρόποι ενεργής παρέμβασης των ίδιων των βιοτεχνών στις δομές αυτές, παραδείγματος χάρη με συμμετοχή σε τοπικά συμβούλια διοίκησής τους, επιχειρείται μια λειτουργία υπό τον πλήρη κυβερνητικό έλεγχο, μέσω της διοικητικής περιφέρειας. Τελικά αυτό που επιχειρείται επί της ουσίας είναι να καταργηθεί οποιαδήποτε στήριξη της μικρής επιχείρησης, γιατί η λειτουργία και ο αναπτυξιακός ρόλος ενός περιφερειακού ΕΟΜΜΕΧ δεν είναι ο ίδιος και δεν είναι δυνατόν να αναπληρωθεί από τη λειτουργία των διοικητικών περιφερειών. 

Με το σχέδιο νόμου θα υπάρχουν πλέον αυτόνομες μονάδες που ασχολούνται με θέματα μικρομεσαίων επιχειρήσεων. Ο ΕΟΜΜΕΧ αποκόπτεται από την περιφέρεια. 

Οι αρμοδιότητες για τις μικρομεσαίες επιχειρήσεις της περιφέρειας διαχέονται μέσα στη διεύθυνση σχεδιασμού και ανάπτυξης της περιφέρειας η οποία όμως με βάση το ν. 2503/97 για τη διοίκηση, οργάνωση, στελέχωση της περιφέρειας έχει συγκεκριμένες αρμοδιότητες και ορισμένα (τέσσερα) τμήματα, κανένα από τα οποία δεν ασχολείται ειδικά με τις μικρομεσαίες επιχειρήσεις. 

Δεν υπάρχει επομένως οποιαδήποτε ξεχωριστή δομή για τις μικρομεσαίες επιχειρήσεις, διεύθυνση ή τμήμα στη διοικητική περιφέρεια, ενώ σε επίπεδο νομού καταργούνται τα παραρτήματα και γραφεία χωρίς να προβλέπεται οποιαδήποτε άλλη δομή. Απλώς εκφράζονται ευχόλογα στην εισηγητική έκθεση ότι είναι δυνατόν ανά περιφέρεια να συστήνεται αυτοτελής διεύθυνση ή τμήμα. 'Ομως αυτή η ευχή δεν έχει κανένα πρακτικό αντίκρισμα, αφού δεν γίνεται άρθρο του σχεδίου νόμου. Είναι φανερό ότι χωρίς εξειδικευμένη οργανωτική δομή, στα πλαίσια της διοικητικής περιφέρειας, οι αρμοδιότητες για τις μικρομεσαίες επιχειρήσεις δεν είναι δυνατόν να ασκηθούν με αποτελεσματικό τρόπο. 

Το σχέδιο νόμου προβλέπει την πλήρη κατάργηση των περιφερειακών μονάδων του ΕΟΜΜΕΧ. Με τη ρύθμιση αυτή αποδυναμώνεται η στήριξη των μικρομεσαίων επιχειρήσεων της περιφέρειας τη χρονική στιγμή που περνούν τις μεγαλύτερες δυσκολίες και αντιμετωπίζουν τον ισχυρό ανταγωνισμό που προκύπτει από το άνοιγμα της παγκόσμιας αγοράς. 

Η ενιαία πανελλαδική υλοποίηση της πολιτικής για τις μικρομεσαίες επιχειρήσεις από ένα φορέα ακυρώνεται. Η ΓΣΕΒΕ, τα Βιοτεχνικά Επιμελητήρια, οι συνδικαλιστικοί φορείς των μικρομεσαίων επιχειρήσεων διαφωνούν κατηγορηματικά με τις ρυθμίσεις αυτές και αντίθετα προτείνουν πανελλαδική παρουσία του ΕΟΜΜΕΧ και αναβάθμιση των υπηρεσιών του. 

Η διεθνής πρακτική σε χώρες που υπάρχουν ανάλογοι οργανισμοί είναι η κάλυψη όλης της επικράτειάς τους με αποκεντρωμένες ευέλικτες μονάδες. Δυστυχώς παρ' όλο που στην περιφέρεια οι επιχειρήσεις σχεδόν στο σύνολό τους είναι μικρές ή μεσαίες, ο ΕΟΜΜΕΧ επιλέγεται να διατηρηθεί μόνο στο κέντρο. 

Το σχέδιο νόμου υλοποιεί τα προβλεπόμενα από το ν. 2469/97 για τον περιορισμό και τη βελτίωση της αποτελεσματικότητας των κρατικών δαπανών. 'Ομως έρχεται να καινοτομήσει, ακόμη και σε σχέση με αυτό το νόμο, προτείνοντας όχι μετατάξεις προσωπικού όπως είναι η διατύπωση του νόμου αυτού, αλλά με τον όρο μεταφορά και ένταξη, έτσι ώστε να μην ισχύσουν ούτε οι στοιχειώδεις διασφαλίσεις δικαιωμάτων που προβλέπει η νομολογία περί μετατάξεων. 

Η μετάταξη των υπαλλήλων θα γίνει στη μεγαλύτερη πλειοψηφία σε προσωποπαγείς θέσεις, αφού δεν υπάρχει αντίστοιχος αριθμός κενών οργανικών θέσεων. Αυτό σημαίνει ότι οι εργαζόμενοι θα τοποθετηθούν σε ένα μειονεκτικό εργασιακό καθεστώς. 

Επιπλέον προβλέπεται και η τοποθέτηση υπαλλήλων σε προσωρινές προσωποπαγείς θέσεις που είναι ακόμη πιο επισφαλείς για τους εργαζόμενους. 

Η μισθολογική κατάταξη των μετατασσόμενων γίνεται με το ν. 2515/97 και λαμβάνονται υπόψη μόνο ο βασικός μισθός, το χρονοεπίδομα -και αυτό όχι ολόκληρο, αφού δεν αναγνωρίζεται ο χρόνος προϋπηρεσίας του υπαλλήλου πριν την πρόσληψή του στον ΕΟΜΜΕΧ- και η ΑΤΑ. 

Αυτό έχει ως αποτέλεσμα οι συνολικές μηνιαίες αποδοχές να μειώνονται σημαντικά. Αυτή η μείωση δεν αποφεύγεται με την εφαρμογή του ν. 2470/97, δεδομένου ότι όλο το ζήτημα είναι ποιες θεωρεί ο ν. 2515/97 ως συνολικές μηνιαίες αποδοχές. Το σχέδιο νόμου στερεί από τους μετατασσόμενους υπαλλήλους τη δυνατότητα αλλαγής φορέα κύριας ασφάλισης, ακόμα και στην περίπτωση που αυτό επιτρέπεται με άλλες ρυθμίσεις. Επιτρέπεται μόνο η αλλαγή φορέα επικουρικής ασφάλισης. 

Το σχέδιο νόμου, ενώ επιδιώκει τη μείωση προσωπικού του ΙΓΜΕ και του ΕΟΜΜΕΧ, δεν υιοθετεί ρυθμίσεις που θα έχουν προβλεφθεί σε ανάλογες περιπτώσεις, όπως για τα Ναυπηγεία Ελευσίνος, ΕΤΒΑ, Ολυμπιακή κλπ. Είναι γνωστό ότι οι εργαζόμενοι στα παραρτήματα του ΙΓΜΕ παίρνουν επίδομα παραρτημάτων ως κίνητρο για την εργασία τους σ' αυτά. Τα επιδόματα αυτά θα καταργηθούν με τη μεταφορά και ένταξή τους σε άλλες υπηρεσίες. Στη δευτερολογία μου θα επανέλθω. 

ΠΡΟΕΔΡΕΥΩΝ (Λουκάς Αποστολίδης): Ο κ. Αποστόλου έχει το λόγο. 

ΕΥΑΓΓΕΛΟΣ ΑΠΟΣΤΟΛΟΥ: 'Οταν, αγαπητοί συνάδελφοι, συζητούσαμε στη Διαρκή Επιτροπή, είχε επιστρατευθεί όλος ο μηχανισμός του ΙΓΜΕ για να αποδείξει πόσο αναγκαία ήταν η κατάργηση των παραρτημάτων. Θυμάμαι και τον πρόεδρο του ΙΓΜΕ, αλλά και ειδικά τον εκπρόσωπο των εργαζομένων, του οποίου η αντίσταση για να παρακαμφθεί μάλιστα, έγινε παραχώρηση από πλευράς της κυρίας Υπουργού τότε ότι είναι δυνατόν με αποφάσεις του διοικητικού συμβουλίου του ΙΓΜΕ να ιδρύονται περιφερειακά γραφεία. Σήμερα βρισκόμαστε σε μία κατάσταση που, αν μη τι άλλο -επιτρέψτε μας, κυρία Υπουργέ- όλη η επιχειρηματολογία, αυτή που αναπτύχθηκε τότε, ξεχάστηκε και πέρασε. 'Αρα, λοιπόν, όταν σας κατηγορούμε ότι κύριο χαρακτηριστικό της νομοθετικής σας εργασίας είναι η προχειρότητα, μη διαμαρτύρεσθε. 

Το ζήσαμε χθες εδώ, συζητώντας τη σχετική τροπολογία για τον Οργανισμό Διαχείρισης Δημοσίου Χρέους, κάτι το οποίο επαναλαμβάνεται, όταν έρχεται η ώρα. Τώρα βέβαια το κάνετε πιο γρήγορα, γιατί ίσως υπήρξαν πιέσεις, ίσως υπήρξαν παζάρια. Επιτρέψτε μου να εκφράζομαι έτσι, διότι αυτό υποψιαζόμαστε και όσον αφορά τα περιφερειακά γραφεία, τα οποία ανακοινώθηκε ότι θα διατηρηθούν, αλλά και γενικά από τον τρόπο με τον οποίο νομοθετείτε. 

Αρχίζω, αγαπητοί συνάδελφοι, από το άρθρο 1. 'Οντως είναι προς τη θετική κατεύθυνση, αλλά πρέπει να τονίσουμε ότι ενώ τέσσερα χρόνια ισχύει ο ν. 2367/95, συζητάμε σήμερα ότι εξουσιοδοτείται ο Υπουργός Ανάπτυξης να ιδρύσει φορέα αντεγγύησης, χωρίς κανένας μας ακόμη να γνωρίζει το καταστατικό αυτού του φορέα; Για μας δεν είναι σωστό. 'Ομως, είπα και πριν ότι είναι προς τη θετική κατεύθυνση, έστω κι αργά. 

Κι έρχομαι στο άρθρο 2, που αφορά την αντιμετώπιση θεμάτων, κυρίως διαδικαστικών, όσον αφορά τη διευκόλυνση των ειδικών εκκαθαρίσεων. Το θέμα δεν είναι τόσο οι διαδικασίες, το θέμα είναι ότι αυτές οι εκκαθαρίσεις, έτσι όπως γίνονται, φθάνουμε σε σημείο που το τίμημα ουσιαστικά ούτε τις αποζημιώσεις ούτε τα δεδουλευμένα των εργαζομένων καλύπτει. Και ειδικά αυτή η διαδικασία στην οποία εδώ αναφέρεσθε για τμηματική πώληση μετά από πλειστηριασμό. Στο τέλος με αυτές τις διαδικασίες -αναφέρω περίπτωση στην εκλογική μου περιφέρεια, εργαζόμενης της ΕΛΥΚ Κύμης- οι άνθρωποι αυτοί δεν έχουν πάρει τις αποζημιώσεις τους, τα δεδουλευμένα. 'Εχουν μπει σ' αυτήν τη διαδικασία κι όταν, λέει η ΕΤΒΑ, εισπραχθεί το τίμημα, θα πάρετε. Εν τω μεταξύ με αυτές τις διαδικασίες υπάρχουν συνέχεια καθυστερήσεις επί καθυστερήσεων και ακόμη περιμένουν εδώ και χρόνια απλήρωτοι. 

'Ερχομαι τώρα στα άρθρα 3, 4 και 5, που αφορούν ΙΓΜΕ, ΕΟΜΜΕΧ και τη μετάταξη του προσωπικού. Επαναλαμβάνω και πάλι ότι ουσιαστικά, έτσι όπως παρουσίασε πριν από λίγο ο Υπουργός τις τροπολογίες του, δεν αλλάζει το περιεχόμενο, από την άποψη ότι τα περιφερειακά παραρτήματα ήταν κάτι πολύ διαφορετικό από ένα περιφερειακό γραφείο. 

Η αναγνώριση του έργου του ΙΓΜΕ νομίζω πως από όλες τις κυβερνήσεις, από όλους του νομάρχες, τους τοπικούς άρχοντες, έχει αναγνωριστεί, ειδικά της περιφέρειας, γιατί βλέπουν τους ανθρώπους δίπλα τους και βλέπουν πόσο αποδοτικό είναι το έργο τους. 

Ενώ υπάρχει, λοιπόν, η αναγκαιότητα συνέχισης αυτής της δραστηριότητας και ενώ μπορούμε να κατηγορήσουμε την Κυβέρνηση γιατί δεν έχει αξιοποιήσει στο μέγιστο τις υπηρεσίες των παραρτημάτων αυτών, σήμερα ερχόμαστε στο σημείο, με την αναβάθμιση η οποία γίνεται στο ΙΓΜΕ, να μιλάμε για διάλυση. 

Επιπλέον -ακούστηκε κατά τη συζήτηση στην επιτροπή και από τους εργαζόμενους- δεν υπήρξε ο αναγκαίος διάλογος και με αυτούς. Υπάρχουν σοβαρές αντιρρήσεις, όσον αφορά τις θέσεις του προσωπικού, επειδή εφευρίσκετε και έναν καινούριο όρο, τον όρο του "μεταφερόμενου". Ενώ όλοι μέχρι τώρα μιλούσαμε για μετατάξεις, τώρα βάζετε τον όρο "μεταφερόμενος". Καταλαβαίνετε τι δημιουργεί αυτό στους εργαζόμενους. Αν μη τι άλλο υπάρχει ο κίνδυνος του υποβιβασμού τους, πέρα από τις οποιεσδήποτε μισθολογικές απώλειες που μπορεί να έχουν. 

Επιμένουμε όμως ειδικά στο ΙΓΜΕ, διότι εκτός των άλλων είναι και από τους φορείς, οι οποίοι έχουν αξιοποιήσει κοινοτικά κονδύλια -σε μελέτη του ΚΕΠΕ αναφέρεται ότι είναι από τους πρώτους οργανισμούς που έχουν αξιοποιήσει αποδοτικά και έχουν μεγαλύτερη απορροφητικότητα σε κοινοτικά κονδύλια- και εμείς διαλύουμε έναν οργανισμό, για τον οποίο, αν θυμάστε αγαπητοί συνάδελφοι, ο καθηγητής κ. Μουντράκης, Πρόεδρος της Ελληνικής Γεωλογικής Εταιρείας -που μας έδωσε στην τοποθέτησή του στην επιτροπή μία ολοκληρωμένη εικόνα όσον αφορά και το διεθνή περίγυρο, αλλά και τη χώρα μας- ανέφερε πόσο αναγκαία ήταν κατά τη γνώμη του η περιφερειακή διάρθρωση του ΙΓΜΕ και πώς με τις θεσμοθετήσεις που γίνονται καταργούνται ουσιαστικά οι δραστηριότητες του οργανισμού στην περιφέρεια. 

'Ερχομαι στο δεύτερο οργανισμό, τον ΕΟΜΜΕΧ, ο οποίος πραγματικά είχε ορισμένες αδυναμίες όσον αφορά τη λειτουργία του. Ειδικά στην περιφέρεια, κατά την άποψή μας δεν είχε προσφέρει τις υπηρεσίες που πραγματικά χρειαζόντουσαν οι μικρομεσαίοι της περιφέρειας. Αντί, λοιπόν, να το βελτιώσουμε, να τον ενισχύσουμε να ανταποκριθεί στο ρόλο του, καταργούμε έναν φορέα ο οποίος τουλάχιστον είχε εξειδικευθεί πάνω στα θέματα των μικρομεσαίων. 

Αυτήν τη στιγμή βλέπουμε στις περιφέρειες να μην υπάρχει ουσιαστικά μία ειδική υπηρεσία, η οποία να ασχολείται με τα θέματα των μικρομεσαίων. Ακόμη και αν δημιουργηθούν γραφεία, έτσι όπως αφήσατε να εννοηθεί, από την ώρα που δεν θα υπάρχει η κατευθείαν επαφή, η λειτουργική σχέση μεταξύ κέντρου και περιφέρειας, καταλαβαίνουμε όλοι πόσα προβλήματα στη λειτουργία αυτών των γραφείων θα υπάρξουν. 

Για μας, αγαπητοί συνάδελφοι, η πολιτική της Κυβέρνησης στους δημόσιους οργανισμούς και ειδικά στην περίπτωση του ΕΟΜΜΕΧ και του ΙΓΜΕ, δείχνει ότι πλέον ο αέρας της φιλελευθεροποίησης και της ιδιωτικοποίησης των πάντων έχει πάρει ένα δρόμο ίσως χωρίς επιστροφή, διότι φαντασθείτε εργασίες, οι οποίες μπορούν να γίνουν από αυτούς τους οργανισμούς, αύριο θα ανατεθούν σε αμφίβολης αποτελεσματικότητας ιδιωτικά γραφεία, γραφεία τα οποία ήδη, απ' ό,τι γνωρίζουμε, έχουν εξειδικευθεί κατά πολύ στην απορροφητικότητα κοινοτικών πόρων αμφιβόλου, μπορούμε να πούμε, κατεύθυνσης. 

Τελειώνοντας, κυρία Υπουργέ -επειδή απουσιάζει ο κ. Βενιζέλος- είχα πει προχθές στην ομιλία μου ότι ήταν μια καταπληκτική ευκαιρία να πάρει πίσω, τουλάχιστον, τα δύο θέματα που αφορούν το ΙΓΜΕ και τον ΕΟΜΜΕΧ. Επιχείρησε να κάνει μια διόρθρωση, όμως ουσιαστικά η εγκληματική επέμβαση της πολιτείας πάνω σε αυτούς τους δύο οργανισμούς εξακολουθεί να υπάρχει και πολύ φοβόμαστε ότι αυτό που θα καταφέρει είναι αν μη τι άλλο αυτοί οι οργανισμοί να μην έχουν καμία σχέση με την ανάπτυξη. 

ΠΡΟΕΔΡΕΥΩΝ (Λουκάς Αποστολίδης): Ο κ. Ρόκος έχει το λόγο. 

ΓΕΩΡΓΙΟΣ ΡΟΚΟΣ: Κύριε Πρόεδρε, όσον αφορά τα άρθρα 1 και 2 τα καταψηφίζουμε όχι γι' αυτό που κάνουν, αλλά γι' αυτό που δεν κάνουν. 

Είναι ένας αμυντικός σχεδιασμός και δεν είναι ένας σχεδιασμός στην κατεύθυνση της ουσιαστικής ανάπτυξης. Οι μικρομεσαίοι και οι εν αυτώ ακολουθούμενοι εργαζόμενοι κλπ. δεν έχουν ανάγκη από ένα αμυντικό σύστημα, αλλά έχουν ανάγκη από ένα σχεδιασμό ουσιαστικής ανάπτυξης. Αυτό που έπρεπε να αλλάξει και που είναι απαίτηση χρόνια τώρα των επιχειρηματιών μικρών και μεσαίων, δεν είναι η σωτηρία στο τέλος, αλλά είναι ο σχεδιασμός από την αρχή. 

Θα πρέπει να καταλάβει κάποια στιγμή η Κυβέρνηση, πρώτον, ότι είναι απαίτηση πια των καιρών, λόγω της εξαθλίωσης της μικρής και μεσαίας επιχείρησης η παρέμβαση από την Τράπεζα της Ελλάδος στις τράπεζες να διαθέτουν πάντα ένα ποσοστό, όπως αυτό γινόνταν και είχε θεσμοθετηθεί από εποχής Πεσμαζόγλου. Να υποχρεούνται, δηλαδή, να έχουν 7% με 8% διαθέσιμα κεφάλαια για τη μικρή και μεσαία επιχείρηση. 

Δεύτερον, πρέπει να παρέμβει το κράτος στο τραπεζικό σύστημα για τη μικρή και μεσαία επιχείρηση και δεν πρέπει να επιτρέπει στις τράπεζες να παρανομούν, οι οποίες ασύστολα καθημερινά παρανομούν. Τα ανατοκίζουν, ενώ σαφώς και από τον νόμο ορίζεται ότι δεν ανατοκίζονται. Με νομικίστικα τερτίπια συνεχίζουν να ανατοκίζουν και έτσι όσες δικλείδες και αν βάλετε για διασφάλιση αυτών των κεφαλαίων, στο τέλος πάντα αυτές οι επιχειρήσεις θα χρεοκοπούν, εφόσον βεβαίως πέφτουν στα χέρια του τραπεζικού συστήματος που λειτουργεί, όπως λειτουργεί σήμερα έχοντας μία οργανωμένη νομική υποστήριξη, η οποία σε κάθε περίπτωση επιβάλλεται επί του συμφέροντός της έναντι των διεκδικήσεων που κατά το νόμο προβάλλουν οι επιχειρήσεις. 

Αντί, λοιπόν, να μας φέρετε αυτά που έχουν αναπτυξιακό χαρακτήρα, μας φέρντε εδώ δύο άρθρα με προκατάληψη από την αρχή για το τι θα γίνει αργότερα. Την υποχρέωση που πρέπει να επιβάλει το κράτος στις τράπεζες να οργανωθούν και να προσαρμοστούν στις πραγματικές ανάγκες, δεν τη βλέπουμε. Η τράπεζα γίνεται συνέταιρος από την πρώτη στιγμή που δίνει δάνειο σε μία επιχείρηση και θα πρέπει να έχει ανάλογες υποχρεώσεις, δηλαδή τεχνικών και εμπορικών υπηρεσιών στήριξης από την αρχή και σε βάθος χρόνου. Να υπάρχει, δηλαδή, μια τεχνική υπηρεσία, η οποία θα βλέπει από την αρχή πώς στήνεται μια επιχείρηση. Να ξέρει από την αρχή αν τα προβλεπόμενα προϊόντα μπαίνουν στην αγορά και πώς πρέπει να μπουν. 

Χρειάζεται μια άλλη νοοτροπία συνολικά για τη μικρή και μεσαία επιχείρηση για να μην ερχόμαστε εδώ και με ευχές να σχεδιάζουμε κάποια αμυντικά θέματα, τα οποία μπορεί να έχουν μια θετικότητα μέσα από την ολοκλήρωση της καταστροφής των μικρών και μεσαίων επιχειρήσεων, μέσα από το χρηματοπιστωτικό σύστημα. 

Να φύγουμε από αυτά και να πάμε στα άρθρα 3, 4, 5 κλπ. Ασφαλώς αντιδρούμε από την αρχή στην κατάργηση του ΕΟΜΜΕΧ, γιατί αυτή η δραστηριότητα μεταφέρεται σε φορέα, ο οποίος από την αρχή είναι φτιαγμένο πελατειακό σύστημα με διορισμένους άρχοντες που θα διαχειρίζονται από εκεί και πέρα την πολιτική ανάπτυξης και στήριξης. 

'Οταν δεν ελέγχεται ένα όργανο το οποίο αποφασίζει, από αυτούς για τους οποίους αποφασίζει, είναι λογικό να διαιωνίζεται το πελατειακό σύστημα. Αν υπήρχε ολοκληρωμένος τρίτος βαθμός αυτοδιοίκησης θα το εμπιστευόμασταν, γιατί θα ελεγχόταν καλύτερα και πιο άμεσα από τους πολίτες. 

Αν σε διορισμένα όργανα δίνουμε τέτοιες αρμοδιότητες σχεδιασμού, αλλά και υλοποίησης προγραμμάτων, να ξέρετε ότι στο τέλος αυτό που θα προκύψει θα είναι η ικανοποίηση πελατειακών ορέξεων. Αντί να παρέμβουμε στον ΕΟΜΜΕΧ να μη λειτουργεί, όπως λειτουργούσε -γιατί πράγματι έκανε αρκετά λάθη- αναθεματίζουμε, υποχωρούμε και αναθέτουμε αρμοδιότητες σε διορισμένους άρχοντες. 

Αλλά πρέπει να αναλογιστούμε ότι και η ομολογούμενη αποτυχία του ΕΟΜΜΕΧ, διότι κάποιοι δεν κάλυψαν τις υποχρεώσεις τους, οφείλεται και σε άλλες παραμέτρους, όπως στη συνολική εξαθλίωση της μικρής και μεσαίας επιχείρησης, η οποία είναι συνέπεια του γενικότερου φορολογικού συστήματος, όπως εφαρμόσθηκε, αλλά και της οικονομικής πολιτικής. 

Οι επιχειρήσεις που χρηματοδοτήθηκαν από τον ΕΟΜΜΕΧ δεν ήταν καν μεσαίες, ήταν μικρές και υπό αυτήν την έννοια έπαιξαν ένα ρόλο στην εθνική στρατηγική για παρέμβαση σε μικρότερης δυναμικότητας παραγωγές που τις είχε ανάγκη ο τόπος. 

Ποιοι όμως; Τα ευρύτερα λαϊκά στρώματα που θα κατανάλωναν τα προϊόντα τους. 

'Οταν η οικονομική πολιτική που εφαρμόζεται είναι πολιτική συρρίκνωσης εισοδημάτων, επόμενο είναι τα παραγόμενα προϊόντα, από τις επιχειρήσεις, οι οποίες στήθηκαν με τη στήριξη του ΕΟΜΜΕΧ, να μην έχουν αποτελεσματικότητα. 

Υπ' αυτήν την έννοια δεν θα ξεχάσω να πω βεβαίως -και μου κάνει και έκπληξη ομολογώ- για τη γενναιοδωρία της ρύθμισης των χρεών. Είναι σε θετική κατεύθυνση και η έκπληξη βγαίνει από το γεγονός ότι μέχρι σήμερα είχαμε συνηθίσει να χαρίζονται κεφάλαια σε πολύ μεγάλες επιχειρήσεις ή και σε διαπλεκόμενες ΠΑΕ κλπ. για ρύθμιση των χρεών. Με βάση την τακτική σας, λοιπόν, είναι γενναιοδωρία αυτό που κάνετε σήμερα, αλλά σε θετική κατεύθυνση έτσι κι αλλιώς. 

Πάμε στο ΙΓΜΕ. Δεν είναι το μοναδικό ινστιτούτο που το διαλύετε με αυτήν την τακτική. Γι' αυτό μίλησα για ανεμοστρόβιλο του εκσυγχρονισμού στην πρωτολογία μου. Το ίδιο κάνατε και με το ΕΘΙΑΓΕ, το ίδιο κάνετε με όλα τα ινστιτούτα. Φαίνεται πως έχετε πιστέψει ότι έχετε κάνει έρευνα και ότι έχετε πια μπροστά σας όλη τη θεωρητική δυνατότητα πρακτικής άσκησης πολιτικής ανάπτυξης. 

Δεν είναι αλήθεια. Το ΙΓΜΕ είναι απαραίτητο στο σύνολό του. Ούτε η σημερινή τροπολογία μας ικανοποιεί, γιατί δεν μιλάτε για παραρτήματα, μιλάτε για γραφεία. Θέλετε να αφήσετε κάποιους γραφειοκρατικούς μηχανισμούς, οι οποίοι πολύ φοβάμαι ότι στο τέλος τέλος, αφού θα είναι και αυτοί υπό τον έλεγχο όλων των υπολοίπων άρθρων, θα γίνουν μέσα από μία πελατειακή διάρθρωση των γραφείων, τέτοια που θα σας δίνει για μια φορά ακόμη τη δυνατότητα, όχι να διατηρήσετε πραγματικά γραφεία ή παραρτήματα έρευνας και ανάπτυξης, αλλά χειρισμού, υπό έλεγχο πάλι της περιφέρειας κλπ., της αναπτυξιακής πολιτικής. 

Γιατί η γενικότερη τάση φαίνεται στο ότι επιβάλλετε σε αυτά τα όργανα να λειτουργήσουν μέσα από τη λογική της ιδιωτικής οικονομίας. Υπό αυτήν την έννοια και μόνο δείχνετε ότι δεν παραδειγματιστήκατε από τα αποτελέσματα της ιδιωτικής πρωτοβουλίας, σε ό,τι αφορά την έρευνα, στη Μαλακάσα, στην Εγνατία, σε τόσες κατολισθήσεις, σε τόσα αναποτελεσματικά έργα, όπου έγιναν οι έρευνες κάτω από τη λογική της ιδιωτικής οικονομίας. 

Αυτός ο φορέας χρειάζεται σαν εγγύηση τεχνολογίας και τεχνικής στήριξης των δραστηριοτήτων στο μέλλον, για όλους αυτούς τους ζωτικούς τομείς που είναι το περιβάλλον, που είναι η συνέχεια της έρευνας, που είναι η συνέχεια της στήριξης των μεγάλων έργων που γίνονται και που πρέπει να γίνουν από σήμερα και πέρα στη χώρα μας. 

Τουλάχιστον θα έπρεπε να υπάρχει μια δέσμευση που να λέει ότι όλο το τεχνικό προσωπικό θα μείνει, μιας και δίνετε σε κάποιο άλλο άρθρο τη δυνατότητα αξιοποίησης και εργατικού δυναμικού από την περιφέρεια. Να μην προχωρούσατε με τέτοια βιασύνη στην εκποίηση των μηχανημάτων που διαθέτει το ΙΓΜΕ, γιατί έτσι από την αρχή δηλώνετε ότι ουσιαστικά η διάθεσή σας είναι να το αδρανοποιήσετε. 

'Οσο δε αφορά τα εργασιακά, εδώ φαίνεται ότι καμία προστασία δεν υπάρχει, ενώ σε άλλες περιπτώσεις μετατάξεων κλπ. υπήρχαν συγκεκριμένες διατάξεις που διασφάλιζαν μέγιστα τους εργαζόμενους. Φαίνεται ότι στην περίπτωση του ΙΓΜΕ δεν αναπτύξατε έναν τέτοιο διάλογο που θα μπορούσε να σας δώσει τουλάχιστον την απόφαση να κάνετε ό,τι έχετε κάνει και σε προηγούμενους άλλους οργανισμούς, δηλαδή πρόωρη συνταξιοδότηση μετά από οικειοθελή αποχώρηση κλπ. και είναι πάρα πολλά τα θέματα αυτά. 

'Επειτα αν διαβάσει κανείς με λεπτομέρεια τον τρόπο και την ασάφεια που χρησιμοποιείτε στις διατυπώσεις, καταλαβαίνει από την αρχή πως άλλος είναι ο στόχος, τον οποίο θέλετε να αποκρύψετε για να μην έχετε ένταση από τους εργαζόμενους. 'Οταν π.χ. λέτε τη χρησιμοποίηση του ΙΓΜΕ για έργα δημοσίου συμφέροντος κλπ. και δεν λέτε υποχρέωση να χρησιμοποιηθεί ο ΙΓΜΕ γι'αυτήν την υλοποίηση των έργων, καταλαβαίνετε ότι από την αρχή δεν είστε διατεθειμένοι να κάνετε κάτι τέτοιο. 

Την ίδια στιγμή τους βάζετε σε διαγωνισμούς -και νομίζετε ότι κάτι κάνετε- με ίσους όρους με τους ιδιωτικούς φορείς, δηλαδή με τους εργολάβους έρευνας, οι οποίοι μέσα από τη λογική, όπως την έχουμε ζήσει και συνηθίσει να βλέπουμε καθημερινά, με τις μίζες κλπ. θα παίρνουν όλα τα έργα. 'Εργα ιδιαίτερης αξίας, δημόσιου συμφέροντος και ασφάλειας δεν μπορούν σε καμιά περίπτωση να μπαίνουν στη λογική της ιδιωτικής οικονομίας. 

Είναι πολλά που μπορεί να πει κανείς, κύριε Πρόεδρε, για το ΙΓΜΕ. Εμείς διαφωνούμε κάθετα. Επιμένουμε στη διατήρηση των παραρτημάτων ως έχουν. Αν υπάρχει μια δυνατότητα όπου μπορεί κανείς να αφήσει περιθώρια μέσα από την αγωνία για περιστολή δαπανών, θα μπορούσε να γίνει σε βοηθητικό προσωπικό και μόνον. Βεβαίως και σ'αυτήν την περίπτωση διατηρώντας όλους του όρους που έχουν διατηρηθεί στην κατάργηση των υπολοίπων οργανισμών. 

ΠΡΟΕΔΡΕΥΩΝ (Λουκάς Αποστολίδης): Ο κ. Καρακώστας έχει το λόγο. 

ΙΩΑΝΝΗΣ ΚΑΡΑΚΩΣΤΑΣ: Κύριε Πρόεδρε, κύριε Υπουργέ, δεν διαφωνώ βασικά με τη φιλοσοφία του νομοσχεδίου, ούτε επίσης με την πολιτική της κατάργησης και της συγχώνευσης οργανισμών, προκειμένου να προστατευθεί ο δημόσιος τομέας. 

Θέλω να σταθώ -και να μου απαντήσετε μετά την ερώτησή μου στο χρόνο που έχω δικαίωμα- γιατί από άλλες πλευρές ακούστηκε και στον τοπικό Τύπο κυκλοφόρησε ευρέως αυτές τις μέρες, γιατί καταργούνται οι ταπητουργικές σχολές; 

Εγώ στο Νομό Αιτωλοακαρνανίας έχω τρεις ταπητουργικές σχολές, ήτοι στην Ποταμούλα, στους Χαλκιόπουλους και στο Ευηνοχώρι. Επίσης, στο Αιτωλικό έχω μία σχολή παραδοσιακών κιλιμιών. Θα παρακαλούσα να μου εξηγήσετε τι ακριβώς συμβαίνει εδώ, για να μη διαχέεται στον κόσμο ότι αυτές οι σχολές καταργούνται. Θέλω ρητή την απάντησή σας εδώ στη Βουλή, επίσημα, για να τη μεταφέρω στην περιφέρεια, γιατί ενοχληθήκαμε από αυτές τις υπηρεσίες. Στις ταπητουργικές σχολές απασχολούνται κάπου εβδομήντα γυναίκες με ένα πολύ πενιχρό μεροκάματο και θορυβήθηκαν από τις φήμες που κυκλοφορούν. Θα παρακαλούσα να έχω αυτήν την απάντηση. 

Δεύτερον, παρ' ότι έχω υποβάλει οκτώ τροπολογίες, δεν ξέρω αν θα μου απαντήσετε ποιες θα γίνουν δεκτές ή όχι, αλλά απ'αυτές που μας ανακοινώθηκαν μόνο σε μία απαντάτε. 

Στο άρθρο 5 παράγραφος 1, εδάφιο 6, ο όρος "μεταφορά και ένταξη" να αντικατασταθεί με τον όρο "μετάταξη". Και αυτός ο όρος σε παρόμοιες περιπτώσεις αναφέρεται και στους νόμους 2515/97, 2414/96 και 2266/94. Αυτός ο όρος θεωρείται και από τους εργαζόμενους ότι προστατεύονται καλύτερα τα δικαιώματά τους. 

Θα παρακαλούσα να έχω αυτές τις απαντήσεις αυτήν τη στιγμή, για να εγγραφεί και στα Πρακτικά και να δημοσιευθεί προς αποκατάσταση αυτών των φημών που κυκλοφορούν στον Τύπο στην επαρχία και ιδιαίτερα στο Νομό Αιτωλοακαρανανίας, με τις τέσσερις ευπαθείς αυτές σχολές, που λειτουργούν σήμερα και οι οποίες εκπληρούν ένα πραγματικά σημαντικό ρόλο, μέσα στο Νομό Αιτωλοακαρνανίας. 

Δεν τέλειωσε ο χρόνος μου, σας επιτρέπω να μου απαντήσετε, κυρία Υπουργέ. 

ΠΡΟΕΔΡΕΥΩΝ (Λουκάς Αποστολίδης): Η κυρία Υφυπουργός έχει το λόγο. 

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Θα απαντήσω μετά, γιατί θέλω να πω και άλλα πράγματα. 

ΠΡΟΕΔΡΕΥΩΝ (Λουκάς Αποστολίδης): Συνεχίστε, κύριε συνάδελφε. 

ΙΩΑΝΝΗΣ ΚΑΡΑΚΩΣΤΑΣ: Γι'αυτό έλαβα το λόγο. Θέλω να μου απαντήσετε και σας δίνω το δικό μου χρόνο να μου απαντήσετε συγκεκριμένα, γι'αυτές τις σχολές. 

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Θα απαντήσω μετά και σε σας. 

ΠΡΟΕΔΡΕΥΩΝ (Λουκάς Αποστολίδης): Ο κ. Κουρής έχει το λόγο. 

ΛΕΩΝΙΔΑΣ ΚΟΥΡΗΣ: Κύριε Πρόεδρε, θα περιορισθώ κυρίως στο θέμα του Ι.Γ.Μ.Ε., γιατί δυστυχώς όπως και οι προλαλήσαντες συνάδελφοι έχουν τονίσει, εδώ μιλάμε για ένα νομοσχέδιο που δεν έχει ούτε αρχή ούτε μέση ούτε τέλος. Είναι μια συρραφή διατάξεων. 

Θα αναφερθώ κατ'αρχήν και θα τονίσω ότι την πρωτοβουλία της ίδρυσης του Ι.Γ.Μ.Ε. το 1976, που η Νέα Δημοκρατία με τον Κωνσταντίνο Καραμανλή είχε φέρει στην Αίθουσα αυτή με τρία συνολικά νομοσχέδια που συζητήθηκαν ταυτόχρονα και με επιστράτευση συνολικά του επιστημονικού δυναμικού της χώρας, αλλά και της ομογένειας, γιατί είχαμε φέρει εκείνην την εποχή και πάρα πολλούς 'Ελληνες που διέπρεπαν στο εξωτερικό, έρχεται να δικαιώσει με καθυστέρηση είκοσι τεσσάρων ετών η εισηγητική έκθεση του νομοσχεδίου στη σελίδα 3 που αναφέρει ότι "ο βασικός στόχος της πολιτείας του ιδρυτικού ν. 272/76 που ήταν η μέσω αυτού ταχόρρυθμη μεταλλευτική έρευνα του υπεδάφους της χώρας, έχει κατά το μεγαλύτερο μέρος επιτευχθεί". Αυτά για να μην ξεχνάμε. 'Ηταν μια προσπάθεια συνολική, που δεν αφορούσε μόνο την έρευνα του υπεδάφους, αφορούσε και την εκμετάλλευσή του και την κάθετη αξιοποίησή του με συγκεκριμένες βιομηχανικές εγκαταστάσεις. 

Νομίζω ότι πρέπει να το αναφέρουμε αυτό για να αποτείσουμε και τον οφειλόμενο φόρο τιμής σε πάρα πολλούς που δούλεψαν με πολύ κέφι που συνεισέφεραν την επιστημονική και τεχνική τους γνώση και το αποτέλεσμα ήταν πολύ σημαντικό για τη χώρα. 

Πιστεύω, λοιπόν, ότι μετά τη σημερινή παλινωδία του κυρίου Υπουργού όσον αφορά το βάπτισμα των παραρτημάτων σε γραφεία -που και εγώ δεν ξέρω αυτήν τη στιγμή τι σημαίνει ο όρος "γραφεία"- δεν μπορώ να κρίνω αν πρόκειται για πλήρη υπαναχώρηση της Κυβέρνησης και ένα άδειασμα συνολικό της προηγουμένης Υπουργού Ανάπτυξης από το σημερινό Υπουργό Ανάπτυξης -που ακολουθώντας ενδεχομένως το παράδειγμα της κ. Παπανδρέου που προ ημερών άδειασε τον τέως Υπουργό Εσωτερικών, τον κ. Παπαδόπουλο, σε σχέση με τις μεταρρυθμίσεις που πρέπει να γίνουν και στο δημόσιο τομέα, στη Δημόσια Διοίκηση δηλαδή, αλλά και στην Τοπική και Νομαρχιακή Αυτοδιοίκηση- ή αν πρόκειται για μία πλήρη υποχώρηση των μέχρι τουλάχιστον διαπιστωμένων θέσεων από την εισηγητική έκθεση. Διαβάζω στη σελίδα 7 της εισηγητικής έκθεσης μία ολόκληρη φιλοσοφία, του γιατί πρέπει να καταργηθούν αυτά τα παραρτήματα του Ι.Γ.Μ.Ε., που μέχρι σήμερα δούλευαν ανά την επικράτεια. Και λέει μάλιστα ότι αυτές οι σκέψεις που είναι περίπου η μισή σελίδα 7, είναι προϊόν και ενός επιχειρηματικού σχεδίου δράσης του Ι.Γ.Μ.Ε. των ετών 1996-2000. 

Βαρύγδουπες εκφράσεις. Και σήμερα βλέπουμε ή να έχουμε το άδειασμα της προηγούμενης Υπουργού Ανάπτυξης με ουσιαστικά ξαναβάπτισμα των παραρτημάτων με τον όρο "γραφεία" και ουσιαστικά τη συνέχιση της δραστηριότητάς τους ή εάν εκτός ο Υπουργός βαπτίζει γραφεία του ΙΓΜΕ ανά την Ελλάδα που θα είναι δύο-τρία γραφεία πενήντα με εκατό τετραγωνικών χωρίς κανένα άλλο αντικείμενο, σε σχέση με αυτό που είχαν μέχρι σήμερα. 

Δεν κατανοώ ακόμα ποιος είναι ο ρόλος του διοικητικού συμβουλίου που θέλει αυξημένα τα μέλη. Γιατί πρέπει να αυξήσετε τα μέλη; Διορίστε ένα από αυτά τα μέλη που έχετε τώρα -εφόσον μιλάτε για περιστολή του δημόσιου τομέα και για περιστολή δαπανών- να είναι εκπρόσωπος του ΥΠΕΧΩΔΕ. 

Επίσης δεν καταλαβαίνω τι χρειάζεται η αλλαγή του σκοπού. Αν είχατε σαν στόχο να κάνετε μία βαθιά τομή, δηλαδή να αναθέσετε στο ΙΓΜΕ τη διαχείριση συνολικά του υδάτινου δυναμικού της χώρας, θα ήταν μία πολύ σημαντική τομή ενδεχομένως, που θα έπρεπε να αλλάξετε τους σκοπούς του ΙΓΜΕ, όπως προδιαγράφονται από το νόμο του 1976. Αυτό δεν το κάνετε. Κάνετε κάτι μικροαλλαγές απλώς και μόνο για να δικαιολογήσετε το τελικό ζητούμενο που είναι η συρρίκνωση του ΙΓΜΕ. 

Πραγματικά στην Ελλάδα υπάρχει μία πολυδιάσπαση στον τομέα της διαχείρισης του υδάτινου δυναμικού. Χρειάζεται, λοιπόν, ένας οργανισμός και χρόνια φωνάζουμε ότι πρέπει να υπάρχει ένας οργανισμός συνολικά, που θα διαχειρίζεται το υδάτινο δυναμικό της χώρας. Εσείς όμως δεν το κάνετε. 

Τέλος, κύριε Πρόεδρε, επειδή αναφέρεται η έκθεση στο θέμα της ΘΕΡΜΙΔΑΣ και το φέρνει σαν παράδειγμα για το άρθρο 2, θα ήθελα να πω στον κύριο Υπουργό ότι το θέμα πρέπει να το ερευνήσει πάρα πολύ σε βάθος. Η εκποίηση της ΘΕΡΜΙΔΑΣ διαρκεί μία δεκαετία. Ξεκίνησε από εποχής Υποδιοικητού ΕΤΒΑ κ. Σάλλα -ο οποίος έκτοτε έχει φύγει από το δημόσιο τομέα και έχει κάνει μερικές ιδιωτικές τράπεζες- και ακόμα συνεχίζεται. Δεν φταίνε μόνο τα νομικά κωλύματα που έρχεστε να θεραπεύσετε. 

'Οσον αφορά το χαρισμό των τόκων και των άλλων επιβαρύνσεων από τα δάνεια που υπάρχουν στον ΕΟΜΜΕΧ, θα ήθελα να παρακαλέσω να μας πείτε ποιο είναι το ύψος αυτών των επιβαρύνσεων που τελικά το κράτος τα χαρίζει... 

ΗΛΙΑΣ ΒΕΖΔΡΕΒΑΝΗΣ: Δεκαέξι δισεκατομμύρια... 

ΛΕΩΝΙΔΗΣ ΚΟΥΡΗΣ: Κύριε συνάδελφε, εμείς δεν έχουμε την τύχη να είμαστε στη Διαρκή Επιτροπή και επομένως θέλουμε να μάθουμε τι γίνεται. Διότι εδώ ακούμε ρυθμίσεις και βλέπουμε την έκθεση του Γενικού Λογιστηρίου που μιλάει για ακαθόριστες δαπάνες. 

ΠΡΟΕΔΡΕΥΩΝ (Λουκάς Αποστολίδης): Η κυρία Υφυπουργός έχει το λόγο. 

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Πολύ σύντομα θα ήθελα να απαντήσω σε τέσσερα σημεία που τέθηκαν από τους κυρίους συναδέλφους. 

'Οσον αφορά το πρώτο που έθιξαν, για το θέμα των αμοιβαίων εγγυήσεων, νομίζω ότι είναι σαφές ότι δεν έχει γίνει κατανοητός ο τρόπος της λειτουργίας των αμοιβαίων εγγυήσεων. 

(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΠΑΝΑΓΙΩΤΗΣ Ν. ΚΡΗΤΙΚΟΣ) 

Με πολύ απλά λόγια θα πω ότι οι εταιρείες αμοιβαίων εγγυήσεων, παραδείγματα λειτουργίας των οποίων υπάρχουν σε πολλές χώρες, όπως Γαλλία, Ιταλία, Γερμανία, σε περιφερειακό ή κλαδικό επίπεδο, έχουν διαφορετικά χαρακτηριστικά από αυτά των τραπεζών και η διαφοροποίησή τους έγκειται στο ότι δεν ζητούν τις αντεγγυήσεις από τους μικρομεσαίους, που ζητούν οι τράπεζες. 

Πώς λειτουργεί αυτό το σύστημα: Μία εταιρεία αμοιβαίων εγγυήσεων με έδρα π.χ. την Πάτρα δημιουργεί πολύ μικρές ευέλικτες επιτροπές, σε τοπικό επίπεδο, από μέλη του επιμελητηρίου ή άλλων αντίστοιχων επαγγελματικών φορέων, οι οποίοι λόγω της προσωπικής γνώσης των μικρών, μεσαίων ή μεγάλων επιχειρηματιών, έχουν άλλο τρόπο να δίνουν τις εγγυητικές επιστολές, που είναι απαραίτητες για τη συμμετοχή είτε στους διαγωνισμούς είτε για τις συναλλαγές τους είτε για ό,τι χρειάζεται μία επιχείρηση την εγγυητική επιστολή, που είναι σήμερα ένα από τα σοβαρότερα προβλήματα. 

Η καθυστέρηση στην οποία αναφερθήκατε είναι γεγονός, αλλά πρέπει να πούμε ότι δεν είχαμε καμία εμπειρία σε αυτόν τον τομέα και ότι χρειάστηκε για την κατάρτιση αυτού του νομικού πλαισίου να συμβουλευθούμε χώρες του εξωτερικού και να πάρουμε τα θεσμικά τους πλαίσια για να δούμε πώς λειτουργούν. 

Στη Γαλλία από τότε που λειτουργούν μέχρι σήμερα, έχουν γίνει πολλές θεσμικές αλλαγές. Είναι ένα σύστημα που εξελίσσεται. Και στο ενδιάμεσο έχουν ήδη εκπονηθεί τα επιχειρησιακά σχέδια των εταιρειών αμοιβαίων εγγυήσεων, οι οποίες αυτήν τη στιγμή είναι έτοιμες να λειτουργήσουν, άμα τη ψηφίσει του νόμου. 

Για τον ΕΟΜΜΕΧ, κύριοι συνάδελφοι, είπατε όλοι για τα τριάντα παραρτήματα, για το ότι διαλύεται ένας περιφερειακός οργανισμός, για το ότι δεν σκεφτόμαστε τις μικρομεσαίες επιχειρήσεις. Θα πρέπει να δούμε, ο ΕΟΜΜΕΧ πότε ιδρύθηκε με τη μορφή που ιδρύθηκε, τι ρόλο εξυπηρετούσε τότε και τι ρόλο παίζει σήμερα. 

Τι νόημα έχει το γραφείο ΕΟΜΜΕΧ στα Δωδεκάνησα με μια διοικητική υπάλληλο; Στηρίζει τους μικρομεσαίους επιχειρηματίες; Και παίρνω την πιο ακραία περίπτωση. Υπάρχουν άλλα παραρτήματα με ισχυρότερη και καλύτερη στελέχωση που το αντικείμενό τους όμως είναι η εφαρμογή κοινοτικών προγραμμάτων. Ο ρόλος που υπήρχε στο παρελθόν, δηλαδή η παρέμβαση του ΕΟΜΜΕΧ σαν ένας οργανισμός μέσα στη μικρομεσαία επιχείρηση, όπου με στελέχη μπορούσε να στηρίξει το μικρομεσαίο επιχειρηματία, να του δώσει μια τεχνική γνώση να συνεισφέρει σε ένα έλλειμμα που υπήρχε, δεν είναι δυνατή σήμερα. Δεν είναι δυνατόν σήμερα ένας κρατικός οργανισμός, όποια περιφερειακή διάρθρωση και αν έχει, να στηρίζει από πλευράς συμβουλών τον μικρομεσαίο επιχειρηματία. 'Εχει αλλάξει και η ανάγκη της μικρομεσαίας επιχείρησης, αλλά και η διάρθρωση της αγοράς διότι αυτές οι υπηρεσίες παρέχονται πια στην αγορά. 

Είναι, λοιπόν, σαφές ότι σ'αυτόν τον οργανισμό, ο οποίος είναι κεντρικός οργανισμός με περιφερειακά παραρτήματα - οι αποφάσεις παίρνονται κεντρικά, οι γνωμοδοτικές επιτροπές λειτουργούν κεντρικά, δεν είναι αποκεντρωμένες οι αποφάσεις- είναι ανάγκη να γίνει μια μεγάλη τομή. Και αυτή η μεγάλη τομή έχει δύο χαρακτηριστικά: Το πρώτο είναι ότι ο ΕΟΜΜΕΧ είναι στυλοβάτης της πολιτικής της Κυβέρνησης για τις μικρομεσαίες επιχειρήσεις, η Κυβέρνηση χρειάζεται έναν οργανισμό που θα είναι συμβουλευτικός και ο οποίος θα έχει ένα συγκεκριμένο έργο, στο οποίο θα αναφερθώ επιγραμματικά. Σε καμιά περίπτωση, λοιπόν, δεν μιλάμε για έναν οργανισμό, τον οποίο δεν χρειαζόμαστε, πλην θα είναι ευέλικτος, θα είναι οργανωμένος διαφορετικά, θα έχει άλλες δράσεις και έργο και αυτός ο οργανισμός θα είναι το κέντρο ενός δικτύου όπου θα επιλέγει σε περιφερειακό επίπεδο τους συνεργάτες του για την υλοποίηση των προγραμμάτων. Αυτή η επιλογή θα γίνεται με προδιαγραφές που θα βάζει ο ίδιος ο οργανισμός και φυσικά θα συνεισφέρει και οικονομικά. 

Λέω με τρεις λέξεις το σχέδιο, με βασικό θα έλεγα στοιχείο ότι πραγματικά ο στόχος μας είναι να κάνουμε έναν κραταιό, έναν ισχυρό οργανισμό, ο οποίος θα είναι η ευρωπαϊκή μας ακίδα, ο οποίος θα έχει συμβουλευτικό ρόλο για την Κυβέρνηση, ο οποίος θα κάνει την επεξεργασία των νέων πολιτικών, οι οποίες είναι απαραίτητες -οι πολιτικές για τις μικρομεσαίες πρέπει να αλλάζουν συνέχεια- ο οποίος θα έχει ειδικούς σχεδιασμούς για την καινοτομία για τις υπεργολαβίες, για το ηλεκτρονικό εμπόριο, για όλα τα νέα προϊόντα που πρέπει να προκύπτουν, επιτελικό σχεδιασμό όμως κι όχι αποκλειστικά υλοποίηση προγραμμάτων και βεβαίως σχεδιασμό για τη μικρή επιχείρηση, την οικοτεχνία, την καλλιτεχνική βιοτεχνία που εκεί είναι πολύ δύσκολο να μην υπάρχει σχεδιασμός από έναν οργανωμένο χώρο, γιατί είναι πάρα πολύ μικρά τα μεγέθη των επιχειρήσεων. 

Για τις σχολές ταπητουργίας που αναφέρθηκαν πολλοί συνάδελφοι, ο ΕΟΜΜΕΧ πραγματικά έχει εδώ και χρόνια αναλάβει το οικονομικό βάρος της λειτουργίας τριάντα περίπου ταπητουργικών σχολών. Ο οργανισμός έχει πληρώσει πάρα πολλά χρήματα και έχει πολλά χρέη που οφείλονται στη μη ανταποδοτική, όπως είναι λογικό, λειτουργία αυτών των σχολών, οι οποίες είναι σε πολύ απομακρυσμένες, σε προβληματικές περιοχές και γνωρίζουμε ότι υπάρχουν χωριά που η οικονομία τους στηρίζεται στη λειτουργία αυτής της σχολής. Εδώ και αρκετά χρόνια έχει γίνει από τον οργανισμό μια εκπληκτική δουλειά. 'Εχει εξυγιανθεί ο τρόπος λειτουργίας. 'Εχει δημιουργηθεί ένας κεντρικός σχεδιασμός. 'Εχουν βγει νέα σχέδια. 'Εχει γίνει μαζική προμήθεια των υλών. 'Εχει γίνει προσπάθεια πώλησης των χαλιών τα οποία στοιβάζονταν κατά χιλιάδες στις αποθήκες του Ταύρου. 

'Εχει, λοιπόν, εξυγιανθεί το σύστημα και σήμερα φαίνεται ότι με ένα ποσό γύρω στα τετρακόσια - πεντακόσια εκατομμύρια έλλειμμα το χρόνο μπορεί να σταθεί ένας μεγάλος αριθμός απ' αυτές τις σχολές. Μέσα στο νομοσχέδιο συνειδητά δεν έχουμε προβλέψει την κατάργησή τους. Και ο λόγος είναι καθαρά κοινωνικός ότι έχουμε επιλέξει να μην κλείσουμε αυτές τις σχολές για τους λόγους που προανέφερα. 'Ομως θα προχωρήσουμε οπωσδήποτε σε κάποια ορθολογικοποίηση. Υπάρχουν μερικές απ' αυτές τις σχολές που λειτουργούν με πέντε άτομα. Υπάρχουν κάποια προϊόντα αυτών των σχολών, τα οποία δεν πουλιούνται επ' ουδενί, είναι αδύνατο να βρούμε αγορά. 

Εκεί, λοιπόν, θα πρέπει, σε συνεργασία με την αυτοδιοίκηση της κάθε περιοχής, με τη δουλειά που έχει γίνει σε κεντρικό επίπεδο από τον Ε.Ο.Μ.Μ.Ε.Χ. και αναλαμβάνοντας το κόστος ενός ελλείμματος που ξέρουμε ότι δημιουργείται, να συνεχίσουμε τη λειτουργία ενός σημαντικού αριθμού από αυτές τις σχολές. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Βεζδρεβάνης έχει το λόγο. 

ΗΛΙΑΣ ΒΕΖΡΕΒΑΝΗΣ: Κύριε Υπουργέ, βέβαια δεν συντάξατε το νομοσχέδιο, απλώς το βρήκατε, το κληρονομήσατε και επομένως τα όσα είπα στην ομιλία μου επί της αρχής, που δεν βρήκαν καμία απάντηση κατά τη συζήτηση που έγινε, δεν θα τα επαναλάβω. Θα περιοριστώ να σας κάνω μερικές παρατηρήσεις στα συζητούμενα άρθρα. Και, βεβαίως, θα επανέλθω σε σας προσωπικά, κύριε Υπουργέ, για τις τροπολογίες οι οποίες πλέον είναι έργο δικό σας και οι οποίες χρήζουν κάποιας απαντήσεως ή σχολιασμού εκ μέρους μας. 

'Οσον αφορά τις αμοιβαίες εγγυήσεις δέχομαι τις εξηγήσεις που δώσατε κυρία Υφυπουργέ, ότι και άλλες χώρες που πειραματίζονται κάνουν λάθη, αναπροσαρμόζονται και πάνε προς το καλύτερο. Εσείς το 1995 ποιους είχατε ως πρότυπο και φέρατε το νόμο εκείνο τον οποίο έρχεστε σήμερα και καταργείτε; Δεν είχατε κανένα πρότυπο; 

Ωστόσο, επαναφέρω την πρόταση την οποία έκανε ο κ. Σαλαγκούδης, ο οποίος επισταμένως μελέτησε το νομοσχέδιο, τις κατ'ιδίαν διατάξεις και σας έκανε μια πρόταση για την εφαρμογή του συστήματος ασφαλιστικών και αντασφαλιστικών εταιρειών. Είναι το καλύτερο. Δείτε το τώρα μην αναγκασθείτε μέσα σε λίγους μήνες να κάνετε αυτά που σας λέει ο κ. Σαλαγκούδης σήμερα. 

Στο άρθρο 2, έχω τις ίδιες απόψεις που διατύπωσε ο εισηγητής μας. Ειλικρινά θέλω να πω ότι δεν με βρίσκει αντίθετο η διαγραφή των χρεών που ανέρχονται στα 16,5 δισεκατομμύρια -και δεν είναι μικρό το ποσό- αλλά πραγματικά διερωτώμαι πότε οι έντιμοι πολίτες αυτής της χώρας θα σταματήσουν να κατατάσσονται στην κατηγορία των ηλιθίων. Διότι εκείνοι οι οποίοι ανταποκρίνονται στις υποχρεώσεις τους, τελικώς κατατάσσονται στην κατηγορία των ηλιθίων και εκείνοι οι οποίοι δεν ανταποκρίνονται στις υποχρεώσεις τους, περιμένουν την παρέμβαση αυτής της Αιθούσης για τη διαγραφή των χρεών τους. Απλώς κάνω ένα ερώτημα προς γενικότερο προβληματισμό και διότι κάποτε θα πρέπει αυτούς τους ανθρώπους τουλάχιστον να μην τους κατατάσσουμε στην κατηγορία των ηλιθίων διότι ανταποκρίνονται στις υποχρεώσεις τους. 

'Οσον αφορά το Ι.Γ.Μ.Ε. και τον Ε.Ο.Μ.Μ.Ε.Χ., θα έλθω σε εσάς, κύριε Υπουργέ και αν θέλετε αφήστε λίγο τα γραπτά σας για να με ακούσετε. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Ακούω. Σας προσέχω. 

ΗΛΙΑΣ ΒΕΖΔΡΕΒΑΝΗΣ: Κύριε Υπουργέ, απορώ πώς εσείς, έγκριτος νομικός, κάνατε δυο τροποποιήσεις, οι οποίες είναι δικολαβίστικες. Δεν ταιριάζει σε σας, αλλά δεν ταιριάζει και σε μας που το συζητούμε. 

Λέτε στο άρθρο 5 παράγραφος 3: "Η κατάργηση διαπιστώνεται με απόφαση των Διοικητικών Συμβουλίων του Ι.Γ.Μ.Ε. και του Ε.Ο.Μ.Μ.Ε.Χ. αντιστοίχως. Οι αποφάσεις αυτές εγκρίνονται από τον Υπουργό Ανάπτυξης." Κύριε Υπουργέ, δεν μας κατηγόρησε κανείς ότι δεν ξέρουμε ελληνικά. Δεν ισχυρίζομαι, όμως, ότι ξέρω τα καλύτερα. Τι καταλαβαίνει η Αίθουσα απ'αυτό που λέτε; Τι καταλαβαίνει ο ελληνικός λαός απ'αυτό που λέτε; Εκείνο το "διαπιστώνεται" τι σημαίνει; Η νεκροψία; Διότι από την άλλη μεριά λέτε ότι δεν τα καταργείτε. Διαπιστώνετε τη νεκροψία των οργανισμών; 

Και θα το συνδυάσω αυτό -και πρέπει να το συνδυάσω, γιατί αυτό λέει η λογική σειρά της σκέψεώς μου- με την επόμενη παράγραφο όπου λέτε: "Οι αποφάσεις της παραγράφου αυτής, εγκρίνονται από τον Υπουργό Ανάπτυξης." Καλά. "Περιφερειακά γραφεία του Ι.Γ.Μ.Ε. συστήνονται οπωσδήποτε στις περιφέρειες κεντρικής Μακεδονίας ...". 'Οταν έχετε το μείζον, το έλασσον μας δίνετε; Εδώ έχετε παραρτήματα και μας λέτε ότι θα φτιάξετε στις έδρες, γιατί ομιλείτε περί των εδρών, των διοικητικών περιφερειών. 'Αρα, λοιπόν, εκεί που είναι τα παραρτήματα και δεν είναι έδρα περιφέρειας, αυτό παύει να είναι και ως γραφείο. Αυτό λέει η λογική των πραγμάτων, κύριε Υπουργέ. 

Βέβαια, θελήσατε να διασκεδάσετε λίγο την κατακραυγή. Και επειδή ίσως είπατε και σε κάποιους ότι δεν καταργούνται τα παραρτήματα το Ι.Γ.Μ.Ε. και αφελώς σας πίστεψαν, ας ακούσουν αυτές τις διευκρινίσεις και ας καθίσουν να διαβάσουν καλύτερα τις τροποποιήσεις που κάνετε στο άρθρο, για να διαπιστώσουν, κύριε Υπουργέ, ότι δυστυχώς, δικολαβίστικα χειριστήκατε το θέμα. Και εδώ τουλάχιστον, αυτά τα μικρά μπορούμε να τα καταλάβουμε. 

ΠΡΟΕΔΡΕΥΩΝ (Παναγιώτης Ν. Κρητικός): Kυρίες και κύριοι συνάδελφοι, έχω τη χαρά να ανακοινώσω στο Σώμα ότι από τα δυτικά θεωρεία παρακολουθούν τη συνεδρίασή μας, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", σαράντα εννέα μαθητές και τρείς συνοδοί-δάσκαλοι του 2ου Δημοτικού Σχολείου Πάτρας. 

Τους καλωσορίζουμε στο Κοινοβούλιο. 

(Χειροκροτήματα απ' όλες τις πτέρυγες της Βουλής) 

Ο κ. Λαμπρόπουλος έχει το λόγο. 

ΙΩΑΝΝΗΣ ΛΑΜΠΡΟΠΟΥΛΟΣ: Κύριε Πρόεδρε, δεν θα προσθέσω πολλά και εγώ για την αναγκαιότητα της ύπαρξης του Ι.Γ.Μ.Ε. και συγκεκριμένα του Ι.Γ.Μ.Ε. Τριπόλεως, που είναι και η περιφέρειά μου, το οποίο πολλά έχει προσφέρει τουλάχιστον για τη δεκαετία που εγώ μπορώ να ξέρω, που είμαι Βουλευτής. 

Σήμερα, είδαμε κάποιες τροπολογίες εδώ για το ΙΓΜΕ. Θα μου επιτρέψει ο κύριος Υπουργός να έχω κάποιες ενστάσεις. Γράφει λοιπόν εδώ ότι "η κατάργηση διαπιστώνεται με απόφαση των διοικητικών συμβουλίων". Τα διοικητικά συμβούλια βέβαια, διορίζονται και η όποια απόφαση θα είναι διατεταγμένη. 

Στην επόμενη παράγραφο μας λέει ότι "περιφερειακά γραφεία του Ι.Γ.Μ.Ε. συστήνονται". Δηλαδή γίνεται κάτι καινούριο; Καταργούνται; Τι σημαίνει "γραφεία", αντί για "παραρτήματα"; Πως θα λειτουργούν; Πώς θα συσταθούν; Ποιες θα είναι οι εργασίες τους; Θα έχουν έργο ουσιαστικό ή τυπικό, για να λέμε ότι κάτι αφήσαμε; Θα επανδρωθούν με το κατάλληλο προσωπικό, επιστημονικό και υπαλληλικό, που χρειάζονται σήμερα, όπως ενδεχομένως και η Τρίπολη; 

Αυτά, κυρία Υπουργέ, είναι ερωτήματα στα οποία θα πρέπει να απαντήσετε, για να μας πείσετε. Μέχρι στιγμής δεν μας πείθετε. Δεν είναι τροπολογίες αυτές. Αυτές είναι τροπολογίες του ποδιού! 

'Οσον αφορά τον Ε.Ο.Μ.Μ.Ε.Χ., απ' ό,τι φαίνεται, τα τοπικά γραφεία καταργούνται. Δεν υπάρχει καμία ελπίδα σωτηρίας. Γνωρίζουμε λοιπόν ότι ο Ε.Ο.Μ.Μ.Ε.Χ., από τότε που συστήθηκε μέχρι -μπορώ να πω- το 1984 προσέφερε. Το αναγνωρίζουν οι επαγγελματίες, το αναγνωρίζουμε όλοι. Δυστυχώς από εκεί και μετά η λαθεμένη πολιτική σας και η ισοπέδωση των πάντων οδήγησε τον Ε.Ο.Μ.Μ.Ε.Χ. στην κατάσταση που είναι σήμερα, της χρεοκοπίας. Το 95% των δανείων, που έχει εγγυηθεί μέχρι το 1990 ο Ε.Ο.Μ.Μ.Ε.Χ., έχει καταπέσει. 'Ετσι, οφείλονται 15,6 δισεκατομμύρια δραχμές. 

Στην ουσία ερχόμαστε, λοιπόν, σήμερα και ξανά διαγράφουμε χρέη. Βέβαια, γνωρίζω ότι στην περιφέρειά μου την Καλαμάτα υπήρχαν πολλά δάνεια βιοτεχνικά πριν και μετά την περίοδο των σεισμών, πραγματικά χρειάζονται στήριξη οι άνθρωποι, γιατί πέρασαν μια δύσκολη περίοδο. 

Θα σταθώ όμως και εγώ στο ερώτημα που υπέβαλε ο προηγούμενος συνάδελφος. Αυτούς τους συνεπείς, πότε τέλος πάντων θα τους ανταμείψει το ελληνικό κράτος; 'Η θα πρέπει κάθε φορά εμείς, που χαρίζουμε και σβήνουμε εδώ, να κακομάθουμε όλους τους 'Ελληνες; 

Ο Ε.Ο.Μ.Μ.Ε.Χ. λοιπόν σήμερα χρειάζεται αναδιοργάνωση. Το είπατε και σεις προηγουμένως. Αυτό όμως δεν σημαίνει ότι θα πρέπει να οδηγηθούμε στην αντίπερα όχθη. Δηλαδή, ότι πρέπει σώνει και καλά να καταργήσουμε τα περιφερειακά γραφεία. 

Εγώ θυμάμαι, όταν πριν από μερικά χρόνια έγιναν στην Καλαμάτα τα εγκαίνια του τοπικού γραφείου του Ε.Ο.Μ.Μ.Ε.Χ., με πόση χαρά και ανακούφιση όλοι -επαγγελματίες, βιοτέχνες, επιμελητήρια- είχαν δει το στήσιμο εκεί του γραφείου του Ε.Ο.Μ.Μ.Ε.Χ. Είχα τύχει και στα εγκαίνια. Το είχαν χαιρετίσει οι πάντες. 

Σήμερα, επαναλαμβάνω, έρχεστε να τα καταργήσετε. Μας είπατε ότι στη Δωδεκάνησο είναι ένας υπάλληλος. Να το οργανώσετε καλύτερα. Να το επανδρώσετε. Να του δώσετε αρμοδιότητες. 

Πρέπει όλα να τα μαζέψουμε στο κέντρο; Πρέπει να τα διώξουμε όλα από την περιφέρεια; Πρέπει ο άλλος από την Καλαμάτα να τρέχει στην Αθήνα ή ακόμη και στην Τρίπολη; Δεν βλέπω δηλαδή ποιος είναι ο λόγος. 

Κυρία Υπουργέ, τόσες αλλαγές κάνατε σε αυτό το νομοσχέδιο. Είναι καιρός να το ξανασκεφθείτε, να το ξαναμελε τήσετε και να πάρετε τις αποφάσεις που πρέπει να παρθούν. 

Δεν είναι πολιτική αυτή, όταν λέμε "αποκέντρωση" να καταργούμε τα πάντα και να μιλάμε στη σημερινή εποχή για συγκέντρωση. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Καστανίδης έχει το λόγο. 

ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, θα αναφερθώ στα άρθρα 4 και 5 του συζητουμένου νομοσχεδίου. 

Είναι αναμφίβολο ότι τόσο το ΙΓΜΕ όσο και ο Ε.Ο.Μ.Μ.Ε.Χ. χρειάζονται μια ριζική οργανωτική και λειτουργική αναδιάρθρωση. Φοβάμαι όμως ότι με τις προτάσεις, οι οποίες σήμερα συζητούνται στο Κοινοβούλιο, δεν συμβαίνει ακριβώς αυτό, που είναι ομολογημένη ανάγκη. 

Δεν αντιλαμβάνομαι, παραδείγματος χάριν, γιατί γίνονται ορισμένες αμφίσημες και θολές επιλογές για το ΙΓΜΕ. Η διεθνής πρακτική μας διδάσκει ότι, πέραν των διοικητικών κέντρων, ενισχύεται κυρίως η περιφερειακή δομή και η δράση ανάλογων οργανισμών στην Ευρώπη -πάρτε ως παράδειγμα τις Κάτω Χώρες- εκεί, βεβαίως, όπου υπάρχει εύλογο και έντονο ερευνητικό ενδιαφέρον. 

Στο συζητούμενο νομοσχέδιο επικρατεί αντίστροφη λογική. Αποδυναμώνουμε πλήρως τις περιφερειακές λειτουργίες, κρατάμε το διοικητικό κέντρο και επειδή, βεβαίως, κατέστη κάποια στιγμή αναγκαίο να διορθωθούν μερικά πράγματα, εισήχθη με τις αναδιατυπώσεις του Υπουργού πριν από λίγο μια ενδιάμεση λύση καταργήσεως μεν των περιφερειακών παραρτημάτων, ιδρύσεως δε ορισμένων περιφερειακών γραφείων, των οποίων η έννοια δεν είναι απολύτως σαφής. 

Πρέπει να σας πω, κυρία Υφυπουργέ, ότι παρατηρώ και ορισμένες εσωτερικές αντιφάσεις του αρχικού κειμένου με τις τροποποιήσεις. Σύμφωνα με την αναδιατύπωση που πρότεινε ο Υπουργός, ορισμένα περιφερειακά γραφεία πρέπει οπωσδήποτε να συσταθούν εκεί όπου υπάρχει εύλογο ερευνητικό ενδιαφέρον. Η απομένουσα παλαιότερη διατύπωση, δηλαδή του αρχικού σας νομοσχεδίου, είναι ότι αν κάποια στιγμή εκλείψει ο σκοπός, μπορεί να καταργηθούν. Αλλά το "οπωσδήποτε συνιστώνται σε ορισμένες περιοχές" έρχεται σε αντίφαση με αυτό που μετά θα καταργηθεί. Και άραγε ποιος θα κρίνει την ανάγκη καταργήσεων; 

'Αρα, τέτοιου είδους αντιφάσεις δεν ευνοούν τελικά τον οργανωτικό και λειτουργικό εκσυγχρονισμό του Ι.Γ.Μ.Ε. Θα ήταν, λοιπόν, προτιμότερο να διατηρήσετε τα περιφερειακά παραρτήματα, εκεί όπου τουλάχιστον προβλέπεται εύλογο ερευνητικό ενδιαφέρον, γιατί το παράρτημα είναι και έννοια γνωστή -εννοώ κατά την ιστορία του Ι.Γ.Μ.Ε.- ενώ το γραφείο ακόμα δεν είναι απολύτως σαφές τι είναι. 

Σε ό,τι έχει σχέση με τον Ε.Ο.Μ.Μ.Ε.Χ., με τη βελτίωση που πρότεινε στην έναρξη της σημερινής συνεδριάσεως ο Υπουργός, δημιουργούνται, βεβαίως, σε κάθε περιφέρεια διευθύνσεις ή τμήματα ανάλογα με το δυναμικό των μικρομεσαίων επιχειρήσεων, αλλά αυτό έχει ορισμένα προβλήματα. Δεν υπάρχει μια κεντρική εποπτεύουσα και συντονίζουσα αρχή, διότι ο γενικός γραμματέας της περιφέρειας είναι αυτοτελές διοικητικό όργανο και μπορούν συνεπώς να ασκηθούν διάφορες πολιτικές σε διαφορετικές περιοχές της χώρας. 

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Λογικό δεν είναι; 

ΧΑΡΑΛΑΜΠΟΣ ΚΑΣΤΑΝΙΔΗΣ: Θα σας πω τι είναι λογικό, γιατί αυτό που μόλις πριν παρατήρησα θα το συνδυάσω με κάτι που είπατε, κυρία Διαμαντοπούλου. 

Είπατε ότι οι υπηρεσίες στήριξης των μικρομεσαίων επιχειρήσεων προσφέρονται στην αγορά. Πρέπει να σας πω ότι με αιφνιδιάζετε, διότι η πρόχειρη μελέτη μου στο διεθνές περιβάλλον καταδεικνύει διαφορετικές τάσεις. Στην Ευρώπη, αλλά και σε άλλες ηπείρους -και στην Αυστραλία και στον Καναδά- αντιθέτως, υπάρχει κεντρική εποπτεύουσα και συντονίζουσα αρχή, υπάρχουν δηλαδή υπηρεσίες ενιαίες και αρθρωμένες σε εθνικό δίκτυο. Τέτοιο παράδειγμα είναι οι επιχειρηματικοί σύνδεσμοι στο Ηνωμένο Βασίλειο ή πάρτε υπόψη σας στην Αυστραλία τα First Stop Shops. Είναι πάντως ενιαία τα δίκτυα σε εθνικό επίπεδο, όπου παρέχεται μέσα ακριβώς από ενιαίες δομές στήριξη απόλυτη στις μικρομεσαίες επιχειρήσεις και δεν είναι καθόλου θέμα αγοράς. 

Γι'αυτό ακριβώς πιστεύω ότι η ορθότερη και φρονιμότερη επιλογή θα ήταν -έχω καταθέσει και σχετική τροπολογία γι'αυτό- η ίδρυση τοπικών επιχειρηματικών κέντρων κατά νομό, στα πλαίσια των οποίων θα μπορούσαν να συνυπάρξουν και οι ευέλικτες αρχές, οι μικρές επιτροπές, στις οποίες αναφερθήκατε. 

Δηλαδή, θα μπορούσαν να συνυπάρξουν οι δυνάμεις της νομαρχιακής αυτοδιοίκησης, των τοπικών επιμελητηρίων, της περιφέρειας, άλλων παραγωγικών φορέων, ώστε να υπάρχει και ειδική γνώση της περιοχής. Να συντίθεται δηλαδή η παραγωγική σοφία και γνώση μιας περιοχής και να διατίθεται έτσι προς τις μικρομεσαίες επιχείρησης κάθε στήριξη. 

Η διεθνής, λοιπόν, εμπειρία μάλλον δεν εναρμονίζεται με την πρότασή σας. Παρά το γεγονός ότι το ενδιάμεσο βήμα που έκανε ο Υπουργός για τη δημιουργία διευθύνσεων ή τμημάτων στις περιφέρειες είναι κάτι καλύτερο από την αρχική διατύπωση, ωστόσο δεν είναι επαρκές. 

Θα σας πρότεινα να δεχθείτε την ίδρυση τοπικών επιχειρηματικών κέντρων με τον τρόπο που υπέδειξα στην τροπολογία που κατέθεσα. 

ΠΡΟΕΔΡΕΥΩΝ (Παναγιώτης Ν. Κρητικός): O κ. Παπαφιλίππου έχει το λόγο. 

ΝΙΚΟΛΑΟΣ ΠΑΠΑΦΙΛΙΠΠΟΥ: Κύριε Πρόεδρε, σχετικά με τον ΕΟΜΜΕΧ εμείς θα περιμέναμε μία αναδιοργάνωση, έναν ουσιαστικό εκσυγχρονισμό αυτού του φορέα και όχι τη διάλυση παραρτημάτων στην περιφέρεια και γενικά όλη αυτήν τη διαδικασία που προβλέπεται με το νομοσχέδιο που συζητάμε. 

Μας είπε προηγουμένως η Υπουργός ότι θέλει τον ΕΟΜΜΕΧ να είναι ο σύμβουλος του κράτους και το μάτι της χώρας μας στις Βρυξέλλες σχετικά με τις μικρομεσαίες επιχειρήσεις. Αλλά γνωρίσαμε τον τελευταίο καιρό την παταγώδη αποτυχία της Κυβέρνησης, όσον αφορά την άσκηση πολιτικής για τις μικρομεσαίες επιχειρήσεις. 

Το λέω αυτό, κύριε Πρόεδρε, διότι επί δυόμισι χρόνια παλεύουμε, εδώ μέσα, για να πείσουμε την Κυβέρνηση για τα λάθη που κάνει στον τομέα αυτόν και επιτέλους μόλις προχθές αναδιπλώθηκε, για να ανοίξει κάποιο δρόμο στις επιδοτήσεις της Ευρωπαϊκής 'Ενωσης προς τις μικρομεσαίες επιχειρήσεις. Και ξέρει πολύ καλά η κυρία Υπουργός για εκείνο το περιβόητο όριο των εβδομήντα εκατομμυρίων (70.000.000) δραχμών μέσου ετήσιου τζίρου για τις μικρομεσαίες επιχειρήσεις, που τις είχε πετάξει σχεδόν όλες απέξω από επιδοτήσεις της Ε.Ε.. 

Εμείς που ασχολούμαστε με τον τομέα αυτόν, διαπιστώσαμε από την αρχή ότι το όριο αυτό -τα εβδομήντα εκατομμύρια (70.000.000) δραχμές μέσου ετήσιου τζίρου- δεν ήταν της Ευρωπαϊκής 'Ενωσης, αλλά ήταν όρος που έθεσε η Κυβέρνηση. Γι' αυτό απέτυχε παταγωδώς και έρχεται τώρα εκ των υστέρων να άρει όλα αυτά και τα εβδομήντα εκατομμύρια (70.000.000) τα κάνει τριάντα εκατομμύρια (30.000.000). Φανταστείτε πόσο μεγάλο ήταν το λάθος. Αυτά όσον αφορά τον ΕΟΜΜΕΧ. 

Πάμε τώρα στο ΙΓΜΕ. 

Κύριε Πρόεδρε, όταν θέλει κάποιος να ασκήσει μια δραστηριότητα στο συγκεκριμένο τομέα για την έρευνα, στον τομέα της γεωλογίας, θα έκανε ένα καθετοποιημένο σύστημα. Οπωσδήποτε δεν θα αρχίσουμε να διαλύσουμε το ΙΓΜΕ. Και τι μπορούμε να κάνουμε: Να δημιουργήσουμε διευθύνσεις στις περιφέρειες, οι οποίες θα συμβουλεύονται το κέντρο του ΙΓΜΕ, αυτό που θα απομείνει; Και τι μπορεί να συμβεί, κύριε Πρόεδρε, κατ' αυτόν τον τρόπο; Ο περιφερειάρχης είναι αδύνατον να ασκήσει διοίκηση πάνω σ' αυτήν τη διεύθυνση και βεβαίως αυτή η διεύθυνση δεν θα έχει τη δέουσα οργάνωση για να μπορέσει να φτάσει κοντά στο πρόβλημα. 'Αρα το θέμα δεν είναι να ξεφύγουμε από δαπάνες -τις οποίες μπορούμε βεβαίως να μειώσουμε- αλλά να έχουμε ένα σωστό εκσυγχρονισμό, μία διάρθρωση σωστή. 

'Ομως, αλλού πάει το πράγμα. Και το πού πάει, κύριε Πρόεδρε, μας το λένε τα διάφορα άρθρα αλλά και άνθρωποι έγκριτοι στον τομέα αυτόν. 

Θα σας αναφέρω τι λέει ο καθηγητής του Πανεπιστημίου Θεσσαλονίκης κ. Μουνδράκης γι' αυτόν το συγκεκριμένο τομέα. "Ως πρόεδρος της Γεωλογικής Εταιρείας" -λέει ο κ. Μουνδράκης- "και ως καθηγητής στο Πανεπιστήμιο Θεσσαλονίκης, θα ήθελα να σας εκφράσω τη βαθιά μου ανησυχία και την ανησυχία του γεωλογικού κόσμου για τη συρρίκνωση του ΙΓΜΕ." 

Και λέει παρακάτω το άρθρο: "Αν στη συζήτηση αυτή που κάνουμε στην Ολομέλεια δεν το ανατρέψει αυτό η Κυβέρνηση, τότε γίνεται μία καταγγελία από έναν άλλον αρμόδιο, τον κ. Χαρμανίδη. Αυτός λέει "πρόκειται για εξυπηρέτηση μικρών και μεγάλων συμφερόντων". Ακούστε τα αυτά τα πράγματα, σας τα λένε έγκριτοι άνθρωποι, συνάδελφοί σας καθηγητές και αρμόδιοι, κύριε Υπουργέ. 

Τελειώνοντας, θέλω να επισημάνω τα εξής: Εμείς ζήσαμε και ξέρουμε τι προσέφερε το παράρτημα του ΙΓΜΕ στην Κοζάνη. Ξέρουμε την αναγκαιότητα ύπαρξης αυτού του παραρτήματος στην Κοζάνη με τόσες επενδύσεις που έγιναν, καινούρια κτίρια, καινούριο εξοπλισμό, έμπειρο προσωπικό. Και δεν δεχόμαστε την κατάργηση, διότι αν τη δεχθούμε, τότε πάμε στον κατήφορο πολύ δυνατά. Υπόψη, κύριε Πρόεδρε, ότι ο Νομός Κοζάνης και η δυτική Μακεδονία, τα τελευταία χρόνια με τέτοιου είδους κινήσεις, έχασαν τελείως την οικονομία τους. Και φθάσαμε σε σημείο ο κύριος περιφερειάρχης να δηλώνει ότι τα τελευταία τέσσερα χρόνια έχουμε μείωση του κατά κεφαλήν ακαθαρίστου εισοδήματος στην περιοχή κατά 20% και πλέον. 

Αν αρχίσουμε έτσι και καταργούμε αυτά τα εργαλεία, που θα στηρίξουν την ανάπτυξη της περιοχής, θα πάμε από το κακό στο χειρότερο. 

Καλώ τους κυρίους Υπουργούς, καθώς και το νέο Υπουργό, ο οποίος ακόμη δεν έχει συνειδητοποιήσει τι γίνεται, είτε να τροποποιήσει προς τη δική μας κατεύθυνση το νομοσχέδιο... 

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, τελειώσατε. Είναι αρκετοί ακόμη συνάδελφοι να μιλήσουν και θα πρέπει κάποια ώρα να περατώσουμε τη συζήτηση. 

ΝΙΚΟΛΑΟΣ ΠΑΠΑΦΙΛΙΠΠΟΥ: ........ άλλως θα τα βρει μπροστά του. Είναι κάτι που πρέπει να το συνειδητοποιήσει ο ίδιος, διότι δεν γνωρίζει το αντικείμενο και δεν ξέρει τον τομέα αυτόν. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Πιπεργιάς έχει το λόγο. 

ΔΗΜΗΤΡΙΟΣ ΠΙΠΕΡΓΙΑΣ: Κύριε Πρόεδρε, κυρίες και κύριοι συνάδελφοι, θα περιοριστώ σε παρατηρήσεις για το θέμα του ΙΓΜΕ. 

Το ΙΓΜΕ είναι γνωστό και σαν ίδρυμα και σαν οργανισμός. Εχει προχωρήσει σε μεγάλο βαθμό στη χαρτογράφηση του υδροδυναμικού, των μεταλλευμάτων και των λιγνιτών της χώρας. 'Εχει πράγματι διατελέσει ένα σημαντικό έργο. Πιστεύω όμως ότι αυτός ο οργανισμός, αυτό το ινστιτούτο στη διαδρομή του χρόνου απέκτησε και βασικές αγκυλώσεις, οι οποίες πρέπει να αντιμετωπιστούν. Μία βασική αγκύλωση είναι το πώς αναπτύχθηκε. Αν πάρω εγώ ως εμπειρία τη Διεύθυνση Λιγνιτικών Ερευνών που έχει η ΔΕΗ και που ασκούσε παράλληλα με το ΙΓΜΕ έρευνες, θα καταλήξω στο συμπέρασμα ότι ο ΙΓΜΕ ήταν αρκετά δύσκαμπτο. Πολλά εργοτάξιά του, που θα έπρεπε να μείνουν εργοτάξια, μεταβλήθηκαν αμέσως μετά το τέλος των ερευνών σε παραρτήματα. Αυτό έδωσε αρκετή δυσκαμψία, αρκετές δυσλειτουργίες και αρκετά προβλήματα, ιδιαίτερα όταν συρρικνώνεται το ερευνητικό έργο. 

Πιστεύω ότι αυτές τις αρνητικές ιδιότητες του οργανισμού θα πρέπει να τις αποκαταστήσει το νομοσχέδιο που κουβεντιάζουμε. Και πιστεύω ότι ο πιο δόκιμος όρος από τα γραφεία που αναφέρονται στο άρθρο 5 είναι ο όρος "εργοτάξια". Αν θέλουμε έναν οργανισμό που να κάνει έρευνα, χρειαζόμαστε εργοτάξια επί τόπου εκεί που διεξάγεται η έρευνα. Γιατί διαφορετικά οδηγούμαστε σε ένα γραφειοκρατικό οργανισμό, ο οποίος αν μη τι άλλο δημιουργεί προβλήματα περισσότερα από ό,τι καλείται να λύσει. 

Είναι κάτι πολύ σημαντικό, εγώ έχω την εμπειρία από τη Διεύθυνση Λιγνιτικών Ερευνών της ΔΕΗ, που αναπτύχθηκε και έκανε πολύ καλά τις έρευνες σε διάφορα σημεία της χώρας, όπως στη Δράμα, στη Πτολεμαϊδα, όχι με παραρτήματα αλλά με εργοτάξια. 'Οπως και εργοτάξια έχει η ΔΕΗ, ως οργανωμένη επιχείρηση, όταν κατασκευάζει ένα έργο. Παραδείγματος χάριν, κατασκευάζεται ένα έργο ενός ατμοηλεκτρικού σταθμού, συστήνεται ένα εργοτάξιο εποπτείας του έργου και όταν τελειώσει το έργο, είναι προφανές ότι δεν χρειάζεται και το εργοτάξιο. 'Οταν τελειώσει η έρευνα, δεν χρειάζεται το εργοτάξιο. 

Και αυτό γιατί σε τελευταία ανάλυση αυτοί που καλούνται να πληρώσουν το προσωπικό για έρευνα, που δεν εκτελείται κάτω απ'αυτές τις αγκυλώσεις, είναι οι 'Ελληνες φορολογούμενοι. Αυτό το θέμα μας αφορά άμεσα. 

Με αυτήν τη διάσταση βέβαια πιστεύω ότι για να πάμε στην καινούρια μορφή θα πρέπει να αντιμετωπισθεί το ήδη υφιστάμενο προσωπικό. Γι'αυτό συμφωνώ με τις μετατάξεις. Μάλιστα, μετά την τροποποίηση που έγινε, οι μετατάξεις να γίνονται στα όρια του νομού που ευρίσκεται το παράρτημα, υπάρχει μια θετική αντιμετώπιση αυτού του προβλήματος. 

Πέρα λοιπόν από τις νομοθετικές ρυθμίσεις σημασία έχει το ΙΓΜΕ, το οποίο παραμένει έτσι ή αλλιώς σαν ινστιτούτο, να προχωρήσει ουσιαστικά και στην ολοκλήρωση του έργου του και στην παραπέρα παραγωγή έργου. Αυτό και μόνο εάν θα γίνει, θα δικαιώσει και την ύπαρξη του ΙΓΜΕ και θα αδυνατίσει τις φωνές αυτών που ισχυρίζονται ότι το ΙΓΜΕ έχει ολοκληρώσει το έργο του και δεν χρειάζεται πλέον. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Τσαφούλιας έχει το λόγο. 

ΓΕΩΡΓΙΟΣ ΤΣΑΦΟΥΛΙΑΣ: Κύριε Υπουργέ, ήταν ευχάριστο το ότι αφαιρέσατε το 100% των προσαυξήσεων και των τόκων. Αλλά τι θα γίνει για τις αποβιομηχανοποιημένες περιοχές, όπως παραδείγματος χάριν για την Πάτρα; Τι θα κάνετε; Θα κάνετε τουλάχιστον τις σαράντα οκτώ δόσεις εξήντα δύο, ώστε να τελειώνει το θέμα; Είναι και σεισμόπληκτη περιοχή. Είναι μέσα και η Κοζάνη, η πατρίδα της κυρίας Υφυπουργού. Αν μου δώσετε μια θετική απάντηση τώρα, θα σταματήσω και θα φύγω για την Πάτρα. Το 15% το καταργείτε, επειδή δεν μπορούν να πληρώνουν την τριακοσάρα. Λένε οι άνθρωποι: χίλιες φορές να πληρώνουμε το 15% το υπόλοιπο, παρά να είναι μεγάλη η δόση. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Αν το κάνω, θα γυρίσετε στο ΠΑΣΟΚ; 

ΓΕΩΡΓΙΟΣ ΤΣΑΦΟΥΛΙΑΣ: Κύριε Υπουργέ, είστε σοβαρός άνθρωπος και αντιλαμβάνεστε τι με χωρίζει από το ΠΑΣΟΚ. Είναι ο ουρανός με τη γη. Θα τα πω αύριο στη συζήτηση για τον Οτσαλάν. Εκεί θα έχω την ευκαιρία να σας πω πότε θα γυρίσω στο ΠΑΣΟΚ. 'Εχω από τώρα έτοιμη την ομιλία μου. Και θα δείτε ότι δεν υπάρχει καμία περίπτωση να γίνω μπλε. Ούτε τους Ιρακινούς θα σκοτώσω ούτε τον Οτσαλάν θα παραδώσω. 

Τι θα γίνει λοιπόν εδώ; Κυρία Διαμαντοπούλου, τα είπαμε και την προηγούμενη φορά. Το ίδιο είναι και η Κοζάνη. Θα ευαισθητοποιηθείτε; Είπατε ότι γι'αυτές τις περιοχές πρέπει κάτι παραπάνω να βάλουμε. Και η Κοζάνη και η Αχαϊα βρίσκονται στα ίδια κακά χάλια. Το ίδιο και η Καλαμάτα. Περιμένω απάντηση, κύριε Υπουργέ. 

ΠΡΟΕΔΡΕΥΩΝ (Παναγιώτης Ν. Κρητικός): Θα σας απαντήσει μετά ο κύριος Υπουργός. 

ΓΕΩΡΓΙΟΣ ΤΣΑΦΟΥΛΙΑΣ: Είναι σοβαρό το θέμα. Ας τρέχει εις βάρος μου ο χρόνος. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Ολοκληρώστε, κύριε Τσαφούλια, κρατάμε σημειώσεις. 

ΓΕΩΡΓΙΟΣ ΤΣΑΦΟΥΛΙΑΣ: Σταματώ εδώ και περιμένω την απάντηση του κυρίου Υπουργού. Πιστεύω ότι θα υπάρξει ανταπόκριση. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Κωστόπουλος έχει το λόγο. 

ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Κύριε Πρόεδρε, όταν διαβάσει κανένας νομοσχέδιο του Υπουργείου Ανάπτυξης, περιμένει τουλάχιστον αυτό το Υπουργείο να στηρίξει τηνανάπτυξη στην Ελλάδα, να εκσυγχρονίσει την παραγωγή και να τη στηρίξει. 

'Ενα νομοσχέδιο, το οποίο φέρνει κάποιες διατάξεις έτσι και ως έτυχε, νομίζω ότι τέτοιο πράγμα δεν επιδιώκει. Βέβαια ο κύριος Υπουργός δικαιολογείται, γιατί το βρήκε έτοιμο. Η Κυβέρνηση όμως δεν δικαιολογείται, γιατί είναι ενιαία και έχει συνέχεια. Το καθήκον του κυρίου Υπουργού νομίζω θα ήταν να αποσύρει το νομοσχέδιο και να μην προβεί σε ορισμένες μικροτροπολογίες, οι οποίες δεν διορθώνουν τίποτε από το παρόν νομοσχέδιο. 

Τι επιδιώκουμε με τον ΕΟΜΜΕΧ και το ΙΓΜΕ; Την κατάργησή τους; Περιμένουμε την αποκέντρωση, περιμένουμε τον εκσυγχρονισμό τους; Υπάρχει κάποια αλλαγή πορείας; Τα ερωτήματα τα οποία τίθενται είναι τα εξής: Κυρία Υφυπουργέ, αναλύσατε ότι ο ΕΟΜΜΕΧ πλέον τελείωσε τον προορισμό του. Κι εγώ ερωτώ εάν τελείωσε ο ΕΟΜΜΕΧ τον προορισμό του, γιατί τον διατηρείται πλέον ως επιτελικό στοιχείο με μαμούθ οργανισμό με έναν αριθμό υπαλλήλων που πιθανόν δεν ξέρετε τι να τους κάνετε και κυρίως τους κομματικούς; Αυτό είναι το πρώτο. 

Δεύτερον: Γιατί δημιουργείτε διευθύνσεις ανάπτυξης στις περιφέρειες; Τι ρόλο θα παίξουν; 

Και τρίτον και σπουδαιότερο: Γιατί ιδρύσατε τους ενδιάμεσους φορείς διαχείρισης, οι οποίοι διαχειρίζονται τα εκατόν ένα δισεκατομμύρια (101.000.000.000) δραχμές το πρόγραμμα δηλαδή της ενίσχυσης της Ευρωπαϊκής 'Ενωσης και μάλιστα τα διαχειρίζονται κατά χείριστο τρόπο και με υψηλό κόστος τεσσάρων δισεκατομμυρίων (4.000.000.000) δραχμών, όσο είναι περίπου το κόστος λειτουργίας του ΕΟΜΜΕΧ και χρησιμοποιούν κυρίως και τους υπαλλήλους του ΕΟΜΜΕΧ για τον έλεγχο των αιτήσεων που υποβάλλονται. 

Θέλω μία απάντηση γιατί κάνατε όλα αυτά. Αν θέλατε έναν καινούριο ΕΟΜΜΕΧ, γιατί δεν μας φέρατε ένα νομοσχέδιο με το οποίο θα ρυθμίζατε σε σύγχρονες βάσεις το παιχνίδι, το οποίο θα πρέπει να παίξουν οι μικρομεσαίες επιχειρήσεις, τις οποίες μέχρι σήμερα από τη μία πλευρά με τις φορολογικές επιβαρύνσεις και από την άλλη με τα πανωτόκια τις εξαφανίσατε; 

Δεύτερο κομμάτι που αφορά το ΙΓΜΕ: Θυμάμαι όταν ο αείμνηστος Κωνσταντίνος Καραμανλής ίδρυσε το ΙΓΜΕ μίλησε -γιατί εκείνος ο άνδρας μιλούσε ελάχιστες φορές, άρα κάτι σπουδαίο έφτιαξε τότε- και είπε ιδρύουμε αυτόν τον οργανισμό για να ερευνήσουμε το υπέδαφος της Ελλάδας το οποίο είναι πλούσιο. Ρωτάω λοιπόν εγώ: Τι άλλαξε στην πορεία και το ΙΓΜΕ πλέον πρέπει να καταργηθεί; Τι άλλαξε; Δεν μας ενδιαφέρει το υπέδαφος; Δεν μας ενδιαφέρουν οι έρευνες; Τι μας ενδιαφέρει; Απλώς να κρατήσουμε κάποια γραφεία, τα οποία υποχρεωθήκατε να κάνετε στις περιφέρειες στις οποίες ήδη λειτουργούν πιεζόμενοι από τους υπαλλήλους; Και τι σημαίνει γραφείο στην περιφέρεια; 'Ενα άτομο; 

Δεν ενδιαφέρεστε λοιπόν να υπάρξουν τα παραρτήματα ή να εκσυγχρονίσετε αν δεν πήγαιναν καλά μέχρι σήμερα, ώστε να αποδώσουν πολύ περισσότερα; Από την περιφέρειά μου γνωρίζω ότι το ΙΓΜΕ έχει προσφέρει πάρα πολλά στην έρευνα του υπεδάφους. 'Εχει προσφέρει πάρα πολλά στη ζωή των πολιτών με τις έρευνες, τις οποίες κάνει για την ανεύρεση ύδατος και έχει όπως γνωρίζω ένα υψηλότατο επιστημονικό προσωπικό, το οποίο όμως νομίζω ότι δεν το χρησιμοποιήσατε όπως έπρεπε μέχρι σήμερα. Σήμερα, λοιπόν, τι λέτε; Λέτε, το κάνω γραφείο; Και τι σημαίνει γραφείο; Θα μείνουν όλοι οι υπάλληλοι; Τι θα γίνουν οι άλλοι υπάλληλοι; 

Κύριε Υπουργέ, εδώ έπρεπε να είσαστε περισσότερο σαφής -και τώρα ακόμη- για να ξέρουμε τι κάνουμε. Διότι είδα τους υπαλλήλους, οι οποίοι ικανοποιήθηκαν με αυτό που είπατε. Εμείς όμως με μεγαλύτερη πείρα γνωρίζουμε ότι αυτά δεν είναι υλοποιήσιμα στην ουσία για να ικανοποιήσουν και την Ελλάδα και τον ελληνικό λαό και τους υπαλλήλους. 

Επιπλέον, κύριε Υπουργέ, είπατε προηγουμένως ότι ιδρύετε τα γραφεία -και το άκουσα και από άλλο συνάδελφο- ενώ διατηρείτε τη διάταξη ότι τα γραφεία αυτά με απόφαση του διοικητικού συμβουλίου καταργούνται, όταν εκλείψουν οι λόγοι ιδρύσεώς τους. Δηλαδή σε ένα μήνα μπορείτε να μας πείτε ότι τα καταργείτε; 

Κι έχω να κάνω και μία άλλη παρατήρηση: Είπατε, κύριε Υπουργέ -και εντυπωσιάστηκα- ότι αυτό που έλεγε η προηγούμενη διάταξη για το 85% των τόκων, των πανωτοκίων και όλων των επιβαρύνσεων των δανεισθέντων, των πιστωτών του ΕΟΜΜΕΧ, το οποίο χαρίζεται σήμερα, το κάνατε 100% και χαίρομαι που το ακούω. Μέχρι σήμερα όμως η Κυβέρνηση δεν γνώριζε την υφιστάμενη κατάσταση; Είναι καθαρώς προεκλογικό μέτρο; Αυτό είναι το πρώτο. 

Δεύτερον, κύριε Υπουργέ, δεν υπάρχουν άνθρωποι, οι οποίοι δανείστηκαν από τον ΕΟΜΜΕΧ και οι οποίοι έχουν δημιουργήσει περιουσίες; Γιατί ισχύει η απαλλαγή για όλους; Να ισχύσει για τους πτωχεύσαντες, για τους απόρους, για τους αδύναμους. 'Οχι, για τους οικονομικά ισχυρούς. Εμείς καταψηφίζουμε τα άρθρα που συζητάμε. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Τσιαρτσιώνης έχει το λόγο. 

ΝΙΚΟΛΑΟΣ ΤΣΙΑΡΤΣΙΩΝΗΣ: Κύριε Πρόεδρε, φαίνεται ότι μετά τη συνεχή πίεση και επιχειρηματολογία όλων των πλευρών του Κοινοβουλίου, άλλαξε η γνώμη του Υπουργού και η Κυβέρνηση σήμερα φαίνεται ότι κατανόησε ότι θα ήταν ολέθριο σφάλμα η κατάργηση των περιφερειακών τμημάτων του ΙΓΜΕ. Αυτό, όμως, φαινομενικά, έτσι διαγράφεται. Υπάρχει εδώ ένα ερωτηματικό: 

Εάν από την προηγούμενη πράγματι αρτηριοσκληρωτική θέση έγινε ένα μικρό βήμα. Εγώ νομίζω πως όχι. 

Είναι γεγονός ότι είναι πολύ κομψή η διατύπωση και πραγματικά ευρηματική, διότι διά της συστάσεως των γραφείων στην περιφέρεια καταργούμε τα παραρτήματα. Αυτή είναι η ουσία και θα επιχειρηματολογήσω γιατί. 

Τα παραρτήματα αυτά θα γίνουν γραφεία με ολιγομελές προσωπικό, ενώ η υπηρεσία του κέντρου θα μείνει όπως περίπου έχει, για να συντονίζει ποιους; Τους ελάχιστους στην περιφέρεια; Το αντίθετο θα έπρεπε να συμβεί. Είναι φυσικό, όμως, σε μια κυβέρνηση που επί χρόνια ευαγγελιζόταν την αποκέντρωση και την έκανε πράξη μέσω του νόμου "Καποδίστρια" -όπου εκεί είδαμε πώς διαμορφώνεται και στην περιφέρεια το μοντέλο της υπερσυγκέντρωσης, αυτό είναι μία φυσική κατάληξη της όλης ιστορίας- να δούμε δηλαδή προς το τέλος του βίου αυτής της Κυβέρνησης, ότι δι'αυτής της κατάργησης επιχειρείται η αποκέντρωση. Αντί να στελεχωθεί η περιφέρεια, ενδυναμώνεται και συντηρείται το υδροκέφαλο κέντρο. 

Τα ερωτηματικά όμως παραμένουν αναπάντητα και καθώς προέκυψε και από την ακροαματική διαδικασία των φορέων στη Διαρκή Επιτροπή, δεν υπάρχει ο παραμικρός σχεδιασμός του νέου μοντέλου λειτουργίας του ΙΓΜΕ. Και δεν αποτελεί, βεβαίως, η καθ' όλα, κατανοητή ανάγκη να βελτιστοποιηθεί το επιστημονικό προσωπικό και η αναλογία του στο σύνολο των εργαζομένων, την γενεσιουργό αιτία της ανατροπής και της ουσιαστικής κατάργησης των παραρτημάτων και συνεπεία αυτού την αποδιοργάνωση ή και ακύρωση του σημαντικότατου έργου του ΙΓΜΕ. 

Μα είναι δυνατόν με τα ολιγομελή γραφεία να συνεχιστεί η βασική γεωλογική έρευνα σε νέους τομείς και σε βάθος, χρησιμοποιώντας τις νέες τεχνολογικές μεθόδους που απαιτούν μία συνεχή επαφή και μία διαρκή εξειδίκευση στο αντικείμενο; Είναι δυνατόν αυτά τα παντελώς ανεπαρκή κύτταρα, που θέλετε να διατηρήσετε στην περιφέρεια, να διαχειριστούν την έρευνα των επιφανειακών και υπόγειων υδάτων, που όπως πολύ καλά γνωρίζετε το αγαθό αυτό και η επάρκειά του στις επόμενες δεκαετίες θα αποτελέσει σημείο τριβής μεταξύ περιοχών και εθνών; 

Σας θυμίζω μόνο, ότι το 60% των επιφανειακών γλυκών νερών της χώρας βρίσκεται στη δυτική Μακεδονία, όπου το "γραφείο" που συντηρείτε θα πνιγεί κυριολεκτικά στον όγκο των νερών που πρέπει να διαχειριστεί. 

Είναι δυνατόν αυτή η υποτυπώδης οργανωτική διάρθρωση, δραματικά αδύναμη στη γένεσή της, να ανταπεξέλθει στις συνεχώς αυξανόμενες απαιτήσεις για ορθολογικότερη διαχείριση του περιβάλλοντος, (Χ.Υ.Τ.Α., νεκροταφεία κλπ.,) καθώς η πίεση των κοινωνιών για ολοένα και περισσότερη κατανάλωση και δικαίωμα στην ποιότητα ζωής θα αυξάνεται και τα προβλήματα θα οξύνονται συνεχώς; 

Είναι δυνατόν οι γεωτεχνικές μελέτες που αφορούν τις νέες οικιστικές ζώνες, τις επεκτάσεις, τις σεισμοτεχνολογικές μελέτες, όλα τα αντικείμενα που το ΙΓΜΕ ανέδειξε και απέδειξε τη σημαντικότατη παρουσία του και προσφορά, να αντιμετωπισθούν από μία μικρή ομάδα επιστημόνων με μία υποτυπώδη γραμματειακή υποστήριξη; 

Είναι δυνατόν, τέλος, την κοιτασματολογική έρευνα και την περαιτέρω διερεύνηση των λιγνιτών, των βιομηχανικών ορυκτών καθώς και των μεταλλευμάτων, όλα αντικείμενα εθνικής προτεραιότητας και σημασίας, να τα διαχειριστούν χωρίς τον επιτελικό συντονισμό της κρατικής διοίκησης μέσω ενός γραφείου που ουσιαστικά μόνο διαχείριση δελτίων και αιτήσεων θα είναι ικανό να κάνει; 

Τέλος, αν θέλει κανείς να βλέπει τα προβλήματα φορώντας τα λογιστικά γυαλιά του υδροκέφαλου κέντρου, τότε σίγουρα δεν θα μπορέσει ποτέ να κατανοήσει το έργο και την προσφορά του Ι.Γ.Μ.Ε. στην επαρχία και ειδικότερα στην Τοπική Αυτοδιοίκηση, της οποίας απετέλεσε τον τεχνικό σύμβουλο και το εργαλείο για το σωστό προγραμματισμό. 

Για όλα τα παραπάνω και εφόσον εξακολουθεί η Κυβέρνηση να θέλει διά του τρόπου αυτού και διά της διατήρησης κάποιων υποτυπωδών γραφείων στην περιφέρεια χωρίς να μας παρουσιάζει κανένα σχέδιο λειτουργίας των να θεωρεί ότι εκσυγχρονίζει το Ι.Γ.Μ.Ε., εμάς μας βρίσκει κάθετα αντίθετους. 

Αν θέλει πραγματικά ο Υπουργός να στηρίξει την περιφέρεια και την ανάπτυξή της, τότε θα πρέπει, πρώτον, να διατηρήσουμε όλα τα παραρτήματα που λειτουργούν σήμερα. Δεύτερον, να υπάρξει σαφής προσδιορισμός των διαδικασιών διότι, εφόσον θέλουμε να κάνουμε εκσυγχρονισμό, καταλαβαίνουμε όλοι ότι οι εργαζόμενοι και η σύνθεσή τους θα πρέπει να αλλάξει. Κάποιοι περισσεύουν και κάποιοι είχαν προσληφθεί με κάποιες διαδικασίες και σήμερα έγιναν μόνιμοι. Το προσωπικό πραγματικά δεν ανταποκρίνεται στην υψηλή αποστολή της έρευνας. Να υπάρξει όμως σαφής προσδιορισμός των διαδικασιών και όρων αποχώρησης του πλεονάζοντος προσωπικού, που νομίζουμε ότι πρέπει να είναι η μετάταξη σε άλλες υπηρεσίες του δημοσίου, η πρόωρη συνταξιοδότηση ή η οικειοθελής αποχώρηση των εργαζομένων. 

Εμείς, κύριε Υπουργέ, δεν πρόκειται να δεχθούμε διά της συστάσεως αυτών των γραφείων την ουσιαστική κατάργηση των παραρτημάτων και γι'αυτό είμαστε κάθετα αντίθετοι και θα το καταψηφίσουμε. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Πασσαλίδης έχει το λόγο. 

ΘΕΟΔΩΡΟΣ ΠΑΣΣΑΛΙΔΗΣ: Η σύσταση των περιφερειακών γραφείων Ι.Γ.Μ.Ε. ουσιαστικά καταργεί τα παραρτήματα. Παρατηρήθηκε προχειρότητα στη νομοθέτηση του συγκεκριμένου σχεδίου. Τα γραφεία που θα δημιουργηθούν θα έχουν εργαστήρια; Ποια θα είναι η σύνθεση του προσωπικού των νέων γραφείων; Υπάρχει ασάφεια. 

Η προσφορά του Ι.Γ.Μ.Ε. είναι τεράστια στη χώρα μας στη μελέτη των πετρωμάτων, στην υδρογεωλογική μελέτη και τη στήριξη της μεταλλευτικής βιομηχανίας. Δημιουργείται ένα αποφασιστικό πλήγμα στο Ι.Γ.Μ.Ε. με την κατάργηση των επαρχιακών παραρτημάτων. 

Στην εισηγητική έκθεση αναφέρεται ότι με την παράγραφο 1 καταργείται η δυνατότητα ίδρυσης παραρτημάτων στην Ελλάδα και στο εξωτερικό, δυνατότητα που δημιούργησε την ανορθολογική διασπορά του Ι.Γ.Μ.Ε., που παρατηρείται σήμερα. 

'Ηθελα να ρωτήσω τον κύριο Υπουργό Ανάπτυξης, αν σε κάποια περιοχή της χώρας μας προκύψει ανάγκη μεταλλευτικής έρευνας με άριστες προοπτικές, πώς θα αντιμετωπίσει αυτήν την ανάγκη, αφού καταργεί με την παράγραφο 1 τη δυνατότητα ίδρυσης παραρτημάτων; 

Η σύσταση περιφερειακών γραφείων θα λύσει τα προβλήματα; Το Ι.Γ.Μ.Ε. δεν μπορεί να λειτουργεί μόνο στην Αθήνα. Πρέπει να υπάρχει η στελέχωση και στην περιφέρεια. Με την κατάργηση των επαρχιακών παραρτημάτων η Κυβέρνηση ουσιαστικά διαλύει το Ινστιτούτο. Με την κατάργηση των παραρτημάτων οι ερευνητικές δραστηριότητες του Ι.Γ.Μ.Ε. ελαχιστοποιούνται. Το ερευνητικό ενδιαφέρον του Ι.Γ.Μ.Ε. είναι σε διάφορες περιοχές της χώρας. Στην εισηγητική έκθεση αναφέρονται οι αναλογίες του επιστημονικού προς το υπόλοιπο προσωπικό σε διάφορες χώρες της Ευρώπης. Εάν το προσωπικό στα επαρχιακά παραρτήματα είναι πλεονάζον, αυτό δεν πρέπει να αποτελέσει αιτία της κατάργησής των. Εκείνο που είναι πράγματι απαραίτητο είναι ο εκσυγχρονισμός του Ι.Γ.Μ.Ε. με τη βελτίωση του επιστημονικού προσωπικού. Το ερευνητικό ενδιαφέρον στην ύπαιθρο εξακολουθεί να υπάρχει. Εξάλλου, το κόστος λειτουργίας των γραφείων της Αθήνας είναι ασυγκρίτως μεγαλύτερο από εκείνο των επαρχιών. 

Με το υπό συζήτηση νομοσχέδιο καταργούνται τα παραρτήματα του Ι.Γ.Μ.Ε. και θα παραμείνει στην Αθήνα η κεντρική υπηρεσία χωρίς να έχει τις αναγκαίες πληροφορίες από τις διάφορες περιοχές της χώρας. Η αποκοπή των πληροφοριών αυτών δημιουργεί τις προϋποθέσεις ύπαρξης και αντικειμένου εργασιών του Ι.Γ.Μ.Ε. στην Αθήνα. Είναι πλέον βέβαιο ότι το έμπειρο προσωπικό από την επαρχία δεν θα υπάρχει και η μεταφορά των μελετών δεν θα γίνεται. Με την κατάργηση των παραρτημάτων οι επιστήμονες του Ι.Γ.Μ.Ε. θα τοποθετούνται στις υπηρεσίες της περιφέρειας ή του ευρύτερου δημόσιου τομέα, άρα η εξειδικευμένη επιστημονική τους γνώση δεν θα αξιοποιείται πλέον και θα βρεθούν εκτός αντικειμένου. 

'Ενα άλλο σημαντικό μειονέκτημα της κατάργησης των παραρτημάτων του ΙΓΜΕ είναι ότι δεν θα υπάρχει άμεση ενημέρωση και εξυπηρέτηση των πολιτών και θα αναγκάζονται εφεξής να παίρνουν τις αναγκαίες πληροφορίες από την Αθήνα. Αντί να οδηγήσουμε τους νέους επιστήμονες στην επαρχία, τους στέλνουμε στην Αθήνα και τους επιστήμονες των παραρτημάτων του ΙΓΜΕ τους κάνουμε διοικητικούς υπαλλήλους. 

Καταψηφίζουμε το συγκεκριμένο άρθρο του σχεδίου νόμου. 

ΠΡΟΕΔΡΕΥΩΝ (Παναγιώτης Ν. Κρητικός): Εξαντλήθηκε ο κατάλογος των πρωτολογιών. 

Ο κύριος Υπουργός Ανάπτυξης έχει το λόγο. 

ΗΛΙΑΣ ΒΛΑΧΟΠΟΥΛΟΣ: Κύριε Πρόεδρε, έχουμε δευτερολογία; 

ΠΡΟΕΔΡΕΥΩΝ (Παναγιώτης Ν. Κρητικός): 'Εχετε προτασσόμενη δευτερολογία -και εσείς και άλλοι συνάδελφοι- η οποία ακολουθεί την αγόρευση του κυρίου Υπουργού και προτάσσεται των άλλων. 

Ορίστε, κύριε Υπουργέ, έχετε το λόγο. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Κύριε Πρόεδρε, άκουσα με ιδιαίτερη προσοχή τους συναδέλφους της Αντιπολίτευσης. Θέλω να ευχαριστήσω τους συναδέλφους της Συμπολίτευσης, που έκαναν δημιουργικές παρατηρήσεις. 

Θέλω όμως, αναφερόμενος στις παρατηρήσεις της Αντιπολίτευσης, να πω ότι ειλικρινά λυπάμαι, γιατί είναι σαν να μην έχει μεσολαβήσει η συζήτηση, είναι σαν να μην έχω επιφέρει συγκεκριμένες διευκρινίσεις ή όπου χρειάζεται ακόμη και μεταβολές δευτερεύουσας σημασίας, αλλά κρίσιμες, στο νομοσχέδιο. Είδα να επαναλαμβάνεται η μόνιμη επωδός και για το ΙΓΜΕ και για τον ΕΟΜΜΕΧ, ενώ θέλω να πιστεύω ότι έτσι όπως έχουν διαμορφωθεί τα αντίστοιχα άρθρα, όλες οι ανησυχίες διασκεδάζονται και όλες οι εγγυήσεις ισχύουν. 

Επαναλαμβάνω, λοιπόν, πράγματα που είπα χθες και που τα συγκεκριμενοποίησα και τα απέδειξα, σήμερα με τις νομοτεχνικές βελτιώσεις που ανακοίνωσα στην αρχή της συζήτησης. 

Μικρομεσαίοι και ΕΟΜΜΕΧ. Η πολιτική της Κυβέρνησης ως προς τους μικρομεσαίους δεν είναι ευθύγραμμη και μονοδιάστατη, ούτε έχει ως μόνο αγωγό τον ΕΟΜΜΕΧ. Υπάρχει ένα πλέγμα δράσεων και μέτρων. 

Αναφερθήκαμε ήδη στις επιχειρήσεις αμοιβαίων εγγυήσεων, στο ταμείο αντεγγύησης. Είδαμε τι γίνεται με το δεύτερο Κοινοτικό Πλαίσιο Στήριξης και με την κοινοτική πρωτοβουλία <.P> για τις μικρομεσαίες επιχειρήσεις. 

Αναφερθήκαμε χθες στον καθοριστικό ρόλο που διαδραματίζουν πλέον οι περιφέρειες ως μοχλός ανάπτυξης και ως βαθμίδα της αποκεντρωμένης διοίκησης του κράτους, είδαμε ότι το συγκριτικό πλεονέκτημα κάθε περιφέρειας αναδεικνύεται μέσα από τα δικά της όργανα και ότι δεν μπορούμε να μιλάμε ουσιαστικά για ανάπτυξη σε εθνική κλίμακα, αλλά πρέπει να μιλάμε για ανάπτυξη σε περιφερειακή και πιο συγκεκριμένα σε τοπική κλίμακα, ακόμα και για ανάπτυξη σε κλίμακα πολεοδομικών συγκροτημάτων. 

'Ερχεται η Κυβέρνηση σήμερα δι'εμού και ανακοινώνει μία ακόμα μεγαλύτερη ελάφρυνση των οφειλών των μικρομεσαίων -για την ακρίβεια των μικρών- επιχειρήσεων απέναντι στον ΕΟΜΜΕΧ και κατά διαδοχή απέναντι στο ελληνικό δημόσιο και τελικά, αντί να συμφωνήσουμε όλοι και να εκφράσουμε την ικανοποίησή μας, γιατί νέα στοιχεία προστίθενται στην πολιτική για τις μικρές και μικρομεσαίες επιχειρήσεις, αναπαράγουμε μία μεμψίμοιρη και ατεκμηρίωτη κριτική κατά των ρυθμίσεων του νομοσχεδίου. 

'Ερχεται ο φίλος μου ο κ. Τσαφούλιας, ο οποίος ασκεί εξ αριστερών κριτική στο όνομα των μικρομεσαίων και προτείνει τις σαράντα οκτώ δόσεις να τις κάνουμε εξήντα δύο ή εβδομήντα οκτώ, υπολαμβάνοντας ότι οι δόσεις είναι μηνιαίες και εισηγείται μία ρύθμιση εις βάρος των οφειλετών, εις βάρος των μικρομεσαίων. Διότι το νομοσχέδιο, που καλείται να ψηφίσει η Βουλή, δεν λέει πουθενά ότι οι σαράντα οκτώ δόσεις είναι μηνιαίες δόσεις. Αλλά ο κ. Τσαφούλιας, χωρίς να διαβάσει το νομοσχέδιο, χωρίς να κάνει υπολογισμούς, υπολαμβάνει ότι οι δόσεις είναι μηνιαίες και στενεύει τελικώς το χρονικό διάστημα εξόφλησης του αρχικού κεφαλαίου, διότι ούτως ή άλλως, οι τόκοι και οι προσαυξήσεις αφαιρούνται. 

Αυτός είναι ο πρόχειρος τρόπος διατύπωσης απόψεων και δήθεν υπεράσπισης των μικρομεσαίων στη Βουλή αυτή. Αυτά, ως προς τον κ. Τσαφούλια. 

ΓΕΩΡΓΙΟΣ ΤΣΑΦΟΥΛΙΑΣ: Θα απαντήσω μετά. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Επίσης, τονίζω για μία ακόμα φορά ότι ισχύει ο νόμος, όπως είπε και η κ. Διαμαντοπούλου, για τους ενδιάμεσους φορείς. Δοκιμάζονται πολλά και διάφορα σχήματα ενίσχυσης των μικρομεσαίων επιχειρήσεων, αναπτύσσονται διάφορες μορφές δικτύωσης και συνεργασίας. Υπάρχει ο ΕΟΜΜΕΧ, ο οποίος ασκεί τις δικές του αρμοδιότητες, τίποτα δεν κωλύει τον ΕΟΜΜΕΧ, ως ανώνυμη εταιρεία, αν θέλει να ιδρύσει -όπου θέλει- και υποκαταστήματα, αλλά οι περιφερειακές του υπηρεσίες, οι οποίες έχουν μία συγκεκριμένη μορφή, ουσιαστικά συνδέονται με την περιφέρεια, εντάσσονται σε ειδική υπηρεσιακή μονάδα επιπέδου διεύθυνσης ή τουλάχιστον τμήματος και το προσωπικο του ΕΟΜΜΕΧ, που θα μετακινηθεί στην περιφέρεια, δεν πηγαίνει γενικώς στη Δημόσια Διοίκηση, αλλά εντάσσεται σε μία μονάδα η οποία έχει συγκεκριμένο στόχο και συγκεκριμένη αρμοδιότητα, ανάλογη με την εμπειρία και την ικανότητα όλου αυτού του προσωπικού. 

Πρόκειται λοιπόν για μια ορθολογική ρύθμιση, η οποία με τις διευκρινίσεις που γίνονται αποκτά άμεσο πρακτικό χαρακτήρα, διότι θα παραχθεί πιο συγκεκριμένο αποτέλεσμα. Διότι κάθε περιφέρεια μπορεί τώρα αξιοποιώντας το δυναμικό του ΕΟΜΜΕΧ, μέσα από τις διευθύνσεις των μικρομεσαίων επιχειρήσεων, καθώς και όλους τους άλλους μηχανισμούς, να αναδείξει τα δικά της προβλήματα, τα δικά της πλεονεκτήματα, να βοηθήσει συγκεκριμένες επιχειρήσεις συγκεκριμένου χώρου. Γιατί η ευελιξία, η εξειδίκευση, που είναι τα νέα στοιχεία μιας πολιτικής στον τομέα της μεταποίησης και των υπηρεσιών, πρέπει να έχουν σαφέστατα περιφερειακό χαρακτήρα. 

'Ερχομαι τώρα, κύριε Πρόεδρε, στο ζήτημα του ΙΓΜΕ. Εδώ πρόκειται για μια τεράστια παρεξήγηση. Το νομοσχέδιο λέει ότι αναδιοργανώνεται το ΙΓΜΕ, δημιουργείται ένα νέο οργανόγραμμα, γίνεται ένας νέος ορθολογικός σύγχρονος υπολογισμός των αναγκών σε επιστημονικό, ερευνητικό και υποστηρικτικό προσωπικό, ότι έτσι αξιολογείται το σύνολο του προσωπικού, είτε αυτό υπηρετεί στο κέντρο είτε υπηρετεί στα παραρτήματα, χωρίς καμία διαφοροποίηση και με βάση τις ερευνητικές ανάγκες και το νέο οργανόγραμμα συστήνονται τα περιφερειακά γραφεία του ΙΓΜΕ, τα οποία αναπτύσσουν το ερευνητικό έργο εκεί όπου υπάρχει ανάγκη και, φυσικά, όσο υπάρχει ανάγκη, αλλά ο γεωλογικός χρόνος σας διαβεβαιώ κυλάει πάρα πολύ αργά δυστυχώς για μας, που μετράμε τα πάντα με το βιολογικό χρόνο τον δικό μας, τον ανθρώπινο. 

Για να μη δημιουργηθεί δε καμιά παρεξήγηση, ρητά προσθέτουμε στο νομοσχέδιο ότι στις περιφέρειες κεντρικής Μακεδονίας, δυτικής Μακεδονίας, ανατολικής Μακεδονίας και Θράκης, όπου και το Χημείο της Ξάνθης, Ηπείρου, Πελοποννήσου και Κρήτης, οπωσδήποτε συστήνονται περιφερειακά γραφεία. Εδώ τώρα πια έρχεται η νέα αντιπολιτευτική ευρεσιτεχνία. Λέμε γραφεία και όχι παραρτήματα. Γιατί είναι πιο ισχυρή η λέξη παράρτημα από τη λέξη γραφείο, ειλικρινά δεν μπορώ να το αντιληφθώ. 

ΓΕΩΡΓΙΟΣ ΣΑΛΑΓΚΟΥΔΗΣ: Καταργούνται τα παραρτήματα. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Τα παραρτήματα καταργούνται βεβαίως, διότι καταργείται όλο το οργανόγραμμα και πρέπει να γίνει νέο οργανόγραμμα. Το πρόβλημα δεν είναι ο εκσυγχρονισμός της οργανωτικής δομής του ΙΓΜΕ, αλλά η παύση της λειτουργίας του σε περιφερειακή βάση. Το ΙΓΜΕ δεν παύει να λειτουργεί σε περιφερειακή βάση, λειτουργεί κυρίως σε περιφερειακή βάση. Ο νέος πρόεδρός του, ο οποίος διορίζεται τώρα, διότι ο κ. Ηλίας Κεδίκογλου λόγω φόρτου εργασίας υπέβαλε την παραίτησή του, είναι καθηγητής του Πανεπιστημίου Θεσσαλονίκης, για να τονωθεί και συμβολικά ακόμη περισσότερο ο περιφερειακός χαρακτήρας του ΙΓΜΕ. Και αυτό το ΙΓΜΕ, το οποίο τώρα υπάρχει σε έξι μόνο σημεία στην Ελλάδα, θα υπάρχει σε πολύ περισσότερα, αλλά θα υπάρχει ορθολογικά, με το προσωπικό που πρέπει, με τις ειδικότητες που πρέπει, για τις ανάγκες που πρέπει και όχι επειδή έτσι έτυχε μέσα από την αδράνεια ή τη συνήθεια. 

Το ίδιο δε κατά μείζονα λόγο ισχύει ως προς τα εργαστήρια και τους εξοπλισμούς και τα λοιπά, ας το πούμε έτσι, αντικείμενα του ΙΓΜΕ. Προφανώς και παραμένουν στη δική του περιουσία. Προφανώς και τα χρησιμοποιεί το ίδιο. Λέει το νομοσχέδιο ότι μπορούν. Και η αλήθεια είναι ότι επειδή έχουμε και απαξίωση παρόμοιου υλικού, μπορεί αυτό να χρησιμοποιείται για άλλους λόγους και για τις ερευνητικές ανάγκες να χρησιμοποιείται νέας τεχνολογίας νεότερων ηλικιών υλικό. 

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, κύριε Υπουργέ, τελειώσατε. 'Εχετε το δικαίωμα να ξαναπάρετε το λόγο αν χρειαστεί. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Δεν χρειάζεται να ξαναμιλήσω. 

ΠΡΟΕΔΡΕΥΩΝ (Παναγιώτης Ν. Κρητικός): "Ψήνεται" και αίτηση ονομαστικής ψηφοφορίας, να μην την "κάψουμε". 

ΑΘΑΝΑΣΙΟΣ ΝΑΚΟΣ: Ψήθηκε, δεν ψήνεται. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Υπάρχει λοιπόν πλήρης κάλυψη του ερευνητικού, του μελετητικού χαρακτήρα και του περιφερειακού του ΙΓΜΕ και λυπάμαι πάρα πολύ αν είχαν έρθει ορισμένοι συνάδελφοι προετοιμασμένοι για να ασκήσουν μια κριτική. Δυστυχώς η κριτική τους είναι άνευ αντικειμένου. Τι να κάνουμε, ας συμβιβαστούν με την ιδέα αυτή. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ.Νάκος έχει το λόγο. 

ΑΘΑΝΑΣΙΟΣ ΝΑΚΟΣ: Κύριε Πρόεδρε, αν κατάλαβα καλά, ο κύριος Υπουργός είπε ότι επειδή τα γεωλογικά πετρώματα έκαναν εκατομμύρια χρόνια να σχηματιστούν, δεν πρέπει να βιαζόμαστε, γιατί οι ρυθμοί είναι αυτοί. Με αυτήν τη λογική, λοιπόν, σε κανένα κράτος δεν θα μπορούσαν να γίνουν τάχυστα έρευνες και να υπάρξει αυτή η ανάπτυξη που υπάρχει. 

Θέλω να πω ότι με πολύ ωραία λόγια περιέβαλε όλα αυτά τα ασύνδετα και την εμφανέστατη προχειρότητα που υπάρχει και πρώτη φορά βλέπουμε τροπολογίες να εμφανίζονται με αυτόν τον τρόπο, αφού έχουν αρχίσει οι εισηγητές να ομιλούν, τροπολογίες όμως οι οποίες ούτε αυτές της τελευταίας στιγμής δεν ξεκαθαρίζουν τα πράγματα. 

Μίλησε ο κ. Καστανίδης προηγουμένως και δεν απαντήσατε, κύριε Υπουργέ. Δεν δώσατε καμία απάντηση. Ερώτηση θέλω να κάνω και αν θέλετε, ας απαντήσετε. Πράγματι γίνονται γραφεία. Αναφέρεται όμως στο άρθρο 5 -αναφέρομαι στο ΙΓΜΕ- παράγραφος 1 εδάφιο δεύτερο "με όμοια απόφαση τα γραφεία καταργούνται, όταν εκλείψουν οι λόγοι ίδρυσής τους". Και η τροποποίηση, που έκανε, λέει "περιφερειακά γραφεία του ΙΓΜΕ συστήνονται οπωσδήποτε στις περιφέρειες". Τι ισχύει; Το "οπωσδήποτε" που έχει μια χρονική έννοια στο διηνεκές, το "οπωσδήποτε" είναι για πάντα; 'Η "οπωσδήποτε" για λίγο χρόνο; 

Εδώ χρειάζεται διευκρίνιση. Δεν βγαίνει νόημα. Να μας πει τι θέλει. Δηλαδή "οπωσδήποτε" πρέπει να υπάρχουν σ'αυτές τις περιφέρειες γραφεία, μέχρι να βγει ένας άλλος νόμος που να καταργήσει; Μέχρι τότε "οπωσδήποτε" πρέπει να υπάρχουν; 

Απ'την άλλη μεριά, στην ίδια παράγραφο λέει ότι "καταργούνται όταν εκλείψουν οι λόγοι". Αυτό αποτελεί παραλογισμό, το να ζητάει η Αντιπολίτευση διευκρίνιση σ'αυτό το βασικό σημείο και να μη φύγουν οι άνθρωποι που είναι κρεμασμένοι από τα μπαλκόνια με την αίσθηση ότι διατηρούνται τα γραφεία. Τίποτα δεν διατηρείται. 'Οποτε θέλει τα ανοίγει, όποτε θέλει τα κλείνει. 'Εχει βάλει και απόφαση του Υπουργού Ανάπτυξης και τελειώνει. Τουλάχιστον να καταλάβουν οι άνθρωποι, οι οποίοι ενδιαφέρονται το τι ψηφίζεται σήμερα και πώς με ωραίο μανδύα περιβάλλει αυτό που από την αρχή ήταν σκοπός της Κυβέρνησης και του ιδίου Υπουργού και της προηγούμενης Υπουργού Ανάπτυξης. 

Μας μίλησε η κυρία Υφυπουργός για τον επιτελικό ρόλο, τόσο του ΕΟΜΜΕΧ όσο και του ΙΓΜΕ, κυρίως για τον ΕΟΜΜΕΧ. Με ποιον τρόπο και πώς προκύπτει απ'αυτό το σχέδιο νόμου ότι όλα αυτά τα ωραία περί ηλεκτρονικού εμπορίου θα τα κάνει ο ΕΟΜΜΕΧ, κυρία Διαμαντοπούλου; Εγώ δεν το βλέπω να βγαίνει πουθενά από δω, ούτε μια διάρθρωση ούτε πώς θα υπάρχει επιστημονικό προσωπικό. Τίποτα. 'Ολα στον αέρα είναι. 'Αρα, λόγια της καραβάνας, λόγια τα οποία δεν έχουν αντίκρισμα σε τελευταία ανάλυση. Αν είναι πρόθεσή σας αυτή, αποτυπώστε τη στο σχέδιο νόμου, ούτως ώστε να καταλάβουμε και εμείς ότι δεν είναι λόγια του αέρα, αλλά υπάρχει κάποια μελέτη, αλλά υπάρχει κάποιος προβληματισμός και, εν πάση περιπτώσει, κάτι δεδομένο και χειροπιαστό υπάρχει. 

Σας ρώτησα χθες, πιστεύετε απ'αυτές τις καινούριες δραστηριότητες του ΙΓΜΕ, τις τέσσερις πλην της μεταλλευτικής έρευνας στην ανατολική Μακεδονία και Θράκη, ότι μπορεί να κάνει το ΙΓΜΕ διαχείριση υδάτινου δυναμικού, να καθορίζει χώρους υγειονομικής ταφής και να συμμετέχει στα τεχνικά έργα, σύμφωνα με τις διατάξεις του 716/77; Καμία απάντηση δεν δόθηκε σ'αυτό. Πιστεύετε ότι έχει ρόλο το ΙΓΜΕ; Και αν αυτά δεν μπορεί να τα κάνει, ποιος είναι ο ρόλος; Προσδιορίστε τον και αποτυπώστε τον στο σχέδιο νόμου. 

Εξαντλείται τέλος η δυνατότητα της Κυβέρνησης να παρέμβει σε όλο αυτόν τον κυκεώνα της εκκαθάρισης των επιχειρήσεων, είτε προβληματικών είτε αυτών που πτωχεύουν, στη μη αποφυγή δημοσίευσης στις εφημερίδες ή στην επιτάχυνση κατ'ελάχιστον της δικαστικής διαδικασίας; Αυτή είναι η παρέμβαση μπροστά στο χάλι που η ίδια η τέως Υπουργός Ανάπτυξης ομολόγησε, ότι οι εκκαθαριστές και οι φύλακες πληρώνονται περισσότερο από την αξία των πραγμάτων της περιουσίας των υπό εκκαθάριση εταιρειών, με αποτέλεσμα τα έξοδα να είναι περισσότερα από τα έσοδα τα οποία παίρνετε; 

Αυτές είναι όλες κι' όλες οι παρεμβάσεις; Μια δημοσίευση; 'Ολο αυτό το πλέγμα που βασανίζει τις επιχειρήσεις, που φορτώνει με έξοδα το φορολογούμενο πολίτη, εξαντλούνται από τη μια δημοσίευση; 

Πιστεύω ότι έπρεπε να υπάρχει ντροπή για να έρθει μια τέτοια διάταξη και να ισχυρίζεται μάλιστα ο κύριος Υπουργός ότι επιταχύνονται αυτές οι διαδικασίες. Εκεί εξαντλείται η δυνατότητα της Κυβέρνησης του ΠΑ.ΣΟ.Κ. και του Υπουργείου, προκειμένου αυτήν την χαίνουσα πληγή να την επουλώσει ή, εν πάση περιπτώσει, να προσπαθήσει να την τακτοποιήσει. 

'Οσον αφορά το ταμείο αντεγγυήσεων, αν χρειάστηκαν τέσσερα χρόνια γι' αυτό, η κ. Διαμαντοπούλου είπε ότι δεν ήξεραν ότι θα συναντούσαν τέτοιες δυσκολίες. Και ρωτώ: Αντίστοιχοι ευρωπαϊκοί οργανισμοί έκαναν τέσσερα χρόνια για να βγει το πρώτο σχέδιο νόμου, μετά να διαπιστώσουν ότι είναι αναποτελεσματικό εργαλείο και άλλα τόσα χρόνια για να γίνει το ταμείο αντεγγυήσεων και να ξεπεραστεί, υποτίθεται, αυτή η γραφειοκρατική δυσκολία. Και σε πόσα χρόνια θα βγουν υπουργικές αποφάσεις, οι οποίες θα ενεργοποιήσουν όλο αυτό το πλέγμα, ούτως ώστε ο μικρομεσαίος επιχειρηματίας να δει επιτέλους ότι υπάρχει το ελάχιστο ενδιαφέρον απ' αυτό το κράτος που μόνο φόρους και αντικειμενικά κριτήρια επιβάλλει; 

Σε αυτά τα ερωτηματικά δεν δόθηκε καμία απάντηση. Ωραία λόγια -και έχει την ευχέρεια ο κύριος Υπουργός- λέγονται. Το θέμα είναι ότι τις επιταγές και τις συναλλαγματικές του κοσμάκη δεν πάει κανείς από εμάς να τις πληρώσει. Μόνοι τους τραβούν το μαρτύριο και το Γολγοθά τον καθημερινό. 

ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, έχω την τιμή να ανακοινώσω ότι από τα δυτικά θεωρεία παρακολουθούν τη συνεδρίασή μας σαράντα εννέα μαθητές και τρεις συνοδοί-καθηγητές του Γυμνασίου Καλυβίων Αιτωλοακαρνανίας. Τους καλωσορίζουμε στο Κοινοβούλιο. 

(Χειροκροτήματα απ' όλες τις πτέρυγες) 

Ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ. Παναγιώτου έχει το λόγο. 

ΣΤΑΥΡΟΣ ΠΑΝΑΓΙΩΤΟΥ: Ο κύριος Υπουργός μας είπε ότι έλαβε υπόψη του τις προτάσεις και τις παρατηρήσεις που έγιναν κατά τη διάρκεια της συζήτησης του νομοσχεδίου. Είπε όμως για επί μέρους ζητήματα δευτερευούσης σημασίας. Στα βασικά ζητήματα παραμένει το σχέδιο νόμου ως έχει. 

'Αρα συμφωνούμε, κύριε Υπουργέ, ότι διαφωνούμε. Από τη στιγμή που στα βασικά ζητήματα παραμένετε στις θέσεις σας και μόνο τα δευτερευούσης σημασίας ζητήματα παίρνετε υπόψη σας, η ουσία του σχεδίου νόμου θέλω να πιστεύω ότι δεν αλλάζει. 

Εμείς προτείνουμε την αναδιοργάνωση του Ι.Γ.Μ.Ε. και του Ε.Ο.Μ.Μ.Ε.Χ. Δεν λέμε ότι η ζωή έχει στατικό χαρακτήρα. Δεχόμαστε τις αλλαγές που σημειώνονται στην οικονομία, στην κοινωνία και την ανάγκη του εκσυγχρονισμού, αλλά πάντα το ερώτημα που μπαίνει είναι σε ποια κατεύθυνση πρέπει να γίνονται αυτές οι αλλαγές. Στην κατεύθυνση που να εξυπηρετούν την οικονομία, να εξυπηρετούν τους εργαζόμενους, να εξυπηρετούν τους μικροεπαγγελματίες, γιατί τουλάχιστον με τον Ε.Ο.Μ.Μ.Ε.Χ., αυτός είναι ο σκοπός του. 

Κατά την άποψή μας χρειάζεται για το Ι.Γ.Μ.Ε. ένα σχέδιο, σύμφωνα με το οποίο θα εξασφαλίζει μια ορθολογική και αποδοτική γεωλογική, υδρογεωλογική, μεταλλευτική, γεωχημική, γεωθερμική κ.λπ. έρευνα, που θα αξιοποιεί τα φαινόμενα, το δυναμικό και τα πεδία. Συνολικά θα δίνει τη δυνατότητα της καλύτερης αξιοποίησης του ορυκτού πλούτου της χώρας. 

'Οσον αφορά τον Ε.Ο.Μ.Μ.Ε.Χ., οι όποιες αλλαγές χρειάζονται να γίνουν, αυτές να γίνουν στη βάση μιας μελέτης και ενός σχεδιασμού. Η τυχόν κατάργηση ή διατήρηση μονάδων στο κέντρο ή στην περιφέρεια και η αναδιάταξη του προσωπικού να γίνει πάντα στη βάση μιας μελέτης. 

Εξάλλου η διαδικασία αυτή οριζόταν και από το ν. 2414/96 περί εκσυγχρονισμού των δημόσιων επιχειρήσεων και οργανισμών, με βάση τον οποίο ο ΕΟΜΜΕΧ πριν από ελάχιστους μόνο μήνες είχε μετατραπεί σε ανώνυμη εταιρεία. Δεν πέρασε πολύς καιρός από τότε που έγινε αυτό. Κι ερχόμαστε τώρα και προτείνουμε καινούρια αλλαγή. 

'Οσον αφορά τα προβλήματα με το προσωπικό, προτείνουμε κι εμείς, όπως και άλλοι συνάδελφοι, ο όρος "μεταφορά και ένταξη" να αντικατασταθεί με τον όρο "μετάταξη". 

Για τις παραγράφους 3, 7, 8, 9, 10 του άρθρου 5, προτείνουμε: 

Πρώτον, να δοθεί η δυνατότητα εθελούσιων αποχωρήσεων και αποχωρήσεων λόγω πλήρους πρόωρης συνταξιοδότησης. 

Δεύτερον, να αποσαφηνιστεί ότι η δήλωση επιθυμίας για μετάταξη δεν αποτελεί απλά κριτήριο για την κατάργηση των πινάκων μετατασσόμενου προσωπικού, αλλά εφόσον αυτή υποβληθεί, γίνεται αποδεκτή. 

Τρίτον, εφόσον ικανοποιηθούν οι εθελούσιες μετατάξεις ή εθελούσιες αποχωρήσεις και οι αποχωρήσεις λόγω πλήρους πρόωρης συνταξιοδότησης και αν εξακολουθεί να υπάρχει θέμα πλεονάζοντος προσωπικού, τότε μόνο να γίνονται υποχρεωτικές μετατάξεις. 

Τέταρτον, οι υποχρεωτικές μετατάξεις να γίνονται εκτός νόμου. 

Πέμπτον, να ισχύσει σύστημα μορίων για τα κριτήρια που λαμβάνονται υπόψη στην περίπτωση υποβολής περισσότερων της μιας αιτήσεων προτίμησης για την ίδια θέση. 

Επίσης, να μη ληφθεί υπόψη ως κριτήριο ο αξιολογικός χαρακτηρισμός, δεδομένου ότι δεν υπάρχουν σχετικές εκθέσεις αξιολόγησης στον ΕΟΜΜΕΧ, αλλά και στο ΙΓΜΕ, όπου υπάρχουν τα λεγόμενα φύλλα αξιολόγησης, κάθε άλλο παρά αντικειμενικά είναι. 

Για τις παραγράφους 4, 5 και 6 του σχεδίου νόμου, προτείνουμε: 

Πρώτον, οι μετατασσόμενοι να τοποθετούνται όχι σε προσωρινές προσωποπαγείς θέσεις ή σε προσωρινό κλάδο. 

Δεύτερον, οι μετατασσόμενοι υπάλληλοι, επειδή έχουν ήδη πολύχρονη υπηρεσία, να μην μεταταχθούν υποχρεωτικά εκ νέου μέχρι την αποχώρησή τους. 

Τρίτον, η μετάταξη των υπαλλήλων να μην επιφέρει άμεσες βλαπτικές μεταβολές στη μισθολογική και βαθμολογική τους κατάσταση, δηλαδή μείωση του μισθού και του βαθμού. 

Τέταρτον, να δοθεί η δυνατότητα αλλαγής φορέα και κύριας ασφάλισης, όχι μόνο επικουρικής ασφάλισης. 

Πέμπτον, τη διασφάλιση της εργασίας και της αμοιβής των μετατασσομένων μέχρι τη δημοσίευση της κοινής υπουργικής απόφασης, δεδομένου ότι το χρονικό διάστημα, που μπορεί να μεσολαβήσει από την κατάρτιση των κοινών υπουργικών αποφάσεων μέχρι και τη δημοσίευση, συνήθως είναι σημαντικό. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Ρόκος, ειδικός αγορητής του ΔΗ.Κ.ΚΙ., έχει το λόγο. 

ΓΕΩΡΓΙΟΣ ΡΟΚΟΣ: Κύριε Πρόεδρε, το ότι καταργείται επί της ουσίας το ΙΓΜΕ, είναι γεγονός. Ουσιαστικώς, ο λόγος για τον οποίο δημιουργήθηκε ήταν η ανάπτυξη έρευνας του ορυκτού μας πλούτου προς δημόσιο συμφέρον. Από τη στιγμή που ομολογείτε ότι η λειτουργία του θα γίνεται στα πλαίσια της ελληνικής οικονομίας και με ό,τι αυτό καθορίζει, υπονομεύεται ο ίδιος ο ερευνητικός του ρόλος. 

Δηλαδή, ξεθεμελιώνεται επί της ουσίας. Αυτό φάνηκε εξάλλου. Και ίσως ο κυριότερος λόγος της παρέμβασης είναι να περιοριστούν οι δαπάνες από πλευράς του δημοσίου για την έρευνα. Να γίνει το Ι.Γ.Μ.Ε. από ένα ινστιτούτο έρευνας ένας μηχανισμός οικονομίστικος, στα πλαίσια της νέας λογικής, για να μπορέσουμε έτσι μέσα από την τελική του αποδυνάμωση, είτε αυτή θα προκύψει από παραρτήματα είτε από γραφεία, να αφεθεί η έρευνα σε ιδιώτες και σε ιδιωτικά γραφεία -αυτή είναι και η ουσία- χωρίς να έχουμε λάβει υπόψη μας ότι σ' αυτήν τη χώρα, όπου δεν υπάρχουν οι μηχανισμοί ελέγχου, το κακό θα γίνει χειρότερο. 'Οσα έργα έχουν γίνει σήμερα μέσα από τη λογική της ιδιωτικής οικονομίας και όσες έρευνες και έλεγχοι έχουν γίνει, έχουν δημιουργήσει τραγωδίες. Το είπα και προηγουμένως με παραδείγματα, όπως το παράδειγμα της Μαλακάσας, του μετρό της Αθήνας, της Εγνατίας σε πολλά κομμάτια κλπ. Εκεί μπήκε η λογική του κέρδους, της ιδιωτικής οικονομίας. 

Εκεί οδηγείτε στην ουσία σήμερα το Ι.Γ.Μ.Ε. 'Ηταν ένας ενδιάμεσος μηχανισμός, ήταν ο πραγματικός σύμβουλος του κράτους μέσα σ' αυτήν τη δίνη της ελεύθερης οικονομίας και αγοράς και της λογικής του κέρδους, που καταξίωνε την επιστήμη. Θα φαινόταν -για να μην υπάρχει το διφορούμενο μεταξύ γραφείων και παραρτημάτων, που είναι μία ορολογία και έχει άποψη γραμματικής- εάν έμπαινε μέσα και έλεγε ρητώς ότι δεν μετακινείται από τα γραφεία -αφού θα ονομάζονται γραφεία- το επιστημονικό του προσωπικό. 

Διότι αυτήν τη μόνιμη δικαιολογία, που προτάθηκε από την αρχή και στην επιτροπή, ότι υπάρχει μια δυσαναλογία σύνθεσης μεταξύ επιστημονικού και βοηθητικού προσωπικού, θα μπορούσαμε να τη δεχθούμε. Και βεβαίως θα μπορούσαμε να τη δεχθούμε, όταν υπήρχε διάθεση αξιοποίησης μιας τεχνολογίας η οποία θα περιόριζε την ανάγκη του πολύ εργατικού δυναμικού, δηλαδή σύγχρονα μηχανήματα κλπ. Αυτό σήμαινε πραγματικά βούληση να παρέμβουμε στο Ι.Γ.Μ.Ε., για να του δώσουμε μία προοπτική καλύτερης αποδοτικότητας. 

'Ολα τα υπόλοιπα ευρήματα περί ορολογίας και φημολογίας δεν δίνουν καμία απάντηση επί της ουσίας. Το αποτέλεσμα που επιδιώκει η Κυβέρνηση είναι συγκεκριμένο, να περάσει την έρευνα σε ιδιωτικά γραφεία αποδυναμώνοντας το μοναδικό όργανο που υπήρχε στη χώρα μας, που θα λειτουργούσε σαν ενδιάμεσο επιστημονικό συμβουλευτικό όργανο προς δημόσιο όφελος. 'Ολα τα υπόλοιπα ας τα κρατήσουν για τον εαυτό τους και γι' αυτούς που δεν θέλουν να καταλάβουν. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Καραμάριος έχει το λόγο. 

ΑΝΑΣΤΑΣΙΟΣ ΚΑΡΑΜΑΡΙΟΣ: Κύριε Πρόεδρε, δεν ξέρω αν ο κύριος Υπουργός ή η κυρία Υφυπουργός γνωρίζουν πού βρίσκεται το νησί Λειψοί της Δωδεκανήνου. Αν αύριο έρθει στη Βουλή νομοσχέδιο για τη βοήθεια και την εξειδίκευση προβλημάτων ή οποιασδήποτε πολιτικής υπέρ των νησιών του Αιγαίου σε επιστέγασμα της Συνθήκης του 'Αμστερνταμ, την οποία προσυπογράψαμε και επικυρώσαμε πριν από λίγες μέρες -και εκεί ο κύριος Πρωθυπουργός εκόπτετο ότι η μοναδική επιτυχία της Κυβέρνησης ήταν η βοήθεια που επιτύχαμε, η απόσπαση δηλαδή μιας απόφασης από τη διακυβερνητική πολιτική, τότε στη σύσκεψη υπέρ των νησιών της Ελλάδας- τι θα πείτε όταν σ' αυτό το νησί των Λειψών με ένα έγγραφο, που έχω στα χέρια μου και θα το καταθέσω στη Βουλή, το Διοικητικό Συμβούλιο του Ε.Ο.Μ.Μ.Ε.Χ. αποφάσισε την κατάργηση του ταπητουργικού εργαστηρίου και των Λειψών, μεταξύ πέντε-έξι άλλων της Ελλάδας, που είναι η μοναδική οικοτεχνία και βιοτεχνία στο νησί αυτό; Τι θα πείτε τότε; Πώς θα προστατεύσετε αυτό το νησάκι των πεντακοσίων ανθρώπων; Ποια άλλη απασχόληση, μικρομεσαία επιχείρησης θα τους δώσετε; 

(Στο σημείο αυτό ο Βουλευτής κ. Αναστάσιος Καραμάριος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 

Εγώ δεν θα σταθώ σ' αυτό που είπατε, κυρία Υφυπουργέ, δηλαδή, τι θα κάνουμε στα Δωδεκάνησα τον Ε.Ο.Μ.Μ.Ε.Χ. με έναν υπάλληλο. Εσείς φταίτε. Υποβαθμίσατε μία επιχείρηση, μία υπηρεσία. Και πρέπει να ξέρετε ότι στα μικρά νησιά μόνο οι μικρομεσαίες επιχειρήσεις ζουν. Ποιος σας είπε ότι στην περίπτωση αυτή πρέπει το κράτος να μην υφίσταται κινδύνους ή απώλειες στην προσπάθειά του να αναπτύξει πολιτική για τα μικρά νησιά, χάρη της προστασίας των νησιών και των κατοίκων τους; Ποιος σας δίνει το δικαίωμα αυτήν τη στιγμή να θυσιάζετε υπηρεσίες; 

Φταίνε αυτοί οι άνθρωποι που έχουν ασχοληθεί τόσα χρόνια, κυρία Υφυπουργέ, σε αυτό το ταπητουργείο που είναι η μοναδική έκθεση και που πηγαίνουν εκεί και οι τουρίστες, οι ελάχιστοι που φθάνουν σε αυτό το όμορφο νησί, να δουν το ταπητουργείο αυτό! Και εσείς θέλετε να το καταργήσετε. 

Εάν το εντάσσατε -όπως λέτε παρακάτω- σε άλλο οργανωμένο θεσμικό πλαίσιο του δήμου και πείτε ότι "αυτό μεταφέρεται εκεί και συνεχίζεται η λειτουργία του" έχει καλώς. 

Δεν έχετε όμως το δικαίωμα να καταργήσετε αυτή τη βιοτεχνία, που είναι συνδεδεμένη με αυτό το νησάκι. Προσέξτε το πάρα πολύ! 

Γιατί κάθε φορά μας λέτε για τα νησιά, και σήμερα έρχεστε να καταργήσετε ένα ταπητουργείο, που είναι και σχολή. Και ο νόμος το λέει. Προσέξτε. Λέει ότι εξαιρούνται οι ταπητουργικές σχολές. 'Ερχεται όμως το διοικητικό συμβούλιο του Ε.Ο.Μ.Μ.Ε.Χ. και με απόφασή του μας λέει: "Κάντε όσους τάπητες θέλετε μέχρι τον Ιούνιο του 1999 και μαζέψτε τα, γιατί μετά θα σας καταργήσουμε." Είναι πολιτική αυτή; 

Σας παρακαλώ πάρα πολύ, αναβαθμίστε τον Ε.Ο.Μ.Μ.Ε.Χ. της Δωδεκανήσου. 'Εχετε προγράμματα. Τα ξέρετε, αλλά τα έχετε εγκαταλείψει. 'Εχετε πάρει λεφτά από την Ευρωπαϊκή 'Ενωση για να τον αναβαθμίσετε. Και όμως, δεν κάνατε τίποτε για να αυξήσετε αυτές τις αρμοδιότητες του Ε.Ο.Μ.Μ.Ε.Χ. στα Δωδεκάνησα. 'Εχετε αγοράσει μάλιστα και ειδικό κτίριο, που έχετε ερειπωμένο μέχρι σήμερα. Αυτά είναι τα ερωτήματα. 

Και επ' ευκαιρία θα ήθελα να σας παρακαλέσω, κυρία Υφυπουργέ, να σεβαστείτε την εξαίρεση που κάνετε, αλλά την ένταξη αυτών των λίγων ανθρώπων, που απασχολούνται, να μην την κάνετε στην περιφέρεια, γιατί στην περιφέρεια της Δωδεκανήσου δεν υπάρχει άλλη σχολή τέτοια. Πού θα πάνε αυτοί; 'Αρα, απολύονται! 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Βλαχόπουλος έχει το λόγο. 

ΗΛΙΑΣ ΒΛΑΧΟΠΟΥΛΟΣ: Κύριε Πρόεδρε, επειδή έχω μόνο δύο λεπτά, δεν θα επαναλάβω την πλούσια επιχειρηματολογία και στη διαδικασία της συζήτησης του νομοσχεδίου στην επιτροπή, αλλά και αυτές τις δύο ημέρες στην Ολομέλεια. 

Θα ήθελα όμως να πω ότι, πράγματι, χθες με ικανοποίηση όλο το Κοινοβούλιο αλλά και οι εργαζόμενοι άκουσαν τον κύριο Υπουργό να αναφέρεται στην αναγκαιότητα ύπαρξης του Ι.Γ.Μ.Ε. στην ελληνική περιφέρεια, μαζί με άλλα στοιχεία που θα πρέπει οπωσδήποτε να στηρίξουμε στην ελληνική περιφέρεια. 

Και θα θυμίσω στον κύριο Υπουργό. 'Εχω τα Πρακτικά από τη χθεσινή του ομιλία, όπου λέει: "Μα, δεν πρόκειται να καταργηθούν οι περιφερειακές υπηρεσίες που έχουν λόγο ύπαρξης. 'Αλλωστε, το Ι.Γ.Μ.Ε. είναι οργανισμός που δρα επί του πεδίου. Δεν είναι οργανισμός που δρα στα γραφεία." 

Μήπως αυτή η λέξη "γραφεία", κύριε Υπουργέ, συγχέεται με τα περιφερειακά γραφεία, τα οποία προβλέπονται σε αυτήν τη ρύθμιση; 

Και συνεχίζει ο κύριος Υπουργός: "Πρέπει λοιπόν να δρα εκεί που υπάρχουν ερευνητικές, γεωλογικές, μεταλλευτικές, υδρολογικές και άλλες ανάγκες. Είναι ένας οργανισμός που παράγει ειδικό έργο, που έχει ειδικό αντικείμενο, που εφάπτεται με τη γεωλογική πραγματικότητα." 

Από αυτά που είπε ο κύριος Υπουργός φαίνεται η βούληση της Κυβέρνησης και του κυρίου Υπουργού να διατηρηθεί το Ι.Γ.Μ.Ε. με όλες τις δραστηριότητές του. 

'Ομως, κύριε Υπουργέ, επειδή η λέξη παράρτημα -κατανοητό- φαίνεται ότι είναι πολύ φορτισμένη, μια και εδώ και ενάμιση χρόνο περίπου, όταν άνοιξε το θέμα, συζητούμε για την κατάργηση των παραρτημάτων -και είναι πολύ λογικό να μη θέλουμε να τη συμπεριλάβουμε σε αυτήν τη ρύθμιση που εσείς προτείνετε με την τροποποίηση, αλλά και επειδή η λέξη "γραφείο" νομίζω ότι είναι πολύ αδύναμη και καθόλου ευρύχωρη για να μπορέσει να χωρέσει όλες αυτές τις δραστηριότητες, που εσείς αναφέρατε χθες στην ομιλία σας- θα πρότεινα αντί για τη λέξη "γραφείο" και επειδή δεν μπορούμε να μείνουμε στη λέξη "παράρτημα", να βάλουμε τη λέξη "μονάδα". Δηλαδή να αναφέρονται ως περιφερειακές μονάδες. 'Ετσι, λοιπόν, οι περιφερειακές μονάδες μπορούν να αποφορτίζουν και το παρελθόν -τα παραρτήματα- αλλά και να δίνουν τη δυνατότητα να κατανοούμε όλοι ότι μπορεί πράγματι να λειτουργήσει το Ι.Γ.Μ.Ε. με όλες τις δραστηριότητές του. Νομίζω, κύριε Υπουργέ, ότι είναι μία καλή πρόταση να τεθεί "περιφερειακές μονάδες" αντί για "περιφερειακά γραφεία". Θα μπορούσε ίσως να τεθεί και "περιφερειακά κέντρα". Εγώ όμως θα προτιμούσα την έκφραση "περιφερειακές μονάδες". 

Ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): Κυριολεκτεί ο όρος περισσότερο, σε σχέση με το προσωπικό. 

Ο κ. Ρεγκούζας έχει το λόγο. 

ΑΔΑΜ ΡΕΓΚΟΥΖΑΣ: Δύο σύντομες παρατηρήσεις, κύριε Πρόεδρε. 

Νομίζω ότι η στάση της Κυβέρνησης στο συγκεκριμένο θέμα του Ι.Γ.Μ.Ε. είναι και προσχηματική και υποκριτική. Το πρόβλημα δεν είναι πρόβλημα λεξιμαγείας, το πώς θα το ονομάσουμε. Είναι θέμα αρμοδιοτήτων. 'Οταν 

μιλάμε για γραφείο, μπορεί να λειτουργεί και με ένα άτομο. 'Οταν μιλάμε για παράρτημα, προβλέπεται μία συγκεκριμένη δομή λειτουργίας. 

Επομένως το γραφείο είναι προσχηματικό, προσπαθεί να απαλύνει τις εντυπώσεις, να "χρυσώσει το χάπι", όπως λέει ο λαός, στους εργαζόμενους, που αντιτίθενται σ' αυτήν την κατάργηση αφ'ενός και αφ'ετέρου απαγκιστρώνει, αποδεσμεύει, ουσιαστικά, νομοθετικά την αρμοδιότητα διάλυσης και αυτού ακόμα του γραφείου. Με μια απόφαση του Υπουργού μπορεί ανά πάσα στιγμή να καταργηθεί. Το ερώτημα είναι: τι έργο έχουν να επιτελέσουν αυτά τα γραφεία, πόσο διαρκούν και όλα αυτά που αναπτύχθηκαν από τους συναδέλφους. Εκτιμώ, λοιπόν, ότι η στάση αυτή είναι προσχηματική, έχει σαν στόχο να απαλύνει την αντίδραση των εργαζομένων αλλά και των κομμάτων. 

Η δεύτερη παρατήρηση που έχω να κάνω είναι σχετική με τη διαγραφή των χρεών. Νομίζω ότι δικαιούται το Κοινοβούλιο να γνωρίζει το δημοσιονομικό κόστος μιας τέτοιας ρύθμισης και την αναγκαιότητα της συνολικής διαγραφής. Δεν είναι δυνατόν με τέτοιες ρυθμίσεις να θεωρούμε ότι αναβαθμίζουμε το Κοινοβούλιο. Αντίθετα, εγώ εκτιμώ, ότι το υποβαθμίζουμε και ταυτόχρονα τροφοδοτούμε, εάν θέλετε, τα επιχειρήματα της κοινωνίας, που λένε ότι ενδιαφερόμαστε μόνο και μόνο για να παραπλανήσουμε και να υφαρπάξουμε ψήφους και όχι να παράγουμε θετικό έργο. 

Ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Τσαφούλιας έχει το λόγο, για να δευτερολογήσει. 

ΓΕΩΡΓΙΟΣ ΤΣΑΦΟΥΛΙΑΣ: Πράγματι, δεν υπάρχουν μηνιαίες δόσεις εδώ, αλλά όταν λέμε σαράντα οκτώ, εννοούμε ότι πρέπει να έχουν κάποιο χρονικό προσδιορισμό. Ούτε λέτε ότι θα είναι ατόκως αυτές. 

'Οσον αφορά εκείνα τα οποία χαρίσατε, τα χαρίσατε διότι ξέρατε ότι δεν παίρνετε ούτε μία δραχμή, για να αποφύγετε τη διαδικασία του άμεσου πλειστηριασμού και της άμεσης εκκαθάρισης. Επομένως, όταν είπα οι σαράντα οκτώ να γίνουν εξήντα δύο στα πέντε χρόνια, να είναι μηνιαίες και άτοκες. Γνωρίζατε ότι δεν πρόκειται να τα πληρώσουν, γνωρίζατε ότι εφόσον αυτές τις ισόποσες σαράντα οκτώ δόσεις τις θέσουν σε χρονικά περιθώρια, θα πληρώνουν τόκους και πάλι "θα βγουν στο σφυρί". 

Δεν κάνουμε πολιτική της αριστεράς, αλλά όταν αγωνιζόμαστε για τους φτωχούς, τους αδικημένους και τους κατατρεγμένους, πάντοτε λέτε εσείς ότι κάνουμε αριστερή πολιτική. 'Οχι, κύριοι, αγώνα κάνουμε για εφαρμογή αρχών κοινωνικής δικαιοσύνης στους αδυνάτους. Εάν αυτούς δεν τους θεωρείτε αδυνάτους, είναι δικό σας θέμα. Και είναι εμπαιγμός το ότι δεν βάλατε χρονικό περιορισμό και δεν βάλατε τον τόκο. 

Εκτός τούτου, θέλω να ξέρετε ότι όλα αυτά είναι λεκτικοί ακροβατισμοί και με τον τρόπο αυτό δεν γίνονται τροπολογίες. Είναι ένα άθυρμα λεκτικών ακροβατισμών, που επιβεβαιώνει το περιεχόμενο του ίδιου του νομοσχεδίου και δεν μπορείτε συνεχώς να μας κοροϊδεύετε. 

Στην περίπτωση αυτή, αφού αποτύχατε στο έργο σας, στο ΙΓΜΕ στον ΕΟΜΜΕΧ και παντού, θέλετε να τα δώσετε στην ιδιωτικοποίηση, σε ξένα χέρια, και έχετε ήδη δημιουργήσει τις προϋποθέσεις για εκείνους οι οποίοι έχουν σχέση με σας και οι οποίοι είναι οι τρίτοι, είναι ιδιώτες, είναι εκείνοι που σας κρατάνε στην εξουσία. Αφήστε αυτά που λέτε ότι διακηρύττουμε τα κηρύγματα της αριστεράς. 'Εχετε άμεση σχέση και επαφή με τους τρίτους που παράγουν εξουσία και σας κρατάνε στην εξουσία. 

Το περιεχόμενο του νομοσχεδίου, αφού δεν μπορέσατε οι ίδιοι να το οργανώσετε, ώστε να αποδώσει για το κράτος, προσπαθείτε να βγάλετε τις ευθύνες από πάνω σας, για να σας δίνουν εύκολα βοήθεια για την παραγωγή της εξουσίας. Τελείωσε όμως αυτή η ιστορία, μέχρι εδώ. Σας καταλάβανε και παραπέρα δεν παίρνει τίποτε άλλο. Αφήστε τα μισόλογα. Ζητάνε εξήντα δύο μηνιαίες δόσεις άτοκες εκείνες οι περιοχές που δεν μπορούν να πληρώσουν. Σε άλλη περίπτωση να ξέρετε ότι θα βγουν αμέσως στον πλειστηριασμό. 

Δεν ξεκαθαρίζετε τη θέση σας ούτε με τις μηνιαίες δόσεις ούτε με τον τόκο. Και τους λέτε να πληρώσουν τόκο. Δηλαδή, αν είναι σαράντα οκτώ ισόποσες δόσεις, σε δέκα χρόνια τι θα γίνει; Εκείνοι δεν μπορούσαν να πληρώσουν τώρα τους τόκους, θα τα πληρώσουν τότε; 

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, κύριε Τσαφούλια, άλλες εκφράσεις... 

ΓΕΩΡΓΙΟΣ ΤΣΑΦΟΥΛΙΑΣ: 'Οσο κάνατε και στο Υπουργείο Πολιτισμού, τα πέντε δισεκατομμύρια (5.000.000.000) που χρωστάτε. Τους βγάλατε από τα σπίτια τους, είναι στο δρόμο, απαλλοτριώσατε τα κτίρια και δεν δείχνετε κανένα ενδιαφέρον. 

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, τελείωσε ο χρόνος σας. 

ΓΕΩΡΓΙΟΣ ΤΣΑΦΟΥΛΙΑΣ: Με αυτήν την απληστία και με αυτό που έχετε κάνει, για να εξυπηρετείτε μόνο τα διαπλεκόμενα, δεν θα είσαστε ποτέ από εδώ και πέρα ούτε κόμμα ούτε Κυβέρνηση. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Παπαφιλίππου έχει το λόγο. 

Δεν μπορείτε με ηπιότερους τόνους να εκφράσετε τις απόψεις σας, κύριε Τσαφούλια; Γιατί αυτή η έξαψη; 

ΓΕΩΡΓΙΟΣ ΤΣΑΦΟΥΛΙΑΣ: Θα πούμε ό,τι νιώθουμε και ό,τι πρέπει να πούμε. 

ΠΡΟΕΔΡΕΥΩΝ (Παναγιώτης Ν. Κρητικός): Να τα πείτε. Η κοινοβουλευτική ευταξία όμως και η κοινοβουλευτική παράδοση άλλους τρόπους απαιτεί. 

ΓΕΩΡΓΙΟΣ ΤΣΑΦΟΥΛΙΑΣ: Παρέδωσαν τον Οτσαλάν και μας φέρνουν την πρόταση αύριο. 

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ. 

Ορίστε, κύριε Παπαφιλίππου, έχετε το λόγο. 

ΝΙΚΟΛΑΟΣ ΠΑΠΑΦΙΛΙΠΠΟΥ: Κύριε Πρόεδρε, εγώ θα σταθώ σε αυτά που μας είπε ο κύριος Υπουργός στηρίζοντας τον κορμό του νομοσχεδίου. Θα αναφερθώ στις απόψεις σχετικά με το ΙΓΜΕ του καθηγητή κ. Κεδίκογλου, παρά το γεγονός ότι άλλοι καθηγητές, οι οποίοι είναι αρμόδιοι, υποστηρίζουν το αντίθετο. Θα επισημάνω το εξής στον κύριο Υπουργό: 

Στα χέρια μου έχω μία έκθεση αξιολόγησης του bussines plan του ΙΓΜΕ από την 16η Γενική Διεύθυνση της Ευρωπαϊκής 'Ενωσης. Η έκθεση αναφέρει το εξής: "Θεωρούμε ότι το κλείσιμο των περιφερειακών υπηρεσιών θα ήταν ένα σοβαρότατο λάθος". 

Κατ'αρχήν πρέπει να δούμε τις έννοιες. Για μας παράρτημα σημαίνει ένα σύνολο οργανωμένων δραστηριοτήτων με επιστημονικό προσωπικό, με εξοπλισμό με εργαστήρια με κομπιούτερ, με όλα αυτά, που σημαίνουν ότι μπορεί να αναλάβει συγκεκριμένη δραστηριότητα στον τομέα του και να τη φέρει σε πέρας. Βεβαίως, σε συνεργασία και με την κεντρική υπηρεσία του ΙΓΜΕ. 

Το παράρτημα που έχουμε στην Κοζάνη να σας επισημάνω ότι είναι βιώσιμο. Εάν εσείς θέλετε να παρέμβετε για να το εκσυγχρονίσετε και αν θέλετε να μειώσετε και τη σχέση μεταξύ του εξειδικευμένου επιστημονικού προσωπικού και του ανειδίκευτου, θα μπορούσαμε, όπως ελέχθη και από τους συναδέλφους, να το κουβεντιάσουμε. Δεν έχουμε αντίρρηση. 

'Ομως, όλη η δυτική Μακεδονία χρειάζεται ανάπτυξη, χρειάζεται αυτό το βασικό εργαλείο που λέγεται παράρτημα του ΙΓΜΕ και θα το στερηθεί. Αν το καραργήσετε τότε και πέρα υπάρχουν ερωτηματικά προς τα πού θα πάμε, μια που η περιφέρεια πάει από το κακό στο χειρότερο. 

Σας ανέφερα προηγουμένως τα στοιχεία με τα οποία εσείς ενημερώσατε τον κόσμο ο δικός σας Περιφερειάρχης, για το τι έγινε τα τελευταία τέσσερα χρόνια. 

Κατά συνέπεια, σας παρακαλώ, κύριε Υπουργέ, με βάση αυτά, να διορθώσετε αυτό το νομοσχέδιο. Τα γραφεία δεν μας λένε τίποτε. Αφήστε τα παραρτήματα όπως είναι. Παράρτημα σημαίνει κάτι σωστό και οργανωμένο, όπως σας εξήγησα. Το γραφείο είναι κάτι το τελείως διαφορετικό, που μπορεί να είναι με δύο ανθρώπους και με ένα τηλέφωνο να λειτουργεί. 

Εμείς δεν συμφωνούμε με τίποτα για την κατάργηση των παραρτημάτων του ΙΓΜΕ. Μπροστά σας θα βρείτε το εμπόδιο, μόλις συνειδητοποιήσει και ο κόσμος αυτό που κάνετε. 

Ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): Η κ. Ζήση έχει το λόγο. 

ΡΟΔΟΥΛΑ ΖΗΣΗ: Ευχαριστώ πολύ, κύριε Πρόεδρε. 

Ακούστηκαν πολύ ενδιαφέροντα πράγματα. 'Ολες οι βελτιώσεις, όλες οι προσθήκες και οι διορθώσεις που προτάθηκαν εδώ από συναδέλφους είναι προς θετική κατεύθυνση. 'Ομως πρέπει για την αλήθεια των γεγονότων να πω το εξής: 

'Οταν πριν από καιρό ήρθε αυτό το νομοσχέδιο, υπήρχε η κατάργηση των παραρτημάτων του ΙΓΜΕ. 'Ολοι μας είμασταν αντίθετοι και διεκδικήσαμε μία ρύθμιση -μιλάω, κύριοι συνάδελφοι, για την υπερβολή που παρατηρείται σήμερα εδώ και το μαξιμαλισμό έτσι σε αντίρρηση- που να μην καταργεί τα παραρτήματα του ΙΓΜΕ, αλλά βεβαίως να εξασφαλίζει και το προσωπικό και τον εκσυγχρονισμό του και την υλικοτεχνική υποδομή του, τα εργαστήρια κλπ. 

Σήμερα είμαστε στην ευχάριστη θέση, μετά από εκείνη την τροπολογία που είχε φέρει η προηγούμενη Υπουργός Ανάπτυξης για τα περιφερειακά γραφεία, να έχουμε -κι εγώ δηλώνω την ικανοποίησή μου- μία αν θέλετε διεύρυνση αυτής της τροπολογίας, να έχουμε νέα τροπολογία από το σημερινό Υπουργό Ανάπτυξης, που πραγματικά να μας δίνει τη δυνατότητα της διατήρησης αυτών των μονάδων -να το πω έτσι, όπως το έθεσε ο συνάδελφος κ. Βλαχόπουλος- εξασφαλίζοντας και το προσωπικό αλλά και τον εκσυγχρονισμό και την αναδιάρθρωση τους. 

Δεν κατανοώ γιατί η αντίρρηση σήμερα γίνεται πολύ μεγαλύτερη απ'ότι τότε που υπήρχε το πρόβλημα και που ήταν ασαφείς οι διατάξεις. Βεβαίως -και εγώ θέλω να το πω, κύριε Υπουργέ- αν νομίζετε ότι με τις νομικές σας γνώσεις χρειάζεται να δώσουμε αυτό το περιεχόμενο σε αυτό που λέμε "γραφείο" μέχρι σήμερα, με το οργανόγραμμα ή με κάποιες διατάξεις που να εξασφαλίζουν αυτά που είπαμε, να δώσετε αυτόν τον όρο. Και εγώ θα μπορούσα να συμφωνήσω με τον όρο "περιφερειακή μονάδα" ή "περιφερειακό κέτρο". Αλλά πάλι όλα αυτά δεν μου λένε τίποτα, αν δεν εξασφαλίζουν την ουσία αυτών των όρων. Νομίζω ότι είσθε σε καλή διάθεση και κατεύθυνση για να το κάνετε. 

Κύριε Πρόεδρε, νομίζω ότι μπορούμε με όλα αυτά, που συζητήθηκαν σήμερα και με την τροπολογία που κατατέθηκε, να οριοθετήσουμε αυτό το περιεχόμενο και να προχωρήσουμε επιτέλους στις σωστές ρυθμίσεις, που ικανοποιούν όλους μας. 

ΠΡΟΕΔΡΕΥΩΝ (Παναγιώτης Ν. Κρητικός): Κύριε Υπουργέ, έχετε το λόγο. Θα παρακαλέσω επειδή η ώρα είναι προχωρημένη και είμαστε όλοι καταπονημένοι, να συντομεύετε. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Κατ'αρχάς λυπάμαι, γιατί εκνευρίστηκε ο κ. Τσαφούλιας. Είμαι βέβαιος ότι την άλλη φορά θα είναι πιο προσεκτικός ως προς τις νομοτεχνικές διατυπώσεις των σχεδίων νόμων και ως προς τις παρατηρήσεις που εισηγείται. 

Ως προς το ΙΓΜΕ. Αν το τελικό πρόβλημα -γιατί δεν βλέπω να έχει απομείνει κανένα άλλο επιχείρημα- είναι να μην ονομάζονται περιφερειακά γραφεία αλλά περιφερειακές μονάδες, δέχομαι η λέξη "γραφεία" να αντικασταθεί από τη λέξη "μονάδες", διότι εδώ εμφανίζονται κάποιοι ως αυτόκλητοι υπερασπιστές του ΙΓΜΕ, προσπαθώντας να ανοίξουν ανοιχτές θύρες απέναντι στην Κυβέρνηση. Η Κυβέρνηση έχει ιστορικά πολύ μεγάλη συμβολή στην ανάπτυξη του ΙΓΜΕ. Το ΙΓΜΕ είναι ένας καταξιωμένος φορέας. Αυτό δε, που γίνεται, είναι τελείως αντίστροφο απ'αυτό που είπε ο κ. Ρόκος. 'Οχι απλά και μόνο δεν περιορίζει τη δραστηριότητα του ΙΓΜΕ, αλλά το ΙΓΜΕ μπαίνει πανίσχυρο σε μία αγορά, στην οποία υπάρχουν μόνο ιδιωτικά γραφεία και αυτό προκαλεί μία αναστάτωση. 

Ο καθένας πρέπει να σταθμίζει πολύ προσεκτικά τι λέει. 

ΝΙΚΟΛΑΟΣ ΠΑΠΑΦΙΛΙΠΠΟΥ: Μα τα καταργείτε. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Κάνετε μεγάλο λάθος. Δεν καταργείται τίποτα. Η εκλογίκευση, ο εκσυγχρονισμός της οργάνωσης ενός φορέα, του ευρύτερου δημόσιου φορέα, δεν είναι κατάργηση. Η ακινησία είναι αυτή που αφήνει να αναπτύσσονται δραστηριότητες ερήμην και της αγοράς πολλές φορές αλλά και του δημοσίου. 

Νομίζω ότι ο διευκρινίσεις που έχουμε κάνει είναι σαφέστατες. 'Εχει γίνει σήμερα μία εξαγγελία πολύ μεγάλης σημασίας για τις μικρομεσαίες επιχειρήσεις. Οφείλω μόνο μία απάντηση για το ύψος των οφειλών αυτών. Πρόκειται για οφειλές οι οποίες αφορούν περίπου τρεισήμισι χιλιάδες επιχειρήσεις και οι οποίες έχουν συνολικό κεφάλαιο πέντε δισεκατομμύρια διακόσια ενενήντα εννιά εκατομμύρια (5.299.000.000) δραχμές. Υπολογίζεται να διαγραφούν προσαυξήσεις επτά δισεκατομμυρίων εξακοσίων εκατομμυρίων (7.600.000.000) δραχμών χωρίς να περιλαμβάνονται οι τόκοι. 'Αρα πρόκειται για ένα διακανονισμό, ο οποίος είναι γενναίος. Θα καταβληθεί ένα κεφάλαιο πέντε δισεκατομμυρίων τριακοσίων εκατομμυρίων (5.300.000.000) δραχμών με τη δοσοποίηση η οποία ειπώθηκε προηγουμένως και διευκρινίστηκε και θα καταβληθεί πλέον στο δημόσιο. Αυτή είναι η κατάσταση. Γι'αυτό έχουν σημασία όσα λέμε για τα νέα μοντέλα ενίσχυσης των μικρών και μικρομεσαίων επιχειρήσεων. Σας θυμίζω και πάλι ότι η Κυβέρνηση είναι αυτή η οποία έχει ριξει τον πληθωρισμό, έχει ρίξει τα επιτόκια και έχει διασφαλίσει χαμηλό κόστος χρήματος. 

ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Μην τα ανοίξουμε αυτά. 

ΠΡΟΕΔΡΕΥΩΝ (Παναγιώτης Ν. Κρητικός): Κηρύσσεται περαιωμένη η συζήτηση επί της ενότητας των άρθρων 1 έως και 5. 

Κύριοι συνάδελφοι, έχει υποβληθεί αίτηση ονομαστικής ψηφοφορίας από Βουλευτές, επί του άρθρου 5, της οποίας το κείμενο έχει ως εξής: 

"Προς 

τον κ. Πρόεδρο της Βουλής 

Οι υπογραφόμενοι Βουλευτές ζητούν ονομαστική ψηφοφορία στο άρθρο 5. 

Σαλαγκούδης Γ. 

Βεζδρεβάνης Η. 

Σκρέκας Θ. 

Ρεγκούζας Α. 

Χαϊτίδης Ε. 

Καλλιώρας Η. 

Καραμηνάς Κ. 

Κωστόπουλος Δ. 

Τσιαρτσιώνης Ν. 

Λαμπρόπουλος Ι. 

Πασσαλίδης Θ. 

Παπαφιλίππου Ν. 

Φουντουκίδου Π. 

Κεφαλογιάννης Μ. 

Καραμάριος Α. 

Παναγιώτου Σ. 

Ρόκος Γ. 

Τσαφούλιας Γ. 

Νάκος Α. 

Σπύρου Σ." 

Θα αναγνώσω και τον κατάλογο των υπογραφόντων την αίτηση ονομαστικής ψηφοφορίας, για να διαπιστωθεί αν υπάρχει ο απαιτούμενος από τον Κανονισμό αριθός για την υποβολή της. 

Ο κ. Σαλαγκούδης. Παρών. 

Ο κ. Βεζδρεβάνης. Παρών. 

Ο κ. Σκρέκας. Παρών. 

Ο κ. Ρεγκούζας. Παρών. 

Ο κ. Χαϊτίδης. Παρών. 

Ο κ. Καλλιώρας. Παρών. 

Ο κ. Καραμηνάς. Παρών. 

Ο κ. Κωστόπουλος. Παρών. 

Ο κ. Τσιαρτσιώνης. Παρών. 

Ο κ. Λαμπρόπουλος. Παρών. 

Ο κ. Πασσαλίδης. Παρών. 

Ο κ. Παπαφιλίππου. Παρών. 

Η κ. Φουντουκίδου. Απούσα. 

Ο κ. Κεφαλογιάννης. Παρών. 

Ο κ. Καραμάριος. Παρών. 

Ο κ. Παναγιώτου. Παρών. 

Ο κ. Ρόκος. Παρών. 

Ο κ. Νάκος. Παρών. 

Κύριοι συνάδελφοι, υπάρχει ο απαιτούμενος από τον Κανονισμό αριθμός υπογραφόντων την αίτηση ονομαστικής ψηφοφορίας Βουλευτών. 

Συνεπώς διακόπτουμε τη συνεδρίαση για δέκα λεπτά σύμφωνα με τον Κανονισμό. 

(ΔΙΑΚΟΠΗ)

(ΜΕΤΑ ΤΗ ΔΙΑΚΟΠΗ)

ΠΡΟΕΔΡΕΥΩΝ (Παναγιώτης Ν. Κρητικός): Επαναλαμβάνεται η διακοπείσα συνεδρίαση. 

Κύριοι συνάδελφοι, το Προεδρείο εκτιμώντας τις ανάγκες του νομοθετικού έργου σύμφωνα με τον Κανονισμό (άρθρο 72, παράγραφος 3) θα λύσει τη συνεδρίαση για αύριο Παρασκευή 12 Μαρτίου 1999 και ώρα 10.30' με αντικείμενο εργασιών του Σώματος: Συζήτηση και λήψη απόφασης σύμφωνα με το άρθρο 68 του Συντάγματος και 144-149 του Κανονισμού της Βουλής επί της προτάσεως εκατόν δεκαέξι (116) Βουλευτών του Πανελληνίου Σοσιαλιστικού Κινήματος για σύσταση Εξεταστικής Επιτροπής με αντικείμενο την έρευνα των πραγματικών δεδομένων της υπόθεσης Οτσαλάν, σύμφωνα με την ειδική ημερήσια διάταξη, η οποία έχει διανεμηθεί. 

Λύεται η συνεδρίαση. 

'Ωρα λήξης: 15.55'. 

Ο ΠΡΟΕΔΡΟΣ                                                                                ΟΙ ΓΡΑΜΜΑΤΕΙΣ





  






















  



 









  







  




