      
      ΠΙΝΑΚΑΣ ΠΕΡΙΕΧΟΜΕΝΩΝ
      ΣΥΝΕΔΡΙΑΣΗ  Ε΄
      Πέμπτη 3 Απριλίου 2003
      
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      2. Άδεια απουσίας του Βουλευτού κ. Αναστασίου Νεράντζη, σελ.
      3. Ανακοινώνεται ότι τη συνεδρίαση παρακολουθούν μαθητές από το 4ο Γυμνάσιο Αιτωλοακαρνανίας, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Ανακοίνωση του δελτίου επικαίρων ερωτήσεων της Παρασκευής 4 Απριλίου 2003, σελ.
      4. Συζήτηση επικαίρων ερωτήσεων: 
      α) Προς τον Υπουργό Οικονομίας και Οικονομικών : i) σχετικά με την αντιμετώπιση του προβλήματος των πανωτοκίων, σελ. 
      ii) σχετικά με την κατασκευή των εγγειοβελτιωτικών έργων στην πεδιάδα της Άρτας κλπ., σελ.
      β) Προς τον Υπουργό Εθνικής Παιδείας και Θρησκευμάτων: i) σχετικά με την καταβολή του επιδόματος των 176 ευρώ στους εκπαιδευτικούς, σελ.
      ii) σχετικά με την υλοποίηση των θεσμών της ενισχυτικής διδασκαλίας και διαδικασίας στήριξης στα γυμνάσια και στα λύκεια, σελ.
      γ) Προς την Υπουργό Περιβάλλοντος, Χωροταξίας και Δημοσίων Έργων, σχετικά με τη μη εγγραφή δηλώσεων περί ιδιοκτησίας του δημοσίου κατά τη διαδικασία της κτηματογράφησης κλπ., σελ.
      Γ. ΝΟΜΟΘΕΤΙΚΗ ΕΡΓΑΣΙΑ
      1. Συζήτηση και ψήφιση επί του σχεδίου νόμου του Υπουργείου Δικαιοσύνης «Κεντρική Επιτροπή Κωδικοποίησης», σελ.
      2. Συζήτηση επί της πρότασης νόμου του σχεδίου νόμου του Υπουργείου Δικαιοσύνης «Για την παράνομη μεταφορά αλλοδαπών στην Ελλάδα», σελ.
      3. Κατάθεση έκθεσης Διαρκούς Επιτροπής: Η Διαρκής Επιτροπή Κοινωνικών Υποθέσεων καταθέτει την έκθεσή της στο σχέδιο νόμου του Υπουργείου Εργασίας και Κοινωνικών Ασφαλίσεων «Κοινωνικός διάλογος για την προώθηση της απασχόλησης και την κοινωνική προστασία και άλλες διατάξεις», σελ.
      ΟΜΙΛΗΤΕΣ
      Α. Επί των επικαίρων ερωτήσεων:
      ΓΚΕΣΟΥΛΗΣ Ν., σελ.
      ΖΗΣΗ Ρ., σελ.
      ΚΑΡΑΜΠΙΝΑΣ Κ., σελ.
      ΚΟΥΛΟΥΡΗΣ Κ., σελ.
      ΞΗΡΟΤΥΡΗ-ΑΙΚΑΤΕΡΙΝΑΡΗ Α., σελ.
      ΠΑΧΤΑΣ Χ., σελ.
      ΤΑΛΙΑΔΟΥΡΟΣ Σ., σελ.
      ΤΣΟΥΚΑΤΟΣ Θ., σελ.
      ΦΛΩΡΙΔΗΣ Γ. σελ.
      Β. Επί του σχεδίου νόμου του Υπουργείου Δικαιοσύνης:
      ΚΑΤΣΑΡΟΣ Ν. σελ.
      ΚΟΥΒΕΛΗΣ Φ., σελ.
      ΠΕΤΣΑΛΝΙΚΟΣ Φ., σελ.
      Γ. Επί της πρότασης νόμου αρμοδιότητας του Υπουργείου Δικαιοσύνης:
      ΑΝΔΡΕΟΥΛΑΚΟΣ Α., σελ.
      ΒΑΪΝΑΣ Ι., σελ.
      ΒΑΡΒΙΤΣΙΩΤΗΣ Μ., σελ.
      ΓΚΑΤΖΗΣ Ν., σελ.
      ΚΑΤΣΑΡΟΣ Ν., σελ.
      ΚΟΥΒΕΛΗΣ Φ., σελ.
      ΜΑΡΚΟΓΙΑΝΝΑΚΗΣ Χ., σελ.
      ΠΑΥΛΙΔΗΣ Α., σελ.
      ΠΕΤΣΑΛΝΙΚΟΣ Φ., σελ.
      ΠΟΛΥΔΩΡΑΣ Β. σελ.
      ΣΠΥΡΙΟΥΝΗΣ Κ., σελ.
      ΤΣΙΠΛΑΚΗΣ Κ., σελ.
      ΤΣΙΠΡΑΣ Β., σελ.
      ΠΡΑΚΤΙΚΑ  ΒΟΥΛΗΣ
      Ι΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
      ΣΥΝΟΔΟΣ  Γ΄
      ΣΥΝΕΔΡΙΑΣΗ     Ε΄
      Πέμπτη 3 Απριλίου 2003
      Αθήνα, σήμερα στις 3 Απριλίου 2003, ημέρα Πέμπτη και ώρα 10.48΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
      ΠΡΟΕΔΡΕΥΩΝ (Κωνσταντίνος Γείτονας):  Κυρίες και κύριοι συνάδελφοι, αρχίζει η συνεδρίαση.
      (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 2-4-2003 εξουσιοδότηση του Σώματος, επικυρώθηκαν με ευθύνη του Προεδρείου τα Πρακτικά της  Δ΄ συνεδριάσεώς του, της Τετάρτης 2 Απριλίου 2003 σε ό,τι αφορά στην ψήφιση στο σύνολο των σχεδίων νόμων: 1. «Κύρωση της Σύμβασης για το εφαρμοστέο δίκαιο στις υποχρεώσεις διατροφής»
      2.  «Ρυθμίσεις για τα καζίνα Πάρνηθας και Κέρκυρας και άλλες διατάξεις»)
       Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από τον κ. Θεόδωρο Τσουκάτο, Βουλευτή Επικρατείας, τα ακόλουθα:
      1) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Πανελλήνιος Σύλλογος Αδιόριστων Επιτυχόντων Διαγωνισμού ΑΣΕΠ ζητεί την πρόσληψη των αδιόριστων μελών του.
      2) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία η Κίνηση Πολιτών Δυτικής Φθιώτιδας διαμαρτύρεται για τη δημιουργία Αιολικού Πάρκου σε περιοχή της Δυτικής Φθιώτιδας.
      3) Ο Βουλευτής Θεσσαλονίκης κ. ΚΥΡΙΑΚΟΣ ΣΠΥΡΙΟΥΝΗΣ κατέθεσε αναφορά με την οποία η Αγωνιστική Κίνηση για το «Φως της Ολυμπίας» του Τάκη Δόξα, ζητεί να επανεκφωνηθεί το ποίημα κατά την Ολυμπιάδα του 2004.
      4) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας στο οποίο επισημαίνεται πως τα αγροτικά προϊόντα πωλούνται κάτω από το κόστος παραγωγής τους.
      5) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ζητείται η άμεση λήψη μέτρων για την προστασία του φοινικοδάσους Βάι.
      6) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας στο οποίο ζητείται η αναπροσαρμογή των αποδοχών των ιδιωτών γιατρών που είναι συμβεβλημένοι με το Δημόσιο.
      7) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας στο οποίο καταγγέλλονται τα κενά που υπάρχουν στο νοσηλευτικό προσωπικό των νοσοκομείων της Κρήτης.
      8) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας στο οποίο ζητείται η διακοπή της λειτουργίας του πυρηνελαιουργείου Ανδρουλάκη στα Καστελλιανά.
      9) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε αναφορά με την οποία οι Δήμοι Αστερουσίων Κόφινα και Μοιρών ζητούν τη δημιουργία κέντρου κοινωνικών υποστηρικτικών υπηρεσιών.
      10) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η κ. Σοφία Κατεζάκη, εκπαιδευτικός, ζητεί να της χορηγηθεί η επιδότηση ενοικίου.
      11) Ο Βουλευτής Πιερίας κ. ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ κατέθεσε αναφορά με την οποία η Περιφερειακή Διοικούσα Επιτροπή Μακεδονίας του Πανελλήνιου Συλλόγου Συνταξιούχων ΟΤΕ ζητεί την ικανοποίηση αιτημάτων της κατηγορίας των συνταξιούχων ΟΤΕ.
      12) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε αναφορά με την οποία η Ένωση Επιστημόνων Ερευνητών Υπουργείου Γεωργίας διαμαρτύρεται για την απόφαση κατάργησης των Περιφερειακών Μονάδων του Εθνικού Ιδρύματος Αγροτικής Έρευνας.
      13) Ο Βουλευτής Αττικής κ. ΗΛΙΑΣ ΠΑΠΑΗΛΙΑΣ κατέθεσε αναφορά με την οποία ο Δήμος Μαραθώνα Αττικής ζητεί ίδρυση ιατρείου στο Μαραθώνα.
      14) Ο Βουλευτής Φθιώτιδας κ. ΔΗΜΗΤΡΙΟΣ ΑΛΑΜΠΑΝΟΣ κατέθεσε αναφορά με την οποία ο Φοιτητικός Σύλλογος Ανωτέρας Εκκλησιαστικής Σχολής Αθηνών ζητεί την ισοτιμία των Εκκλησιαστικών Σχολών με τα αντίστοιχα ΤΕΙ.
      15) Ο Βουλευτής Φθιώτιδας κ. ΔΗΜΗΤΡΙΟΣ ΑΛΑΜΠΑΝΟΣ κατέθεσε αναφορά με την οποία η Πανελλήνια Ένωση Οικοδομικών Συνεταιρισμών «ΠΙΝΔΟΣ» ζητεί εδαφικές εκτάσεις να καταστούν κατάλληλες για οικιστική ανάπτυξη.
      16) Ο Βουλευτής Φθιώτιδας κ. ΔΗΜΗΤΡΙΟΣ ΑΛΑΜΠΑΝΟΣ κατέθεσε αναφορά με την οποία ο Σύλλογος για την Προστασία του Περιβάλλοντος Αγίου Ιωάννη Θεολόγου Μαλεσίνας Φθιώτιδας ζητεί τη λήψη μέτρων για τη μη  ρύπανση από τα Ιχθυοτροφεία του κόλπου Θεολόγου – Αταλάντης.
      17) Ο Βουλευτής Φθιώτιδας κ. ΔΗΜΗΤΡΙΟΣ ΑΛΑΜΠΑΝΟΣ κατέθεσε αναφορά με την οποία ο Δήμος Δομοκού Φθιώτιδας ζητεί την προώθηση και ολοκλήρωση του έργου της κατασκευής Βιολογικού Καθαρισμού στο Δήμο Δομοκού.
      18) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Ένωση Ξενοδόχων Νάξου ζητεί την επανένταξη διατάξεων του Αναπτυξιακού Νόμου για τη δημιουργία νέων κλινών στο νησί της Νάξου.
      19) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Κοινότητα Φολέγανδρου Κυκλάδων ζητεί τη αύξηση των δρομολογίων των πλοίων που συνδέουν τη νήσο Φολέγανδρο με τον Πειραιά.
      20) Ο Βουλευτής Θεσσαλονίκης κ. ΣΩΤΗΡΗΣ ΚΟΥΒΕΛΑΣ κατέθεσε αναφορά με την οποία η Ένωση Εμπόρων Κρέατος και Ζώντων Ζώων Αγοράς  Θεσσαλονίκης ζητεί τη μεταστέγαση της κρεαταγοράς Θεσσαλονίκης.
      21) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία η Ένωση Υπαλλήλων Πυροσβεστικού Σώματος Νήσου Χίου ζητεί την αναβάθμιση του Πυροσβεστικού Σταθμού Χίου.
      22) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία ο Αγροτικός Συνεταιρισμός Εσπεριδοκαλλιεργητών Χίου ζητεί την επίλυση προβλημάτων του συνεταιρισμού.
      23) Ο Βουλευτής Χαλκιδικής κ. ΒΑΣΙΛΕΙΟΣ ΠΑΠΠΑΣ κατέθεσε αναφορά με την οποία οι Σύλλογοι Γονέων και Κηδεμόνων 1ου και 2ου Γυμνασίου Νέων Μουδανιών Χαλκδικής ζητεί την επίλυση του στεγαστικού προβλήματος των δύο Γυμνασίων Νέων Μουδανιών.
      24) Ο Βουλευτής Χαλκιδικής κ. ΒΑΣΙΛΕΙΟΣ ΠΑΠΠΑΣ κατέθεσε αναφορά με την οποία Συμβασιούχοι του ΟΓΑ Κεντρικής Μακεδονίας ζητούν την μετατροπή των συμβάσεών τους από ορισμένου σε αορίστου χρόνου.
      25) Ο Βουλευτής Χαλκιδικής κ. ΒΑΣΙΛΕΙΟΣ ΠΑΠΠΑΣ κατέθεσε αναφορά με την οποία ο κ. Χρήστος Παπακωνσταντίνου , κάτοικος Ταξιάρχη Πολυγύρου Χαλκιδικής ζητεί την μετατροπή του τηλεφωνικού κέντρου Ταξιάρχη σε ψηφιακό.
      26) Ο Βουλευτής Χαλκιδικής κ. ΒΑΣΙΛΕΙΟΣ ΠΑΠΠΑΣ κατέθεσε αναφορά με την οποία η Ομοσπονδία Ιδιοκτητών και Επιχειρηματιών Ενοικιαζομένων Δωματίων και Διαμερισμάτων Χαλκιδικής ζητεί την αποδοχή προτάσεων όσον αφορά στις τροποποιήσεις του άρθρου 9 ν. 3050/02.
      27) Ο Βουλευτής Θεσσαλονίκης κ. ΚΥΡΙΑΚΟΣ ΣΠΥΡΙΟΥΝΗΣ κατέθεσε αναφορά με την οποία ο κ. Ελευθέριος Μηλιόπουλος, ιατρός, αναφέρεται σε μεθόδους ίασης του καρκίνου και ζητεί τη συμπαράσταση των επίσημων φορέων.
      28) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία το ICOMOS, Ελληνικό Τμήμα του Διεθνούς Συμβουλίου Μνημείων και Τοποθεσιών ζητεί την αποδοχή προτάσεων σχετικά με την αξιοποίηση και ανάδειξη της πολιτιστικής μας κληρονομιάς.
      29) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία πρώην υπάλληλοι Υπ. Εσωτερικών Δ.Δ.Α. Νομαρχιακής Αυτοδιοίκησης Μαγνησίας ζητούν να τους χορηγηθεί η ειδική πρόσθετη αμοιβή που λαμβάνουν οι υπόλοιποι υπάλληλοι του Υπ. Εσωτερικών.
      30) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία ο Δήμος Κάρλας Μαγνησίας ζητεί την άμεση καταβολή αποζημιώσεων στους δικαιούχους αγρότες της περιοχής του.
      31) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία η Νομαρχιακή Αυτοδιοίκηση Μαγνησίας ζητεί τη χορήγηση νοσηλείων Γ΄ θέσης στους φιλοξενούμενους του ιδρύματος Άσπρες Πεταλούδες.
      32) Ο Βουλευτής Θεσσαλονίκης κ. ΚΥΡΙΑΚΟΣ ΣΠΥΡΙΟΥΝΗΣ κατέθεσε αναφορά με την οποία το Εργατοϋπαλληλικό Κέντρο Θεσσαλονίκης ζητεί την επέκταση της ρύθμισης που ίσχυε για τους εργαζόμενους της ΜΑΒΕ και στους εργαζόμενους της ΕΛΛΕΝΙΤ.
      33) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία το Εργατοϋπαλληλικό Κέντρο Θεσσαλονίκης ζητεί την επέκταση της ρύθμισης που ίσχυε για τους εργαζόμενους της ΜΑΒΕ και στους εργαζόμενους της ΕΛΛΕΝΙΤ.
      34) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία το Σωματείο Πληρωμάτων Ασθενοφόρων Κέντρων Υγείας και Νοσοκομείων Β. Ελλάδας ζητεί την άμεση ένταξη των μελών του στο ΕΚΑΒ.
      35) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία η Ένωση Εμπόρων Κρέατος και Ζώντων Ζώων Αγοράς Θεσσαλονίκης ζητεί τη μείωση της τιμής των ενοικίων των καταστημάτων της νέας κρεαταγοράς Θεσσαλονίκης.
      36) Ο Βουλευτής Θεσσαλονίκης κ. ΚΥΡΙΑΚΟΣ ΣΠΥΡΙΟΥΝΗΣ κατέθεσε αναφορά με την οποία η Ένωση Εμπόρων Κρέατος και Ζώντων Ζώων Αγοράς Θεσσαλονίκης ζητεί τη μείωση της τιμής των ενοικίων των καταστημάτων της νέας κρεαταγοράς Θεσσαλονίκης.
      37) Ο Βουλευτής Χανίων κ. ΕΜΜΑΝΟΥΗΛ ΣΚΟΥΛΑΚΗΣ κατέθεσε αναφορά με την οποία ο Σύλλογος Προστασίας και Επαγγελματικής Αποκατάστασης Εποχικών Δασοπυροσβεστών Νομού Χανίων ζητεί την ικανοποίηση αιτημάτων των εποχικών πυροσβεστών.
      38) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία η Πανελλήνια Ομοσπονδία Εκδοτών Βιβλιοπωλών, οι Σύλλογοι Εκδοτών Βιβλιοπωλών Αθηνών, Εκδοτών Θεσσαλονίκης και ο Σύνδεσμος Εκδοτών Βιβλίου ζητούν τη δημιουργία βιβλιοθηκών στα σχολεία και στα ανώτερα και ανώτατα εκπαιδευτικά ιδρύματα της χώρας.
      39) Ο Βουλευτής Αττικής κ. ΓΕΩΡΓΙΟΣ ΒΛΑΧΟΣ κατέθεσε αναφορά με την οποία η Νομαρχιακή Αυτοδιοίκηση Δυτικής Αττικής ζητεί να απαγορευθεί άμεσα η αγκυροβολία στην θαλάσσια περιοχή Πάχης Μεγάρων.
      40) Ο Βουλευτής Καρδίτσας κ. ΔΗΜΗΤΡΙΟΣ ΣΙΟΥΦΑΣ κατέθεσε αναφορά με την οποία ο Κυνηγετικός Σύλλογος Καρδίτσας ζητεί να επιτραπεί το κυνήγι του φασιανού στο Νομό Καρδίτσας.
      41) Ο Βουλευτής Αρκαδίας κ. ΠΕΤΡΟΣ ΤΑΤΟΥΛΗΣ κατέθεσε αναφορά με την οποία ο Σύνδεσμος Συνταξιούχων ΕΑΠΑΕ διαμαρτύρεται για την ένταξη του Ταμείου Επικουρικής Ασφάλισης Προσωπικού Αεροπορικών Επιχειρήσεων στο ΙΚΑ – ΤΕΑΜ.
      42) Ο Βουλευτής Αττικής κ. ΗΛΙΑΣ ΠΑΠΑΗΛΙΑΣ κατέθεσε αναφορά με την οποία η Κοινότητα Κρυονερίου Αττικής ζητεί την ορθολογικοποίηση της ζώνης προστασίας Κηφισού ώστε να δοθεί η δυνατότητα δημιουργίας πραγματικής ζώνης προστασίας με κοινόχρηστο δημόσιο χαρακτήρα.
      43) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ – ΛΙΑΚΑΤΑΣ κατέθεσε αναφορά με την οποία το ΚΤΕΛ Αστικής περιοχής Πατρών Αχαίας ζητεί τη ρύθμιση της αποπληρωμής των χρεών του προς το ΙΚΑ.
      44) Ο Βουλευτής Κιλκίς κ. ΚΩΝ/ΝΟΣ ΚΙΛΤΙΔΗΣ κατέθεσε αναφορά με την οποία η κ. Νίνα Σαρίδου, ειδικευόμενη γιατρός, ζητεί να παραμείνει ως υπεράριθμος στο νοσοκομείο Κιλκίς.
      45) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία η Πανελλήνια Ένωση Οικοδομικών Συνεταιρισμών ζητεί τη δημιουργία νομικού πλαισίου ώστε εδαφικές εκτάσεις που κατέχουν νόμιμα οι Οικοδομικοί Συνεταιρισμοί να καταστούν κατάλληλες για οικιστική ανάπτυξη.
      46) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Φοιτητικός Σύλλογος Ανωτέρας Εκκλησιαστικής Σχολής Αθηνών ζητεί την ισοτιμία των Ανωτέρων Εκκλησιαστικών Σχολών με τα αντίστοιχα ΤΕΙ.
      47) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Σύλλογος για την Προστασία του Περιβάλλοντος Αγίου Ιωάννη Θεολόγου Μαλεσίνας Φθιώτιδας διαμαρτύρεται για την υποβάθμιση, ρύπανση και μόλυνση της περιοχής του κόλπου Αταλάντης – Θεολόγου από ιχθυοτροφεία.
      48) Ο Βουλευτής Αττικής κ. ΓΕΩΡΓΙΟΣ ΒΛΑΧΟΣ κατέθεσε αναφορά με την οποία ο Δήμος Ελευσίνας διαμαρτύρεται για τη νέα αύξηση της τιμής πώλησης του νερού στους ΟΤΑ κατά 45%.
      49) Η Βουλευτής Θεσσαλονίκης κ. ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσαν αναφορά με την οποία ο Αγροτικός Συνεταιρισμός Αμπελίων Γιαννιτσών ζητεί την επίλυση του προβλήματος με τον ΟΠΕΚΕΠΕ και την επιδότηση του ροδάκινου.
      50) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η Συντονιστική Επιτροπή Μαθητών Γονέων και Εκπαιδευτικών της Σχολής Επαγγελματικής Κατάρτισης Ατόμων με Ειδικές Ανάγκες του ΟΑΕΔ ζητεί την εξαίρεση της σχολής από την ευθύνη της εταιρείας «Επαγγελματική Κατάρτιση Α.Ε.».
      51) Ο Γ΄ Αντιπρόεδρος της Βουλής και Βουλευτής Αττικής κ. ΚΩΝ/ΝΟΣ ΒΡΕΤΤΟΣ κατέθεσε αναφορά με την οποία ο Νομάρχης Δυτικής Αττικής καταγγέλλει παράνομη αγκυροβολία πλοίων στη θαλάσσια περιοχή της Πάχης Μεγάρων Αττικής.
      52) Ο Βουλευτής Θεσσαλονίκης κ. ΘΕΟΧΑΡΗΣ ΤΣΙΟΚΑΣ κατέθεσε αναφορά με την οποία Συμβασιούχοι του ΟΓΑ ζητούν τη μετατροπή των συμβάσεων εργασίας τους αορίστου χρόνου σε ορισμένου.
      53) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία ο Δήμος Καρδαμύλων Χίου ζητεί τη μεταστέγαση της Ακαδημίας Εμπορικού Ναυτικού στα Καρδάμυλα Χίου.
      54) Ο Βουλευτής Πειραιά κ. ΠΑΝΑΓΙΩΤΗΣ Ν. ΚΡΗΤΙΚΟΣ κατέθεσε αναφορά με την οποία η Συντονιστική Επιτροπή για τη διάσωση της παραλίας Σαρωνικού δηλώνει την αντίθεσή της προς το Ν/Σ που περιέχει ρυθμίσεις για τα καζίνο Πάρνηθας και Κέρκυρας.
      55) Ο Βουλευτής Πειραιά κ. ΠΑΝΑΓΙΩΤΗΣ Ν. ΚΡΗΤΙΚΟΣ κατέθεσε αναφορά με την οποία το Σωματείο Συνταξιούχων Επαγγελματιών – Βιοτεχνών ΤΕΒΕ Νίκαιας – Κορυδαλλού Πειραιώς ζητεί την αύξηση των συντάξεων του ΤΕΒΕ κατά 10% για το έτος 2003.
      56) Ο Βουλευτής Πειραιά κ. ΠΑΝΑΓΙΩΤΗΣ Ν. ΚΡΗΤΙΚΟΣ κατέθεσε αναφορά με την οποία η Ένωση Ελλήνων Χημικών ζητεί τον άμεσο τερματισμό των πολεμικών επιχειρήσεων στο Ιράκ.
      57) Ο Βουλευτής Θεσσαλονίκης κ. ΒΑΣΙΛΕΙΟΣ ΓΕΡΑΝΙΔΗΣ κατέθεσε αναφορά με την οποία η ΕΑΣΘ «Ομοσπονδία», ΟΔΑΣ, ΟΑΣ Νομού Θεσσαλονίκης διαμαρτύρονται για την οριοθέτηση των 360 κιλών μέγιστης ζώνης για την παράδοση βαμβακιού στο Νομό Θεσσαλονίκης.
      58) Ο Βουλευτής Θεσσαλονίκης κ. ΒΑΣΙΛΕΙΟΣ ΓΕΡΑΝΙΔΗΣ κατέθεσε αναφορά με την οποία η Ένωση Συνταξιούχων Υπαλλήλων Δήμων και Κοινοτήτων Βορείου Ελλάδος ζητεί να καταβληθεί στα μέλη της το επίδομα παραγωγικότητας.
      59) Ο Βουλευτής Θεσσαλονίκης κ. ΒΑΣΙΛΕΙΟΣ ΓΕΡΑΝΙΔΗΣ κατέθεσε αναφορά με την οποία ο Δήμος Βασιλικών Θεσσαλονίκης ζητεί τη χρηματοδότηση έργων οδοποιίας στην ευρύτερη περιοχή του.
      60) Ο Βουλευτής Θεσσαλονίκης κ. ΒΑΣΙΛΕΙΟΣ ΓΕΡΑΝΙΔΗΣ κατέθεσε αναφορά με την οποία η Περιφερειακή Διοικούσα Επιτροπή Μακεδονίας του Πανελληνίου Συλλόγου Συνταξιούχων ΟΤΕ ζητεί τον ανακαθορισμό των συντάξεων του ΟΤΕ και την επαναφορά της αντιστοιχίας του 80% μισθού – σύνταξης.
      61) Ο Βουλευτής Θεσσαλονίκης κ. ΒΑΣΙΛΕΙΟΣ ΓΕΡΑΝΙΔΗΣ κατέθεσε αναφορά με την οποία το Εργατοϋπαλληλικό Κέντρο Θεσσαλονίκης και η ’Ενωση Εργατοτεχνιτών και Υπαλλήλων Εργοστασίου ΕΛΛΕΝΙΤ ζητεί την επέκταση της ρύθμισης του άρθρου 7 ν. 2941/2001 και για τους εναπομείναντες εργαζομένους της ΕΛΛΕΝΙΤ.
      62) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Εκπολιτιστικός Σύλλογος Λιασικίου Πελασγίας Φθιώτιδας ζητεί την ελεύθερη διέλευση των μελών του Συλλόγου από τα διόδια Πελασγίας.
      63) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία η Επιτροπή Μεταταχθέντων Υπαλλήλων της Γ. Γραμματείας Εμπορίου (ελεγκτές καζίνο) ζητούν την ικανοποίηση εργασιακού τους προβλήματος.
      64) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία το Νοσηλευτικό Προσωπικό Πνευμονολογικής Κλινικής του Γενικού Νομαρχιακού Νοσοκομείου Λαμίας ζητεί την ενίσχυση της Πνευμονολογικής Κλινικής του πιο πάνω νοσοκομείου με νοσηλευτικό προσωπικό.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 831/30-7-02 ερώτηση δόθηκε με το υπ’ αριθμ. 305/21-8-02 έγγραφο από τον Υπουργό Δικαιοσύνης η ακόλουθη απάντηση:
      «Απαντώντας στην ερώτηση με αριθμό 831/30-7-2002 που κατέθεσε στη Βουλή των Ελλήνων ο Βουλευτής κ. Ι. Τζαμτζής, σας γνωρίζουμε ότι το Υπουργείο Δικαιοσύνης βρίσκεται στο στάδιο αναζήτησης κατάλληλου οικοπέδου για την ανέγερση νέου κτιρίου Δικαστικού Μεγάρου Γιαννιτσών. Είναι σε συνεχή επικοινωνία με τους εμπλεκόμενους τοπικούς φορείς προκειμένου να εξευρεθεί λύση στο ζήτημα.
      Παράλληλα η Νομαρχιακή Αυτ/ση Νομού Πέλλας προχώρησε στη δημοπράτηση του έργου «Προσθήκη γραφείων στον Α΄ όροφο του Πρωτοδικείου Γιαννιτσών», για να καλυφθούν οι στεγαστικές ανάγκες του Πρωτοδικείου.
      Ο Υπουργός
      ΦΙΛΙΠΠΟΣ ΠΕΤΣΑΛΝΙΚΟΣ»
      2. Στην με αριθμό 993/2-8-02 ερώτηση δόθηκε με το υπ’ αριθμ .313/21-8-02 έγγραφο από τον Υπουργό Δικαιοσύνης η ακόλουθη απάντηση:
      «Απαντώντας στην ερώτηση με αριθμό 993/2-8-2002 που κατέθεσε στη Βουλή των Ελλήνων ο Βουλευτής κ. Λ. Παπανικολάου, σας γνωρίζουμε ότι ο εν λόγω κύριος ουδέποτε υπήρξε σύμβουλός μας στο Υπουργείο.
      Είχε προσληφθεί το έτος 1992 (αρ. απόφ. 9232/5-5-92) στα πλαίσια της στελέχωσης των μονάδων στρατηγικού σχεδιασμού και ανάλυσης πολιτικής, οι οποίες είχαν συσταθεί σε όλα τα Υπουργεία βάσει των διατάξεων του άρ. 80 του ν. 1892/90.
      Σήμερα, με την υπ’ αριθμ. 76573/13-6-2002 απόφαση τοποθέτησης υπαλλήλων της Κεντρικής Υπηρεσίας του Υπ. Δικαιοσύνης στις οργανικές μονάδες αυτού όπως ορίζονται στις διατάξεις του άρ. 21 του π.δ/τος 36/2000 (ΦΕΚ 29 Α΄), υπηρετεί στη Δ/νση Διοίκησης και Ανάπτυξης Ανθρώπινου Δυναμικού.
      Ο Υπουργός
      ΦΙΛΙΠΠΟΣ ΠΕΤΣΑΛΝΙΚΟΣ»
      3. Στην με αριθμό 1205/26-8-02 ερώτηση δόθηκε με το υπ’ αριθμ. 2632/24-9-02 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ερώτησης με αριθμό 1205/26-8-2002, που κατέθεσε ο Βουλευτής κ. Α. Χειμάρας και μας διαβίβασε το Υπουργείο Εσωτερικών, Δημόσιας Διοίκησης και Αποκέντρωσης με το Φ 78400/19606 από 6-9-2002 έγγραφό του, σε ό,τι μας αφορά, σας γνωρίζουμε ότι το θέμα της τακτοποίησης των εξ Αλβανίας ομογενών με Ειδικό Δελτίο Ταυτότητας Ομογενούς (Ε.Δ.Τ.Ο.) ρυθμίζεται από τις διατάξεις της Κοινής Υπουργικής Απόφασης 4000/3/10-λε από 30-5-2001, οι οποίες και εφαρμόζονται από τις αρμόδιες για τη χορήγησή του Υπηρεσίες μας.
      Ο Υφυπουργός
      ΕΥΑΓΓΕΛΟΣ ΜΑΛΕΣΙΟΣ»
      4. Στην με αριθμό 1213/26-8-02 ερώτηση δόθηκε με το υπ’ αριθμ. 85701/11-9-02 έγγραφο από τον Υφυπουργό Οικονομικών η ακόλουθη απάντηση:
      «Απαντώντας στην ερώτηση με αριθμό 1213/26-8-02, που κατέθεσε στη Βουλή ο Βουλευτής κ. Λευτέρης Παπανικολάου, σας γνωρίζουμε τα εξής:
      1. Η καταβολή της σύνταξης του θανόντος συζύγου στον επιζώντα σύζυγο, εφόσον λαμβάνει και άλλη εξ ιδίου δικαιώματος σύνταξη από το Δημόσιο δεν είναι δυνατή γιατί έρχεται σε αντίθεση με την ισχύουσα από το έτος 1951 συνταξιοδοτική νομοθεσία (παρ. 8 άρθρο 58 του π.δ. 166/2000) που ορίζει ότι δεν καταβάλλεται από το Δημόσιο Ταμείο διπλή σύνταξη.
      2. Σύμφωνα με τις διατάξεις της παρ. 2 του άρθ. 1 του ν. 1902/90, το δικαίωμα συνταξιοδότησης των θηλέων τέκνων  που έλκουν το δικαίωμά τους από γονείς που διορίσθηκαν στο Δημόσιο μετά την 1-1-1983 εξομοιώθηκε με το δικαίωμα των αρρένων και κατά συνέπεια και τα θηλέα τέκνα συνταξιοδοτούνται μέχρι την ενηλικίωσή τους, εκτός αν σπουδάζουν οπότε δικαιούνται τη σύνταξή τους μέχρι τη συμπλήρωση του 24ου έτους της ηλικίας τους.
      Ο Υφυπουργός
      ΓΕΩΡΓΙΟΣ ΦΛΩΡΙΔΗΣ»
      5. Στην με αριθμό 1269/28-8-02 ερώτηση δόθηκε με το υπ’ αριθμ. 85053/20-9-03 έγγραφο από τον Υφυπουργό Υγείας και Πρόνοιας η ακόλουθη απάντηση:
      «Απαντώντας στην ερώτηση με αριθμό 1269/28-8-2002 που κατατέθηκε στη Βουλή από το Βουλευτή κ. Κ. Καραμπίνα, σχετικά με ικανοποίηση αιτημάτων πασχόντων από Κυστική Ίνωση, για θέματα της αρμοδιότητάς μας, σας γνωρίζουμε τα εξής:
      Η συμμετοχή του ασφαλισμένου για αγορά φαρμάκων καθορίζεται από το άρθρο 19 του ν. 1902/90 (ΦΕΚ 138/90 τΑ), η μείωση δε του ποσοστού συμμετοχής σε 0% ή 10% για ορισμένα χρόνια νοσήματα προβλέπεται με Υπουργικές Αποφάσεις που εκδόθηκαν από το Υπουργείο Υγείας, Πρόνοιας και Κοινωνικών Ασφαλίσεων και ισχύουν για όλα τα ασφαλιστικά ταμεία.
      Το θέμα της κατάργησης της συμμετοχής στα φάρμακα για τους πάσχοντες από ινοκυστική νόσο θα εξετασθεί από τα συναρμόδια Υπουργεία.
      Σε ό,τι αφορά την απαλλαγή της συμμετοχής στα νοσήλια των Νοσοκομείων για τα μέλη οικογένειας του δικαιούχου στο Δημόσιο, θα ληφθεί υπόψη κατά τη σύνταξη νέου κανονισμού παροχών περίθαλψης από τον Οργανισμό Περίθαλψης Ασφαλισμένων Δημοσίου, ο οποίος συστάθηκε σύμφωνα με το ν. 2768/99.
      Ο Υφυπουργός
      Ε. ΝΑΣΙΩΚΑΣ»
      6. Στην με αριθμό 1237/27-8-02 ερώτηση δόθηκε με το υπ΄ αριθμ. 38055/18-9-02 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ερώτησης με αριθμό 1237/27-8-02 του Βουλευτή κ. Δ. Πιπεργιά, σας πληροφορούμε ότι για τη βελτίωση των οδών Καθενοί – Στενή και Καθενοί – Παλιούρας – Μακρυκάπας και προς Αγ. Αθανάσιο, έχουν ενταχθεί μελέτες στο Ειδικό Αναπτυξιακό Πρόγραμμα Νομαρχιακής Αυτοδιοίκησης (ΕΑΠΝΑ-Σ.Μ. 056), οι οποίες έχουν ανατεθεί σε μελετητικά γραφεία και είναι σε εξέλιξη. Εντός του 2003 αναμένεται ότι θα έχουν αποπερατωθεί.
      Ο Υφυπουργός
      Λ. ΠΑΠΑΔΗΜΑΣ»
      7. Στην με αριθμό 1240/27-8-02 ερώτηση δόθηκε με το υπ΄ αριθμ. 85042/20-9-02 έγγραφο από τον Υφυπουργό Υγείας και Πρόνοιας η ακόλουθη απάντηση:
      «Απαντώντας στην με αριθμό 1240/27-8-02 ερώτηση που κατατέθηκε στη Βουλή από το Βουλευτή κ. Ν. Κατσαρό, σχετικά με ελλείψεις ιατρών αναισθησιολόγων στο Π.Γ.Ν.  Λάρισας, σας γνωρίζουμε τα παρακάτω:
      Δεν αντικαθίσταται η απουσιάζουσα σε εκπαιδευτική άδεια αναισθησιολόγος ιατρός στο Νοσοκομείο.
      Η υλοποίηση της δέσμευσης για έλευση ειδικευμένων, σύμφωνα με το επισυναπτόμενο έγγραφο του ΚΕΣΥ αρ. πρωτ. 3838/30-8-02, βαίνει προς δημοσίευση για σύσταση πέντε (5) θέσεων ειδικευομένων για το Νοσοκομείο Λάρισας.
      Το Υπουργείο Υγείας και Πρόνοιας με την απόφαση του, αρ. Υ10α/ΓΠ 8428/29-8-02 και το Νοσοκομείο με την προκήρυξή του αρ. 8421/9-9-02 έχει προχωρήσει στη διαδικασία για πρόσληψη πέντε (5) αναισθησιολόγων Επιμ. Β΄.
      Επιπλέον βρίσκονται στη διαδικασία κρίσης (ΣΚΕΙΟΠΝΙ) δύο (2) κενωθείσες θέσεις αναισθησιολόγων Επιμ. Β΄.
      Ο Υφυπουργός
      Ε. ΝΑΣΙΩΚΑΣ»
      8. Στην με αριθμό 1269/28-8-02 ερώτηση δόθηκε με το υπ΄ αριθμ. 88302/19-9-02 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 1269/28-8-01 την οποία κατέθεσε ο Βουλευτής κ. Κων/νος Καραμπίνας και η οποία αναφέρεται στην ένταξη εκπ/κών που οι ίδιοι ή οι σύζυγοί τους ή τα παιδιά τους πάσχουν από κυστική ίνωση, στις ειδικές κατηγορίες μετάθεσης σύμφωνα με τις διατάξεις του άρθρου 13 π.δ. 50/96, σας γνωρίζουμε ότι το ως άνω θέμα θα αποτελέσει αντικείμενο εξέτασης σε μελλοντική ρύθμιση του ισχύοντος Προεδρικού Διατάγματος.
      Όσον αφορά στην αναφορά σχετικών θεμάτων στα σχολικά βιβλία Βιολογίας, σας πληροφορούμε ότι το Παιδαγωγικό Ινστιτούτο, αναγνωρίζοντας αφενός την αναγκαιότητα για ενημέρωση και ευαισθητοποίηση του σύγχρονου Έλληνα πολίτη σχετικά με θέματα υγείας και αφετέρου την ανάπτυξη σ΄ αυτόν δεξιοτήτων για την προστασία της προσωπικής του υγείας φρόντισε να ενταχθούν σχετικά θέματα στα νέα Αναλυτικά Προγράμματα Σπουδών, τόσο του Ενιαίου Λυκείου όσο και του Γυμνασίου, στο βαθμό βέβαια που οι ώρες που διατίθενται για τη διαδικασία της Βιολογίας το επιτρέπουν. Με βάση τα Προγράμματα αυτά.
      1. Στο Εναίο Λύκειο, και συγκεκριμένα στο βιβλίο της Βιολογικής Θετικής Κατεύθυνσης της Γ΄ τάξης, στις σελίδες 79-80, γίνεται αναφορά στην Κυστική Ίνωση και εξηγείται ο τρόπος κληρονόμησης της ασθένειας αυτής. Στη συνέχεια στις σελίδες 124-125 περιγράφεται ο τρόπος αντιμετώπισης αυτής της ασθένειας με τη μέθοδο της Γονιδιακής Θεραπείας.
      2. Στο Γυμνάσιο, με βάση και τα ισχύοντα Αναλυτικά Προγράμματα Σπουδών αλλά και αυτά που συντάχθηκαν πρόσφατα, στην ύλη της Βιολογίας της Γ΄ τάξης περιλαμβάνονται θέματα σχετικά με την «κληρονομικότητα» και φυσικά τις «κληρονομικές ασθένειες».
      3. Εκτός των παραπάνω, και στο Γυμνάσιο και στο Ενιαίο Λύκειο, παράλληλα με τις δραστηριότητες που προτείνεται να γίνονται στο πλαίσιο της διδασκαλίας όλων των αντικειμένων της Βιολογίας, δίνεται η δυνατότητα στους μαθητές, με τη βοήθεια και το συντονισμό του εκπαιδευτικού, να πραγματοποιήσουν εργασίες σχετικές με διάφορα θέματα που απασχολούν το σύγχρονο άνθρωπο και που άπτονται της Βιολογίας, ανάλογα πάντοτε με τα ενδιαφέροντά τους, τις ανάγκες της τοπικής κοινωνίας, την επικαιρότητα κτλ. Ανάμεσα σ΄αυτά μπορούν να περιλαμβάνονται, σύμφωνα με οδηγίες που δίνονται προς τους εκπαιδευτικούς, και εργασίες σχετικές με τις κληρονομικές ασθένειες όπως είναι και η Κυστική Ίνωση.
      Ο Υφυπουργός
      ΝΙΚΟΛΑΟΣ ΓΚΕΣΟΥΛΗΣ»
      9. Στην με αριθμό 1289/29-8-02 ερώτηση δόθηκε με το υπ΄ αριθμ. 942/18-9-02 έγγραφο από τον Υπουργό Οικονομίας και Οικονομικών η ακόλουθη απάντηση:
      «Σε απάντηση της ερώτησης με αριθμό 1289/29-8-2002 την οποία υπέβαλε ο Βουλευτής κ. Παναγιώτης Χ. Ψωμιάδης, σας γνωρίζουμε τα ακόλουθα: η τελευταία αύξηση του ανταποδοτικού τέλους έγινε την 1.4.1997 και ήταν 33%. Έκτοτε ουδεμία άλλη αναπροσαρμογή έχει γίνει.
      Ο Υπουργός
      Ν. ΧΡΙΣΤΟΔΟΥΛΑΚΗΣ»
      10. Στην με αριθμό 1297/19-8-2002 ερώτηση δόθηκε με το υπ’ αριθμ. 38056/19-9-2002 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Απαντώντας στην ερώτηση με αριθμό 1297/29-8-2002 του Βουλευτή κ. Κ. Καραμπίνα, αναφορικά με τη Μονή Σέλτσου στο Νομό Άρτης, σας πληροφορούμε ότι στο πρόγραμμα ΕΑΠΤΑ/ΙΙ του ΠΕΠ ΗΠΕΙΡΟΥ είχε ενταχθεί το έτος 1994 το έργο με τίτλο «Ανάδειξη Μονής Σέτσου», με φορέα υλοποίησης το ΣΠ 7ης Εδαφ. Περιφέρειας Άρτας, συνολικού προϋπολογισμού 60.238,00 ευρώ (20.526.131 δρχ.). Το έργο αφορούσε παρεμβάσεις στο οδικό δίκτυο και έχει ολοκληρωθεί. Νέα πρόταση για την ένταξη έργου στο ΠΕΠ ΙΙΙ αναφορικά με την ανάδειξη και αξιοποίηση του μνημείου δεν έχει υποβληθεί από τους αρμόδιους φορείς.
      Επίσης σας γνωρίζουμε ότι η Μονή εντάχθηκε στο πρόγραμμα Leader II για το οποίο αρμόδιο να απαντήσει είναι το Υπουργείο Γεωργίας στο οποίο και κοινοποιούμε αντίγραφο της ερώτησης.
      Ο Υφυπουργός
      Λ. ΠΑΠΑΔΗΜΑΣ»
      11. Στην με αριθμό 1319/30-8-2002 ερώτηση δόθηκε με το υπ’ αριθμ. 172/24-9-2002 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Απαντώντας στην ερώτηση με αριθμό 1319/30-8-2002 που κατέθεσε στη Βουλή ο Βουλευτής κ. Ευάγγελος Πολύζος, παρακαλούμε να πληροφορήσετε τον κύριο Βουλευτή, σύμφωνα με τα στοιχεία της ΕΥΔΕ/Αυτοκινητόδρομος ΠΑΘΕ τα εξής:
      1. Η κατασκευή του ανισόπεδου κόμβου Αιγινίου Ν. Πιερίας στον αυτοκινητόδρομο ΠΑΘΕ δεν κατέστη δυνατό να υλοποιηθεί, με την εργολαβία: «Εκτέλεση συμπληρωματικών εργασιών αυτοκινητοδρόμου ΠΑΘΕ στο τμήμα Κλειδί – Μακρύγιαλος», διότι:
      - Δεν είχαν συντελεστεί οι απαιτούμενες απαλλοτριώσεις για τις οποίες τηρήθηκε η νόμιμη διαδικασία που είναι χρονοβόρα.
      - Δεν υπήρξαν δηλώσεις συναίνεσης των ιδιοκτητών των απαιτούμενων προς απαλλοτρίωση εκτάσεων παρά τις προσπάθειες της αρμόδιας Υπηρεσίας για την εποπτεία του έργου (ΕΥΔΕ/ΠΑΘΕ).
      - Η εργολαβία περαιώθηκε στις 18.8.2001.
      - Με απόφαση της Ευρωπαϊκής Ένωσης (Ε.Ε.) έπαψε η χρηματοδότηση του παραπάνω έργου μετά την 31.8.2001, με αποτέλεσμα να μην υπάρχει δυνατότητα οποιωνδήποτε ενεργειών της παραπάνω Υπηρεσίας του ΥΠΕΧΩΔΕ για τη μη ματαίωση της κατασκευής του κόμβου.
      2. Ο ανάδοχος του παραπάνω έργου δεν εκτέλεσε εργασίες για την κατασκευή του Ανισόπεδου κόμβου Αιγινίου και δεν έλαβε οποιαδήποτε σχετική αποζημίωση.
      3. Μελλοντικά, με την εξασφάλιση της ένταξης των υπολοίπων έργων για την ολοκλήρωση του άξονα ΠΑΘΕ με διατομή αυτοκινητοδρόμου σε χρηματοδοτικό πρόγραμμα και στα πλαίσια ιεράρχησης των προτεραιοτήτων του ΥΠΕΧΩΔΕ, θα εξεταστεί η κατασκευή του εν λόγω κόμβου.
      Ο Υφυπουργός
      ΙΩΑΝΝΗΣ ΤΣΑΚΛΙΔΗΣ»
      12. Στην με αριθμό 1336/2-9-2002 ερώτηση δόθηκε με το υπ’ αριθμ. 88174/11-9-2002 έγγραφο από τον Υφυπουργό Οικονομικών η ακόλουθη απάντηση:
      «Απαντώντας στην ερώτηση με αριθμό 1336/2-9-2002 που κατέθεσε στη Βουλή ο Βουλευτής κ. Ιωάννης Βαϊνάς, σας γνωρίζουμε τα εξής:
      Το θέμα της αύξησης των χορηγιών των προέδρων κοινοτήτων αντιμετωπίζεται με σχετική διάταξη που έχει περιληφθεί σε συνταξιοδοτικό νομοσχέδιο το οποίο έχει κατατεθεί για ψήφιση στη Βουλή.
      Ο Υφυπουργός
      ΓΕΩΡΓΙΟΣ ΦΛΩΡΙΔΗΣ»
      13. Στην με αριθμό 1339/2-9-2002 ερώτηση δόθηκε με το υπ’ αριθμ. 38011/18-9-2002 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Απαντώντας στην ερώτηση με αριθμό 1339/2-9-2002 που κατέθεσε η Βουλευτής κ. Άννα Ψαρούδα – Μπενάκη, αναφορικά με την ανάγκη τροποποίησης του υφιστάμενου θεσμικού πλαισίου, ώστε να παρέχεται η δυνατότητα παραχώρησης της χρήσης κοινόχρηστων χώρων σε παρακείμενα καφενεία, ζαχαροπλαστεία, εστιατόρια και παρεμφερείς επιχειρήσεις που δεν έχουν οι ίδιες, αλλά απλώς το κτίριο όπου στεγάζονται, πρόσοψη επί αυτών, κατόπιν της υπ’ αριθμ. 2481/2001 απόφασης του Συμβουλίου της Επικρατείας, σας πληροφορούμε ότι το Υπουργείο δεν προτίθεται να προχωρήσει σε αλλαγή του υπάρχοντος νομοθετικού πλαισίου επί του θέματος.
      Ο Υφυπουργός
      Λ. ΠΑΠΑΔΗΜΑΣ»
      14. Στην με αριθμό 1340/2-9-2002 ερώτηση δόθηκε με το υπ’ αριθμ. 339/17-9-2002 έγγραφο από τον Υπουργό Δικαιοσύνης η ακόλουθη απάντηση:
      «Απαντώντας στην ερώτηση με αριθμό 1340/2-9-2002 που κατέθεσε στη Βουλή των Ελλήνων ο Βουλευτής κ. Π. Κρητικός, σας γνωρίζουμε ότι για αντικειμενικούς λόγους κατά τη διάρκεια της ανακριτικής διαδικασίας η κράτηση των κατηγορουμένων μπορούσε να γίνει μόνο στον Κορυδαλλό.
      Τονίζουμε ότι δεν ανατρέπεται το συνολικό χρονοδιάγραμμα της κατασκευής των 17 νέων Καταστημάτων Κράτησης και συνεπώς της σταδιακής απομάκρυνσης των Φυλακών Κορυδαλλού.
      Ξεκίνησε ήδη το Μάρτιο του 2002 η ανέγερση του νέου Καταστήματος Κράτησης Τρικάλων, τον Απρίλιο του 2002 η ανέγερση του νέου Καταστήματος Κράτησης Χανίων και τον Ιούνιο του 2002 η ανέγερση του νέου Καταστήματος Κράτησης Κασσαβέτειας Βόλου.
      Εντός του έτους εκτιμούμε ότι θα αποκτηθούν οι χώροι και θα προκηρυχθεί η ανέγερση νέων Καταστημάτων Κράτησης στην Κέρκυρα και στη Νεάπολη Κρήτης.
      Εξασφαλίσθηκε επίσης η προσφορά οικοπέδων για ανέγερση Καταστημάτων Κράτησης στους νομούς Γρεβενών, Δράμας, Φθιώτιδος και Σερρών.
      Εντός του έτους ολοκληρώνεται η εξέταση της καταλληλότητας των οικοπέδων, για να ακολουθήσει τους πρώτους μήνες του 2003 η έναρξη κατασκευής και σ’ αυτές τις περιοχές.
      Αξιολογούνται επίσης και προτεινόμενοι χώροι για την ανέγερση Καταστημάτων Κράτησης στην περιοχή Αττικής.
      Ο Υπουργός
      ΦΙΛΙΠΠΟΣ ΠΕΤΣΑΛΝΙΚΟΣ»
      15. Στην με αριθμό 1337/2.9.02 ερώτηση δόθηκε με το υπ’ αριθμ 472/23.9.02 έγγραφο από τον Υπουργό Εξωτερικών η ακόλουθη απάντηση:
      «Σε απάντηση της ερώτησης με αριθμό 1337/2.9.02 του Βουλευτή κ. Ε. Στυλιανίδη, σας γνωρίζουμε τα εξής:
      Η Ελληνική Κυβέρνηση γνωρίζει την πρόσφατη απόφαση του Ραδιοτηλεοπτικού Συμβουλίου της Αλβανίας, η οποία ελήφθη προς εφαρμογή του εσωτερικού της κανονισμού. Η πρεσβεία μας στα Τίρανα, η οποία παρακολουθεί στενά το ζήτημα αυτό, προβαίνοντας στις σχετικές, μετά από οδηγίες, ενέργειες, μας ενημερώνει ότι διεκόπη η αναμετάδοση του προγράμματος του συνόλου σχεδόν των ξένων τηλεοπτικών σταθμών, δηλαδή με την εξαίρεση αυτών που εκπέμπουν δορυφορικά με ελεύθερο σήμα και όχι με αναμεταδότη.
      Ζητήματα τέτοιας υφής θα πρέπει να προσεγγίζονται μέσα από τις πραγματικές τους διαστάσεις, για να αποφευχθεί η αβίαστη υιοθέτηση σεναρίων γύρω από σκοπιμότητες και διακριτική, αρνητική, μεταχείριση της ελληνικής μειονότητας. 
      Η εγκατάσταση των αναμεταδοτών από τα ξένα τηλεοπτικά δίκτυα, συμπεριλαμβανομένων των ελληνικών, πραγματοποιήθηκε σε μία εποχή απουσίας θεσμικού πλαισίου στην Αλβανία, χωρίς τις απαραίτητες άδειες και επετράπη ατύπως από τις αλβανικές αρχές που είχαν αποδεχθεί την πρακτική αυτή- και εξακολουθούν να την ευνοούν πολλές φορές και σε άλλες περιπτώσεις. Τώρα ήλθαν να την αλλάξουν, για λόγους νομιμότητας, εν μία νυκτί, αδιαφορώντας, ηθελημένα ή μη για τις επιπτώσεις, στην περίπτωσή μας για την ελληνική μειονότητα.
      Υπό το πρίσμα αυτό, και με γνώση των περιπτώσεων, όπου υφίσταται, πράγματι, διακριτική μεταχείριση έναντι της ελληνικής μειονότητας στην Αλβανία, η Ελληνική Κυβέρνηση ενεργεί για την προστασία των δικαιωμάτων της και όπως έχει τονισθεί επανειλημμένα, στο πλαίσιο της ευρωπαϊκής της προοπτικής, η γειτονική χώρα έχει αναλάβει υποχρεώσεις, στη βάση των κριτηρίων αιρεσιμότητας, έναντι της Ευρωπαϊκής Ένωσης, με έμφαση στα πρακτικά μέτρα για την προστασία των εθνικών της μειονοτήτων.
      Τέλος, ενόψει της μελέτης του φάσματος των συχνοτήτων από το Ραδιοτηλεοπτικό Συμβούλιο της Αλβανίας, δίδεται η ευκαιρία στους ελληνικούς ιδιωτικούς σταθμούς να ζητήσουν, επισήμως, την έκδοση άδειας για τη μετάδοση του προγράμματός τους από τους αναμεταδότες τους στο νότο της Αλβανίας.
      Ο Υπουργός
      Γ. Α. ΠΑΠΑΝΔΡΕΟΥ»
      16. Στην με αριθμό 1341/2.9.02 ερώτηση δόθηκε με το υπ’ αριθμ 89048/25.9.02 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 1341/2.9.02, την οποία κατέθεσε ο Βουλευτής κ. Ν. Κορτσάρης, και αφορά στην ίδρυση Διδασκαλείου Δημοτικής Εκπαίδευσης στο Παιδαγωγικό Τμήμα Δημοτικής Εκπαίδευσης του Αριστοτελείου Πανεπιστημίου Θεσσαλονίκης που λειτουργεί στη Φλώρινα, σας γνωρίζουμε τα ακόλουθα:
      Η ίδρυση Διδασκαλείων Δημοτικής Εκπαίδευσης γίνεται σύμφωνα με τις διατάξεις της παρ. 3 του άρθρου 8 του ν. 2327/95 (Α΄156).
      Σύμφωνα με τις ανωτέρω διατάξεις προκειμένου να ιδρυθεί Διδασκαλείο Δημοτικής Εκπαίδευσης στο Αριστοτέλειο Πανεπιστήμιο Θεσσαλονίκης το οποίο θα εντάσσεται στο Παιδαγωγικό Τμήμα Δημοτικής Εκπαίδευσης αυτού που λειτουργεί στη Φλώρινα, πρέπει να  υπάρξει σύμφωνη γνώμη του ανωτέρω Τμήματος. Βεβαίως, προκειμένου να τεκμηριωθεί απόλυτα τόσο η σκοπιμότητα ΄σο και η δυνατότητα ίδρυσης και ακόμη περισσότερο λειτουργίας αυτού, οι αρμόδιες υπηρεσίες και τα όργανα του Ιδρύματος αυτού θα πρέπει να υποβάλουν έγκυρες και τεκμηριωμένες εκθέσεις για τη σκοπιμότητα ίδρυσης και λειτουργίας του, καθώς και λοιπές εκθέσεις όπως π.χ. δαπανών που θα προκύπτουν από την ανωτέρω ίδρυση και λειτουργία του Διδασκαλείου αυτού.
      Ο Υπουργός
      ΠΕΤΡΟΣ ΕΥΘΥΜΙΟΥ»
      17. Στην με αριθμό 1346/2.9.02 ερώτηση δόθηκε με το υπ’ αριθμ 86130/25.9.02 έγγραφο από τον Υφυπουργό Υγείας και Πρόνοιας η ακόλουθη απάντηση:
      «Απαντώντας στην με αριθμό 1346/2.9.02 ερώτηση που κατατέθηκε στη Βουλή από το Βουλευτή κ. Α. Φλωρίνη σχετικά με τη λειτουργία του Βιολογικού Καθαρισμού του Νοσοκομείου Πολυγύρου Χαλκιδικής, σας γνωρίζουμε τα εξής:
      Όπως μας πληροφόρησε ο Διοικητής του Νοσοκομείου Πολυγύρου με σχετικό έγγραφο του, στο Νοσοκομείο λειτουργεί σύστημα επεξεργασίας και διάθεσης υγρών αποβλήτων (βιολογικός καθαρισμός) από το 1985, το οποίο λειτουργούσε αποδοτικά μέχρι το 1999, οπότε εντοπίστηκαν προβλήματα στην αποδοτικότητά του.
      Για την επίλυση του προβλήματος το Διοικητικό Συμβούλιο του Νοσοκομείου ανέθεσε στο Κέντρο Περιβαλλοντικής Αναβάθμισης Μονάδων Αντιρρύπανσης Χαλκιδικής ΑΕ (ΚΕΠΑΜΑΧ) τη σύνταξη νέας μελέτης επεξεργασίας και διάθεσης υγρών αποβλήτων, την οποία αποδέχθηκε το Νομαρχιακό Συμβούλιο Χαλκιδικής και ενέταξε το έργο «Βιολογικός Καθαρισμός Γενικού Νοσοκομείου», ως έργο πρώτης προτεραιότητας, στο θέμα «Έγκριση Σχεδίου Διαχείρισης λυμάτων του Νομού και κατάταξη των απαιτούμενων έργων κατά προτεραιότητα».
      Έκτοτε και μέχρι σήμερα που δεν έχει υλοποιηθεί το έργο, το σύστημα υπολειτουργεί. 
      Διευκρινίζεται ότι στις εγκαταστάσεις του υπάρχοντος βιολογικού καθαρισμού διοχετεύονται μόνο τα υγρά απόβλητα και όχι τα μολυσματικά, τα οποία συλλέγονται σε ειδικούς σάκους και καίγονται στον πυρολυτικό κλίβανο.
      Η Διεύθυνση Υγείας της Νομαρχιακής Αυτοδιοίκησης Χαλκιδικής πραγματοποίησε επιτόπιο έλεγχο, διαπίστωσε την υπολειτουργία του όλου συστήματος και συνέστησε την απολύμανση των λυμάτων με χλώριο μετά την επεξεργασία.
      Ο Υφυπουργός
      Ε. ΝΑΣΙΩΚΑΣ»
      18. Στην με αριθμό 1352/3-9-02 ερώτηση δόθηκε με το υπ’ αριθμ. 18303/25-9-02 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης  η ακόλουθη απάντηση:
      «Σε απάντηση της ερώτησης με αριθμό 1352/3-9-02 που κατέθεσαν στη Βουλή 26 Βουλευτές της Νέας Δημοκρατίας, και όσον αφορά το θέμα της χορήγησης του επιδόματος των 176 ευρώ στους εκπαιδευτικούς και κληρικούς, σας γνωρίζουμε ότι:
      Σύμφωνα με τις διατάξεις του άρθρου 14 του ν. 3016/2002, η επέκταση των ωφελημάτων που προέκυψαν από τη διαδικασία των Συλλογικών Διαπραγματεύσεων έτους 2001 και στους δημοσίους υπαλλήλους – μέλη των συνδικαλιστικών εκείνων οργανώσεων που δεν έλαβαν μέρος στην ανωτέρω διαδικασία, απαιτεί την έκδοση κοινής υπουργικής απόφασης των υπουργών Οικονομίας και Οικονομικών, Εσωτερικών, Δημόσιας Διοίκησης και Αποκέντρωσης και του αρμόδιου κατά περίπτωση υπουργού. Για την πρόταση της έκδοσης της εν λόγω κοινής υπουργικής απόφασης αρμόδιος είναι, στη συγκεκριμένη περίπτωση, ο οικείος υπουργός Εθνικής Παιδείας και Θρησκευμάτων στον οποίο διαβιβάζουμε την ερώτηση.
      Ο Υφυπουργός
      ΣΤΑΥΡΟΣ ΜΠΕΝΟΣ»
      19. Στην με αριθμό 1354/3-9-02 ερώτηση δόθηκε με το υπ’ αριθμ. 2613/24-9-02 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της με αριθμό 1354/3-9-2002 ερώτησης, που κατέθεσε ο Βουλευτής κ. Φ. Κουβέλης, σας γνωρίζουμε ότι από την αρμόδια Υπηρεσία του Υπουργείου μας, ύστερα από απόφαση της Επιτροπής Προμήθειας Αγαθών Σημαντικής Οικονομικής ή Τεχνολογικής Αξίας, διενεργήθηκε την 26-9-2001 διαγωνισμός, για την παροχή τηλεπικοινωνιακών υπηρεσιών μέσω Ενιαίου Συγκαναλικού Ψηφιακού Συστήματος (TETRA ή ισοδυνάμου), προς κάλυψη των αναγκών των Υπηρεσιών Άμεσης Ανάγκης, ώστε να ανταποκριθούν αυτές στις σύγχρονες απαιτήσεις ενόψει και της αναγκαιότητας λήψης αυξημένων μέτρων ασφάλειας, κατά τη διεξαγωγή των Ολυμπιακών Αγώνων 2004.
      Στη συνέχεια η Διυπουργική Επιτροπή Συντονισμού Ολυμπιακής Προετοιμασίας (Δ.Ε.Σ.Ο.Π.), κατά τη συνεδρίαση της 12-6-2002, αποφάσισε τη διενέργεια του διαγωνισμού, για τα Ολυμπιακά Επιχειρησιακά Κέντρα Ασφάλειας (C41) από το Υπουργείο Εθνικής Άμυνας ενώ η εν λόγω Διυπουργική Επιτροπή, κατά την πραγματοποιηθείσα την 16-7-2002 ειδική σύσκεψή της, υπό την προεδρία του κυρίου Πρωθυπουργού, αποφάσισε να συμπεριληφθεί στο διαγωνισμό για τα Ολυμπιακά Επιχειρησιακά Κέντρα Ασφάλειας και το ασύρματο τετρακαναλικό σύστημα επικοινωνίας, ώστε να εξασφαλίζεται, μεταξύ άλλων, η σύνδεση των Κέντρων με το προσωπικό ασφαλείας.
      Κατόπιν των ανωτέρω, η αρμόδια Υπηρεσία μας, για λόγους συμβατότητας διαλειτουργικότητας μείωσης του κόστους υλοποίησης και προσαρμογής στις απαιτήσεις των Ολυμπιακών Αγώνων, εισηγήθηκε στην Επιτροπή Προμήθειας, Αγώνων Σημαντικής Οικονομικής ή Τεχνολογικής Αξίας τη ματαίωση των αποτελεσμάτων του αναφερόμενου διαγωνισμού.
      Ο Υφυπουργός
      ΕΥΑΓΓΕΛΟΣ ΜΑΛΕΣΙΟΣ»
      20. Στην με αριθμό 1356/3-9-02 ερώτηση δόθηκε με το υπ’ αριθμ. 18195/24-9-02 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της αναφοράς με αριθμό 1356/3-9-02 που κατέθεσε στη Βουλή ο Βουλευτής κ. Σταύρος Δήμας, σχετικώς με τον πανελλήνιο γραπτό διαγωνισμό το ΑΣΕΠ, που διεξήχθη στις 21 και 22 Φεβρουαρίου 1998, σας πληροφορούμε τα εξής:
      Σύμφωνα με το άρθρο 17 παρ. 11 του ν. 2190/1994, όπως ισχύει, από τους πίνακες επιτυχίας και με τη σειρά που έχουν οι υποψήφιοι σ’ αυτούς, σε συνδυασμό πάντοτε και με τη δήλωση προτίμησής τους, καταρτίζονται οι πίνακες διοριστέων, που περιλαμβάνουν αριθμό διοριστέων ίσιο με τον αριθμό των θέσεων που προκηρύχθηκαν.
      Ο διορισμός άλλου υποψηφίου από τον πίνακα επιτυχίας, πέραν του αριθμού των θέσεων που προκηρύχθηκαν και των θέσεων που κενούνται, όταν υποψήφιου που διορίστηκαν παραιτήθηκαν εντός εξαμήνου από το διορισμό τους, απαγορεύεται.
      Όπως προκύπτει από τα προαναφερόμενα, δεν υπάρχει δικαίωμα διορισμού σε θέσεις του δημοσίου στους επιλαχόντες του πανελληνίου γραπτού διαγωνισμού, έτους 1998, διότι κάτι τέτοιο απαγορεύεται ρητά από διάταξη νόμου.
      Περαιτέρω σημειώνεται ότι για τους πίνακες επιτυχίας του συγκεκριμένου διαγωνισμού εφαρμόστηκαν οι διατάξεις του ν. 2190/94,όπως ισχύει και της απόφασης του Υπουργού ΕΣΔΔΑ : ΔΙΠΠ/Φ/ΑΣΕΠ 1/22.10.1997, σύμφωνα με τις οποίες δεν προβλέπεται κατάρτιση πανελληνίου πίνακα επιτυχόντων αλλά πινάκων κατά Νομαρχία (ή Επαρχείο).
      Τέλος, επισημαίνεται ότι τυχόν διορισμός επιλαχόντων, οποιασδήποτε διαδικασίας, θα αναιρούσε τον αξιοκρατικό χαρακτήρα του συστήματος προσλήψεων προσωπικού, δεδομένου ότι θα αφορούσε από νέους υποψηφίους τη δυνατότητα συμμετοχής τους σε διαδικασίες πρόσληψης τελικώς να διορίζονται οι ικανότεροι.
      Όσον αφορά στο διορισμό των επιλαχόντων του πανελληνίου διαγωνισμού, έτους 1995, σημειώνεται ότι δεν πραγματοποιήθηκε κατ’ εξαίρεση της προαναφερθείσας διάταξης, αλλά κατόπιν συμμορφώσεων της Διοίκησης σε σχετική απόφαση του Συμβουλίου της Επικρατείας.
      Κατά συνέπεια, δεν αντιμετωπίζεται περίπτωση νομοθετικής ρύθμισης.
      Ο Υφυπουργός
      ΣΤΑΥΡΟΣ ΜΠΕΝΟΣ»
      21. Στην με αριθμό 1364/3-9-02 ερώτηση δόθηκε με το υπ’ αριθμ. 21158/18-9-02 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ερώτησης με αριθμό 1364/3-9-02 που κατατέθηκε από τους Βουλευτές κυρίους Χρήστο Μαρκογιαννάκη και Αθανάσιο Βαρίνο και αφορά στο αντικείμενο του θέματος, σας γνωρίζουμε κατά λόγο αρμοδιότητας ότι, σε ότι αφορά στην παρουσία λαθρομεταναστών στη Χώρα, εφόσον αυτοί εισέρχονται από τα θαλάσσια σύνορα, εφαρμογή έχει το σχέδιο «ΠΟΣΕΙΔΩΝΙΟ», βάσει του οποίου οι Νομαρχιακές Αυτοδιοικήσεις μεριμνούν για την εξασφάλιση της προσωρινής διαμονής, σίτισης και περίθαλψής τους με δαπάνες των Υπουργείων Εσωτερικών Δημόσιας Διοίκησης και Αποκέντρωσης και Υγείας και Πρόνοιας και πάντως όχι πέραν των 30 ημερών.
      Για τα υπόλοιπα θέματα αρμόδια να απαντήσουν είναι τα συνερτώμενα Υπουργεία Δημόσιας Τάξης, Εμπορικής Ναυτιλίας και Εξωτερικών, στα οποία κοινοποιούμε το παρόν έγγραφό μας, προκειμένου να ενημερώσουν απευθείας την Εθνική Αντιπροσωπεία.
      Ο Υφυπουργός
      ΛΑΜΠΡΟΣ ΠΑΠΑΔΗΜΑΣ»
      22. Στην με αριθμό 1472/10-9-02 ερώτηση δόθηκε με το υπ’ αριθμ. 2624/25-9-02 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ερώτησης με αριθμό 1472/10-9-2002, που κατέθεσε ο Βουλευτής κ. Π. Σκανδαλάκης, σας γνωρίζουμε ότι η προαγωγή, καθώς και η ίδρυση ή κατάργηση των Πυροσβεστικών Υπηρεσιών, γίνεται σύμφωνα με τον επιχειρησιακό σχεδιασμό του Αρχηγείου Πυροσβεστικού Σώματος, κατόπιν ενδελεχούς μελέτης όλων των παραμέτρων, που αφορούν τις ανάγκες και την επικινδυνότητα κάθε περιοχής, καθώς και τις υπηρεσιακές και δημοσιονομικές δυνατότητες, με στόχο πάντοτε την καλύτερη δυνατή πυροπροστασία όλων των περιοχών της χώρας.
      Με βάση τα ανωτέρω το θέμα της προαγωγής της Πυροσβεστικής Υπηρεσίας Σπάρτης θα εξετασθεί μετά τη λήξη της τρέχουσας αντιπυρικής περιόδου, στα πλαίσια εμπεριστατωμένης μελέτης του Αρχηγείου Πυροσβεστικού Σώματος, που αφορά συνολικά τη λειτουργία των Υπηρεσιών του.
      Σε ό,τι αφορά τα λοιπά θέματα, που αναφέρονται στο επισυναπτόμενο στην ερώτηση έγγραφο της Ένωσης Υπαλλήλων Πυροσβεστικού Σώματος Σπάρτης, σας πληροφορούμε ότι ενημερώθηκε η Εθνική Αντιπροσωπεία με το 7017/4/2544 από 7-8-2002 έγγραφό μας, σε απάντηση της 204/16-7-2002 αναφοράς, που κατέθεσε ο ερωτών κύριος Βουλευτής.
      Ο Υφυπουργός
      ΕΥΑΓΓΕΛΟΣ ΜΑΛΕΣΙΟΣ»
      23. Στην με αριθμό 1355/3-9-02 ερώτηση δόθηκε με το υπ’ αριθμ. 960/25-9-02 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση:
      «Απαντώντας στην με αριθμό 1355/3-9-02 ερώτηση που κατέθεσε στη Βουλή ο Βουλευτής κ. Σταύρος Δήμας, σχετικά με την αύξηση των μηνιαίων συντάξεων και εφάπαξ βοηθημάτων έτους 2002 του ανωτέρω ταμείου, σας πληροφορούμε τα εξής:
      Κατόπιν της ισχύος των διατάξεων του ν. 2084/92, οι αυξήσεις των συντάξεων των ασφαλιστικών φορέων της χώρας που εποπτεύονται από το Υπουργείο μας, πραγματοποιούνται κατά ενιαίο τρόπο σύμφωνα με τις διατάξεις του άρθρου 66 του εν λόγω νόμου, σε συνδυασμό με τις διατάξεις της παρ. 2 του άρθρου 19 του ν. 2606/1998. Οι διατάξεις αυτές ορίζουν ότι οι αυξήσεις των συντάξεων των λοιπών παροχών των φορέων κοινωνικής ασφάλισης ενεργούνται με απόφαση του Υπουργού Εργασίας και Κοινωνικών Ασφαλίσεων, ύστερα από γνώμη των Διοικητικών Συμβουλίων των φορέων εντός των ορίων της εισοδηματικής πολιτικής, όπως αυτή καθορίζεται εκάστοτε με απόφαση του Υπουργού Εθνικής Οικονομίας και των οικονομικών δυνατοτήτων των φορέων.
      Σύμφωνα με τα ανωτέρω, εκδόθηκε η αριθμ. Φ. 102/526/13-6-2002 απόφαση του Υφυπουργού Εργασίας και Κοινωνικών Ασφαλίσεων με την οποία αυξήθηκαν οι συντάξεις των συνταξιούχων του Ταμείου από 1-1-2002 κατά ποσοστό 3,5%, δηλαδή με εξάντληση του ορίου που τέθηκε για τις αυξήσεις των παροχών των ασφαλιστικών φορέων για το τρέχον έτος, όπως αυτό προσδιορίστηκε από την εισοδηματική πολιτική.
      Ως προς την αύξηση του εφάπαξ βοηθήματος, το Υπουργείο μας δεν προχώρησε στην υλοποίηση της σχετικής πρότασης του ταμείου, επειδή το βοήθημα αυτό (το οποίο αποτελεί συνάρτηση της επικουρικής σύνταξης), αυξήθηκε αυτόματα με την αύξηση που δόθηκε στο μηναίο βοήθημα και κατά συνέπεια δεν θα έπρεπε να διαταραχθεί περαιτέρω η σχέση εισφορών – παροχών, η οποία εξασφαλίζει τη μακροχρόνια οικονομική λειτουργία του ΤΑΔΚΥ. Εξάλλου, σύμφωνα με την εισοδηματική πολιτική για το τρέχον έτος, δεν μπορεί να δοθεί αύξηση στο εφάπαξ βοήθημα πέραν του 3%, στην οποία συμπεριλαμβάνεται και η αύξηση του βοηθήματος που προκαλείται από την αύξηση των αποδοχών των ασφαλισμένων που έχει ήδη δοθεί στην προκειμένη περίπτωση με την αύξηση των μηνιαίων συντάξεων.
      Σημειώνουμε ότι, η αναλογιστική μελέτη που συντάχθηκε για το συγκεκριμένο ταμείο τον Αύγουστο του έτους 1997, εμφανίζει αναλογιστικό έλλειμμα 18.609 χιλ. ευρώ, γεγονός που επισημάνθηκε σ’ αυτό με το Α.Π. 102/οικ.695/4-7-2002 έγγραφό μας, με τον οποίο ζητήθηκε η λήψη μέτρων για την εξασφάλιση της βιωσιμότητας του ΤΑΔΚΥ.
      Πέραν των ανωτέρω, όπως έχουμε επισημάνει κατά το παρελθόν στο ΤΑΔΚΥ, κρίνεται αναγκαίος ο διαχωρισμός των παροχών σε δύο οικονομικά αυτοτελείς κλάδους, επικουρικής σύνταξης και εφάπαξ βοηθήματος, για την εφαρμογή των κοινωνικό – ασφαλιστικών αρχών που πρέπει να διέπουν τα δύο αυτά είδη παροχών.
      Επισημαίνουμε ότι, οι ασφαλισμένοι του εν λόγω ταμείου καταβάλλουν μηναία εισφορά 4% για την λήψη τόσο επικουρικής σύνταξης όσο και εφάπαξ βοηθήματος, έναντι ισόποσης εισφοράς που καταβάλλουν οι δημόσιοι υπάλληλοι για την λήψη μόνο του εφάπαξ βοηθήματος.
      Ο Υπουργός
      ΔΗΜΗΤΡΙΟΣ ΡΕΠΠΑΣ»
      24. Στην με αριθμό 1470/10-9-02 ερώτηση δόθηκε με το υπ’ αριθμ. 947/20-9-02 έγγραφο από τον Υφυπουργό Οικονομικών η ακόλουθη απάντηση:
      «Σε απάντηση του 1470 Υπηρεσιακού Σημειώματος σας, με το οποίο μας διαβιβάστηκε την από 10.9.02 ερώτηση του Βουλευτή κ. Ι. Χωματά σχετικά με το πιο πάνω θέμα, σας πληροφορούμε ότι η πρόταση της επιτροπής αναμόρφωσης του ελληνικού φορολογικού συστήματος για κατάργηση των μειωμένων συντελεστών ΦΠΑ στα νησιά του Αιγαίου, εξετάσθηκε από το Υπουργείο Οικονομικών και αποφασίστηκε να μην μεταβληθεί το ήδη υφιστάμενο καθεστώς.
      Ο Υφυπουργός
      ΑΠ. ΦΩΤΙΑΔΗΣ»
      25. Στην με αριθμό 1380/4-9-02 ερώτηση δόθηκε με το υπ’ αριθμ. 2617/24-9-02 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ερώτησης με αριθμό 1380/4-9-2002, που κατέθεσε ο Βουλευτής κ. Π. Ψωμιάδης, σας γνωρίζουμε ότι, κατά τις εκδηλώσεις της 67ης Διεθνούς Έκθεσης Θεσσαλονίκης, εκτός από τη μεγάλη συγκέντρωση πολιτών κατά την παρουσία και ομιλία του Πρωθυπουργού, είχαν αποφασισθεί και εξαγγελθεί παράλληλα συγκεντρώσεις – συναθροίσεις σε υπαίθριο χώρο διαφόρων συλλόγων, οργανώσεων και φορέων, με σκοπό να διαδηλώσουν τα αιτήματά τους να διαμαρτυρηθούν.
      Κατόπιν των ανωτέρω και αφού εκτιμήθηκε η όλη κατάσταση, κρίθηκε αναγκαίο από τα ην αρμόδια Υπηρεσία μας  να ενισχυθεί η Γενική Αστυνομική Διεύθυνση Θεσσαλονίκης με αστυνομική δύναμη από τη Γενική Αστυνομική Διεύθυνση Αττικής και από όμορες Αστυνομικές Διευθύνσεις, προκειμένου να ληφθούν όλα τα αναγκαία μέτρα τάξης, ασφάλειας και τροχαίας, για την πρόληψη εκτρόπων, την προστασία των συναθροίσεων και γενικότερα την αποτροπή διατάραξης της κοινωνικοοικονομικής ζωής της πόλης, όπως συνέβη και κατά τις αντίστοιχες εκδηλώσεις της προηγούμενης Διεθνούς Εκθέσεως.
      Σε ό,τι αφορά το ωράριο εργασίας του αστυνομικού προσωπικού, σας πληροφορούμε ότι, με τις διατάξεις του π.δ. 394/2001 διασφαλίζονται πλήρως τα δικαιώματα όλων των αστυνομικών αναφορικά με το χρόνο εργασίας τους και βελτιώνεται η ποιότητα ζωής τους, γεγονός που έχει αναγνωρισθεί και από τις συνδικαλιστικές ενώσεις του προσωπικού, οι οποίες και συμμετείχαν στη διαδικασία σύνταξης του ανωτέρω διατάγματος. Από το Αρχηγείο της Αστυνομίας έχουν δοθεί συγκεκριμένες εντολές και λεπτομερείς οδηγίες προς όλες τις αστυνομικές Υπηρεσίες  για πιστή εφαρμογή των εν λόγω διατάξεων, ενώ παράλληλα έχει διαταχθεί ο ιεραρχικός έλεγχος της τήρησής τους από τα αρμόδια υπηρεσιακά όργανα.
      Στα πλαίσια των προβλεπομένων από το ανωτέρω π.δ. διετέθησαν σε υπηρεσία, για τη λήψη μέτρων τάξης, ασφάλειας και τροχαίας κατά τις αναφερόμενες εκδηλώσεις και οι αστυνομικοί της Γενικής Αστυνομικής Διεύθυνσης Θεσσαλονίκης, καθώς και των ενισχυτικών δυνάμεων, ενώ, κατά τη διάρκεια των ως άνω μέτρων, ελήφθη διοικητική μέριμνα ακόμη και για τη διανομή αμφίψωμου, αναψυκτικού και νερού σε όλους τους αστυνομικούς που εκτελούσαν υπηρεσία, με αποτέλεσμα να μην υποβληθούν παράπονα, ούτε να εκδηλωθούν διαμαρτυρίες. Επίσης, για τους αστυνομικούς των ενισχυτικών δυνάμεων, ελήφθη μέριμνα, για τη διανομή τους σε ξενοδοχεία και την παροχή πλήρους διατροφής (πρωινού γεύματος δείπνου), η πληρωμή των οποίων έγινε από τους ίδιους με χρήματα που τους είχαν καταβληθεί από την πάγια προκαταβολή της Υπηρεσίας τους.
      Σε ό,τι αφορά το αναφερόμενο στην ερώτηση επίδομα ειδικών συνθηκών εργασίας, σας πληροφορούμε ότι, με τις διατάξεις της 2/9276/0022/2-7-2002 Κοινής Υπουργικής Απόφασης των Υπουργών Οικονομίας και Οικονομικών και Δημόσιας Τάξης, το μηνιαίο επίδομα Ειδικών Επιχειρήσεων (Ε.Κ.Α.Μ.), που χορηγείται στο προσωπικό των Ειδικών Κατασταλτικών Μονάδων της Ελληνικής Αστυνομίας και στο προσωπικό των Ειδικών Μονάδων Αποκατάστασης Καταστροφών (Ε.Μ.Α.Κ.), καθώς και στους δύτες υποβρυχίων διασώσεων του Πυροσβεστικού Σώματος  αυξήθηκε σε ποσοστό 16%, ήτοι από 54,42 σε 104 ευρώ, ενώ το μηνιαίο επίδομα Ειδικών συνθηκών (Μ.Α.Τ.), που χορηγείται στο προσωπικό των Διευθύνσεων Αστυνομικών Επιχειρήσεων αυξήθηκε σε ποσοστό 85%, ήτοι από 32,26 σε 59 ευρώ.
      Τέλος, πρέπει να επισημάνουμε ότι, παρά τα σημαντικά βήματα που έγιναν τα τελευταία χρόνια, για τη βελτίωση της οικονομικής θέσης του αστυνομικού και πυροσβεστικού προσωπικού, η Κυβέρνηση, συνεπής στις δεσμεύσεις της έναντι αυτού, συνεχίζει με αμείωτο ενδιαφέρον τις προσπάθειές της προς την κατεύθυνση αυτή, με βάση το ενιαίο μισθολόγιο του προσωπικού των Ενόπλων Δυνάμεων και των Σωμάτων Ασφαλείας. Ήδη, με τις διατάξεις του άρθρου 37 του ν. 3016/2002, αναθεωρήθηκε το ισχύον σύστημα μισθολογικών προαγωγών και ήρθησαν οι όποιες ανισότητες και αδικίες είχαν δημιουργηθεί με τις διατάξεις του ν. 2838/2000, για το σύνολο του προσωπικού, αξιωματικούς και κατωτέρους. Με τις ρυθμίσεις αυτές, που αποτελούσαν πάγιο αίτημά του, επέρχεται σημαντική βελτίωση στην οικονομική θέση του συνόλου του προσωπικού, γεγονός που αναγνωρίσθηκε και από τις συνδικαλιστικές του ενώσεις.
      Ο Υφυπουργός
      ΕΥΑΓΓΕΛΟΣ ΜΑΛΕΣΙΟΣ»
      26. Στην με αριθμό 1412/5-9-02 ερώτηση δόθηκε με το υπ’ αριθμ. 91302/19-9-02 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 1412/5-9-02 την οποία κατέθεσε ο Βουλευτής κ. Σπ. Ταλιαδούρος και η οποία αναφέρεται στην επιλογή Διευθυντών σχολείων, σας γνωρίζουμε τα ακόλουθα:
      Η επιλογή των Διευθυντών σχολικών μονάδων γίνεται με τα κριτήρια που ορίζονται από τις διατάξεις του π.δ. 25/2002 και είναι αποκλειστικής αρμοδιότητας και ευθύνης των οικείων Περιφερειακών Συμβουλίων.
      Επίσης, τα Περιφερειακά Υπηρεσιακά Συμβούλια (ΠΥΣΠΕ και ΠΥΣΔΕ) επιλαμβάνονται των θεμάτων που τους έχουν ανατεθεί από τις κείμενες διατάξεις σε πρώτο και τελευταίο βαθμό και εκδίδουν εκτελεστές διοικητικές πράξεις οι οποίες υπόκεινται σε έλεγχο νομιμότητας ενώπιον, της δευτεροβάθμιας δικαιοδοσίας με την άσκηση ένδικων μέσων ενώπιον των αρμοδίων Διοικητικών δικαστηρίων.
      Ο Υφυπουργός
      ΝΙΚΟΛΑΟΣ ΓΚΕΣΟΥΛΗΣ»
      27. Στην με αριθμό 1896/27-9-02 ερώτηση δόθηκε με το υπ’ αριθμ. 101546/24-10-02 έγγραφο από τον Υφυπουργό Υγείας και Πρόνοιας η ακόλουθη απάντηση:
      «Απαντώντας στη με αριθμό 1896/27-9-02 ερώτηση που κατατέθηκε στη Βουλή από τη Βουλευτή κ. Ε. Παπαδημητρίου, σχετικά με τις οφειλές του Δημοσίου στα φαρμακεία, σας γνωρίζουμε ότι μετά την ψήφιση του ν. 2218/94, η κάλυψη των δαπανών φαρμακευτικής και ιατρικής περίθαλψης των ασφαλισμένων του Δημοσίου πραγματοποιείται από τις Νομαρχιακές Αυτοδιοικήσεις, στον προϋπολογισμό των οποίων, είναι εγγεγραμμένες οι σχετικές πιστώσεις.
      Ο Υφυπουργός
      Ε. ΝΑΣΙΩΚΑΣ»
      28. Στην με αριθμό 1364/3.9.02 ερώτηση δόθηκε με το υπ’ αριθ. 469/23.9.02 έγγραφο από τον Υπουργό Εξωτερικών η ακόλουθη απάντηση:
      «Σε απάντηση της ερώτησης με αριθμό 1364/3.9.02 του Βουλευτή κ. Χρ. Μαρκογιαννάκη σας γνωρίζουμε τα εξής:
      1. Η έξαρση του διεθνούς φαινομένου της λαθρομετανάστευσης είχε επιπτώσεις την τελευταία εικοσαετία και στην Ελλάδα, ως χώρας προορισμού και διέλευσης παράνομων μεταναστών.
      2. Η τάση για αύξηση της εισροής των λαθρομεταναστών από τα ανατολικά σύνορα εξισορροπήθηκε χάρη στα πιεστικά μας διαβήματα προς τις τουρκικές Αρχές και τα αυξημένα μέτρα αστυνόμευσης και φύλαξης των συνόρων.
      3. Η χώρα μας υπέγραψε στις 8.11.01 με την Τουρκία Πρωτόκολλο Επανεισδοχής Λαθρομεταναστών, το οποίο στη συνέχεια κυρώθηκε (5.8.02) και τέθηκε επισήμως σε ισχύ.
      4. Καταβάλλεται συντονισμένη προσπάθεια των συναρμοδίων Υπουργείων ώστε να εξασφαλισθεί η εφαρμογή του Πρωτοκόλλου Επανεισδοχής που έχουμε υπογράψει με την Τουρκία, το οποίο αποτελεί σημαντικό εργαλείο για τον έλεγχο της λαθρομετανάστευσης και που μόνη η Ελλάδα, μεταξύ των χωρών της Ευρωπαϊκής Ένωσης, μπόρεσε μέχρι στιγμής να συνάψει με την Τουρκία.
      5. Σύντομα θα συγκληθεί στην Άγκυρα η Επιτροπή αξιολόγησης της εφαρμογής του Πρωτοκόλλου, ενώ πρόσφατα υπήρξε συζήτηση και συνεργασία σε επίπεδο Υπουργών Εξωτερικών Ελλάδας και Τουρκίας για την αυστηρή τήρηση του Πρωτοκόλλου Επανεισδοχής.
      Ο Υπουργός
      Γ. Α. ΠΑΠΑΝΔΡΕΟΥ»
      29. Στην με αριθμό 1373/3.9.02 ερώτηση δόθηκε με το υπ’ αριθμ. 94190/9.9.02 έγγραφο από την Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της ερώτησης με αριθμό 1373/3.9.02 που κατατέθηκε από το Βουλευτή κ. Θανάση Κατσιγιάννη, σας γνωρίζουμε ότι:
      1.α) Δεν καθορίζεται με το υπάρχουν νομοθετικό πλαίσιο όριο ζωής των καταλυτών με βάση την ηλικία του οχήματος ή τα διανυθέντα χιλιόμετρα.
      β) Η αλλαγή των καταλυτών πρέπει να γίνεται μόνο από τα εξουσιοδοτημένα για την έκδοση Κάρτας Ελέγχου Καυσαερίων συνεργεία μετά από σχετική πιστοποίηση και αφού προηγηθεί έλεγχος της λειτουργίας των καταλυτικών συστημάτων.
      2. Οι έλεγχοι των οχημάτων για εκπομπές καυσαερίων και κατά συνέπεια λειτουργίας του καταλύτη γίνονται.
      α) Από 3 κλιμάκια του ΥΠΕΧΩΔΕ.
      β) Από 12 κλιμάκια του ΥΜΕ.
      γ) Από κλιμάκια του Δήμου Αθηναίων σε 3 σταθερά σημεία.
      δ) Από τα εξουσιοδοτημένα συνεργεία κατά την έκδοση ΚΕΚ.
      ε) Από τα ΚΤΕΟ κατά τον έλεγχο καταλληλότητας του οχήματος.
      3. Ο Νόμος 2801/3/2000 (ΦΕΚ 46/Α/3.3.2000) και ειδικότερα του άρθρου 3 ρυθμίζει θέματα αλλαγής και διαχείρισης απενεργοποιημένων καταλυτών.
      Η ΚΥΑ 75660/3565/10.11.1999 που καθορίζει τη μορφή και περιεχόμενο ΚΕΚ προβλέπει την καταγραφή σε ειδικό πεδίο της αντικατάσταση του καταλύτη.
      Η Υφυπουργός
      Ρ. ΖΗΣΗ»
      30. Στην με αριθμό 1413/5.9.02 ερώτηση δόθηκε με το υπ’ αριθμ. 753/25.9.02 έγγραφο από τον Υφυπουργό Ανάπτυξης η ακόλουθη απάντηση:
      «Σε απάντηση της με αριθμό 1413/5.9.02 ερώτησης, που κατέθεσε στη Βουλή των Ελλήνων ο Βουλευτής κ. Γιάννης Παπαθανασίου, με θέμα «Μέτρα Τύπου ΠΡΟΜΕΤ κατά της ακρίβειας», σας γνωρίζουμε ότι στο Υπουργείο μας δεν υπάρχουν εισηγήσεις αλλά ούτε και σκέψεις για την δημιουργία ειδικού ταμείου που θα χρηματοδοτεί εισαγωγές οπωροκηπευτικών σε περιόδους μειωμένης προσφοράς, πολύ δε περισσότερο για επέκταση αυτού σε άλλους τομείς.
      Ο Υφυπουργός
      Χ. ΘΕΟΔΩΡΟΥ»
      31. Στην με αριθμό 1427/5.9.02 ερώτηση δόθηκε με το υπ’ αριθμ. 1855/24.9.02 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της με αριθμό 1427/5.9.02 ερώτησης των Βουλευτών κυρίων Λ. Λαμπρόπουλου, Χρ. Μαρκογιαννάκη, Σπ. Σπύρου, Χρ. Ζώη, Θ. Δημοσχάκη, Κ. Καραμπίνα, Α. Ανέστη, Α. Βαρίνου, Θ. Σκρέκα, και Γ. Γαρουφαλιά και στο μέρος που μας αφορά, σας γνωρίζουμε ότι η Πολιτεία για την αποκατάσταση της ομαλότητας εκτός και εντός των αγωνιστικών χώρων, με τη ψήφιση του νέου Αθλητικού νόμου θεσπίζει κανόνες υγιούς λειτουργίας και ανταγωνιστικότητας μεταξύ των Π.Α.Ε., προσδοκώντας ότι στο μέλλον θα αποτραπούν φαινόμενα όπως αυτά που αναφέρονται από τους ερωτώντες Βουλευτές.
      Ο Υφυπουργός
      Γ. ΛΙΑΝΗΣ»
      32. Στην με αριθμό 1360/3-9-2002 ερώτηση δόθηκε με το υπ’ αριθμ. 90302/25-9-2002 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 1360/3-9-2002 την οποία κατέθεσε στη Βουλή η Βουλευτής κ. Μαρία Δαμανάκη και αφορά στην αναγραφή του θρησκεύματος στα απολυτήρια των σχολείων, σας γνωρίζουμε τα ακόλουθα:
      Η ελληνική εκπαίδευση λειτουργεί σήμερα με πλήρη προστασία της πνευματικής ελευθερίας, των δικαιωμάτων και της προσωπικότητας των μαθητών. Στο σημερινό ελληνικό σχολείο δεν υπάρχουν, ούτε μπορούν να αναπτυχθούν, ούτε είναι νοητές διακρίσεις με βάση την καταγωγή, το θρήσκευμα και τις ιδεολογικές ή πολιτικές πεποιθήσεις.
      Η εκπαίδευση λειτουργεί με βάση το Σύνταγμα και τους νόμους της Ελληνικής Δημοκρατικής Πολιτείας και δεν μπορεί, ούτε πρέπει να οργανώνεται με βάση μεμονωμένες, υποκειμενικές «κοσμοθεωρητικές αντιλήψεις» του οποιουδήποτε, έτσι ώστε σύμφωνα και με τη νομολογία του Συμβουλίου της Επικρατείας να χρειάζεται να προσδιοριστούν πολύ συγκεκριμένα οι όροι απαλλαγής από οποιοδήποτε μάθημα.
      Εν όψει των σημαντικών πραγματικών και νομικών ζητημάτων που τίθενται, το Υπουργείο Εθνικής Παιδείας και Θρησκευμάτων προτίθεται να απευθύνει συγκεκριμένα ερωτήματα προς την Αρχή και να ζητήσει διευκρινίσεις. Σε κάθε περίπτωση εφόσον εκκρεμούν παρόμοια θέματα, είναι προφανές ότι δεν τίθεται θέμα υλοποίησης της απόφασης αυτής.
      Πρέπει να τονιστεί ότι η απόφαση της Αρχής δεν αφορά ούτε άλλωστε θα μπορούσε να αφορά στη διδασκαλία του μαθήματος των θρησκευτικών όπου δεν πραγματοποιείται καμία μεταβολή.
      Ο Υπουργός
      ΠΕΤΡΟΣ Δ. ΕΥΘΥΜΙΟΥ»
      13. Στις με αριθμό 1576/13-9-02,  1689/19-9-02 ερωτήσεις δόθηκε με το υπ’ αριθμ. 95332/25-9-02 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στις ερωτήσεις με αριθμούς 1576/13-9-02 και 1689/19-9-02, τις οποίες κατέθεσαν οι Βουλευτές κύριοι Αθηναίος Φλωρίνης και Βασ. Πάππας και αφορά στην κάλυψη της δαπάνης για τη μεταφορά των μαθητών του Νομού Χαλκιδικής, σας γνωρίζουμε τα ακόλουθα:
      Η μεταφορά μαθητών Π/θμιας και Δ/θμιας Εκπαίδευσης που κατοικούν μακριά από την έδρα του σχολείου τους πραγματοποιείται σύμφωνα με την αριθμ. ΙΒ/6071/98 (ΦΕΚ 932/98 τ. Β΄) Κ.Υ.Α. των Υπουργών Εσωτερικών, Δημόσιας Διοίκησης και Αποκέντρωσης, Οικονομικών, Εθνικής Παιδείας και Θρησκευμάτων, Μεταφορών και Επικοινωνιών.
      Με το Π.Δ. 161/2000 (ΦΕΚ 145 Α΄) η αρμοδιότητα μεταφοράς μαθητών έχει μεταβιβαστεί στις Νομαρχιακές Αυτοδιοικήσεις.
      Σύμφωνα με τη διάταξη της παραγράφου 24 του άρθρου 2 του ν.  2621/98 οι πιστώσεις για τη μεταφορά μαθητών εγγράφονται στους προϋπολογισμούς εξόδων κάθε περιφέρειας και με απόφαση του Γραμματέα της Περιφέρειας επιχορηγούνται οι Νομαρχιακές Αυτοδιοικήσεις για την αντιμετώπιση των δαπανών μεταφοράς μαθητών.
      Για το τρέχον έτος το ποσό που έχει εγγραφεί είναι 45.000.000 ευρώ εκ των οποίων 2.400.000 ευρώ στην περιφέρεια Κεντρικής Μακεδονίας και έχει δοθεί το ποσοστό διάθεσης 100% τη πίστωσης αυτής.
      Πρόσφατα, με την αριθμ. 2/47552/17-9-02 απόφαση το Γ.Λ.Κ. διέθεσε ποσό 7.300.000 ευρώ στις Περιφέρειες όλης της χώρας, εκ των οποίων 1.050.000 ευρώ στην περιφέρεια Κεντρικής Μακεδονίας, για να αντιμετωπισθούν οι δαπάνες για τη μεταφορά των μαθητών.
      Τέλος σας γνωρίζουμε ότι το ΥΠ.Ε.Π.Θ. βρίσκεται σε επικοινωνία με το Γ.Λ.Κ. για την αντιμετώπιση του προβλήματος.
      Ο Υπουργός
      ΠΕΤΡΟΣ Δ. ΕΥΘΥΜΙΟΥ»
      34. Στην με αριθμό 1924/1-10-2002 ερώτηση δόθηκε με το υπ’ αριθμ. 329/25-10-2002 έγγραφο από τον Υπουργό Γεωργίας η ακόλουθη απάντηση:
      «Απαντώντας στην ερώτηση με αριθμό 1924/1-10-2002 που κατέθεσαν οι Βουλευτές κύριοι Τ. Τσιόγκας, Ν. Γκατζής, Α. Σκυλλάκος, σας πληροφορούμε τα εξής:
      Από Δήμους των Νομών Λάρισας, Καρδίτσας και Μαγνησίας αναγγέλθηκαν στον ΕΛΓΑ ζημιές από χαλαζόπτωση σε συνδυασμό με υπερβολικές και άκαιρες βροχοπτώσεις της 29-9-2002.
      Ο ΕΛ.ΓΑ. επιλήφθηκε άμεσα και από τις επισημάνσεις που έγιναν από τους αρμόδιους γεωπόνους επόπτες του Υποκαταστήματος ΕΛΓΑ στη Λάρισα, διαπιστώθηκαν ζημιές κυρίως στις βαμβακαλλιέργειες. Το έργο των εξατομικευμένων εκτιμήσεων έχει ήδη ξεκινήσει από πολυμελές κλιμάκιο έμπειρων εκτιμητών του Οργανισμού μας και προβλέπεται να ολοκληρωθεί σύντομα.
      Όσον αφορά τις ζημιές που προξενήθηκαν σε πάγιο κεφάλαιο και αποθηκευμένα προϊόντα, που δεν καλύπτονται ασφαλιστικά από τον ΕΛΓΑ, οι αρμόδιοι γεωπόνοι επόπτες του Οργανισμού έχουν ήδη διενεργήσει επισημάνσεις και από τους ενδιαφερόμενους παραγωγούς έχουν υποβληθεί δηλώσεις ζημιάς.
      Μετά την κοινοποίηση των πορισμάτων εκτίμησης στους ενδιαφερόμενους παραγωγούς, από τον ΕΛΓΑ θα καταβληθεί κάθε δυνατή προσπάθεια για την επίσπευση όλων των ασφαλιστικών διαδικασιών ώστε οι αποζημιώσεις να καταβληθούν στους δικαιούχους το συντομότερο δυνατό.
      Σχετικά με τις ζημιές που αναγγέλθηκαν στον ΕΛΓΑ από τα ακραία καιρικά φαινόμενα της περιόδου Δεκεμβρίου 2001 Ιανουαρίου 2002, σας γνωρίζουμε ότι έχει σχεδόν ολοκληρωθεί η καταβολή των αποζημιώσεων στους δικαιούχους.
      Όσον αφορά το ποσοστό κάλυψης των ζημιών σημειώνουμε ότι σύμφωνα με το άρθρο 7 του Κανονισμού Ασφάλισης της Φυτικής Παραγωγής από τον ΕΛΓΑ, με την επιφύλαξη των διατάξεων των άρθρων 9 («Ειδική κάλυψη ζημιών από παγετό στα καρποφόρα δένδρα») και 11 («Ειδικές διατάξεις Ασφαλιστικής κάλυψης») του Κανονισμού αυτού, οι ζημιές από τα καλυπτόμενα ασφαλιστικά ζημιογόνα αίτια μέχρι ποσοστού 20% επί της συνολικής παραγωγής κάθε αγροτεμαχίου για κάθε είδος και ποικιλία καλλιέργειας δεν καλύπτεται και δεν αποζημιώνεται. Εάν η ζημιά υπερβαίνει το ποσοστό αυτό παρέχεται αποζημίωση ίση με ποσοστό 88% του πάνω από το 15% ποσοστό ζημιάς.
      Δηλαδή ο ΕΛΓΑ για ποσοστό ζημιάς 100% καταβάλλει αποζημίωση ίση με 74,8% της συνολικής ζημιάς (100-15=85%Χ0,88=74,8%).
      Σημειώνεται ότι ο συγκεκριμένος συντελεστής αποζημίωσης είναι από τους υψηλότερους που ισχύουν στα πλαίσια θεσμοθετημένων ασφαλιστικών παροχών διεθνώς.
      Ο Υπουργός
      ΓΕΩΡΓΙΟΣ ΔΡΥΣ»
      35. Στην με αριθμό 1545/12-9-2002 ερώτηση δόθηκε με το υπ’ αριθμ. 12530/25-10-2002 έγγραφο από τον Υπουργό Οικονομίας και Οικονομικών η ακόλουθη απάντηση:
      «Απαντώντας στην ερώτηση με αριθμό 1545/12-9-2002 που κατέθεσε στη Βουλή ο Βουλευτής κ. Ηλίας Καλλιώρας, σας γνωρίζουμε ότι η Υπηρεσία μας διερεύνησε σχολαστικά το μέγεθος του πραγματικού πληθυσμού των δημοτικών διαμερισμάτων του Δήμου Αγίου Γεωργίου Τυμφρηστού του Νομού Φθιώτιδος και έχει προβεί στη σχετική διόρθωση.
      Ο Υπουργός
      Ν. ΧΡΙΣΤΟΔΟΥΛΑΚΗΣ»
      36. Στην με αριθμό 1444/6-9-2002 ερώτηση δόθηκε με το υπ’ αριθμ. 91319/25-9-2002 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 1444/6-9-2002 την οποία κατέθεσε ο Βουλευτής κ. Νικ. Λέγκας και αφορά στο ΔΙΚΑΤΣΑ, σας γνωρίζουμε τα ακόλουθα:
      Τα διοικητικά και οργανωτικά κενά που παρουσιάζει το ΔΙΚΑΤΣΑ οφείλονται στο μικρό αριθμό υπαλλήλων που διαθέτει, τα οποία θα λυθούν με την έγκριση του Οργανισμού του, η διαδικασία έγκρισης του οποίου σχεδόν έχει ολοκληρωθεί.
      Οι αναγνωρίσεις τίτλων σπουδών διενεργούνται στο πλαίσιο συγκεκριμένων διατάξεων (επισυνάπτεται η σχετική κωδικοποίηση). Ειδικά μετά την τελευταία νομοθετική ρύθμιση, άρθρο 5 του ν. 3027/2002 (ΦΕΚ 152, τ. Α΄, 28-6-2002), δεν υπάρχει θεσμικό κενό.
      Το ΔΙΚΑΤΣΑ εφαρμόζει τις αποφάσεις του Σ.τ.Ε. σύμφωνα με τη προβλεπόμενη νομοθεσία.
      Ο Υπουργός
      ΠΕΤΡΟΣ Δ. ΕΥΘΥΜΙΟΥ»
      37. Στην με αριθμό 1406/4-9-2002 ερώτηση δόθηκε με το υπ’ αριθμ. 90309/25-9-2002 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 1406/4-9-2002 την οποία κατέθεσαν στη Βουλή οι Βουλευτές κύριοι Π. Αδρακτάς, Κ. Κιλτίδης, Αλ. Κοντός, Στ. Δαϊλάκης, Αθ. Φλωρίνης, Νικ. Αγγελόπουλος, Ευάγ. Πολύζος, Χρ. Ζώης, Θεόδ. Σκρέκας, Θαν. Κατσιγιάννης, Ηλ. Φωτιάδης, Θαν. Μπούρας, Μιχ. Χαλκίδης, Ζέτα Μ. Μακρή, Μ. Κόλλια-Τσαρουχά, Κ. Καραμπίνας, Θεοχ. Δημοσχάκης και αφορά στο μάθημα των θρησκευτικών, σας γνωρίζουμε τα ακόλουθα:
      Η ελληνική εκπαίδευση λειτουργεί σήμερα με πλήρη προστασία της πνευματικής ελευθερίας, των δικαιωμάτων και της προσωπικότητας των μαθητών. Στο σημερινό ελληνικό σχολείο δεν υπάρχουν, ούτε μπορούν να αναπτυχθούν, ούτε είναι νοητές διακρίσεις με βάση την καταγωγή, το θρήσκευμα και τις ιδεολογικές ή πολιτικές πεποιθήσεις.
      Η εκπαίδευση λειτουργεί με βάση το Σύνταγμα και τους νόμους της Ελληνικής Δημοκρατικής Πολιτείας και δεν μπορεί, ούτε πρέπει να οργανώνεται με βάση μεμονωμένες, υποκειμενικές «κοσμοθεωρητικές αντιλήψεις» του οποιουδήποτε, έτσι ώστε σύμφωνα και με τη νομολογία του Συμβουλίου της Επικρατείας να χρειάζεται να προσδιοριστούν πολύ συγκεκριμένα οι όροι απαλλαγής από οποιοδήποτε μάθημα.
      Εν όψει των σημαντικών πραγματικών και νομικών ζητημάτων που τίθενται, το Υπουργείο Εθνικής Παιδείας και Θρησκευμάτων προτίθεται να απευθύνει συγκεκριμένα ερωτήματα προς την Αρχή και να ζητήσει διευκρινήσεις. Σε κάθε περίπτωση εφόσον εκκρεμούν παρόμοια θέματα, είναι προφανές ότι δεν τίθεται θέμα υλοποίησης της απόφασης αυτής.
      Πρέπει να τονιστεί ότι η απόφαση της Αρχής δεν αφορά ούτε άλλωστε θα μπορούσε να αφορά στη διδασκαλία του μαθήματος των θρησκευτικών όπου δεν πραγματοποιείται καμία μεταβολή.
      Ο Υπουργός
      ΠΕΤΡΟΣ Δ. ΕΥΘΥΜΙΟΥ»)
      ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή να ανακοινώσω στο Σώμα το δελτίο των επικαίρων ερωτήσεων της Παρασκευής 4 Απριλίου 2003.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παρ. 2 και 3. Καν. Βουλής)
      1. Η με αριθμό 536/1-4-2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Σκουλάκη προς τον Υπουργό Υγείας και Πρόνοιας, σχετικώς τη στελέχωση του νέου Νοσοκομείου Χανίων. 
      2. Η με αριθμό 532/1-4-2003 επίκαιρη ερώτηση του Βουλευτή της Νέας Δημοκρατίας κ. Δημητρίου Σιούφα προς τον Υπουργό Υγείας και Πρόνοιας, σχετικώς με την αναπροσαρμογή των αμοιβών των ιατρικών επισκέψεων.
      3. Η με αριθμό 530/1-4-2003 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Λιάνας Κανέλλη προς τους Υπουργούς Εργασίας και Κοινωνικών Ασφαλίσεων, Υγείας και Πρόνοιας, σχετικώς με τη στελέχωση του 1ου Νοσοκομείου του Ιδρύματος Κοινωνικών Ασφαλίσεων στα Μελίσσια.
      4. Η με αριθμό 528/1-4-2003 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Ιωάννας Στεργίου προς τον Υπουργό Μεταφορών και Επικοινωνιών, σχετικώς με την αποκατάσταση των βλαβών στους ραδιοφάρους.
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παρ.2 και 3 Καν. Βουλής)
      1. Η με αριθμό 526/1-4-2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Μπεντενιώτη προς την Υπουργό Περιβάλλοντος, Χωροταξίας και Δημοσίων Έργων, σχετικώς με την κατασκευή εναέριας πεζογέφυρας στην είσοδο του Τεχνολογικού Εκπαιδευτικού Ιδρύματος Πειραιά, από την πλευρά της λεωφόρου Πέτρου Ράλλη.
      2. Η με αριθμό 534/1-4-2003 επίκαιρη ερώτηση του Βουλευτή της Νέας Δημοκρατίας κ. Σπυρίδωνος Σπύρου προς τον Υπουργό Υγείας και Πρόνοιας, σχετικώς με την ολοκλήρωση κατασκευής του Νέου Νοσοκομείου Κέρκυρας.
      3. Η με αριθμό 529/1-4-2003 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Σπυρίδωνος Στριφτάρη προς τον Υπουργό Εργασίας και Κοινωνικών Ασφαλίσεων, σχετικώς με τη λειτουργία των «Κλωστηρίων Πρέβεζας» κ.λ.π.
      4. Η με αριθμό 524/1-4-2003 επίκαιρη ερώτηση του Ανεξάρτητου Βουλευτή κ. Βασιλείου Κεδίκογλου προς την Υπουργό Περιβάλλοντος, Χωροταξίας και Δημοσίων Έργων, σχετικώς με την ανάγκη αλλαγής του νόμου περί Αναθέσεων Μελετών και Συμβούλων κλπ.
      
      ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, εισερχόμαστε στη συζήτηση των
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Πρώτη θα συζητηθεί η με αριθμό 520/31-3-2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Κίμωνα Κουλούρη προς τον Υπουργό Οικονομίας και Οικονομικών, σχετικώς με την αντιμετώπιση του προβλήματος των πανωτοκίων.
      Κύριοι συνάδελφοι, ζητώ την έγκρισή σας, επειδή στην ερώτηση αυτή θα απαντήσει ο κ. Πάχτας και υπάρχει και η τελευταία επίκαιρη ερώτηση του δεύτερου κύκλου στην οποία πάλι θα απαντήσει ο κ. Πάχτας, στη συνέχεια να συζητήσουμε αυτή την ερώτηση που απευθύνεται στον κ. Πάχτα.
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Κωνσταντίνος Γείτονας): Η Βουλή ενέκρινε.
      Επομένως, προχωρούμε στη συζήτηση της πρώτης ερώτησης, του κ. Κουλούρη.
      Η επίκαιρη ερώτηση του κυρίου συναδέλφου έχει ως εξής:
      «Είναι γνωστό ότι η Βουλή των Ελλήνων έχει ψηφίσει τον τελευταίο νόμο 2912/2001, του οποίου το άρθρο 42 περί αντιμετώπισης των πανωτοκίων τροποποίησε το άρθρο 30 του ν. 2789/2000.
      Αυτό το νόμο οι τράπεζες τον κατέστησαν ανενεργό, μια και αρνούνται ουσιαστικά να τον εφαρμόσουν. Όπου δε σε μεμονωμένες περιπτώσεις τον εφήρμοσαν, τα αποτελέσματα για τους δανειολήπτες υπήρξαν ακόμη δυσμενέστερα.
      Πρέπει να γνωρίζετε ότι σε όλη την Ελλάδα οι τράπεζες επισπεύδουν πλειστηριασμούς με αξιώσεις που οφείλονται στα πανωτόκια, όταν η Βουλή των Ελλήνων με την ψήφιση των ως άνω νόμων ευελπιστούσε στη ριζική αντιμετώπιση του προβλήματος. Αυτή τη στιγμή τριάντα χιλιάδες περίπου πλειστηριασμοί επισπεύδονται από τις τράπεζες κάθε εβδομάδα, την ώρα που και τα ελληνικά δικαστήρια έχουν εκδώσει αποφάσεις χαρακτηρίζοντας τα πανωτόκια ως παράνομα.
      Είναι δε γνωστό πως αυτός ο ανατοκισμός του τόκου υπερημερίας (πανωτόκιο) δεν υφίσταται σε καμιά άλλη χώρα της ζώνης του ευρώ.
      Και είναι υποχρέωση όλων μας, της Κυβέρνησης, αλλά ιδιαίτερα του Υπουργού Οικονομίας και Οικονομικών να μην παρακολουθεί με απάθεια την τραγωδία χιλιάδων συμπολιτών μας.
      Ερωτάται ο κύριος Υπουργός:
      1. Σε τι μέτρα προτίθεστε επιτέλους να προβείτε για να μη συνεχίζεται από τη μια μεριά η περιφρόνηση του νόμου της ελληνικής Βουλής από τις τράπεζες και από την άλλη ο εφιάλτης χιλιάδων οικογενειών;
      2. Προτίθεστε να προτείνετε στη Βουλή την ψήφιση τροπολογίας στην οποία να περιέχεται η διά νόμου κατάργηση των πανωτοκίων και περαιτέρω η διά νόμου διαγραφή των ποσών των πανωτοκίων, που έχουν παράνομα χρεωθεί εις βάρος των δανειοληπτών;»
      Θα απαντήσει ο Υφυπουργός Οικονομίας, κ. Πάχτας.
      Ορίστε, κύριε Υπουργέ, έχετε το λόγο.
      ΧΡΗΣΤΟΣ ΠΑΧΤΑΣ (Υφυπουργός Οικονομίας): Ευχαριστώ, κύριε Πρόεδρε.
      Θα ήθελα στον αγαπητό συνάδελφο, τον κ. Κουλούρη, για τα θέματα που έθιξε και νομίζω ότι μας απασχολούν εδώ και αρκετά χρόνια σ’ αυτή την Αίθουσα να υπενθυμίσω κάποια πράγματα και να δώσω κάποιες απαντήσεις στα όσα συγκεκριμένα ανέφερε.
      Καταρχήν, όπως θα γνωρίζουμε, το πρόβλημα των πανωτοκίων δημιουργήθηκε κατά το παρελθόν από το ύψος των επιτοκίων και από τη συχνότητα του ανατοκισμού. Γι’ αυτό και ένας λόγος που προωθήσαμε ως κεντρικό στόχο της πολιτικής μας τη μείωση του πληθωρισμού ήταν ακριβώς για να συμπαρασύρουμε και τη μείωση των επιτοκίων καταθέσεων και χορηγήσεων και νομίζω ότι το πετύχαμε τα τελευταία χρόνια.
      Όπως γνωρίζετε, τότε με νόμο στη Βουλή καταργήσαμε την πολλαπλασιαστικότητα των ανατοκισμών που την είχαμε όχι μόνο σε τρίμηνη αλλά και σε μηνιαία βάση πάρα πολλές φορές. Έτσι για τις νέες δανειακές συμβάσεις ισχύει αυτό που προωθήσαμε το 1998, ο χρόνος ανατοκισμού των τόκων των καταθέσεων να είναι ο ίδιος με το χρόνο ανατοκισμού των τόκων των χορηγήσεων, δηλαδή, το διάστημα των έξι μηνών. Συνεπώς για να υπάρχει δικαιοσύνη, γίνεται ανατοκισμός ανά εξάμηνο. Έτσι οι δανειολήπτες των νέων δανειακών συμβάσεων έχουν οριστικά εξασφαλιστεί από υπέρμετρα βάρη. Αντιμετωπίσαμε τότε οριστικά το καθεστώς των αυθαίρετων ανατοκισμών για το μέλλον, ώστε να μην οδηγούνται σε υπερχρεώσεις νοικοκυριά και επιχειρήσεις.
      Για τα χρέη του παρελθόντος είχαμε βάλει ανώτατο όριο. Ανάλογα το χρόνο, τη διάρκεια και τις καθυστερήσεις το σύνολο της οφειλής από τους τόκους δεν μπορούσε –και δεν μπορεί- να είναι διπλάσιο, τριπλάσιο ή τετραπλάσιο. Έτσι αντιμετωπίσαμε και ένα πάγιο αίτημα των μικρομεσαίων επιχειρήσεων. Ήταν οι νόμοι που προωθήσαμε το 2000 και το 2001 στα πλαίσια του εφικτού με πνεύμα κοινωνικής ευαισθησίας αλλά και ευθύνης για την εθνική οικονομία. Κατ΄ αυτόν τον τρόπο ολοκληρώθηκε η κατάργηση των πανωτοκίων, αφού η οφειλή πλέον υπολογίζεται χωρίς ανατοκισμό των τόκων αλλά με τον πιο πάνω μηχανισμό, ο οποίος τελικά τη διαμορφώνει σε σημαντικά χαμηλότερα επίπεδα.
      Όσον αφορά την εποπτεία της Τράπεζας της Ελλάδας σχετικά με την υποχρέωση των τραπεζών να ενημερώνουν τους δανειολήπτες τους, έχουν επιβληθεί, όπου έχει διαπιστωθεί παράβαση, οι προβλεπόμενες από το νόμο ποινές τηρώντας εκ μέρους της απαραίτητα τις διατάξεις του άρθρου 42 του νόμου που ψηφίσαμε, με τις οποίες παρασχέθηκε και ρητά η σχετική αρμοδιότητα σε περιπτώσεις που καθυστερεί πλέον της προβλεπόμενης προθεσμίας των ενενήντα ημερών η παροχή εκ μέρους των πιστωτικών ιδρυμάτων στοιχείων στους δανειολήπτες για την ανάλυση του ύψους της οφειλής τους.
      Συγκεκριμένα επί εκατόν δεκατεσσάρων μέχρι σήμερα καταγγελιών έχουν επιβληθεί ενενήντα εννέα περιπτώσεις ποινών σε οκτώ τράπεζες, ενώ σε δεκαπέντε πρόσθετες περιπτώσεις δε στοιχειοθετήθηκε παράβαση. Θέλω να τονίσω ότι σε ενενήντα εννέα περιπτώσεις εκκρεμεί ακόμα η επεξεργασία.
      Επίσης, κύριε Πρόεδρε, θα πρέπει να τονιστούν κάποια στοιχεία που ίσως αφορούν ολόκληρο το Σώμα. Ο αριθμός των οφειλετών που υπάγονται και ευνοούνται με τη ρύθμιση είναι περίπου σαράντα επτά χιλιάδες. Αυτός είναι ο δυνητικός αριθμός των ρυθμίσεων. Το ποσό που είναι προς τακτοποίηση είναι περίπου 3,1 δισεκατομμύρια ευρώ. Ο αριθμός των οφειλετών που έχουν υποβάλει αίτηση για τη λήψη παραστατικών είναι δώδεκα χιλιάδες οκτακόσιοι πενήντα έξι. Οι οφειλέτες με τους οποίους έχει ήδη συμφωνηθεί η ρύθμιση, είναι χίλιοι οκτακόσιοι εβδομήντα έξι, δηλαδή το 15% των οφειλετών έχει ανταποκριθεί στις διατάξεις.
      ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, κύριε Πάχτα. Περισσότερα μπορείτε  να πείτε στη δευτερολογία σας.
      ΧΡΗΣΤΟΣ ΠΑΧΤΑΣ (Υφυπουργός Οικονομίας):  Κύριε Πρόεδρε, θα κλείσω με μία φράση μόνο.
      ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, μόνο αν έχετε να προσθέσετε κάτι στην απάντησή σας, αν έχετε κάτι καινούριο. Αν δεν έχετε τα στοιχεία, τα δίνετε στη δευτερολογία σας.
      ΧΡΗΣΤΟΣ ΠΑΧΤΑΣ (Υφυπουργός Οικονομίας):  Θέλω να τονίσω ότι από αυτά τα 3,1 δισεκατομμύρια ευρώ το 1,1 δισεκατομμύριο ευρώ αφορά μόνο δέκα μεγαλοοφειλέτες. Το 33% δηλαδή των συνολικών οφειλών αφορούν δέκα φυσικά πρόσωπα.
      ΠΡΟΕΔΡΕΥΩΝ (Κωνσταντίνος Γείτονας): Καλώς, κύριε Υφυπουργέ.
      Ο κ. Κουλούρης έχει το λόγο.
      ΚΙΜΩΝ ΚΟΥΛΟΥΡΗΣ: Κύριε Πρόεδρε, πόσα λεπτά έχω στη διάθεσή μου;
      ΠΡΟΕΔΡΕΥΩΝ (Κωνσταντίνος Γείτονας): Κύριε συνάδελφε, γνωρίζετε καλά τον Κανονισμό. Έχετε δύο λεπτά.
      ΚΙΜΩΝ ΚΟΥΛΟΥΡΗΣ: Θέλω να σας πω, λοιπόν, ότι τιμώ απεριόριστα το φίλο Υφυπουργό, τον κ. Πάχτα και την προσπάθεια που έκανε.
      Εις ένδειξη διαμαρτυρίας για τη μη παρουσία του Υπουργού Οικονομίας, ο μόνος που θα μπορούσε να δεσμευτεί ενώπιον του Σώματος, αφού οι τράπεζες συνεχίζουν την τοκογλυφία και την ταλαιπωρία των δύο εκατομμυρίων συμπολιτών μου, κάθομαι σιωπηλός στο έδρανο ώσπου να τελειώσουν τα δύο λεπτά.
      ΠΡΟΕΔΡΕΥΩΝ (Κωνσταντίνος Γείτονας): Θα σας παρακαλέσω ως Προεδρείο, αλλά και επικαλούμενος τη συναδελφική μας φιλία, επειδή η Κυβέρνηση εκπροσωπείται με τον κ. Πάχτα νομίμως κατά τον Κανονισμό και το Σύνταγμα –είναι μία προσωπική μου έκκληση, έχετε δικαίωμα να κάνετε αυτό που θέλετε- να αναπτύξετε την ερώτησή σας που είναι σημαντική. Από εκεί και πέρα μπορείτε να κάνετε οποιαδήποτε πολιτική κρίση για τη στάση της Κυβέρνησης.
      Καλώς, κύριε Κουλούρη, αφού επιμένετε κύριε Πάχτα, έχετε το λόγο να δευτερολογήσετε.
      ΧΡΗΣΤΟΣ ΠΑΧΤΑΣ (Υφυπουργός Οικονομίας):  Ήθελα να τονίσω, κύριε Πρόεδρε -και να καταθέσω αυτά τα στοιχεία στη Βουλή- ότι από το σύνολο του ποσού που είναι προς τακτοποίηση μετά από την εκδήλωση ενδιαφέροντος, των 3,1 δισεκατομμυρίων ευρώ, το 1,1 δισεκατομμύριο ευρώ, δηλαδή το ένα τρίτο της παραπάνω οφειλής, το οφείλουν μόνο δέκα φυσικά πρόσωπα. Δέκα μεγαλοοφειλέτες καλύπτουν, δηλαδή, το ένα τρίτο της συνολικής οφειλής.
      Από τους σαράντα έξι χιλιάδες εξακόσιους περίπου –που είναι ο δυνητικός αριθμός των νομικών ή φυσικών προσώπων που πιθανόν να προσέλθουν για ρύθμιση- επιχειρηματίες ή καταναλωτές, απ’ αυτούς τους οφειλέτες χίλιοι οκτακόσιοι εβδομήντα έξι έχουν ήδη ζητήσει την τακτοποίηση των φακέλων τους, δηλαδή το 15% έχει ανταποκριθεί στις διατάξεις του νόμου και επιδιώκει να ρυθμίσει τις οφειλές του.
      Επειδή ο συνάδελφος αναφέρθηκε στη διαδικασία της αναγκαστικής εκτέλεσης και ρώτησε γι’ αυτό, θέλω να τονίσω ότι από τα στοιχεία της Τράπεζας της Ελλάδας επτακόσιες οκτώ περιπτώσεις βρίσκονται σε διαδικασία αναγκαστικής εκτέλεσης.
      ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, προκειμένου να διευκολύνω στο μισό λεπτό που έχετε, θέλω να σας πω ότι το βασικό ερώτημα του κυρίου συναδέλφου είναι αν πέρα από τα ληφθέντα μέτρα προτίθεσθε να αναγγείλετε –για να ενημερωθεί και η Βουλή- κάποιο νέο μέτρο, έτσι ώστε να υλοποιηθούν σωστά και αποδοτικά από τις τράπεζες οι αποφάσεις. Αν έχετε να πείτε κάτι επ’ αυτού, σας παρακαλώ να το πείτε στο χρόνο σας.
      ΧΡΗΣΤΟΣ ΠΑΧΤΑΣ (Υφυπουργός Οικονομίας):  Κύριε Πρόεδρε, μπορώ να ολοκληρώσω όπως θέλω;
      ΠΡΟΕΔΡΕΥΩΝ (Κωνσταντίνος Γείτονας): Βεβαίως, θα σας κρατήσω το χρόνο, αλλά δεν έχετε πολύ χρόνο στη διάθεσή σας.
      ΧΡΗΣΤΟΣ ΠΑΧΤΑΣ (Υφυπουργός Οικονομίας):  Επίσης, κλείνοντας θέλω να τονίσω ότι ο ανατοκισμός που γίνεται στην Ελλάδα είτε σε ό,τι αφορά στα δάνεια είτε σε ό,τι αφορά στις καταθέσεις –δηλαδή είτε στις απαιτήσεις είτε στις υποχρεώσεις- ρυθμίζεται ακριβώς με τον ίδιο τρόπο που ρυθμίζεται και στις άλλες χώρες της Ευρωπαϊκής Ένωσης -στη Γαλλία, στην Ιταλία, στην Αγγλία- με τις ίδιες διατάξεις νομοθεσίας. Εμείς κάναμε ειδική ρύθμιση και, βεβαίως, όπως είπα προηγουμένως και στην πρωτολογία μου, ρυθμίσαμε τα χρέη του παρελθόντος βάζοντας ανώτατο όριο όσον αφορά αυτά τα χρέη. 
      Θεωρούμε, λοιπόν, ότι με τις ρυθμίσεις που έχουμε κάνει μέχρι σήμερα, το ανωτέρω πλαίσιο είναι αρκετό, για να ανταποκριθούν στην πραγματικότητα και δεν προβλέπονται νέες νομοθετικές πρωτοβουλίες από την πλευρά της Κυβέρνησης.
      Τέλος, επειδή έχει απελευθερωθεί και το πιστωτικό σύστημα, θέλω να τονίσω ότι το Υπουργείο Οικονομίας και Οικονομικών δεν έχει την αρμοδιότητα να παρέμβει στα πιστωτικά ιδρύματα ούτε προτίθεται να υποκαταστήσει το θεσμικό ρόλο της ελληνικής δικαιοσύνης σε τυχόν διαφορές και διαφωνίες μεταξύ οφειλετών, δανειοληπτών και τραπεζών κατά τη διαδικασία εφαρμογής του παραπάνω νόμου.
      Κλείνοντας, κύριε Πρόεδρε, νομίζω ότι μπορούμε να πούμε, επειδή ένας σημαντικός αριθμός οφειλετών έχει ήδη προσέλθει, για να τακτοποιηθούν τα χρέη και οι φάκελοί του, νομίζω ότι πρέπει να προχωρήσει και στο επόμενο διάστημα, για να αντλήσουμε συγκεκριμένα αποτελέσματα από τις ρυθμίσεις που έχουν ξεκινήσει από το 1998 και ολοκληρώθηκαν το 2001.
      ΠΡΟΕΔΡΕΥΩΝ (Κωνσταντίνος Γείτονας): Καλώς, κύριε Υπουργέ.
      Προχωρούμε, όπως είπα προηγούμενα και αφού είχα την έγκρισή σας, στη συζήτηση της δεύτερης επίκαιρης ερώτησης δευτέρου κύκλου με αριθμό 522/31.3.2003 του Βουλευτή της Νέας Δημοκρατίας κ. Κωνσταντίνου Καραμπίνα προς τον Υπουργό Οικονομίας και Οικονομικών, σχετικώς με την κατασκευή των εγγειοβελτιωτικών έργων στην πεδιάδα της Άρτας κλπ.
      Η επίκαιρη ερώτηση του κυρίου συναδέλφου έχει ως εξής:
      «Τα εγγειοβελτιωτικά έργα της πεδιάδας της Άρτας και της πεδιάδας       Πέτα-Κομποτίου για τη χρησιμότητά τους στην ανάπτυξη του γεωργικού τομέα κρίνεται απαραίτητη και αναγκαία η κατασκευή τους. Εξ αυτού του λόγου και ο κύριος Πρωθυπουργός με εξαγγελία του στα Ιωάννινα το Μάιο του 2001, αλλά και το καλοκαίρι του 2002 κατά την επίσκεψή του στην Άρτα, δεσμεύτηκε για την υλοποίησή τους ως εξής: είκοσι τέσσερις χιλιάδες στρέμματα της πεδιάδος της Άρτας μέσω του Γ΄ Κοινοτικού Πλαισίου Στήριξης και το τμήμα των εγγειοβελτιωτικών έργων της πεδιάδος Πέτα-Κομποτίου μέσω των δημοσίων επενδύσεων.
      Παρ’ όλα αυτά και ενώ τα χρόνια περνάνε, το Γ΄ Κοινοτικό Πλαίσιο Στήριξης έχει αρχίσει εδώ και τρία χρόνια, η Κυβέρνηση βρίσκεται στο τέλος της θητείας της, δε βλέπουμε μέχρι σήμερα να αρχίζουν οι διαδικασίες για την κατασκευή τους.
      Οι απαντήσεις των συναρμοδίων Υπουργείων ΠΕΧΩΔΕ, Οικονομίας και Γεωργίας για το θέμα αυτό αποτελούν μνημείο υπεκφυγής και ασυνεννοησίας, αφήνουν δε έκθετο στα μάτια του αρτινού λαού τον ίδιο τον Πρωθυπουργό και πλήττουν βαθύτατα το κύρος του θεσμού.
      Ερωτάται ο  κύριος Υφυπουργός:
      1. Για ποιους λόγους δεν έχει ξεκινήσει η κατασκευή των ως άνω έργων που είναι πρωθυπουργική εξαγγελία και δέσμευση;
      2. Ποια ποσά προβλέπονται συγκεκριμένα για τα παραπάνω έργα και από ποια κονδύλια θα χρηματοδοτηθούν και ποιος ο φορέας κατασκευής τους;»
      Ο Υφυπουργός Οικονομίας κ. Πάχτας έχει το λόγο.
      ΧΡΗΣΤΟΣ ΠΑΧΤΑΣ (Υφυπουργός Οικονομίας):  Όσον αφορά τα εγγειοβελτιωτικά έργα της πεδιάδας της Άρτας έχουμε δύο έργα. Το αρδευτικό έργο των περιοχών Πέτα-Κομποτίου και το αρδευτικό έργο της πεδιάδας της Άρτας. Και τα δύο έργα είναι αρμοδιότητας του ΥΠΕΧΩΔΕ.  Θα μπορούσατε ίσως να έχετε απευθύνει το ερώτημα στο ΥΠΕΧΩΔΕ, αλλά θα προσπαθήσουμε να δώσουμε απάντηση και στα δύο θέματα, σε σχέση με τη χρηματοδότηση και την πορεία αυτών των έργων.
      Σε ό,τι αφορά το αρδευτικό έργο Πέτα-Κομποτίου, αυτό είναι νέο έργο. Σύμφωνα με την ενημέρωση του ΥΠΕΧΩΔΕ είναι σε μία φάση ολοκλήρωσης οι σχετικές μελέτες. Βρίσκονται σε τελική φάση και εκτιμάται ότι αρχάς Ιουνίου θα έχουμε έτοιμα τεύχη δημοπράτησης για να δημοπρατήσουμε το έργο. Το έργο έχει έναν προϋπολογισμό της τάξης των 12 εκατομμυρίων ευρώ. Έχει ήδη ενταχθεί στο πρόγραμμα δημοσίων επενδύσεων, στη C 0,72 του ΥΠΕΧΩΔΕ, έχει διασφαλιστεί η χρηματοδότησή του και θα είναι ανάλογη με την πορεία υλοποίησης του έργου. 
      Σε ό,τι αφορά το δεύτερο έργο, το αρδευτικό έργο της πεδιάδας της Άρτας υπάρχουν δύο υποσύνολα. Είναι ένα πρώτο υποέργο το οποίο εκτελείται από το ΥΠΕΧΩΔΕ και σύμφωνα με το ΥΠΕΧΩΔΕ ο στόχος είναι να ολοκληρωθεί η υπάρχουσα εργολαβία με την επανενεργοποίησή της και τη χρηματοδότηση με ένα δισεκατομμύριο δραχμές εντός του 2003. Η εργολαβία αυτή αφορά την κατασκευή των τεσσάρων χιλιομέτρων της διώρυγας από το φράγμα Πουρνάρι 2 μέχρι το φράγμα Ημαρέτη. Το έργο αυτό έχει ενταχθεί επίσης στο πρόγραμμα δημοσίων επενδύσεων, επανενεργοποιείται η εργολαβία, χρηματοδοτείται με ένα δισεκατομμύριο δραχμές και ολοκληρώνεται εντός του 2003.
      Για το υπόλοιπο του έργου αυτού, δηλαδή το αρδευτικό έργο της πεδιάδας της Άρτας, για τα υπόλοιπα χιλιόμετρα της διώρυγας, μαζί με τις δύο δευτερεύουσες διώρυγες που έχουν ένα συνολικό μήκος περίπου 8,2 χιλιόμετρα, σύμφωνα πάλι με το ΥΠΕΧΩΔΕ –γιατί είναι δική του αρμοδιότητα- ολοκληρώνονται οι σχετικές μελέτες. Βρισκόμαστε και εδώ σε μια τελική φάση ωρίμανσης του έργου. Όταν λέω τελική φάση σημαίνει ότι έχουν ολοκληρωθεί οι οριστικές μελέτες και ολοκληρώνονται τα τεύχη δημοπράτησης. Τα τεύχη δημοπράτησης θα είναι και αυτά έτοιμα στα τέλη Μαΐου, έτσι ώστε στις αρχές Ιουνίου του τρέχοντος έτους να προκηρύξουμε και το έργο αυτό. Το έργο έχει έναν προϋπολογισμό της τάξης των 14 εκατομμυρίων ευρώ. Αυτή τη στιγμή έχει ήδη ενταχθεί στη C 0,72 από το πρόγραμμα δημοσίων επενδύσεων του 2003 –έχει χρηματοδοτηθεί για να μπορέσει να προκηρυχτεί- και είναι πολύ πιθανόν να ενταχθεί στο Γ΄ Κοινοτικό Πλαίσιο Στήριξης, στο ΠΕΠ Ηπείρου, όπως έχουμε συμφωνήσει με το Υπουργείο ΠΕΧΩΔΕ.
      Άρα και τα δύο έργα είναι σε εξέλιξη. Οι δύο ενότητες που αφορούν τα νέα έργα θα δημοπρατηθούν στις αρχές Ιουνίου, αφού ολοκληρωθούν τα τεύχη δημοπράτησης στα τέλη Μαΐου και το αρδευτικό έργο της πεδιάδας επανενεργοποιείται με ένα δισεκατομμύριο δραχμές που έχουμε διασφαλίσει για τη χρηματοδότηση του 2003, για να μπορέσει να ολοκληρωθεί.
      ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Καραμπίνας.
      ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Κύριε Πρόεδρε, λυπάμαι για την απάντηση του κυρίου Υπουργού, διότι δείχνει ότι εδώ δε σέβονται τίποτα. Είκοσι χρόνια κυβερνάτε και έρχεσθε μετά από είκοσι χρόνια να μας πείτε ότι τώρα γίνονται οι μελέτες και ότι τώρα ωρίμασε το έργο. Εκθέτετε, μάλιστα, και τον ίδιο τον Πρωθυπουργό της χώρας, γιατί βλέπουμε ότι η εξαγγελία του δεν υλοποιείται. Ήρθατε σήμερα εδώ και μας είπατε ότι «θα δούμε, θα συζητήσουμε με το ΠΕΧΩΔΕ, αν το συγκεκριμένο έργο ενταχθεί στο Γ΄ Κοινοτικό Πλαίσιο Στήριξης». 
      Κύριε Υπουργέ, ξέρετε τι έχει πει ο κύριος Πρωθυπουργός; Ότι το συγκεκριμένο έργο θα ενταχθεί στο Γ΄ Κοινοτικό Πλαίσιο Στήριξης. Τι ισχύει, αυτό που λέτε εσείς ή αυτό που λέει ο κ. Σημίτης; Ισχύει αυτό που είπατε σε κομματική φιέστα, πρόσφατα στην Άρτα ή αυτό που λέτε τώρα εσείς;
      Ο κ. Δρυς λέει ότι το 2003, αν περισσέψουν χρήματα, θα ενταχθεί το έργο στο τομεακό πρόγραμμα του Γ΄ Κοινοτικού Πλαισίου Στήριξης. Ο κ. Τσακλίδης από το ΥΠΕΧΩΔΕ λέει ότι αρμόδιος, για να απαντήσετε για αυτό το θέμα, είστε εσείς. Εσείς λέτε ότι είναι το ΥΠΕΧΩΔΕ. 
      Είστε Κυβέρνηση εσείς ή είστε οπερέτα, κύριε Υπουργέ; Μπορείτε να μας πείτε ποιος εμπαίζει ποιον; Εν πάση περιπτώσει, εκείνο που φαίνεται, είναι ότι εμπαίζετε τον αρτινό και τον ελληνικό λαό γενικότερα. 
      Επιτέλους, καταλήξτε και πείτε μας αν θα γίνει το έργο, ποιοι είναι οι πόροι και ποιο είναι το πρόγραμμα, για να ξέρουμε τι μας γίνεται. Δεν είναι δυνατόν να έρχονται ο κ. Δρυς με τον κ. Λαλιώτη στην Άρτα και να λένε ότι εξασφαλίστηκαν πόροι. Ποιοι είναι οι πόροι; Μπορείτε να ενημερώσετε την Εθνική Αντιπροσωπεία, αν υφίστανται; Ναι ή όχι; 
      Επιτέλους, σταματήστε να μας εμπαίζετε. Πέστε μας «όχι δεν το κάνουμε, όπως δεν το κάναμε είκοσι χρόνια». Θα το σεβαστούμε και εμείς και ο λαός και όταν θα πάει να ψηφίσει, θα το λάβει σοβαρά υπόψη του. Να μη γίνεται, όμως, τέτοιος εμπαιγμός.
      ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, έχετε το λόγο.
      ΧΡΗΣΤΟΣ ΠΑΧΤΑΣ (Υφυπουργός Οικονομίας): Κύριε Πρόεδρε, νομίζω ότι η ερώτηση αφορά την τρέχουσα περίοδο και το μέλλον της περιοχής. Δεν ερωτόμαστε για το τι έγινε ή για το τι δεν έγινε πριν από είκοσι χρόνια. Νομίζω ότι οι εκφράσεις που χρησιμοποίησε ο κύριος συνάδελφος, για να μην ακολουθήσουμε και εμείς τη δική του πεπατημένη, δεν τον τιμούν. Επίσης, δεν τιμούν μία περιοχή που αγωνιά, για να δει το μέλλον της, για να προοδεύει και για να αντιμετωπίζει τα προβλήματά της.
      ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Είναι είκοσι χρόνια, κύριε Υπουργέ…
      ΧΡΗΣΤΟΣ ΠΑΧΤΑΣ (Υφυπουργός Οικονομίας): Φαίνεται ότι, πέρα από το περιεχόμενο της λογικής σας, δεν κατανοείτε και αυτά, τα οποία σας είπα προηγουμένως στην απάντησή μου.
      Κύριε συνάδελφε, έχουμε δύο αρδευτικά έργα στην περιοχή. Το ένα αφορά το αρδευτικό έργο Πέτα Κομποτίου. Αυτό είναι νέο έργο. Για να μπορέσουμε να έχουμε έτοιμα τεύχη δημοπράτησης μέσα στον επόμενο μήνα και να μπορέσουμε να υποστηρίξουμε το έργο, σημαίνει ότι δούλεψαν οι υπηρεσίες τα τελευταία χρόνια, προκειμένου να ωριμάσει αυτό το έργο. Πρόκειται για ένα έργο 12 εκατομμυρίων ευρώ. Έχουμε διασφαλισμένους πόρους και το έργο έχει ενταχθεί στη C072 του ΥΠΕΧΩΔΕ, όπως σας είπα προηγουμένως, αλλά φαίνεται ότι δε θέλετε να δείτε το έργο να υλοποιείται. Το έργο θα δημοπρατηθεί τον Ιούνιο με διασφαλισμένη…
      ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Από το 1995 έχει ξεκινήσει η διαδικασία. Είναι οκτώ χρόνια...
      ΧΡΗΣΤΟΣ ΠΑΧΤΑΣ (Υφυπουργός Οικονομίας): Το δεύτερο έργο αφορά την πεδιάδα της Άρτας. Εκεί, λοιπόν, είπαμε ότι υπάρχουν δύο υποέργα. Το ένα είναι σε εξέλιξη και διασφαλίσαμε την ολοκλήρωσή του μέσα στο 2003 με πρόσθετη χρηματοδότηση του ενός δισεκατομμυρίου δραχμών. 
      Το δεύτερο μεγάλο έργο αφορά τις δύο δευτερεύουσες διώρυγες συνολικού μήκους οκτώ χιλιάδων μέτρων. Αυτό το έργο ωριμάζει αυτή την περίοδο, ολοκληρώνεται η ωρίμανσή του. Είμαστε στη συγκρότηση των τευχών δημοπράτησης από το ΥΠΕΧΩΔΕ και δημοπρατείται και αυτό στις αρχές Ιουνίου. Και γι’ αυτό έχουμε διασφαλισμένους πόρους. Είπα, λοιπόν, προηγουμένως -και θέλω να κατανοείτε αυτό που σας λέμε- ότι έχει ενταχθεί στο πρόγραμμα δημοσίων επενδύσεων και μετά την ένταξή του εντάσσεται στο Γ΄ Κοινοτικό Πλαίσιο Στήριξης. 
      ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Σε ποιο πρόγραμμα του Γ΄ Κοινοτικού Πλαισίου Στήριξης;
      ΠΡΟΕΔΡΕΥΩΝ (Κωνσταντίνος Γείτονας): Κύριε συνάδελφε, σας παρακαλώ πολύ, να σεβαστείτε τον Κανονισμό. Είναι δυνατόν να μην αφήνετε τον κύριο Υπουργό να δώσει απάντηση; Μη με αναγκάσετε να πω να μη γράφονται στα Πρακτικά αυτά που λέτε.  
      Συνεχίστε, κύριε Υπουργέ. 
      ΧΡΗΣΤΟΣ ΠΑΧΤΑΣ (Υφυπουργός Οικονομίας):  Έτσι, λοιπόν, το σύνολο των εγγειοβελτιωτικών έργων της Άρτας, για το οποίο δεσμεύτηκε ο Πρωθυπουργός σε ό,τι αφορά το ένα μέρος, ολοκληρώνεται μέσα στο 2003. Σε ό,τι αφορά τις υπόλοιπες δύο ενότητες και για την πεδιάδα της Άρτας, αυτές δημοπρατούνται εντός του 2003, στις αρχές του Ιουνίου. Αυτό είναι ένα πολύ συγκεκριμένο χρονοδιάγραμμα.
      ΚΩΝΣΤΑΝΤΙΝΟΣ ΚΑΡΑΜΠΙΝΑΣ: .Μπαίνει, ναι ή όχι, στο Γ΄ Κοινοτικό Πλαίσιο Στήριξης;
      ΧΡΗΣΤΟΣ ΠΑΧΤΑΣ (Υφυπουργός Οικονομίας): Κύριε συνάδελφε, σας ενδιαφέρει αν θα είναι οι πόροι του ελληνικού λαού ή αν θα είναι οι πόροι του Ευρωπαίου φορολογούμενου πολίτη;
      ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Κύριε Πάχτα, υποτιμάτε τη νοημοσύνη μας. Θα ενταχθεί στο Γ΄ Κοινοτικό Πλαίσιο Στήριξης ή όχι;
      ΧΡΗΣΤΟΣ ΠΑΧΤΑΣ (Υφυπουργός Οικονομίας): Θέλετε να γίνει το έργο ή όχι; Φαίνεται ότι δε θέλετε να γίνει το έργο, κύριε συνάδελφε. Εμείς έχουμε σχεδιάσει το έργο, έχουμε διασφαλίσει τη χρηματοδότησή του, ολοκληρώνεται το πρώτο μέρος και δημοπρατείται το υπόλοιπο, για να αρδευτούν χιλιάδες στρέμματα στην περιοχή από τον επόμενο χρόνο. Αυτή είναι η απάντησή μας. Αυτή είναι η απάντηση της Κυβέρνησης απέναντι σε μία ανεύθυνη στάση.
      ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Σε ποιο πρόγραμμα θα ενταχθεί το έργο;
      ΠΡΟΕΔΡΕΥΩΝ (Κωνσταντίνος Γείτονας): Κύριε Καραμπίνα, σας παρακαλώ. Μας παρακολουθούν οι πολίτες και θα μας κρίνουν. Βλέπετε τι υπομονή έχω. Νομίζω ότι πρέπει να υπάρχει αυτοσυγκράτηση από την πλευρά σας. 
      ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Κύριε Πρόεδρε, εδώ μέσα κοροϊδευόμαστε. Σε ποιο θέμα πρέπει να έχω αυτοσυγκράτηση; 
      ΠΡΟΕΔΡΕΥΩΝ (Κωνσταντίνος Γείτονας): Δε γνωρίζετε τον Κανονισμό, κύριε συνάδελφε; Διακόπτετε συνεχώς και παίρνετε το λόγο αυθαιρέτως; Είναι στάση αυτή; Σας τιμά, μας τιμά όλους αυτή η στάση, κύριε συνάδελφε; Θα μας κρίνουν οι πολίτες. 
      Κύριε Υπουργέ, σας παρακαλώ, ολοκληρώστε.
      ΧΡΗΣΤΟΣ ΠΑΧΤΑΣ (Υφυπουργός Οικονομίας):  Κύριε Πρόεδρε, δεν έχω να προσθέσω τίποτα παραπάνω, απλά θα ήθελα να υπενθυμίσω στον αγαπητό συνάδελφο της Νέας Δημοκρατίας τον κ. Καραμπίνα ότι το όνομα του μπορεί να είναι αυτό που είναι, αλλά πρέπει να σταματήσει με την «καραμπίνα» του να «πυροβολεί» την ανάπτυξη της περιοχής της Άρτας, που θέλει να προοδεύσει στο μέλλον με τα νέα αρδευτικά έργα. 
      Σταματήστε, κύριε Καραμπίνα, να πυροβολείτε την ανάπτυξη του τόπου. Υιοθετήστε τις αναπτυξιακές προτάσεις, ταυτιστείτε μ΄ αυτές και κατεβάστε κάτω την «καραμπίνα». 
      ΠΡΟΕΔΡΕΥΩΝ (Κωνσταντίνος Γείτονας): Θα συζητηθεί η με αριθμό 521/31.3.2003 δεύτερη επίκαιρη ερώτηση του Βουλευτή της Νέας Δημοκρατίας κ. Σπυρίδωνος Ταλιαδούρου προς τον Υπουργό Εθνικής Παιδείας και Θρησκευμάτων, σχετικώς με την καταβολή του επιδόματος των 176 ευρώ και στους εκπαιδευτικούς. 
      Η επίκαιρη ερώτηση του κυρίου συναδέλφου έχει ως εξής:
      «Οι εκπαιδευτικοί της πρωτοβάθμιας και δευτεροβάθμιας εκπαίδευσης εξαιρούνται από την καταβολή του ειδικού επιδόματος των 176 ευρώ μηνιαίως, το οποίο έχει καταβληθεί σε όλους ανεξαιρέτως τους εργαζόμενους στο δημόσιο τομέα, όπως ορίζουν οι διατάξεις του άρθρου 14 του ν. 3016/2002.
      Δυστυχώς, το ειδικό αυτό επίδομα δεν χορηγήθηκε στους εκπαιδευτικούς της πρωτοβάθμιας και δευτεροβάθμιας εκπαίδευσης.
      Η μη εφαρμογή των πιο πάνω διατάξεων δημιουργεί μια νέα άδικη αντιμετώπιση προς τον εκπαιδευτικό κόσμο, όταν μάλιστα είναι γνωστός ο σημαντικός ρόλος τον οποίο επιτελούν οι εκπαιδευτικοί, εν όψει και της σπουδαιότητας που αποκτά η εκπαίδευση στη σημερινή παγκοσμιοποιημένη κοινωνία της γνώσης. 
      Κατόπιν αυτών, ερωτάται ο κύριος Υπουργός.
      Γιατί αυτή η άδικη εξαίρεση σε βάρος των εκπαιδευτικών;
      Προτίθεται να εξισώσει οικονομικά τους εκπαιδευτικούς σε σχέση με τους άλλους δημοσίους υπαλλήλους»;. 
      Θα απαντήσει ο Υφυπουργός Οικονομικών κ. Φλωρίδης. 
      Κύριε Υπουργέ, προηγουμένως όταν απαντούσε ο κ. Πάχτας το εκκρεμές κινήθηκε στα δύο άκρα, από τη μία μεριά η «σιωπή» και από την άλλη οι φωνασκίες. Ελπίζω εσείς να το κρατήσετε στη μέση. 
      ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Θα προσπαθήσουμε να κρατήσουμε το διάλογο στα πλαίσια της κοινοβουλευτικής τάξεως, κύριε Πρόεδρε. 
      Πρώτα απ’ όλα, θέλω να κάνω μία διευκρίνιση. Με το ν. 3016/2002 καθορίστηκε ότι το επίδομα των 176 ευρώ, το οποίο ισούται με 60.000 δραχμές περίπου, καταβάλλεται σε εκείνους τους δημοσίους υπαλλήλους οι οποίοι δε λαμβάνουν κανένα άλλο επίδομα πλην της βάσεως του μισθολογίου ή καταβάλλεται η διαφορά εφόσον παίρνει λιγότερα από 176 ευρώ ως επίδομα. Εάν, λοιπόν, επιχειρούσα να απαντήσω ευθέως στην ερώτηση, θα έλεγα ότι η Κυβέρνηση προφανώς δεν προτίθεται να εξομοιώσει τους εκπαιδευτικούς με τους άλλους δημοσίους υπαλλήλους, γιατί αυτό θα σήμαινε ότι θα πρέπει να τους κόψει τη διαφορά που λαμβάνουν μετά την τελευταία εξέλιξη.
      Τι εννοώ με αυτό; Εννοώ ότι σε περίπου εκατόν πενήντα χιλιάδες από τους τετρακόσιους είκοσι χιλιάδες δημοσίους υπαλλήλους οι οποίοι δεν ελάμβαναν κανένα επίδομα ή ελάμβαναν επίδομα μικρότερο των 60.000 δραχμών, χορηγήθηκε αυτό το επίδομα ή η διαφορά του. Οι υπόλοιποι λαμβάνουν επιδόματα που είναι πάνω από 60.000 δραχμές, μεταξύ των οποίων και οι εκπαιδευτικοί οι οποίοι από τον Οκτώβριο του 2001 αναδρομικά πήραν μία αύξηση στο επίδομα εξωδιδακτικής απασχόλησης, που ήταν ήδη τότε 60.000 δραχμές και αυτό είναι σήμερα 75.000 δραχμές.
      Παράλληλα, σε περίπου είκοσι μία χιλιάδες στελέχη της εκπαίδευσης δόθηκε επίδομα θέσης, το οποίο πέραν αυτού του επιδόματος εξωδιδακτικής απασχόλησης ανέρχεται από 40.000 έως 100.000 δραχμές το μήνα επιπλέον των 75.000 δραχμών. 
      Όμως, παρ’ όλα αυτά, αποσαφηνίζω με την τοποθέτησή μου αυτή ότι δεν υπάρχει πρόβλημα εφαρμογής του νόμου. Ο νόμος δεν καταλαμβάνει τους εκπαιδευτικούς επειδή αυτοί λαμβάνουν επίδομα μεγαλύτερο των 60.000 δραχμών, δηλαδή λαμβάνουν 75.000 δραχμές. Αυτό είναι άλλο θέμα. Το ζήτημα είναι αν και κατά πόσο είναι δίκαιο το αίτημα των εκπαιδευτικών να ενισχύσουμε περαιτέρω τις αποδοχές τους. 
      Έχω δηλώσει με την ευκαιρία άλλων ερωτήσεων στη Βουλή ότι η Κυβέρνηση αντιμετωπίζει θετικά αυτό το ζήτημα, παρά τις τελευταίες μισθολογικές βελτιώσεις που είχαμε από τον Οκτώβριο του 2001 και το 2002 και μετά από ένα διάλογο μαζί τους, θα καταλήξει σύντομα στη βελτίωση έτι περαιτέρω των αποδοχών τους. 
      Ευχαριστώ, κύριε Πρόεδρε. 
      ΠΡΟΕΔΡΕΥΩΝ (Κωνσταντίνος Γείτονας): Ο κ. Ταλιαδούρος έχει το λόγο.
      ΣΠΥΡΙΔΩΝ ΤΑΛΙΑΔΟΥΡΟΣ: Κύριε Πρόεδρε, σήμερα οι εκπαιδευτικοί της πρωτοβάθμιας εκπαίδευσης απεργούν με «αιχμή του δόρατος» τα 176 ευρώ. Σε κάθε περίπτωση -είναι εδώ και ο Υφυπουργός Παιδείας και μπορεί να το επιβεβαιώσει- το έργο που επιτελούν καθημερινά οι εκπαιδευτικοί υπό συνθήκες δύσκολες είναι σπουδαιότατο. Δυστυχώς, οι μισθοί τους είναι πάρα πολύ χαμηλοί. Έχουν το «προνόμιο» να κερδίζουν τη θλιβερή διάκριση των πιο κακοπληρωμένων εκπαιδευτικών της Ευρωπαϊκής Ένωσης. Οι μισθοί τους σε ευρώ είναι οι χαμηλότεροι της Ευρωπαϊκής Ένωσης. Η χώρα μας βρίσκεται στην τελευταία θέση πανευρωπαϊκά, με προτελευταία την Πορτογαλία. 
      Νομίζω, λοιπόν, ότι είναι δίκαιο να υπάρξει ταχύτατη μέριμνα για αύξηση των αποδοχών τους, διότι οι πολιτικές που απαξιώνουν κοινωνικά τους εκπαιδευτικούς πληρώνονται ακριβότατα σε εθνική κλίμακα. Οι πολιτικές που προκλητικά υποβαθμίζουν τα εργασιακά αιτήματα των εκπαιδευτικών λειτουργούν μακροπρόθεσμα ως «χιονοστιβάδα» εις βάρος της συνολικής απόδοσης του εκπαιδευτικού μας συστήματος. 
      Σήμερα, περισσότερο από ποτέ άλλοτε, έχουμε ανάγκη από εκπαιδευτικούς οι οποίοι να μπορούν να προσφέρουν στην πατρίδα μας και στην εκπαίδευση των νέων παιδιών με ζήλο και με αποδοχές που να μην τους κατατάσσουν στην τελευταία θέση της Ευρώπης. Θέλω να ελπίζω ότι το «συντομότατα» που είπε ο κύριος Υπουργός θα είναι πράγματι «συντομότατα» και δε θα παραπεμφθεί στις ελληνικές καλένδες.
      Σας ευχαριστώ.
      ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κύριος Υφυπουργός, για να δευτερολογήσει.
      ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Κύριε Πρόεδρε, συμφωνώ απολύτως με τη διαπίστωση του υψηλού έργου το οποίο προσφέρουν οι εκπαιδευτικοί και σε αναγνώριση αυτού του έργου η Κυβέρνηση έκανε μια προσπάθεια, για να βελτιώσει τις αποδοχές τους. Παρ’ όλα αυτά η Κυβέρνηση αποδέχεται την ανάγκη της περαιτέρω ενίσχυσης και, επειδή βρισκόμαστε σε διάλογο με τους εκπαιδευτικούς και σε μια συνεννόηση με το Υπουργείο Παιδείας, πιστεύω ότι πολύ γρήγορα θα είμαστε σε θέση να παρουσιάσουμε και την πολιτική της περαιτέρω ενίσχυσης των αποδοχών των εκπαιδευτικών αναγνωρίζοντας το σπουδαίο έργο που επιτελούν.
      ΠΡΟΕΔΡΕΥΩΝ (Κωνσταντίνος Γείτονας): Καλώς, κύριε Υπουργέ.
      Τρίτη είναι η με αριθμό 519/31-3-2003 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Ασημίνας Ξηροτύρη-Αικατερινάρη προς την Υπουργό Περιβάλλοντος, Χωροταξίας και Δημοσίων Έργων, σχετικώς με τη μη εγγραφή δηλώσεων περί ιδιοκτησίας του δημοσίου κατά τη διαδικασία της κτηματογράφησης κ.λπ.
      Η επίκαιρη ερώτηση της κ. Ξηροτύρη έχει ως εξής:
      «Στα πλαίσια της Β΄ ανάρτησης των στοιχείων της κτηματογράφησης διαπιστώθηκε ότι σε ένα σύνολο διακοσίων ΟΤΑ περίπου: σε ελάχιστο ποσοστό έχει γίνει κανονική εγγραφή της δήλωσης περί ιδιοκτησίας του δημοσίου που υπεβλήθη από τις αρμόδιες διευθύνσεις δασών, σε ποσοστό 40% περίπου η δήλωση του δημοσίου αγνοήθηκε πλήρως και έχουν εγγραφεί ως δικαιούχοι (ακόμη και σε υφιστάμενα δάση) ιδιώτες που είχαν υποβάλει δήλωση και στο υπόλοιπο πλέον του 55% η εγγραφή έγινε με υποσημείωση. Έτσι στην συντριπτική πλειοψηφία των περιπτώσεων τα κτηματολογικά γραφεία είτε έχουν εγγράψει (προέκριναν) ως ιδιοκτήτες ιδιώτες, που είχαν δηλώσει την ίδια έκταση είτε στις περιπτώσεις που υπήρχε μόνο δήλωση του δημοσίου, έχουν εγγράψει την έκταση ως «αγνώστου ιδιοκτήτη».
      Η παραπάνω τακτική οδήγησε τις Διευθύνσεις Δασών, για να προστατεύσουν τα συμφέροντα του δημοσίου, να υποβάλουν συλλήβδην ενστάσεις για το σύνολο των εικαζομένων δασών, δασικών εκτάσεων, χορτολειβαδικών εκτάσεων και διασωθέντων αγρών στην περιοχή αρμοδιότητάς του, δημιουργώντας έτσι από την άλλη πλευρά κοινωνικό πρόβλημα στους νόμιμους ιδιώτες κατόχους εκτάσεων στις περιοχές αυτές.
      Ερώτηση:
      1. Βάσει ποίων διατάξεων η «ΚΤΗΜΑΤΟΛΟΓΙΟ ΑΕ» χρήζει εαυτόν αρμόδιο για χαρακτηρισμό των παραπάνω εκτάσεων ως δασικών ή μη δασικών, ώστε να αποφασιστεί αν για τις διεκδικούμενες εκτάσεις ισχύει το τεκμήριο κυριότητας του δημοσίου;
      2. Ομοίως, γιατί επιχειρεί σε ασφυκτικές προθεσμίες να αποφασίσει για το δασικό ή μη δασικό χαρακτήρα εκατομμυρίων εκτάσεων δημιουργώντας συνθήκες που θα διευκολύνουν ή θα δικαιώσουν επίδοξους καταπατητές;»
      Θα απαντήσει η Υφυπουργός Περιβάλλοντος, Χωροταξίας και Δημοσίων Έργων κ. Ζήση.
      Ορίστε, κυρία Υφυπουργέ.
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, η «ΚΤΗΜΑΤΟΛΟΓΙΟ ΑΕ» δεν έχει καμία αρμοδιότητα για το χαρακτηρισμό των υπό κτηματογράφηση εκτάσεων ως δασών ή ως δασικών και βεβαίως ουδέποτε επιχείρησε να ασκήσει τέτοια αρμοδιότητα. Η διαδικασία της κτηματογράφησης, όπως είναι γνωστό, αφορά την καταγραφή εμπράγματων και λοιπών δικαιωμάτων στο Κτηματολόγιο και ο ΟΚΧΕ και η «ΚΤΗΜΑΤΟΛΟΓΙΟ ΑΕ» και οι ανάδοχοι είναι οι διοικητικώς αρμόδιοι γι’ αυτό.
      Ο τυχών δασικός χαρακτήρας μιας περιοχής δεν είναι φυσικά αδιάφορος για την κτηματογράφηση. Ανάλογα με τη συγκεκριμένη περιοχή είναι ενδεχόμενο να ισχύει ειδική νομοθεσία που θεσπίζει τεκμήριο κυριότητας υπέρ του δημοσίου. Γι’ αυτό το σκοπό και ο ν. 2664/98 προβλέπει τη δυνατότητα κατάρτισης δασικών χαρτών από την «ΚΤΗΜΑΤΟΛΟΓΙΟ ΑΕ» τους οποίους στη συνέχεια παραδίδει στις υπηρεσίες του Υπουργείου Γεωργίας που είναι οι μόνες αρμόδιες για την κύρωσή τους. Με βάση αυτούς τους χάρτες οι δασικές υπηρεσίες υποβάλλουν για λογαριασμό του δημοσίου δηλώσεις ιδιοκτησίας ή εν πάση περιπτώσει ενστάσεις προς το Εθνικό Κτηματολόγιο.
      Έγιναν διάφοροι έλεγχοι και απ΄ αυτούς τους ελέγχους με βάση τα στοιχεία που διαθέτει η αρμόδια υπηρεσία ως προς τη δεύτερη ανάρτηση προέκυψαν τα εξής στοιχεία: Μέχρι σήμερα είτε έχει ολοκληρωθεί είτε βρίσκεται σε εξέλιξη η δεύτερη ανάρτηση των στοιχείων της κτηματογράφησης σε τριακόσιους είκοσι δύο ΟΤΑ των τριών προγραμμάτων. Από αυτούς δήλωση από τις δασικές υπηρεσίες έχει υποβληθεί για διακόσιους εξήντα εννέα ΟΤΑ.  Αυτονόητη προϋπόθεση για να καταστεί δυνατή η επεξεργασία αυτής της δήλωσης από τους αναδόχους των μελετών κτηματογράφησης ήταν η έγκαιρη υποβολή, δηλαδή σε χρόνο δύο ή σε πολλές περιπτώσεις τριών μηνών πριν από τη δεύτερη ανάρτηση. Αυτός είναι ο χρόνος που απαιτείται. Το ξέρει η κυρία συνάδελφος, για να ενημερωθεί η κτηματολογική βάση για κάθε ένα ακίνητο που εμπίπτει στα όρια κλπ. Από το σύνολο των διακοσίων εξήντα εννέα δηλώσεων του δημοσίου οι δηλώσεις που αφορούσαν σε διακόσιους δύο ΟΤΑ υπεβλήθησαν μέσα στο χρονικό διάστημα που απαιτείτο.
      Υποβλήθηκαν εξήντα επτά σε χρόνο κατά τον οποίο δεν ήταν πλέον δυνατή η επεξεργασία τους και η συμπερίληψή τους στη δεύτερη ανάρτηση και για να μην έχουμε καθυστέρηση περαιτέρω της όλης διαδικασίας, η ανάρτηση και λόγω ανελαστικών προθεσμιών προχώρησε κανονικά. Βεβαίως το δημόσιο διατηρούσε τη δυνατότητα να καταθέσει ενστάσεις σε όλη τη διάρκεια της διαδικασίας. 
      Πρέπει, επίσης, να σας πω ότι σε καμία περίπτωση σ’ αυτή τη διαδικασία δεν ανατρέπεται το τεκμήριο του δημοσίου για την κυριότητά του, εφόσον ισχύει. Ακόμα πρέπει να πω ότι ποσοστό 85% των εκπονηθέντων από την «ΚΤΗΜΑΤΟΛΟΓΙΟ ΑΕ» δασικών χαρτών του πρώτου και δευτέρου πιλοτικού και του πρώτου κυρίου προγράμματος είχε υποβληθεί στις δασικές υπηρεσίες προς θεώρηση από τον Απρίλιο του 2002 και σε πολλές περιπτώσεις από το 2001. 
      Μέσα στο προβλεπόμενο από τις προδιαγραφές χρόνο έγιναν οι έλεγχοι και θεωρήθηκαν από τις υπηρεσίες του Υπουργείου Γεωργίας όσες θεωρήθηκαν. Προφανώς να μην ήταν αρκετός ο αριθμός. Ακόμα, όμως, και στις περιπτώσεις που έχουμε τέτοιες καθυστερήσεις, η δήλωση των δασικών υπηρεσιών μπορεί και μετά να υποβληθεί. 
      Για να εξυπηρετηθούν όμως οι ανάγκες του δημοσίου, σε αρκετές περιπτώσεις η «ΚΤΗΜΑΤΟΛΟΓΙΟ ΑΕ» αναγκάστηκε να αλλάξει αυτό το απολύτως ανελαστικό χρονοδιάγραμμα, για να συμπεριλάβει στη δεύτερη ανάρτηση τις δηλώσεις της δασικής υπηρεσίας. Και οι ανάδοχοι επεξεργάστηκαν πλήρως το 70% των δηλώσεων του δημοσίου. 
      ΠΡΟΕΔΡΕΥΩΝ (Κωνσταντίνος Γείτονας): Η κ. Ξηροτύρη έχει το λόγο. 
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κυρία Υπουργέ, πολύ σωστά είπατε στην αρχή ότι δεν έχει καμία αρμοδιότητα η «ΚΤΗΜΑΤΟΛΟΓΙΟ ΑΕ» να προβαίνει σε χαρακτηρισμούς ή να αποδυναμώνει το όλο θεσμικό πλαίσιο που υπάρχει γύρω από το τεκμήριο κυριότητας του δημοσίου, όσον αφορά τις δασικές εκτάσεις. 
      Είχαμε τονίσει πολλές φορές και στο παρελθόν, αλλά και πρόσφατα κατά την ψήφιση των τροποποιήσεων του νόμου για το Κτηματολόγιο, ότι το μεγαλύτερο πρόβλημα που αντιμετωπίζει αυτό το μεγάλο εθνικό εγχείρημα, είναι η έλλειψη δασικών χαρτών, όπως και η έλλειψη κάθε εργαλείου χωροταξικού και λοιπά σχεδιασμού που καθορίζει τις χρήσεις γης αλλά και την περιουσία του δημοσίου. 
      Γι’ αυτό το θέμα τελικά όχι μόνο δεν κάνουμε τίποτα, αλλά κάναμε κάποιες διορθώσεις που μας πήγαν πολύ πίσω. 
      Εν πάση περιπτώσει, στο ερώτημα της «ΚΤΗΜΑΤΟΛΟΓΙΟ Α.Ε.» το Μάιο του 2002 προς το Νομικό Συμβούλιο του Κράτους ήταν σαφής η απάντηση του: Ότι είτε έχουν συνταχθεί δασικοί χάρτες και δεν έχουν κυρωθεί ακόμη είτε δεν έχουν συνταχθεί καν δασικοί χάρτες, πράγμα το οποίον εξακολουθεί να συμβαίνει, ισχύει πάντοτε το τεκμήριο κυριότητας του δημοσίου για τις δασικές εκτάσεις και οι αρμοδιότητες και ευθύνη ανήκει στις δασικές υπηρεσίες του Υπουργείου Γεωργίας. 
      Εδώ, όμως, υπάρχουν καταγγελίες και έγγραφα και από υπηρεσίες, όπως για παράδειγμα έχω εδώ το έγγραφο το οποίο απευθύνει η Διεύθυνση Δασών του Νομού Φωκίδας  προς την «ΚΤΗΜΑΤΟΛΟΓΙΟ ΑΕ» που αναφέρει ότι έγινε κατάχρηση των αρμοδιοτήτων της «ΚΤΗΜΑΤΟΛΟΓΙΟ ΑΕ» στα θέματα της δηλώσεως για τις δασικές εκτάσεις του δημοσίου που είτε δε δηλώθηκαν σε μεγάλο ποσοστό είτε δηλώθηκαν ως αγνώστου ιδιοκτήτη. Έχω και άλλες καταγγελίες, όπως επίσης έχω το γράμμα προς την «ΚΤΗΜΑΤΟΛΟΓΙΟ ΑΕ» της WWF που σας καταγγέλλει τα ίδια ποσοστά, με το ερώτημά μου. 
      Επομένως θα πρέπει να το δείτε με μεγάλη προσοχή και εγώ καταλαβαίνω τις δυσκολίες σας αλλά δεν μπορώ να ακούω συνεχώς ότι «τι να κάνουμε, εμείς προχωράμε στην κατάρτιση αυτών, αλλά οι δασικές υπηρεσίες δεν ολοκληρώνουν τις υποχρεώσεις τους». 
      Από το Υπουργείο Γεωργίας ακούμε ότι η «ΚΤΗΜΑΤΟΛΟΓΙΟ ΑΕ» βιαστικά και δεν περιμένει τη δική μας οριστικοποίηση για τα θέματα των δασικών εκτάσεων. Στο τέλος θα βρεθούμε και σε νέες τροπολογίες και για τις εκτός σχεδίου δασικές εκτάσεις σαν αυτή που φέρατε πρόσφατα στο Κοινοβούλιο κ.ο.κ.
      (Στο σημείο αυτό η Βουλευτής κ. Ξηροτύρη-Αικατερινάρη καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΠΡΟΕΔΡΕΥΩΝ (Κωνσταντίνος Γείτονας): Η κυρία Υπουργός έχει το λόγο.
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, κύριοι συνάδελφοι, γνωρίζετε πάρα πολύ καλά ότι αυτές οι διαδικασίες δίνουν τη δυνατότητα και προς Θεού δεν υπάρχει καμία διαφοροποίηση από τις αρμοδιότητες που έχει και το Υπουργείο Γεωργίας και η «ΚΤΗΜΑΤΟΛΟΓΙΟ ΑΕ». Γνωρίζετε όμως πολύ καλά τι προέκυψε μέσα από αυτές τις αναρτήσεις, μέσα από αυτές τις διαδικασίες, ίσως και τις καθυστερήσεις που είναι υποθέσεις χρόνων, έτσι ώστε να έχουμε το τεκμήριο του δασικού εντός σχεδίου όπου οι πολίτες –και σεις το είδατε αυτό και αναφέρθηκε στο νομοσχέδιο που ψηφίσαμε και στην τροπολογία που καταθέσαμε- οι ανυποψίαστοι πολίτες που είχαν πληρώσει τους φόρους τους, που είχαν αγοράσει κανονικά μέσα σε σχέδιο πόλης, βρέθηκαν να έχουν το πρόβλημα στη δεύτερη ανάρτηση ότι είναι δασική έκταση το σπίτι τους. Ήταν απαραίτητη η σύνταξη αυτής της τροπολογίας και βεβαίως υπάρχουν προβλήματα στις εκτός σχεδίου περιοχές, που ξέρετε ότι και αυτά πρέπει να λυθούν όπως ακριβώς έχει ειπωθεί. 
      Πρέπει να πούμε όμως ότι οι δηλώσεις των δασικών υπηρεσιών αφορούσαν αδιακρίτως τις εντός και τις εκτός σχεδίου περιοχές. Αλλά υπήρξαν διάφορα τέτοια προβλήματα όπως σας είπα.
      Πάντως από όλα αυτά και από τη διαδικασία, γιατί δεν έχω το χρόνο να αναλύσω ότι δόθηκε η δυνατότητα για όλες τις ενστάσεις και στις δύο περιπτώσεις και του δημοσίου, γιατί σύμφωνα και με το νόμο που έδινε τη δυνατότητα στην «ΚΤΗΜΑΤΟΛΟΓΙΟ ΑΕ» να συντάξει αυτούς τους χάρτες, δόθηκαν και δόθηκαν και οι χρόνοι. Βεβαίως προκύπτει απ’ όλα αυτά γιατί απαντώντας στο πρώτο ερώτημά σας, ότι η «ΚΤΗΜΑΤΟΛΟΓΙΟ ΑΕ» δεν έχρισε τον εαυτό της καθόλου αρμόδιο για το χαρακτηρισμό αυτό, έχει επιφορτιστεί όπως ξέρετε πολύ καλά, με ένα πάρα πολύ δύσκολο έργο. Έχει δεσμεύσεις απέναντι στην Ευρωπαϊκή Ένωση και βεβαίως ενεργεί μέσα στα αυστηρά πλαίσια του νόμου και το προϊόν της κτηματογράφησης περνάει απ’ όλες τις διαδικασίες και τις διοικητικές πράξεις που είναι σύννομες και σύμφωνα με όλους τους νόμους που έχουμε ψηφίσει εμείς στη Βουλή.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Γείτονας): Επίκαιρες ερωτήσεις δευτέρου κύκλου:
      Θα συζητηθεί η πρώτη επίκαιρη ερώτηση με αριθμό 516/3-3-2003 του Βουλευτή του Πανελλήνιου Σοσιαλιστικού Κινήματος κ. Θεόδωρου Τσουκάτου προς τον Υπουργό Εθνικής Παιδείας και Θρησκευμάτων, σχετικώς με την υλοποίηση των θεσμών της ενισχυτικής διδασκαλίας και διαδικασίας στήριξης στα γυμνάσια και στα λύκεια. 
      Η ερώτηση του κυρίου συναδέλφου έχει ως εξής:
      «Η ενισχυτική διδασκαλία (γυμνάσιο) και η πρόσθετη διδακτική στήριξη (λύκειο) αποτελούν νέους θεσμούς ελπιδοφόρους, που έχουν σαν στόχο την βοήθεια των μαθητών στα πλαίσια του δημόσιου σχολείου.
      Το κράτος διαθέτει τεράστια κονδύλια για την υλοποίηση αυτών των νέων θεσμών και χρειάζεται αξιολόγηση των πρώτων βημάτων ώστε να έχουμε τα μέγιστα αποτελέσματα.
      Ιδιαίτερα οι μαθητές της Β΄ και Γ΄ λυκείου δεν παρακολουθούν την πρόσθετη διδακτική στήριξη και δεν εμπιστεύονται το νέο θεσμό. Υπάρχουν παρατηρήσεις ότι δεν μπορεί ο ίδιος καθηγητής που τους κάνει το μάθημα να τους κάνει και την πρόσθετη διδακτική στήριξη. 
      Έτσι οι οικογένειες αιμορραγούν οικονομικά σε υπερβολικό βαθμό σε ιδιαίτερα και φροντιστήρια, ταλαιπωρούνται, αντιμετωπίζουν μεγάλο οικονομικό πρόβλημα και πλέον δεν μπορούν να αντεπεξέλθουν σε τέτοια έξοδα.
      Ερωτάται ο κύριος Υπουργός:
      1. Γνωρίζετε ότι οι μαθητές της Β΄ και Γ΄ λυκείου δεν παρακολουθούν την πρόσθετη διδακτική στήριξη; Μήπως πρέπει να δημιουργηθεί σε κάθε δήμο ένα κέντρο διδακτικής εκπαίδευσης;
      2. Γνωρίζετε ότι η ενισχυτική διδασκαλία δε γίνεται παντού; Θα γίνει υποχρεωτική; Οι οικογένειες που έχουν παιδιά επιθυμούν άμεσες λύσεις;
      Θα γίνει αξιολόγηση αυτών των νέων θεσμών τώρα ώστε να γίνουν διορθωτικές αλλαγές, βελτιώσεις για να μας βρει η νέα χρονιά καλύτερα προετοιμασμένους;».
      Θα απαντήσει ο Υφυπουργός Εθνικής Παιδείας και Θρησκευμάτων κ. Γκεσούλης.
      Ορίστε, κύριε Υπουργέ, έχετε το λόγο.
      ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Θέλω να ευχαριστήσω τον εκλεκτό συνάδελφο που επέλεξε να κάνει την ερώτηση στο Υπουργείο Παιδείας για ένα τόσο σημαντικό θέμα, όπως είναι η πρόσθετη διδακτική στήριξη και ενισχυτική διδασκαλία. 
      Έτσι θα μου δώσετε την ευκαιρία να ενημερώσω την Εθνική Αντιπροσωπεία γι΄ αυτή την εκπαιδευτική πολιτική η οποία αφορά το γυμνάσιο και το λύκειο. 
      Θέλω να ενημερώσω ότι από το 1997 και μετά ξεκίνησε μια μεγάλη προσπάθεια, έτσι ώστε να δοθούν περισσότερες δυνατότητες και περισσότερες ευκαιρίες στους μαθητές που θέλουν να έχουν συμμετοχή σε μαθήματα που θα αναπτυχθούν επιπλέον στο δημόσιο σχολείο. Και πράγματι αυτό έγινε με την πρόσθετη διδακτική στήριξη. 
      Με την πρόσθετη διδακτική στήριξη, λοιπόν δόθηκε η δυνατότητα καταρχήν στην Α΄ λυκείου να έχουν συμμετοχή όσα παιδιά θέλουν σε ορισμένα μαθήματα. Στη συνέχεια επεκτάθηκε στη Β΄ και στη Γ΄ λυκείου και αυξήθηκαν και τα μαθήματα, στα οποία μπορεί να έχουν τη δυνατότητα να συμμετέχουν τα παιδιά, να παρακολουθούν μαθήματα δωρεάν. Κι έτσι να μην ανατρέχουν στην ελεύθερη αγορά, να πληρώνουν το εκπαιδευτικό έργο. Αυτή η δυνατότητα δόθηκε σε όλα τα σχολεία όπου μπορούσαν και υπήρχε ενδιαφέρον να οργανωθούν τέτοια τμήματα πρόσθετης διδακτικής στήριξης.
      Πρόκειται λοιπόν για ένα θεσμό όπου συμμετέχουν όσα παιδιά θέλουν είτε για να βελτιώσουν το εκπαιδευτικό τους επίπεδο και τις δυνατότητές τους είτε θέλουν να αποφύγουν περιπτώσεις εκπαιδευτικού αποκλεισμού ή άλλες δυσκολίες. Αυτός ο θεσμός λοιπόν μέχρι τώρα αγκαλιάστηκε από τους νέους, θα έλεγα, και έτσι παρουσίασε μια μεγάλη συμμετοχή. Θα αναφέρω ότι φέτος στην πρόσθετη διδακτική στήριξη μετέχουν πάνω από εκατό χιλιάδες παιδιά.
      Η πρόσθετη διδακτική στήριξη αφορά το λύκειο. Και στην ενισχυτική διδασκαλία έχουμε διπλασιασμό από πέρυσι συμμετοχής μαθητών και φέτος μιλούμε για πενήντα χιλιάδες μαθητές που μετέχουν στο πρόγραμμα.
      Άρα λοιπόν μιλάμε για ένα πρόγραμμα όπου μετέχουν όσοι θέλουν, σε όσα μαθήματα θέλουν και οργανώνεται σε όσα σχολεία υπάρχει η δυνατότητα. Δίνεται λοιπόν η δυνατότητα στα παιδιά να μετέχουν ενεργά. Και μετέχουν για όποιο μάθημα και για όσο διάστημα εκείνα θέλουν. Μιλάμε λοιπόν για ένα τέτοιο πρόγραμμα, το οποίο δίνει τη δυνατότητα στην ελληνική οικογένεια να μην ξοδεύει, να μην οδηγείται έξω από το σχολείο με την αγορά εκπαιδευτικού έργου.
      Θα έλεγα ότι κάθε χρόνο μετά την ολοκλήρωση μιας σχολικής χρονιάς γίνεται απολογισμός του παραγόμενου εκπαιδευτικού έργου τόσο στην ενισχυτική διδασκαλία όσο και στην πρόσθετη διδακτική στήριξη. Και μάλιστα μετά τον απολογισμό, τον έλεγχο της ποιότητας του παρεχόμενου εκπαιδευτικού έργου, γίνονται και παρεμβάσεις βελτιωτικού χαρακτήρα.
      Αποτέλεσμα είναι, να μιλάμε φέτος ότι λειτουργεί πενταμελής επιτροπή όπου υπάρχει πρόσθετη διδακτική στήριξη και δίνει τη δυνατότητα να επιλέξει και τους εκπαιδευτικούς. Σ’ αυτή την πενταμελή επιτροπή μετέχουν γονείς, μετέχουν μαθητές, μετέχει ο υπεύθυνος του προγράμματος και δύο καθηγητές.
      Άρα λοιπόν μιλούμε για ένα θεσμό, ο οποίος συνεχώς βελτιώνεται, συνεχώς δίνει δυνατότητες για να έχουν συμμετοχή περισσότερα Ελληνόπουλα.
      ΠΡΟΕΔΡΕΥΩΝ (Κωνσταντίνος Γείτονας): Κύριε Υφυπουργέ, για να καταλάβουμε κι εμείς, η πενταμελής αυτή επιτροπή είναι σε επίπεδο σχολείου, διευθύνσεως; Πού λειτουργεί;
      ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Αυτή η πενταμελής επιτροπή είναι σε κάθε σχολείο που υπάρχει πρόσθετη διδακτική στήριξη.
      ΠΡΟΕΔΡΕΥΩΝ (Κωνσταντίνος Γείτονας): Καλώς.
      Ο κ. Τσουκάτος έχει το λόγο.
      ΘΕΟΔΩΡΟΣ ΤΣΟΥΚΑΤΟΣ: Ευχαριστώ, κύριε Πρόεδρε.
      Κύριε Υπουργέ, πριν από μερικές μέρες στην Πετρούπολη ένας πατέρας μου είπε: «Έχω δύο παιδιά. Το ένα πάει στη Β΄ λυκείου και το άλλο στην Γ΄ λυκείου και χρειάζονται εννιά και εννιά μαθήματα, φροντιστήριο ή ιδιαίτερα. Δεν αντέχω οικονομικά και πρέπει να πάρετε μέτρα».
      Θεωρώ ότι σ’ αυτή την κραυγή αγωνίας των οικογενειών που έχουν παιδιά πρέπει να απαντήσουμε. Θεωρώ ότι αυτή είναι η καθημερινότητα και πρέπει πραγματικά να προχωρήσουμε σε διορθωτικές κινήσεις.
      Πρώτον, κάναμε δύο νέους θεσμούς, όπως σωστά είπατε, πρωτοποριακούς, ελπιδοφόρους και δίνονται και πάρα πολλά χρήματα. Πρέπει να κάνουμε αξιολόγηση πολύ προχωρημένη και διορθωτικές κινήσεις, ώστε η νέα χρονιά να μας βρει προετοιμασμένους κι όχι με το ξεκίνημα της νέας χρονιάς να ψάχνουμε να βρούμε τι γίνεται.
      Δεύτερον, θεωρώ ότι οι μαθητές της Β΄ και της Γ΄ λυκείου δεν εμπιστεύονται το θεσμό. Είναι μια γενική διαπίστωση μέσα από έρευνα, μέσα από συζητήσεις και με μαθητές και με γονείς. Δεν μπορούν οι ίδιοι οι καθηγητές –και το τονίζω αυτό και αυτά είναι τα ζητήματα της αξιολόγησης και των μέτρων- που κάνουν το πρωί μάθημα, το βράδυ να κάνουν την πρόσθετη διδακτική στήριξη. Δεν τους εμπιστεύονται ή πλέον δεν μπορούν να τους προσφέρουν κάτι περισσότερο.
      Πρέπει να κάνουμε εκπαιδευτικά κέντρα κατά δήμο, γιατί μόνο τότε μπορούν να πάνε μαθητές, να θεωρούν ότι γίνεται μια πολύ σοβαρή δουλειά, προχωρημένη για να τους προσφέρουν το επιπλέον που χρειάζονται.
      Τρίτον, η ενισχυτική διδασκαλία πολλές φορές δε γίνεται. Πιστεύω ότι πρέπει να πάρει έναν υποχρεωτικό χαρακτήρα στο γυμνάσιο γιατί, ενώ υπάρχει σαν θεσμός, δεν υλοποιείται και ιδιαίτερα στην επαρχία. Δέχθηκα κι ένα τηλέφωνο από τις Σέρρες προχθές. Για μια μεγάλη επαρχία οφείλετε πραγματικά να το δείτε.
      (Στο σημείο αυτό την Προεδρική Έδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ) 
      Το κράτος δίνει πάρα πολλά χρήματα γι’ αυτούς τους νέους θεσμούς. Χρειάζεται αξιολόγηση και πρέπει να γίνει με διάλογο με τους καθηγητές, τους γονείς και να μη μείνουμε μόνο στην πενταμελή επιτροπή μέσα στο σχολείο, όπου ξέρετε πώς μπορεί να γίνει η διαχείριση μιας τέτοιας αξιολόγησης. Γονείς, μαθητές, καθηγητές και οι αδιόριστοι καθηγητές που συμμετέχουν, όταν έχουν συμπληρώσει τις ώρες τους οι καθηγητές.
      Πιστεύω ότι μέσα από ένα τέτοιο διάλογο πρέπει να προχωρήσουμε στην αξιολόγηση.
      Τέλος, οι οικογένειες που έχουν παιδιά, «αιμορραγούν». Αυτό είναι ένα μεγάλο ζήτημα, που πρέπει να το αντιμετωπίσουμε άμεσα.
      Ευχαριστώ.
      ΠΡΟΕΔΡΟΣ (Απόστολος Κακλαμάνης): Ο κύριος Υπουργός έχει το λόγο.
      ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, θα ήμουν ο τελευταίος που θα έλεγα ότι δεν χρειάζεται η συνεχής παρακολούθηση, η συνεχής εποπτεία και η συνεχής αξιολόγηση των εκπαιδευτικών. Αυτά πάντα πρέπει να υπάρχουν στην εκπαίδευση και θα ήμουν ο τελευταίος που θα διαφωνούσε.
      Εκείνο, όμως, που θέλω να επισημάνω είναι το εξής: Είναι φυσικό ως ένα βαθμό και πρέπει να μας απασχολεί, όταν σε ένα σχολείο εντοπίζονται προβλήματα, παρενέργειες και δεν αποδίδεται το καλύτερο εκπαιδευτικό έργο. 
      Είναι γεγονός ότι αυτή τη στιγμή η πρόσθετη διδακτική στήριξη υπάρχει σε χίλια πεντακόσια εξήντα πέντε σχολεία, πράγμα που σημαίνει ότι πρόκειται για ένα θεσμό που αγκαλιάστηκε από την ελληνική οικογένεια και την εξυπηρετεί. Παρενέργειες και δυσκολίες που εμφανίζονται, αντιμετωπίζονται και θα τις αντιμετωπίσουμε ακόμα πιο αυστηρά, έτσι ώστε τα παιδιά να έχουν τη δυνατότητα είσπραξης υψηλού εκπαιδευτικού έργου.
      Θέλω να δώσω δύο στοιχεία: Είναι γεγονός ότι το σχολείο αλλάζει τα τελευταία χρόνια και μάλιστα αλλάζει με βάση το τρίπτυχο: ποιότητα, φρεσκάδα, βελτίωση, δηλαδή γίνεται ένα σχολείο πιο σύγχρονο, πιο ευρύχωρο και δίνει τη δυνατότητα στα παιδιά μας να μην τρέχουν στην ελεύθερη αγορά, αλλά να βρίσκονται μέσα στα σχολεία, όπως συμβαίνει με τα τρεις χιλιάδες τετρακόσια ολοήμερα σχολεία που λειτουργούν σε όλη τη χώρα και μπορούν να φιλοξενήσουν διακόσιες χιλιάδες παιδιά. 
      Εκατόν πενήντα χιλιάδες παιδιά στην πρόσθετη στήριξη και στην ενισχυτική διδασκαλία σημαίνει ότι αυτή τη στιγμή το δημόσιο σχολείο αποκτά ξανά το κύρος και την αποδοχή. Υπάρχει ένα ρεύμα προς το δημόσιο σχολείο, που εμφανίζεται για πρώτη φορά. Για το λόγο αυτό θα συνεχίσουμε την προσπάθεια της ποιοτικής αναβάθμισης στην καθημερινή λειτουργία του δημόσιου σχολείου. Αυτή η ποιοτική αναβάθμιση περιέχει και την πρόσθετη διδακτική στήριξη και την ενισχυτική διδασκαλία.
      Όσον αφορά στην πρόταση που κάνετε, είναι πολύ σωστή και βρίσκεται ήδη προς υλοποίηση. Θα γίνουν κέντρα πρόσθετης διδακτικής στήριξης σε κάθε περιοχή, που θα δέχονται τα παιδιά, τα οποία θα είναι καλύτερα οργανωμένα και πιο αποδοτικά.
      Ευχαριστώ πολύ.
      ΠΡΟΕΔΡΟΣ (Απόστολος Κακλαμάνης): Ολοκληρώθηκε η συζήτηση των επικαίρων ερωτήσεων.
      
      ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμαστε στην ημερήσια διάταξη της
      ΝΟΜΟΘΕΤΙΚΗΣ ΕΡΓΑΣΙΑΣ
      Μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Δικαιοσύνης: «Κεντρική Επιτροπή Κωδικοποίησης». 
      Το νομοσχέδιο ψηφίστηκε ομόφωνα στη Διαρκή Επιτροπή, επομένως  εισάγεται με το άρθρο 108 παράγραφος 6. Σύμφωνα με τον Κανονισμό, όταν ψηφίζεται ομοφώνως ένα νομοσχέδιο στη Διαρκή Επιτροπή, διατίθεται μία ημέρα άλλη νομοθετικού έργου της Βουλής για συζήτηση θεμάτων, τα οποία φέρνουν στο Κοινοβούλιο οι Βουλευτές.
      Επί του νομοσχεδίου αυτού, παρακαλούνται οι εισηγητές ή όποιος άλλος συνάδελφος έχει αντίρρηση, να τη διατυπώσουν.
      ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Κύριε Πρόεδρε, μπορώ να έχω το λόγο;
      ΠΡΟΕΔΡΟΣ (Απόστολος Κακλαμάνης): Ορίστε, κύριε Υπουργέ.
      ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Θα ήθελα να κάνω μια μικρή διόρθωση, μετά και τη συζήτηση που είχε γίνει στην Επιτροπή.
      Από το πρώτο εδάφιο της παραγράφου 2 του άρθρου 4, διαγράφονται οι λέξεις «κοινή», καθώς και οι λέξεις «και του Γενικού Γραμματέα του Υπουργικού Συμβουλίου». 
      Η διάταξη αυτή διαμορφώνεται ως εξής: «Με απόφαση του Υπουργού Οικονομίας και Οικονομικών καθορίζονται το ύψος της αποζημίωσης, κατά παρέκκλιση από κάθε σχετική διάταξη και οι ειδικότερες προϋποθέσεις για τη χορήγησή της και ρυθμίζεται κάθε σχετικό θέμα».
      ΠΡΟΕΔΡΟΣ (Απόστολος Κακλαμάνης): Ο εισηγητής της Μειοψηφίας, κ. Κατσαρός, έχει το λόγο.
      ΝΙΚΟΛΑΟΣ ΚΑΤΣΑΡΟΣ: Είναι κατ’ αρχήν ορθή η διόρθωση την οποία έκανε ο κύριος Υπουργός, διότι είχε παρουσιαστεί το εξής περίεργο: Διαλάμβανε η σχετική διάταξη την έκδοση κοινής απόφασης από Υπουργούς και από το Γενικό Γραμματέα του Υπουργικού Συμβουλίου, κάτι το οποίο απαντάται ίσως για πρώτη φορά στα κοινοβουλευτικά χρονικά.
      Οι αντιρρήσεις για τις οποίες και ζήτησα το λόγο συνίστανται, όχι βεβαίως επί της αρχής, επί του εάν ψηφίζει ή όχι η Νέα Δημοκρατία το νομοσχέδιο, γιατί είπαμε ότι είμαστε σύμφωνοι επί της αρχής, αλλά το ψηφίσαμε κιόλας.
      Οι αντιρρήσεις, για τις οποίες ζήτησα το λόγο, σε τι συνίστανται; Όχι βεβαίως επί της αρχής ή επί του αν ψηφίζει ή όχι το νομοσχέδιο η Νέα Δημοκρατία, διότι είπαμε ότι είμαστε σύμφωνοι με την αρχή και το ψηφίσαμε. Οι αντιρρήσεις συνίστανται στο ότι κάναμε ορισμένες προτάσεις και διατυπώσαμε ορισμένες επιφυλάξεις, οι οποίες δεν έγιναν δεκτές. Κατά κάποιο τρόπο, πρέπει να ενημερωθεί το Σώμα επ’ αυτών των επιφυλάξεων, επειδή είναι σημαντικότατο το νομοσχέδιο και αφορά την Κεντρική Επιτροπή Κωδικοποίησης, μια κωδικοποίηση για την οποία μιλούμε επί πολλές δεκαετίες και δεν την είχαμε ποτέ.
      Η σημαντικότερη από αυτές τις επιφυλάξεις είναι η εξής. Το νομοσχέδιο προβλέπει διπλή σειρά κωδίκων. Οι πρώτοι κώδικες θα περιλαμβάνουν…
      ΠΡΟΕΔΡΟΣ (Απόστολος Κακλαμάνης): Κύριε συνάδελφε, θέλω να σας υπενθυμίσω τον Κανονισμό. Αν γίνει συζήτηση επί του νομοσχεδίου, θα πάρουν το λόγο και άλλοι και πρέπει να κληθεί το Σώμα να ψηφίσει ή όχι το νομοσχέδιο. Επομένως, δεν θα μπορέσουμε να διαθέσουμε μία ημέρα, όπως προβλέπει ο Κανονισμός.
      ΝΙΚΟΛΑΟΣ ΚΑΤΣΑΡΟΣ: Κύριε, Πρόεδρε, δύο λεπτά μόνο!
      ΠΡΟΕΔΡΟΣ (Απόστολος Κακλαμάνης): Ωραία, αλλά να μην επεκταθούμε. Με αυτήν την έννοια, για να μην καταστρατηγήσουμε τον Κανονισμό και έχουμε δυσκολία μετά να εφαρμόσουμε την άλλη διάταξη.
      ΝΙΚΟΛΑΟΣ ΚΑΤΣΑΡΟΣ: Γι’ αυτό περιορίζομαι σε αυτόν τον ελάχιστο χρόνο.
      Η πρώτη σειρά των κωδίκων θα περιλαμβάνει τους τυπικούς νόμους και η δεύτερη σειρά τις κανονιστικές διατάξεις, διατάγματα και υπουργικές αποφάσεις. Υπολογίσαμε ότι στους είκοσι πέντε κώδικες που υπάρχουν περίπου σήμερα –και το μεγαλύτερο μέρος της νομοθεσίας είναι εκτός κωδίκων- θα απαιτηθούν οπωσδήποτε για την πρώτη σειρά των κωδίκων γύρω στους πενήντα. Αν σε αυτούς προστεθούν και άλλοι πενήντα περίπου με διατάγματα και κανονιστικές αποφάσεις, σκεφθείτε τι κομφούζιο θα υπάρχει.
      Προτείναμε λοιπόν –και εδώ είναι η επιφύλαξή μας- να υπάρχει μία σειρά κωδίκων. Το πρώτο μέρος θα αναφέρεται στους τυπικούς νόμους και το δεύτερο μέρος θα αναφέρεται στις υπουργικές αποφάσεις και τα διατάγματα. Έτσι θα είναι πιο εύχρηστοι οι κώδικες και περισσότερο πλήρεις.
      Μία δεύτερη επιφύλαξη είναι για τη σύνθεση της Επιτροπής. Ζητήσαμε νεότερα μέλη εις τρόπον ώστε, επειδή θα απαιτηθεί χρονικό διάστημα πολύ μεγάλο, να μπορούν να έχουν τη συνέχεια που θα είναι απαραίτητη.
      Επίσης, ζητήσαμε να είναι το έργο της Επιτροπής περισσότερο συντακτικό και λιγότερο συντονιστικό, ενώ τώρα συμβαίνει το αντίθετο. Είχαμε και ορισμένες άλλες επιφυλάξεις που είναι στα Πρακτικά. Δεν θέλω να επεκταθώ. 
      ΠΡΟΕΔΡΟΣ (Απόστολος Κακλαμάνης): Οι επιφυλάξεις όμως δεν είναι αρκετές, απ’ ό,τι αντιλαμβάνομαι, για να καταψηφίσετε το νομοσχέδιο.
      ΝΙΚΟΛΑΟΣ ΚΑΤΣΑΡΟΣ: Ακριβώς. Είναι προς διόρθωση και συμπλήρωση, αλλά όχι για να το καταψηφίσουμε.
      ΠΡΟΕΔΡΟΣ (Απόστολος Κακλαμάνης): Καλώς.
      Το λόγο έχει ο Κοινοβουλευτικός Εκπρόσωπος του Συνασπισμού της Αριστεράς και της Προόδου κ. Κουβέλης.
      ΦΩΤΗΣ ΚΟΥΒΕΛΗΣ: Κύριε Πρόεδρε, ξεκινώ με τη δήλωση ότι εμείς ψηφίζουμε το σχέδιο νόμου. Απλώς είχα επισημάνει στην Επιτροπή και το επαναφέρω, παρά το γεγονός ότι γνωρίζω την άρνηση του κυρίου Υπουργού, ότι αυτή η Κεντρική Επιτροπή Κωδικοποίησης θα έπρεπε να είναι παρά τω Πρωθυπουργώ. Φοβάμαι ότι θα έχουμε διάχυση αρμοδιοτήτων και ευθυνών από την ώρα που τίθεται αυτή η Επιτροπή παρά τη Γραμματεία του Υπουργικού Συμβουλίου.
      Μία άλλη παρατήρηση, την οποία έκανα στη Διαρκή Επιτροπή, χωρίς -επαναλαμβάνω- αυτό να αναιρεί τη θετική μας ψήφο είναι ότι, θα έπρεπε να υπάρχουν κάποιες προθεσμίες αναφορικά με την υποχρέωση ολοκλήρωσης του έργου της κωδικοποίησης. Εκτιμώ, κύριε Πρόεδρε, ότι η μη θέση, η μη δέσμευση με ορισμένες προθεσμίες του έργου της Κεντρικής Επιτροπής Κωδικοποίησης μπορεί να οδηγήσει πάλι δυστυχώς στην παραπομπή αυτού του εξαιρετικά σημαντικού ζητήματος στις καλένδες.
      Ψηφίζουμε το σχέδιο νόμου.
      ΠΡΟΕΔΡΟΣ (Απόστολος Κακλαμάνης): Το λόγο έχει ο κ. Γκατζής. 
      ΝΙΚΟΛΑΟΣ ΓΚΑΤΖΗΣ: Εμείς ψηφίζουμε το νομοσχέδιο με τις παρατηρήσεις που έχουμε κάνει κατά τη συζήτηση αυτού του νομοσχεδίου .
      ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, κηρύσσεται περαιωμένη η συζήτηση ενιαία επί της αρχής, των άρθρων και του συνόλου του σχεδίου νόμου του Υπουργείου Δικαιοσύνης: «Κεντρική Επιτροπή Κωδικοποίησης».
      Ερωτάται το Σώμα: Γίνεται δεκτό το νομοσχέδιο;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΟΣ (Απόστολος Κακλαμάνης): Συνεπώς το νομοσχέδιο του Υπουργείου Δικαιοσύνης: «Κεντρική Επιτροπή Κωδικοποίησης» έγινε δεκτό ομοφώνως ενιαία επί της αρχής, των άρθρων και του συνόλου με την τεχνική παρατήρηση του κυρίου Υπουργού και έχει ως εξής:
      
      (Το κείμενο του ψηφισθέντος νομοσχεδίου υπάρχει στο τεύχος των Πρακτικών της Βουλής)
      
      ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, παρακαλώ το Σώμα  να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΟΣ (Απόστολος Κακλαμάνης): Το Σώμα παρέσχε τη ζητηθείσα εξουσιοδότηση.
      Εισερχόμαστε στη συζήτηση της πρότασης νόμου αρμοδιότητας του Υπουργείου Δικαιοσύνης. Μόνη συζήτηση επί της αρχής, των άρθρων και του συνόλου της πρότασης νόμου: «Για την παράνομη μεταφορά αλλοδαπών στην Ελλάδα».
      Ο κ. Χρήστος Μαρκογιαννάκης έχει το λόγο.
      ΧΡΗΣΤΟΣ ΜΑΡΚΟΓΙΑΝΝΑΚΗΣ: Κύριοι συνάδελφοι, δεν είναι μόνο φαινόμενο ή πρόβλημα ελληνικό η ανεξέλεγκτη είσοδος και παρουσία στη χώρα παράνομων οικονομικών μεταναστών. Και λέω ανεξέλεγκτη, γιατί πραγματικά ούτε κατά την είσοδο ούτε κατά τη διάρκεια της παραμονής στη χώρα μας εκατοντάδων οικονομικών μεταναστών υπάρχει ουσιαστικός έλεγχος. Το φαινόμενο είναι πανευρωπαϊκό. Υπολογίζεται ότι στην Ενωμένη Ευρώπη μόνο, υπάρχουν περίπου είκοσι εκατομμύρια οικονομικοί μετανάστες, στην πατρίδα μας είναι ή λίγο πάνω ή λίγο κάτω από ένα εκατομμύριο, η συντριπτική πλειοψηφία δε αυτών των οικονομικών μεταναστών προέρχεται, όχι από νόμιμες διαδικασίες εισόδου και παραμονής, αλλά από το φαινόμενο της λαθρομετανάστευσης. 
      Οι επιπτώσεις για την πατρίδα μας, για την Ελλάδα, αυτού του φαινομένου είναι πολλές, σημαντικές και πολλές είναι οι συζητήσεις και οι προβληματισμοί, οι οποίοι εκφράζονται γύρω από το φαινόμενο. Επίπτωση στο δημογραφικό παραδείγματος χάρη, διότι πολύς προβληματισμός γεννάται για το τι θα συμβεί, τι θα γίνει μετά από κάποια χρόνια ενόψει του φαινομένου της υπογεννητικότητας των Ελλήνων και του φαινομένου της υπεργεννητικότητας, ως επί τω πλείστον, των παρανόμως ευρισκομένων στην Ελλάδα λαθρομεταναστών ή των οικονομικών μεταναστών γενικότερα. 
      Ποιες είναι οι επιπτώσεις στην ανεργία: Πράγματι, υπάρχει μεγάλο πρόβλημα ανεργίας στην Ελλάδα και υποστηρίζεται ότι εις εκ των λόγων που συμβάλλει σ΄ αυτήν την κατάσταση είναι και η υπέρμετρη παρουσία, η ανεξέλεγκτη παρουσία οικονομικών μεταναστών στην Ελλάδα.
      Ποια είναι η παρενέργεια στην οικονομική ανάπτυξη της χώρας: Είναι θετική ή είναι αρνητική; 
      Ποια είναι η συμβολή και η συμμετοχή των οικονομικών μεταναστών στην αύξηση της εγκληματικότητας: Υποστηρίζεται, και μάλλον είναι αλήθεια, ότι είναι ιδιαίτερα σημαντική και προπάντων στα εγκλήματα κατά της περιουσίας. 
      Και περαιτέρω, υπάρχουν τα τεράστια προβλήματα, τα οποία δημιουργούνται στη διαδικασία της παράνομης εισόδου, δηλαδή στους χώρους υποδοχής, στην κατάσταση υγιεινής και προπάντων σε μια διαδικασία ουσιαστικά αδιέξοδη. Διότι ενώ είναι πανεύκολο να μπει κάποιος στην Ελλάδα, όπως θα καταδείξω στη συνέχεια της τοποθέτησής μου, είναι ιδιαίτερα δύσκολο, μάλιστα όταν προέρχεται από χώρες της Ασίας, να μπορέσει να ξαναφύγει από την Ελλάδα.
      ( Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)
      Κύριοι συνάδελφοι, μπορούμε να πούμε ότι στην αρχή του φαινομένου, στις αρχές της δεκαετίας του 1990, το πρόβλημα είχε προκύψει από τα βόρεια σύνορά μας. Η κατάρρευση των ανατολικών χωρών, του ανατολικού μπλοκ είχε ως αποτέλεσμα, κατά κύματα και ανεξελέγκτως, να μπαίνουν στην Ελλάδα δεκάδες χιλιάδες λαθρομετανάστες, οι οποίοι παρέμειναν στη χώρα μας. Μπορούμε να πούμε ότι για διάφορους λόγους είτε γιατί το ελληνικό κράτος κατάφερε κάποια στιγμή ή με τους συνοριακούς φρουρούς ή με άλλους τρόπους να αναχαιτίσει κάπως αυτήν την είσοδο είτε γιατί σιγά-σιγά η οικονομική κατάσταση των χωρών αυτών αλλάζει είτε για διάφορους άλλους λόγους, το κύμα εισόδου από το βορρά μάλλον έχει κοπάσει. Υπήρξε κορεσμός, αν θέλετε. Όποιοι ήταν να φύγουν έφυγαν και δεν είναι άλλοι να φύγουν. 
      Εκτιμώ ότι και μελλοντικά δεν πρέπει να υπάρξει άλλο πρόβλημα, γιατί το πρόβλημα δεν μπορεί να μεγαλώσει διότι μπορεί με την πάροδο του χρόνου οι χώρες αυτές να ανασυγκροτηθούν. Κάποιες μάλιστα μπαίνουν στην Ενωμένη Ευρώπη, οπότε ίσως αμβλυνθεί το πρόβλημα. 
      Το μεγάλο πρόβλημα είναι από τα ανατολικά μας σύνορα, από τα νησιά. Πραγματικά υπάρχει μία ανεξέλεγκτη κατάσταση και δύσκολα αναχαιτίσιμη. Εκτιμάται ότι λόγω των προβλημάτων που υπάρχουν σήμερα στην Ασία –και το εξειδικεύω λόγω του πολέμου που βρίσκεται σε εξέλιξη- ίσως μετά από λίγο χρονικό διάστημα να γίνουμε μάρτυρες γιγάντωσης αυτού του φαινομένου. Μπορεί να δούμε ξαφνικά είτε από τον Έβρο είτε από τα νησιά να μπαίνουν κατά κύματα. Το ερώτημα είναι τι θα γίνει από εκεί και πέρα. 
      Κύριοι συνάδελφοι, είχαμε την ευκαιρία με συναδέλφους της Νέας Δημοκρατίας να επισκεφθούμε νησιά του Αιγαίου σχετικά πρόσφατα. Εκεί κατά τον πλέον γλαφυρό τρόπο δημόσιοι υπάλληλοι, αστυνομικοί, λιμενικοί, άρχοντες της Τοπικής Αυτοδιοίκησης μας περιέγραψαν πως βιώνουν το πρόβλημα. Είναι χρήσιμο να λεχθεί στην Εθνική Αντιπροσωπεία, διότι υπήρξε στη διάρκεια της συζήτησης της Διαρκούς Επιτροπής Δημόσιας Διοίκησης μία σύμπτωση απόψεων ως προς την εκτίμηση του φαινομένου και ως προς τα προβλήματα. Μάλιστα έγινε και πρόταση να γίνει μία Διακομματική Επιτροπή ή μία συζήτηση, ώστε να βρεθεί κοινή συνισταμένη και επιτέλους συγκροτημένα το ελληνικό κράτος να προσπαθήσει να αντιμετωπίσει το πρόβλημα. 
      Μας περιέγραψαν κατά τρόπο γλαφυρό τι συμβαίνει και στα νησιά και στον Έβρο και παντού όσον αφορά την είσοδο λαθρομεταναστών από τα ανατολικά μας σύνορα. Κατ’ αρχάς, είναι αδύνατη η αναχαίτιση εκείνων που επιθυμούν να μπουν στην Ελλάδα. Διότι, μπαίνουν σε ένα πλοιάριο, ως επί το πλείστον σαπιοκάραβο ή σε ένα φουσκωτό, πλησιάζουν τις ελληνικές ακτές, μπαίνουν στα ελληνικά χωρικά ύδατα και, όταν αντιληφθούν ότι τους πλησιάζει κάποιο πλωτό του λιμενικού, φροντίζουν και βουλιάζουν μόνοι τους το καράβι στο οποίο βρίσκονται. Πέφτουν στη θάλασσα. Είναι ανθρώπινο να περισυνελεγούν, ανεβαίνουν στο ελληνικό πλοίο, μπαίνουν στο ελληνικό έδαφος, στη συνέχεια τους φέρνουν στη στεριά και από εκεί και πέρα, αρχίζει μία οδύσσεια για τους ίδιους τους λαθρομετανάστες οι οποίοι για ένα χρονικό διάστημα βιώνουν συνθήκες, όχι ανθρώπινης συμπεριφοράς, αλλά στοιβάζονται σε κάποια καταστήματα με τραγικές συνθήκες υγιεινής και διαβίωσης. Δεν υπάρχει έλεγχος γύρω από την υγιεινή κατάσταση που επικρατεί, με κίνδυνο μετάδοσης ασθενειών στους φυλάττοντες και φροντίζοντες αυτούς τους ανθρώπους. Το κράτος απουσιάζει, με ένα ελάχιστο ημερήσιο σιτηρέσιο το οποίο δεν επαρκεί ούτε για πρωϊνό. Στη συνέχεια επαφίεται η διατροφή των ανθρώπων αυτών και η διαβίωσή τους στην αγαθή προαίρεση των φιλανθρωπικών σωματείων.
      Το χειρότερο, όμως, δεν είναι αυτό. Από εδώ και πέρα ακολουθείται μία διαδικασία η οποία δείχνει ότι ως κράτος δεν λειτουργούμε και ότι αναπαράγουμε ένα φαινόμενο το οποίο δεν έχει τέλος. Δείτε τι συμβαίνει Μετά από μία τυπική διαδικασία υποβολής αιτήσεων παροχής πολιτικού ασύλου η οποία απορρίπτεται, αφήνεται ελεύθερος ο λαθρομετανάστης με ένα σημείωμα ότι οφείλει εντός δεκαπέντε ημερών να εγκαταλείψει τη χώρα. Αντιλαμβάνεστε ότι κανείς δεν εγκαταλείπει γιατί, όχι μόνο δεν προσπαθούν να αποφύγουν αυτή τη διαδικασία, αλλά ιδιαίτερα στον Έβρο όπως μας είπαν, μόλις περάσουν τα σύνορα, ψάχνουν να βρουν το κοντινότερο αστυνομικό τμήμα να παραδοθούν. Όταν δουν περιπολικό να περνάει, φωνάζουν στους αστυνομικούς «ελάτε να μας συλλάβετε». Γιατί; Γιατί έχουν μάθει και οι λαθρομετανάστες αλλά και οι μεταφορείς αυτών, οι λεγόμενοι δουλέμποροι, το καθεστώς που ισχύει και την ευκολία με την οποία μπαίνεις στην Ελλάδα και την ταυτόχρονη αδυναμία να φύγεις από την Ελλάδα, γιατί οι περισσότεροι στερούνται ταξιδιωτικών εγγράφων, δεν ξέρουμε από που προέρχονται οι περισσότεροι και δεν μπορεί να γίνει νόμιμη απέλαση, οπότε του δίνουμε το χαρτάκι κοροϊδεύοντας εαυτούς και αλλήλους, εντός δεκαπέντε ημερών να εγκαταλείψουν τη χώρα.
      Παραμένει στην Ελλάδα. Αν ποτέ συλληφθεί, εισέρχεται στα κρατητήρια κάτω από απαράδεκτες συνθήκες και πάλι αφήνεται ελεύθερος για να του δοθεί το σημείωμα εντός δεκαπέντε ημερών να εγκαταλείψει τη χώρα. 
      Άρα, με καλύτερο Λιμενικό Σώμα, δεν θα έχουμε καλύτερα αποτελέσματα. Τι πρέπει να γίνει κατά τη δική μας εκτίμηση; Τώρα που η Ελλάδα έχει την Προεδρία στην Ευρωπαϊκή ΄Ενωση, πρέπει να ασκηθούν πιέσεις, προκειμένου η Ευρώπη ν’ αναλάβει τις ευθύνες της. Τα ελληνικά σύνορα είναι τα ανατολικά σύνορα της ενωμένης Ευρώπης. Γι’ αυτό πρέπει να υπάρξει μια συγκεκριμένη ευρωπαϊκή πολιτική και ειδικότερα, να ληφθεί μέριμνα για το ελληνικό πρόβλημα είτε αυτό αφορά την ακτοφυλακή είτε την πίεση προς την Τουρκία.
      Η Τουρκία φιλοδοξεί να γίνει μέλος της Ενωμένης Ευρώπης. Θα πρέπει από τούδε να αναλάβει τις ευθύνες της και όχι να διευκολύνει την είσοδο στην Ελλάδα. Προπαντός, πρέπει να δέχεται πίσω εκείνους που αποδεδειγμένα μπήκαν στην Ελλάδα προερχόμενοι από τα δυτικά παράλια της Τουρκίας. Υπάρχουν ορισμένα συγκεκριμένα σημεία των δυτικών ακτών της Τουρκίας, τα οποία είναι γνωστά περάσματα, στα οποία λειτουργούν οι λεγόμενοι δουλέμποροι για να μας φέρουν τους λαθρομετανάστες.
      Κύριοι συνάδελφοι, μπορούμε να τροποποιήσουμε την πρόταση νόμου που φέραμε. Πρόκειται όμως για μια σοβαρή εκδήλωση πολιτικής βούλησης της Εθνικής Αντιπροσωπείας, ότι ως εδώ και μη παρέκει. Έχουμε στην Ελλάδα περίπου ένα εκατομμύριο ξένους. Τους σεβόμαστε και τους δίνουμε δουλειά. Άλλο είναι το θέμα αν πρόκειται να χρειαστούν αλλαγές στα ασφαλιστικά ταμεία. Αυτά τα βλέπουμε λογικά. Όμως, αυτή η πρόταση νόμου είναι μια εκδήλωση βούλησης ότι η Ελλάδα δεν αντέχει άλλο. Όποιος επιχειρήσει να φέρει και άλλους στον τόπο μας, θα μας βρει αντιμέτωπους.
      Γι’ αυτό λοιπόν πρέπει να αυστηροποιηθούν οι ποινικές διατάξεις οι οποίες προβλέπονται γι’ αυτούς οι οποίοι εκμεταλλεύονται τον ανθρώπινο πόνο αδιαφορώντας για τους κινδύνους στους οποίους εκθέτουν αυτούς τους ατυχείς ανθρώπους, για να κερδίζουν χρήματα. Ενδεχομένως, δεν θα ήταν αναγκαίο να έλθει νόμος που να προβλέπει αυστηρότερες ποινές, διότι υπάρχουν οι περί εκθέσεως διατάξεις, οι οποίες εφαρμοζόμενες σ’ αυτές τις περιπτώσεις όπου έχουμε πρόκληση κινδύνου ή θάνατο, θα επέσειαν αυστηρότατες ποινές από τα δικαστήρια. Όμως, η πρόταση νόμου και η ψήφιση από τη  Βουλή μιας διάταξης που θα προέβλεπε αυστηρότατες ποινές για τους λεγόμενους δουλέμπορους, αποτελεί μια εκδήλωση βούλησης να περάσει σ’ αυτούς τους κυρίους ότι η Ελλάδα έχει αποφασίσει να επιβάλλει δρακόντειες ποινές σε εκείνους που μετέρχονται αυτό το άθλιο επάγγελμα. 
      Σήμερα, οι διώξεις που ασκούνται είναι ως επί το πλείστον με το ιδιώνυμο αδίκημα της εισόδου στην Ελλάδα. Αν επέλθει κάποιος θάνατος λαθρομετανάστη, τότε έχουμε ανθρωποκτονία εξ αμελείας. Επιβάλλονται ποινές πλημμεληματικού χαρακτήρα με μάξιμουμ δέκα έτη φυλάκισης που με την εφαρμογή της υφ΄ όρων απόλυσης διατάξεων, 105 και επέκεινα του Ποινικού Κώδικα, αφήνουν ατιμώρητο εκείνον ο οποίος πλουτίζει, πουλώντας τον θάνατο και τον κίνδυνο, εκμεταλλευόμενος την ανθρώπινη μιζέρια.
      Δεν λέμε ότι η πρόταση νόμου που καταθέσαμε δεν επιδέχεται διορθώσεις. Τη συζητάμε. Να μην κολλάμε όμως στην μόνιμη επωδό, ότι η Κυβέρνηση θα φέρει συνολική πρόταση η οποία θα ρυθμίσει το πρόβλημα. Απ’ ό,τι πληροφορήθηκα χθες, ο Υπουργός Εμπορικής Ναυτιλίας, έχει εξαγγείλει την πρόθεση κατάθεσης ενός νομοσχεδίου με τροποποίηση της διάταξης, ώστε να προβλέπει αυστηροποίηση των ποινικών διατάξεων. 
      Επ’ αυτού μπορώ να πω, όπως διάβασα το σχετικό άρθρο, είναι θετικό. Όμως θα έρθει και πότε; Γιατί πριν από τέσσερις μήνες υπήρχε η ίδια εξαγγελία και δεν είδαμε τίποτα. Πότε προτίθεται η Κυβέρνηση να φέρει το νομοσχέδιο;
      Κύριοι συνάδελφοι, επαναλαμβάνω ακόμα μια φορά ότι εμείς επιμένουμε πως είναι ανάγκη να ψηφιστούν αυστηρότερες διατάξεις. Το ότι το προτείνει η Αντιπολίτευση δεν έχει καμία σημασία. Υπήρξε σύμπτωση στο θέμα αυτό στην Επιτροπή Δημόσιας Διοίκησης. Όλοι το δέχθηκαν με μικρές επιφυλάξεις, ιδιαίτερα από το Συνασπισμό σε ό,τι αφορά τα μέτρα επιείκειας, που όμως δεν είναι πρωτοφανή. Και στο νόμο περί ναρκωτικών υπάρχουν και στον αντιτρομοκρατικό και αλλού τα σχετικά μέτρα. Βλέπετε, λοιπόν, ότι μπορούν να λειτουργήσουν ευνοϊκά, αλλά και αυτό το συζητάμε.
      Επίσης, με χαρά θα βλέπαμε την κατάθεση του νομοσχεδίου με πρωτοβουλία της Κυβέρνησης αύριο το πρωί και να έρθουμε εδώ όλοι να το συζητήσουμε, να το βελτιώσουμε και να στέρξουμε. 
      Τελειώνοντας, θέλω να πω ότι η διαδικασία της πρότασης νόμου που έχει σχέση με την αυστηροποίηση των ποινικών διατάξεων για τους εμπόρους της ελπίδας, για τους μεταφορείς λαθρομεταναστών, καταδεικνύει το εξής: Πολλές φορές ο Πρωθυπουργός μας κατηγορεί ότι η Νέα Δημοκρατία δεν έχει θέσεις και δεν κάνει προτάσεις. Βλέπουμε όμως στην πράξη ότι η Νέα Δημοκρατία και θέσεις έχει και πρόταση έκανε και ασθμαίνουσα η Κυβέρνηση ακολουθεί να την μιμηθεί.
      Ευχαριστώ πολύ.
      (Χειροκροτήματα από τη Νέα Δημοκρατία)
      ΠΡΟΕΔΡΕΥΩΝ (Παναγιώτης Σγουρίδης): Ο κ. Βαϊνάς έχει το λόγο.
      ΙΩΑΝΝΗΣ ΒΑΪΝΑΣ: Κύριοι συνάδελφοι, συζητάμε σήμερα την πρόταση νόμου τριάντα πέντε συναδέλφων της Νέας Δημοκρατίας για την παράνομη μεταφορά αλλοδαπών στην Ελλάδα, που αφορά την τροποποίηση της παραγράφου 1 του άρθρου 55 του ν. 2910/2001 κατά το μέρος που αφορά τις κυρώσεις που επιβάλλονται στα πρόσωπα εκείνα που μεταφέρουν από το εξωτερικό στην Ελλάδα αλλοδαπούς που δεν έχουν δικαίωμα εισόδου στη χώρα μας, μεταφέρουν δηλαδή λαθρομετανάστες, ακόμα και εκείνα τα πρόσωπα που προωθούν τους λαθρομετανάστες στο εσωτερικό της χώρας ή διευκολύνουν τη μεταφορά τους ή την προώθησή τους ή τέλος τους αποκρύπτουν.
      Κύριοι συνάδελφοι, τα τελευταία χρόνια η Ελλάδα από χώρα εξαγωγής μεταναστών έχει μετατραπεί σε χώρα υποδοχής μεταναστών και μάλιστα υπό συνθήκες όχι όμοιες με εκείνες που επικρατούσαν κατά την περίοδο των μεγάλων μεταναστεύσεων των Ελλήνων προς την Αμερική, τον Καναδά, την Αυστραλία και αργότερα προς τις χώρες της Δυτικής Ευρώπης.
      Βέβαια, η ρευστότητα που δημιουργείται σήμερα στην παγκόσμια κοινότητα οδηγεί πολλούς ανθρώπους στο να προσπαθούν να βρουν έναν τόπο, μία χώρα στην οποία να μπορούν να επιβιώσουν. Η Ελλάδα εξαιτίας της γεωγραφικής της θέσης, της γειτνίασής της με τις χώρες της Ανατολικής Ευρώπης, τις χώρες της Ασίας, αλλά κύρια με τις χώρες της Βαλκανικής βρίσκεται μπροστά στο φαινόμενο της μαζικής εισόδου μεταναστών.
      Τα πρώτα χρόνια της δεκαετίας του 1990 είχαμε αθρόα είσοδο μεταναστών από τις Βαλκανικές Χώρες, κύρια από την Αλβανία και της χώρες της Ανατολικής Ευρώπης. Σιγά-σιγά όμως το φαινόμενο αυτό περιορίστηκε είτε γιατί το ενδιαφέρον από τις χώρες αυτές μειώθηκε με την προσπάθεια ανασυγκρότησής τους που παρατηρείται τελευταία είτε γιατί η παρουσία των συνοριοφυλάκων που τοποθετήθηκαν τα τελευταία χρόνια κατά μήκος κυρίως των χερσαίων συνόρων μας αποθάρρυνε τους επίδοξους λαθρομετανάστες και τους παράνομους μεταφορείς τους. 
      Η μεγάλη δυναμική της λαθρομετανάστευσης σήμερα παρατηρείται από τις χώρες της Ασίας για την Ελλάδα και της Αφρικής για την υπόλοιπη Ευρώπη. Τα προβλήματα που αντιμετωπίζουν οι λαοί των χωρών των δύο αυτών ηπείρων, λόγω της υπανάπτυξης, της οικονομικής ανέχειας, των αυταρχικών καθεστώτων που έχουν επικρατήσει σε πολλές απ’ αυτές, ακόμα και της εμπόλεμης κατάστασης, οδηγούν χιλιάδες ταλαιπωρημένους και κυνηγημένους ανθρώπους σε αναζήτηση καλύτερης τύχης στις ασφαλείς και ανεπτυγμένες χώρες.
      Ο πόλεμος που γίνεται στο Ιράκ προβλέπεται να οδηγήσει χιλιάδες πρόσφυγες προς την ανεπτυγμένη Ευρώπη με απρόβλεπτες συνέπειες για τις χώρες υποδοχής. 
      Φυσικά ο ΟΗΕ, οι άλλοι διεθνείς οργανισμοί και η Ευρωπαϊκή Ένωση θα πρέπει να αντιμετωπίσουν αυτό το βίαιο φαινόμενο και να οργανώσουν τη διακίνηση και κατάσταση των προσφύγων.
      Η χώρα μας, ως η πιο κοντινή στις χώρες της Μέσης Ανατολής και της Ασίας από την πλευρά της Ευρώπης, δέχεται τους περισσότερους λαθρομετανάστες κυρίως από τα παράλια της Τουρκίας, πολλοί από τους οποίους δεν έχουν σκοπό να παραμείνουν εδώ, αλλά να χρησιμοποιήσουν τη χώρα μας ως γέφυρα για να μετακινηθούν προς τις άλλες χώρες της Ευρωπαϊκής Ένωσης. 
      Για το λόγο αυτό, το πρόβλημα της λαθρομετανάστευσης αφορά ολόκληρη την Ευρωπαϊκή Ένωση η οποία πρέπει να διαμορφώσει μία ενιαία πολιτική αντιμετώπισης αυτού του φαινομένου το οποίο, άλλωστε, δεν μπορεί να αντιμετωπιστεί μόνο στο επίπεδο της εθνικής πολιτικής κάθε κράτους-μέλους. 
      Όμως, η λύση του προβλήματος είναι μία: Η πολιτική σταθεροποίηση και η οικονομική ανάπτυξη αυτών των χωρών του τρίτου κόσμου που γεννούν τα φαινόμενα της παράνομης μετακίνησης των πληθυσμών. Η ευθύνη γι’ αυτό ανήκει σε όλο τον ανεπτυγμένο κόσμο που έχει υποχρέωση να στηρίξει και να βοηθήσει αυτές τις χώρες, όχι φυσικά με τον τρόπο με τον οποίο οι Αγγλοαμερικάνοι επιχειρούν σήμερα στο Ιράκ. 
      Η ελληνική Προεδρία έχει αναδείξει ως ένα από τα μείζονα θέματα άμεσης προτεραιότητας το θέμα της αντιμετώπισης της λαθρομετανάστευσης, με στόχο τη διαμόρφωση μιας ενιαίας ευρωπαϊκής πολιτικής, η οποία θα συνδυάζει μέτρα φύλαξης και αποτροπής εισόδου λαθρομεταναστών και μέτρα κοινωνικής και άλλης ενσωμάτωσης των μεταναστών στο σύνολο της Ευρωπαϊκής Ένωσης.
      Για το θέμα αυτό τα συναρμόδια Υπουργεία έχουν επεξεργαστεί συγκεκριμένες προτάσεις, οι οποίες θα συζητηθούν και θα απασχολήσουν τα αντίστοιχα συμβούλια Υπουργών. Δεν ξέρω, κύριε Υπουργέ, αν το συμβούλιο Υπουργών Δικαιοσύνης, Δημόσιας Τάξης και Εσωτερικών που συνήλθε στη Βέροια την προηγούμενη εβδομάδα, ασχολήθηκε με αυτό το θέμα. 
      Στις προτάσεις αυτές περιλαμβάνεται και ο έλεγχος των εξωτερικών συνόρων της Ένωσης. Στα πλαίσια αυτά προτείνεται και η κατανομή των βαρών, γιατί τα ελληνικά σύνορα, και δη τα θαλάσσια, είναι πολύ μεγάλης έκτασης. Έχουν σχεδόν το ίδιο μήκος με το σύνολο των θαλασσίων συνόρων των υπόλοιπων χωρών της Ευρωπαϊκής Ένωσης. Επιπλέον, τα δικά μας σύνορα έχουν μέτωπο προς τις περιοχές που γεννούν φαινόμενα παραγωγής λαθρομεταναστών. 
      Κύριοι συνάδελφοι, επανειλημμένα περιστατικά μεταφοράς λαθρομεταναστών στη χώρα μας, και μάλιστα υπό συνθήκες που προσβάλλουν την ανθρώπινη αξιοπρέπεια και που πολλές φορές προκαλούν ακόμη και το θάνατό τους, δεδομένου ότι η μεταφορά τους γίνεται με σαπιοκάραβα τα οποία οι μεταφορείς εγκαταλείπουν καταμεσής του πελάγους, φέρνουν στην επικαιρότητα αυτό το σοβαρό πρόβλημα της παράνομης μεταφοράς αλλοδαπών. 
      Οι αδίστακτοι έμποροι του ανθρώπινου πόνου και της ελπίδας εξαθλιωμένων υπάρξεων, για μια καλύτερη ζωή στις χώρες της Δυτικής Ευρώπης δεν πτοούνται με τις προβλεπόμενες πλημμεληματικού χαρακτήρα ποινές στην περίπτωση που συλληφθούν, αλλά εξακολουθούν και την εγκληματική τους δράση η οποία είναι και αρκετά προσοδοφόρος, όταν είναι σε όλους γνωστό ότι για κάθε μετανάστη αυτοί οι αδίστακτοι έμποροι εισπράττουν 2.500 δολάρια. Όλα αυτά τα φαινόμενα ευαισθητοποίησαν τους συναδέλφους της Νέας Δημοκρατίας, ώστε να καταθέσουν τη συζητούμενη πρόταση νόμου.
      Όπως ανέφερα στην αρχή, με αυτή την πρόταση νόμου προτείνεται τα αδικήματα της παράνομης μεταφοράς αλλοδαπών να μετατραπούν από πλημμελήματα σε κακουργήματα, ενώ παράλληλα προτείνεται και η μεγάλη αύξηση των χρηματικών ποινών. 
      Και αυτό, γιατί ο πλημμεληματικός χαρακτήρας του αδικήματος των μεταφορέων επιτρέπει σ’ αυτούς, όποτε δεν υφίσταται αυτόφωρη σύλληψη, την ελεύθερη δράση τους μέχρι την εισαγωγή τους σε τακτική δικάσιμο και τη συχνή, ελλείψει μαρτύρων, απαλλαγή τους ή την οικονομικά και ποινικά, όχι ιδιαίτερα βαριά τιμωρία τους. Εάν μάλιστα οι αλλοδαποί είναι αλλοδαποί-μεταφορείς ουδέποτε εμφανίζονται κατά την τακτική δικάσιμο στο δικαστήριο, αφού συνήθως δεν κρατούνται προσωρινά ή αποφυλακίζονται με εγγύηση. 
      Εάν και με την πρόταση αυτή της αύξησης των ποινών δεν διαφωνούμε, δεν μπορούμε όμως να συμφωνήσουμε με την παράγραφο 1β΄στην οποία προτείνεται η άρση του κακουργηματικού χαρακτήρα για εκείνον από τους υπαίτιους που καταστήσει δυνατή με αναγγελία στην αρχή την πρόληψη της διάπραξης ενός από τα σχεδιαζόμενα εγκλήματα ή συμβάλλει ουσιωδώς στην εξάρθρωση του κυκλώματος της παράνομης μεταφοράς. Και αυτό, γιατί μια τέτοια ρύθμιση είναι πιθανόν να δημιουργήσει πολλά προβλήματα και να χρησιμοποιηθεί από εκείνους που οργανώνουν παράνομες μεταφορές για ήπια μεταχείρισής τους ή και την απαλλαγή τους ακόμη, αφού προηγούμενα έχουν εισπράξει το ποσό της μεταφοράς από τους ταλαίπωρους αλλοδαπούς και την εγκατάλειψή τους μεσοπέλαγα. 
      Όσον αφορά την πρόταση αναστολής, με διάταξη του εισαγγελέα, της απέλασης των παρανόμως εισελθέντων μεταναστών, όταν καταγγέλλουν τέτοιες αξιόποινες πράξεις μέχρι να εκδοθεί η αμετάκλητη απόφαση, υπάρχει κίνδυνος να δημιουργηθεί ένα είδος βιομηχανίας καταγγελιών από αλλοδαπούς, οι οποίοι προσδοκούν την προσωρινή και στη συνέχεια τη μόνιμη παραμονή τους στη χώρα μας.
      Κύριοι συνάδελφοι, το πρόβλημα της αύξησης των περιστατικών παράνομης μεταφοράς των αλλοδαπών στη χώρα μας, απασχόλησε και τον Υπουργό Δικαιοσύνης. Αυτό αποδεικνύεται από δημοσίευμα στην εφημερίδα «ΕΛΕΥΘΕΡΟΤΥΠΙΑ» της Κυριακής 5 Ιανουαρίου 2003, στο οποίο φιλοξενούνται δηλώσεις του κυρίου Υπουργού που αναφέρει ότι επανεξετάζει το ισχύον νομικό καθεστώς ως προς τις ποινικές κυρώσεις, ώστε για ορισμένες πράξεις οι υπαίτιοι να διώκονται και να τιμωρούνται σε βαθμό κακουργήματος. 
      Καταθέτω και το σχετικό δημοσίευμα για τα Πρακτικά. 
      (Στο σημείο αυτό, ο Βουλευτής κ. Ιωάννης Βαϊνάς καταθέτει για τα Πρακτικά το προαναφερθέν δημοσίευμα το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Πράγματι το Υπουργείο Δικαιοσύνης επεξεργάστηκε σχετική διάταξη η οποία ενσωματώθηκε σε νομοσχέδιο του Υπουργείου Εμπορικής Ναυτιλίας, για τη ναυτική επαγγελματική εκπαίδευση κατάρτιση και ρύθμιση άλλων θεμάτων και το οποίο σύντομα θα κατατεθεί αν δεν έχει ήδη κατατεθεί για ψήφιση στη Βουλή. Στη διάταξη αυτή προβλέπεται μια κλιμάκωση των ποινών και σε ορισμένες περιπτώσεις προβλέπονται και αυστηρότερες ποινές από αυτές που προτείνονται στη συζητούμενη πρόταση νόμου. Χαρακτηριστικά αναφέρω ότι στην περίπτωση που επέλθει θάνατος από την παράνομη μεταφορά, προβλέπεται ισόβια κάθειρξη και χρηματική ποινή, τουλάχιστον, 500.000 ευρώ. 
      Κύριοι συνάδελφοι, επειδή το Υπουργείο Δικαιοσύνης έχει προχωρήσει ήδη  τη διαδικασία και επειδή εκτιμώ ότι η πρόταση του Υπουργείου Δικαιοσύνης έχει επεξεργαστεί καλύτερα το παραπάνω ζήτημα, προτείνω τη μη ψήφιση της πρότασης νόμου των συναδέλφων της Νέας Δημοκρατίας.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, έχω την τιμή να ανακοινώσω στο Σώμα ότι η Διαρκής Επιτροπή Κοινωνικών Υποθέσεων καταθέτει την έκθεσή της στο σχέδιο νόμου του Υπουργείου Εργασίας και Κοινωνικών Ασφαλίσεων: «Κοινωνικός διάλογος για την προώθηση της απασχόλησης και την κοινωνική προστασία και άλλες διατάξεις».
      Η Νέα Δημοκρατία ορίζει ως Κοινοβουλευτικό Εκπρόσωπο τον κ. Βύρωνα Πολύδωρα και το Κομμουνιστικό Κόμμα Ελλάδος ορίζει ως ειδικό αγορητή το Βουλευτή κ. Νικόλαο Γκατζή.
      Ο κ. Κουβέλης έχει το λόγο.
      ΦΩΤΗΣ ΚΟΥΒΕΛΗΣ: Ευχαριστώ τον κ. Γκατζή που μου παρεχώρησε τη σειρά, διότι σε λίγα λεπτά είμαι υποχρεωμένος να βρίσκομαι στη Διάσκεψη των Προέδρων. Ευχαριστώ και σας, κύριε Πρόεδρε, που το δεχθήκατε.
      Κύριοι συνάδελφοι, κατανοώ απόλυτα την καλή πρόθεση των συναδέλφων της Νέας Δημοκρατίας να προτείνουν τις συγκεκριμένες ρυθμίσεις, έτσι ώστε να επέλθει η θέσπιση αυστηρών διατάξεων για όλους εκείνους που προωθούν την παράνομη μεταφορά αλλοδαπών στη χώρα μας. Και δεν θα είχε κανείς αντίρρηση να σπεύσει να υιοθετήσει τις προτάσεις της Νέας Δημοκρατίας εάν δεχόταν ότι το πρόβλημα είναι μονοδιάστατο. Δεν είναι μονοδιάστατο το ζήτημα της μετακίνησης αλλοδαπών προς τη χώρα μας. Έχει πάρα πολλές διαστάσεις εξαιρετικά σύνθετες, όσο και ενδιαφέρουσες, με την έννοια ότι πρέπει να εξασφαλίσουν την προσοχή όλων μας στη βάση συγκεκριμένων δεδομένων, αν θέλουμε πράγματι να είμαστε αποτελεσματικοί.
      Έχω τη βεβαιότητα, κύριοι συνάδελφοι ότι κανένα αστυνομικό μέτρο από μόνο του, καμιά σκληρή ποινική μεταχείριση από μόνη της, δε μπορεί να αντιμετωπίσει το θέμα της παράνομης μεταφοράς και εισόδου στη χώρα μας αλλοδαπών πολιτών. Διότι είμαι βέβαιος πως θα συμφωνήσετε ότι κανένας δεν εγκαταλείπει την πατρίδα του επειδή επιλέγει μια άλλη χώρα ως τόπο αναψυχής. Σηκώνεται και φεύγει από τον τόπο του κάτω από μια σκληρή πραγματικότητα, παίρνοντας πολλές φορές και την οικογένεια μαζί του, προκειμένου να βρει μια χώρα για να μπορέσει να επιβιώσει. 
      Κάνω τη σκέψη αυτή, κύριοι συνάδελφοι, διότι υποστηρίζω πως ο άνθρωπος ο οποίος βρίσκεται κάτω από εξαιρετικά δύσκολες συνθήκες συνθήκες, που απειλούν την επιβίωση και τη ζωή, τόσο του ίδιου, όσο και της οικογένειάς του θα βρει τρόπους να εισέλθει στη χώρα που επιλέγει για να μπορέσει να επιβιώσει. Αυτό βέβαια δεν σημαίνει ότι η χώρα μας η Ελλάδα δεν πρέπει να λάβει εκείνα τα μέτρα τα οποία αντιστοιχούν στη δική της αυτοπροστασία σε σχέση με το κύμα προσφύγων το οποίο κινείται προς ολόκληρη την Ευρώπη. 
      Μια και έγινε αναφορά στο θέμα της επικαιρότητας, τον πόλεμο του Ιράκ, και στην ενδεχόμενη μετακίνηση μεγάλων ομάδων μεταναστών απ’ αυτήν τη χώρα προς την Ευρώπη, κρίνω αναγκαία την επισήμανση, κύριοι συνάδελφοι. Οι Αμερικάνοι και οι Εγγλέζοι καταστρέφουν και ισοπεδώνουν μία χώρα, ξεριζώνουν τους πολίτες αυτής της χώρας και η Ευρώπη θα κληθεί να αντιμετωπίσει το πρόβλημα. Κατά συνέπεια, η Ευρωπαϊκή Ένωση, αναδεικνύοντας ως ουσιαστικό τον ανθρωπισμό της, έχει υποχρέωση να πάρει εκείνα τα ολοκληρωμένα μέτρα, τα οποία θα είναι ικανά από την ώρα που θα ληφθούν, να υποδεχθούν αυτούς τους ανθρώπους, οι οποίοι –επαναλαμβάνω- ξεριζωμένοι θα κινηθούν προς την ευρωπαϊκή ήπειρο. Οτιδήποτε άλλο νομίζω ότι μας εμφανίζει αναντίστοιχους προς όλα εκείνα που δημόσια διακηρύσσουμε για τη συμπαράστασή μας προς τον ιρακινό λαό. Θα μας δείξει αναντίστοιχους προς την καταγγελία που κάνουμε κατά του πολέμου και εκείνων που τον επέλεξαν, για να καταστρέψουν μια χώρα. 
      Επομένως, οι πρωτοβουλίες της Κυβερνήσεως πρέπει να είναι συγκεκριμένες αναφορικά με τη συνολική αντιμετώπιση του ενδεχομένου αυτού κύματος προσφύγων που θα κινηθεί προς την Ελλάδα και αν ο κύριος Υπουργός, όπως άκουσα από τον εισηγητή της Πλειοψηφίας, έχει λάβει μια τέτοια πρωτοβουλία, αυτό αποτελεί, κύριε Υπουργέ, ένα θετικό γεγονός. Διότι εξακολουθώ να πιστεύω ότι οποιοδήποτε διοικητικό αστυνομικό μέτρο δεν μπορεί να αντιμετωπίσει τη συγκεκριμένη κατάσταση, οι αιτίες της οποίας είναι γνωστές σε όλους μας και δεν θέλω να τις επαναλάβω. 
      Κύριοι συνάδελφοι, ο συνάδελφος κ. Μαρκογιαννάκης αναφέρθηκε στην ομιλία του στην επιφύλαξη που διατύπωσα αναφορικά με την παράγραφο 1β΄ του άρθρου 1. Πράγματι, δεν είναι μόνο επιφύλαξη. Είναι και ευθεία αντίθεση. Διότι αυτά τα λεγόμενα «μέτρα επιείκειας», δηλαδή, η εισαγωγή της αρχής της διαπραγμάτευσης –περί αυτού πρόκειται- σε ένα νομοθέτημα εγκυμονεί κινδύνους. Εγώ δεν συμμερίζομαι την άποψη ότι τα μέτρα επιείκειας η άλλως λεγόμενη «αρχή της διαπραγμάτευσης» έχει λειτουργήσει στο χώρο του ποινικού μας συστήματος είτε στις περιπτώσεις των ναρκωτικών είτε σε άλλες περιπτώσεις. Κατά συνέπεια, δεν πρόκειται για επιφύλαξη. Πρόκειται για ευθεία αντίθεση του ομιλούντος με την καθιέρωση της αρχής της διαπραγμάτευσης, των μέτρων επιείκειας -που αποτελούν επιμέρους ζήτημα της αρχής της διαπραγμάτευσης- σε αυτήν εδώ την πρόταση νόμου. 
      Κύριοι συνάδελφοι, ολοκληρώνοντας θέλω να πω ότι δεν θα ψηφίσω την πρόταση νόμου των συναδέλφων της Νέας Δημοκρατίας, παρά το γεγονός –επαναλαμβάνω- ότι αναγνωρίζω την καλή τους πρόθεση, την καλή τους θέληση να αντιμετωπιστεί ένα συγκεκριμένο ζήτημα. Υποστηρίζω ότι πρέπει να αντιμετωπιστεί το εν λόγω θέμα με ένα πιο ολοκληρωμένο τρόπο. Ακούω με ιδιαίτερη χαρά ότι υπάρχει ένα σχέδιο νόμου έτοιμο και ότι πρόκειται προσεχώς να εισαχθεί στη Βουλή των Ελλήνων, για να συζητηθεί. Εκεί, στην οικεία συζήτηση, επιφυλάσσομαι να διατυπώσω τις απόψεις μου. 
      Όμως, ολοκληρώνοντας, κύριε Πρόεδρε, για άλλη μια φορά θέλω να επισημάνω το εξής: Κλείνουμε τα μάτια μας, σκεπάζουμε τα αφτιά μας, όταν πιστεύουμε ότι το ζήτημα της μετανάστευσης μπορούμε να το αντιμετωπίσουμε με διοικητικά αστυνομικά μέτρα. Ολοκληρωμένες πολιτικές χρειάζονται για την αντιμετώπιση αυτού του θέματος και μάλιστα πολιτικές που θα έχουν ως σταθερή και αταλάντευτη αναφορά τον διακηρυσσόμενο –άλλωστε- ανθρωπισμό και της χώρας μας και των λοιπών χωρών-μελών της Ευρωπαϊκής Ένωσης. Και πρέπει, αξιοποιώντας και την παρουσία της χώρας μας στην προεδρία της Ευρωπαϊκής Ένωσης, να κινηθεί ταχύτατα η ελληνική Κυβέρνηση, προκειμένου να προωθήσει –ας έχει την πρωτοβουλία η ελληνική Κυβέρνηση- μια συνολική ρύθμιση για την υποδοχή αυτών των κατατρεγμένων που αναμένεται να ζητήσουν να εισέλθουν στη χώρα μας ή και σε άλλες ευρωπαϊκές χώρες, για να επιβιώσουν. Καταψηφίζω την πρόταση νόμου. 
      ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Κουβέλη.
      Ο κ. Γκατζής, ειδικός αγορητής του Κομμουνιστικού Κόμματος Ελλάδας, έχει το λόγο.
      ΝΙΚΟΛΑΟΣ ΓΚΑΤΖΗΣ: Ευχαριστώ, κύριε Πρόεδρε.
      Κύριοι Βουλευτές, είναι γεγονός ότι η πρόταση νόμου της Νέας Δημοκρατίας έχει μια σαφή απεικόνιση της κατάστασης που βρίσκονται σήμερα οι μετανάστες και του τι θα επακολουθήσει – όσο μπορεί να περιγραφεί αυτό μέσα σε μια πρόταση νόμου. Δυστυχώς, όμως, στέκεται μόνο σε εκτιμήσεις για την κατάσταση η οποία υπάρχει, χωρίς να υπεισέρχεται στις ουσιαστικές αιτίες που δημιουργούν το πρόβλημα αυτό.
      Είναι γεγονός ότι το μεταναστευτικό ρεύμα σήμερα και στη χώρα μας, αλλά και παγκόσμια, βρίσκεται σε μια έξαρση. Και γι’ αυτό λέω ότι θα πρέπει να σταθούμε στις αιτίες, γιατί δεν είναι φυσιολογικό σε κανέναν άνθρωπο να εγκαταλείπει το σπίτι του, την πατρίδα του, να παίρνει την οικογένειά του σε περιπέτειες που εγκυμονούν όλους τους κινδύνους. Πρέπει να κοιτάμε ποιες είναι οι αιτίες που ανάγκασαν τους ανθρώπους αυτούς να φύγουν από τον τόπο τους και να ζητήσουν μια καλύτερη τύχη.
      Για μας και για σας, πιστεύω, είναι γνωστές. Όμως, όσα μέτρα και αν παρθούν σήμερα, αυτό το απάνθρωπο σύστημα που υπάρχει, το λεγόμενο σύστημα της παγκοσμιοποίησης –όπως το λέτε-, της νέας τάξης πραγμάτων ή της νέο-ιμπεριαλιστικής τάξης πραγμάτων –όπως το λέμε εμείς-, που έχει εξαπολύσει μια κρατική τρομοκρατία και κτηνωδία εκμετάλλευσης απέναντι σε λαούς και χώρες, αλλά έχει εξαπολύσει και πολέμους, αυτό ακριβώς το σύστημα θα πολλαπλασιάζει τους μετανάστες, θα γεννά νέα ρεύματα, θα αντιμετωπίζουν νέα προβλήματα οι χώρες και οι λαοί.
      Κύριοι Βουλευτές, δεν μπορεί κανένας να αμφισβητήσει, παρά την όποια στήριξη θέλει να δώσει στο σημερινό σύστημα ότι, κράτη και λαοί βρίσκονται κάτω από μια βίαιη αφαίμαξη των χωρών τους σε όλα τα επίπεδα της οικονομίας. Η εκμετάλλευση αυτή και η επίθεση φτάνει έως και το δουλεμπόριο. Και έχει αποδειχθεί, τουλάχιστον από τα στοιχεία της Ύπατης Αρμοστείας του ΟΗΕ ότι, το δουλεμπόριο, η εκμετάλλευση της ανθρώπινης δυστυχίας, αποφέρει περισσότερα κέρδη απ’ ό,τι το εμπόριο ναρκωτικών, το εμπόριο των όπλων και των κλεμμένων αυτοκινήτων. Μετατρέπει ουσιαστικά σε σκλάβους γύρω από τη μαφία και από άλλες ομάδες τους ανθρώπους αυτούς.
      Από την άλλη, η φτώχεια εξακολουθεί να ταλανίζει την υδρόγειο. Ένα δισεκατομμύριο άνθρωποι ζουν με λιγότερο από ένα δολάριο την ημέρα. Το 30% του πληθυσμού της γης βρίσκεται χωρίς πόσιμο νερό, ενώ έντεκα εκατομμύρια παιδιά κάθε χρόνο πεθαίνουν, γιατί δεν έχουν τα απαραίτητα φάρμακα και την τροφή, όπως και δισεκατομμύρια παιδιά μένουν τυφλά, γιατί δεν μπορούν να έχουν τη βιταμίνη Α.
      Κύριοι Βουλευτές, θα μπορούσε κανείς να παραθέσει εδώ πολλά στοιχεία της Ύπατης Αρμοστείας. Σήμερα με τον πόλεμο, με βάση και με τον Τύπο, εξακόσιες χιλιάδες μόνο Ιρακινοί τις επόμενες μέρες θα κατακλύσουν τις όμορες χώρες, αλλά θα μείνουν πολλοί λίγοι εκεί, γιατί οι υποδομές δεν είναι αρκετές και θα εισέλθουν τελικά στις ευρωπαϊκές χώρες. Ο αριθμός αυτός, κύριοι Βουλευτές, θα πολλαπλασιαστεί, όταν γνωρίζουμε ότι ο πόλεμος αυτός δεν θα σταματήσει στο Ιράκ, θα συνεχίσει και σε άλλες χώρες, όπως έχουν εξαγγείλει, στο Ιράν, στη Σαουδική Αραβία, ίσως στη Λιβύη, στη Βόρειο Κορέα κλπ.
      Θα ήθελα εδώ να πω το εξής: Ενώ οι πέντε κάτοικοι των καπιταλιστικών χωρών ζουν με έσοδα που αγγίζουν –υπερτερούν μάλιστα- το ΑΕΠ σαράντα οκτώ χωρών, τι κάνει η πολιτισμένη Ευρώπη, η πολιτισμένη Δύση, ο δήθεν φιλεύσπλαχνος καπιταλισμός; Τι μέτρα παίρνει; 
      Εδώ μπαίνει ένα σημαντικό ερώτημα, κύριοι Βουλευτές. Απευθυνόμαστε σε εσάς που καταθέσατε αυτήν την ερώτηση αλλά και στην Κυβέρνηση. Είναι υπεύθυνες οι φτωχές χώρες γι’ αυτήν την τραγωδία των μεταναστών; Μήπως αυτοί κατέκτησαν, λεηλάτησαν για αιώνες ολόκληρες ηπείρους; Μήπως αυτοί καθιέρωσαν την αποικιοκρατία; Μήπως επέβαλαν οι ίδιοι τη δουλεία; Μήπως δημιούργησαν αυτήν τη νέα τάξη, το σύγχρονο ιμπεριαλισμό, που συντηρεί και πολλαπλασιάζει αυτές τις συμφορές στον κόσμο; 
      Αυτοί ήταν και είναι τα θύματα αυτής της κατάστασης. Εδώ έχουμε ευθύνες σαν χώρα. Βέβαια ευθύνες έχουν πολύ περισσότερο αυτές οι Κυβερνήσεις που στηρίζουν αυτές τις επιλογές -και του συστήματος και της νέας τάξης πραγμάτων- και συμμετέχουν στον πόλεμο με τις διευκολύνσεις που δίνουν. Με αυτόν τον τρόπο θα πολλαπλασιαστεί και η πανανθρώπινη δυστυχία και οι πρόσφυγες από τις χώρες αυτές –ιδιαίτερα από το Ιράκ σήμερα- αλλά και η Ευρώπη θα υποστεί μία νέα οικονομική επίθεση. 
      Κύριοι Βουλευτές, θα περίμενε κανείς και από τον εισηγητή του κυβερνώντος κόμματος να αφουγκραστεί τουλάχιστον –όπως κάνει τις περισσότερες φορές στα λόγια, ακολουθώντας άλλες πράξεις- την απόφαση που πήρε η Ύπατη Αρμοστεία, η οποία λέει πως και οι χώρες της Ευρώπης θα πρέπει να αναθεωρήσουν την πολιτική τους απέναντι στο μεταναστευτικό ρεύμα, να δημιουργήσουν τέτοια υποδομή, ώστε να μπορούν να τους φιλοξενήσουν, να τους παρέχουν όλα τα ασφαλή μέτρα και προπαντός να εξασφαλίζουν την ασφαλή μεταφορά τους. 
      Αντί αυτού, η Νέα Δημοκρατία φέρνει αυτήν την πρόταση που δημιουργεί συνυπεύθυνους και ζητάει περισσότερες ποινές και για αυτούς που δεν έχουν καμία ευθύνη για τη μεταφορά των μεταναστών. 
      ΑΠΟΣΤΟΛΟΣ ΑΝΔΡΕΟΥΛΑΚΟΣ: Ποιοι δηλαδή; 
      ΝΙΚΟΛΑΟΣ ΓΚΑΤΖΗΣ: Οδηγοί ταξί, λεωφορειούχοι, εσωτερικές ακτοπλοϊκές γραμμές, τρένα κλπ. Τι ευθύνη έχει ο πλοίαρχος όταν παίρνει κάποιος το πλοίο από ένα νησί της Ελλάδας και έρχεται στην Αθήνα; Τι ευθύνη μπορεί να έχει ένα ταξιτζής ή ένας οδηγός λεωφορείου; 
      Οι διατάξεις αυτές που προβλέπουν την εσωτερική μετακίνηση υπάρχουν και από τον προηγούμενο νόμο, από αυτόν που ισχύει σήμερα. Θα περίμενε κανείς ότι σ’ αυτήν τη φάση που βρισκόμαστε σήμερα, αυτής της γενοκτονίας που γίνεται και η οποία αναγκάζει τον κόσμο να φύγει από τον τόπο του, να υπάρχει μία καλύτερη υποδομή αλλά και μία απαίτηση αυτοί που δημιουργούν αυτά τα προβλήματα να συμβάλλουν στην αποκατάσταση των ανθρώπων αυτών, στην υποδοχή, τη συντήρηση και την ασφαλή μεταφορά τους. 
      Εμείς, όταν συζητούσαμε το νόμο που ισχύει σήμερα, είχαμε κάνει αρκετές προτάσεις και διαφωνήσαμε ουσιαστικά με την αντίληψη του νόμου αυτού. Θεωρούμε ότι και οι πρόσφυγες που βρίσκονται στη χώρα μας ταλαιπωρούνται σήμερα -φτάνουν λέγεται το ένα εκατομμύριο- όχι μόνο από τη γραφειοκρατία αλλά και από τα αυστηρά μέτρα που έχουν παρθεί, από τα χαράτσια που πρέπει να πληρώνουν κάθε εξάμηνο για την αναθεώρηση της παραμονής τους και από τα αυστηρά μέτρα που ισχύουν για αυτούς. Υπάρχει ουσιαστικά μία προσπάθεια επαναπροώθησής τους στον τόπο από τον οποίο έχουν έρθει. 
      Ζητάμε να καταργηθούν όλα αυτά τα εμπόδια. Πρέπει να διευκολυνθούν οι άνθρωποι αυτοί εδώ να αποκτήσουν την κάρτα παραμονής και εργασίας για να βρίσκονται στον τόπο μας. Να πάρουμε όλα τα μέτρα εκείνα τα οποία απορρέουν από την εργατική νομοθεσία και να ισχύουν και γι’ αυτούς, ούτως ώστε να είναι ασφαλισμένοι. Μεταξύ των μέτρων τα οποία προτείνετε υπάρχουν και πολλά με τα οποία συμφωνούμε, δηλαδή θέλουμε κι εμείς και συμφωνούμε να γίνουν αυστηρότερες οι ποινές γι’ αυτούς οι οποίοι εμπορεύονται τον ανθρώπινο πόνο. Θέλουμε όμως να γίνουν αυστηρότερες οι ποινές και γι’ αυτούς που εκμεταλλεύονται οικονομικά τον ανθρώπινο πόνο, όπως είναι οι επιχειρήσεις που τους έχουν ανασφάλιστους, που τους εκβιάζουν ότι θα τους στείλουν πίσω για επαναπροώθηση με τη λήξη του χαρτιού εργασίας που τους δίνουν κλπ.
      Κύριοι Βουλευτές, πολλά θα μπορούσε να πει κανείς για το πρόβλημα αυτό. Όμως θεωρούμε ότι η πολιτισμένη Ευρώπη, και μάλιστα χώρες οι οποίες σήμερα συμφωνούν με τον πόλεμο αυτόν και παρέχουν είτε άμεσα είτε έμμεσα διευκολύνσεις, αλλά και ολόκληρη η Ευρώπη πρέπει να παρέχει τις διευκολύνσεις στους ανθρώπους αυτούς και όχι μόνο να γίνεται ο καβγάς για το πώς θα μοιραστεί η πίτα μετά την κατάρρευση του συστήματος στο Ιράκ και πώς τελικά θα πλουτίσουν ακόμη περισσότερο μονοπώλια και μεγαλοεπιχειρήσεις, οι οποίες έχουν επιδοθεί σε έναν αγώνα ταχύτητας σήμερα για το ποιος θα προλάβει να εκμεταλλευθεί καλύτερα την κατάσταση αυτή, πάνω στη δυστυχία ενός λαού και στην καταστροφή μιας χώρας, η οποία είχε την ατυχία να έχει στο έδαφός της πλούσια κοιτάσματα πετρελαίου. 
      Κύριοι Βουλευτές, θα πρέπει επί τη ευκαιρία να πω ότι η εκμετάλλευση αυτή από τη νέα τάξη πραγμάτων δεν γίνεται μόνο στις τρίτες χώρες. Αν κοιτάξει κανείς τα στοιχεία που υπάρχουν και από την Ύπατη Αρμοστεία του ΟΗΕ αλλά και από την EUROSTAT θα δει ότι και στην Αγγλία ένα στα πέντε παιδιά γεννιέται φτωχό και συνεχίζει να ζει φτωχό. Στην Αμερική τριάντα ένα εκατομμύρια άνθρωποι  ζουν κάτω από το όριο της φτώχειας και μάλιστα πολλοί από αυτούς είναι σε εξαθλιωμένο σημείο επιβίωσης. Τα στοιχεία λένε ότι αν διετίθεντο μόνο πέντε εκατομμύρια δολάρια στην Αμερική, η δυστυχία αυτών των ανθρώπων – των τριάντα ενός εκατομμυρίων- θα περιοριζόταν στο μισό. Βλέπετε όμως ότι δαπανώνται εκατοντάδες τρισεκατομμύρια για τον πόλεμο, για να κερδίσει ποιος; Για να κερδίσουν τα μονοπώλια, να κερδίσει πάλι αυτή η παγκόσμια ολιγαρχία του πλούτου  εις βάρος αυτών των λαών, που δυστυχώς –πάλι το τονίζω- η Ελλάδα μας δίνει διευκολύνσεις, -όχι η Ελλάδα μας, η Κυβέρνηση φυσικά, γιατί όλη η Ελλάδα, όλος ο λαός της Ελλάδας είναι αντίθετος- για να γίνει ακόμη μεγαλύτερη αυτή η τραγωδία των λαών αυτών.
      Κύριοι Βουλευτές, δεν συμφωνούμε, όπως είπα, οι τιμωρίες αυτές να πιάνουν και την εσωτερική μεταφορά, γιατί δεν έχουν καμία ευθύνη οι άνθρωποι αυτοί. Νομίζουμε ότι σήμερα, επ’ ευκαιρία και της πρότασης νόμου, θα πρέπει να δει η Κυβέρνηση –κι όλοι να βοηθήσουμε σ’ αυτό- το πώς θα απαιτήσουμε, σαν χώρα,  λεφτά από τους υπεύθυνους, για να έχουμε τη δυνατότητα καλύτερης υποδομής υποδοχής των ανθρώπων αυτών και από την άλλη μεριά να δούμε πώς οι μετανάστες που βρίσκονται στη χώρα μας θα μπορέσουν να βελτιώσουν τις συνθήκες ζωής τους, με τη λήψη μέτρων τα οποία πρέπει να αλλάξουν θεσμικά και για την υποδοχή και για την υποδομή και για τη διαβίωσή τους. 
      Ο κοινός εχθρός των ανθρώπων αυτών είναι σήμερα αυτοί που εκμεταλλεύονται τον ανθρώπινο πόνο και τη φτώχεια και γι’ αυτό πρέπει και οι Έλληνες εργαζόμενοι να έχουμε ένα κοινό μέτωπο απέναντι στη νέα τάξη πραγμάτων και σε όσους ακολουθούν αυτήν την πολιτική. Πιστεύουμε λοιπόν ότι η αλλαγή για όλους τους λαούς είναι η αλλαγή του συστήματος, με άλλους συσχετισμούς και άλλες πολιτικές επιλογές, ώστε να νοιάζεται για τον ανθρώπινο πόνο, να φροντίζει για την αγωνία των ανθρώπων και να νοιάζεται για τα βασικά τους προβλήματα.
      Όπως καταλαβαίνετε, δεν μπορούμε να ψηφίσουμε αυτήn την πρόταση νόμου. Νομίζουμε ότι σε αυτήν την περίοδο ιδιαίτερα, με τα προβλήματα που δημιουργούνται από τον πόλεμο, δεν θα έπρεπε να έλθει μια τέτοια πρόταση νόμου αλλά να δούμε το πώς καλύτερα θα μπορέσουμε να φτιάξουμε υποδομές και να απαιτήσουμε μέσα από την Ευρωπαϊκή Ένωση –μια και έχουμε την Προεδρία- χρήματα γι’ αυτήν την υπόθεση και υποδομές σε όλες τις χώρες της Ευρώπης, ώστε να δεχθούν αυτό το μεγάλο μεταναστευτικό ρεύμα που δημιουργεί ο πόλεμος, που δημιουργεί σήμερα ο νέος φασισμός.
      Ευχαριστώ.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Σπυριούνης έχει το λόγο για οκτώ λεπτά.
      ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, όσες φορές ήλθαν προτάσεις νόμου στο Κοινοβούλιο από αντίδραση στη μόνιμη άρνηση των κυβερνήσεων να υιοθετήσουν ακόμα και εκείνες που περιλαμβάνουν μια εξόφθαλμη λογική και πρόνοια ψηφίζω -κατά κανόνα- υπέρ των προτάσεων. Αυτήν τη φορά θα εκθέσω τις απόψεις μου και τη θέλησή μου να ψηφίσω ή να μην ψηφίσω θα την ακούσετε στο τέλος της ομιλίας μου.
      ΠΡΟΕΔΡΕΥΩΝ (Παναγιώτης Σγουρίδης): Για να έχει σασπένς η υπόθεση!
      ΚΥΡΙΑΚΟΣ ΣΠΥΡΙΟΥΝΗΣ: Αναμφισβήτητα, κύριε Πρόεδρε, θίγει ένα πελώριο θέμα η πρόταση νόμου της Νέας Δημοκρατίας, ένα θέμα που είναι παγκόσμιο φαινόμενο, ένα πρόβλημα που απασχολεί και αφορά ευθέως την πατρίδα μας. 
      Η πατρίδα μας προσπάθησε να αντιμετωπίσει αυτό το φαινόμενο μετά το διπολισμό με ένα νομικό καθεστώς που ούτως ή άλλως εφάνη μη δυνηθέν να ανταποκριθεί στις πιέσεις του φαινομένου. Έχουμε το ν.1975/1991 της Νέας Δημοκρατίας που για την παράνομη είσοδο προβλέπει κάποια μέτρα, όπως την επαναπροώθηση, την αμελλητί οπισθοαναχώρηση με ατομική ευθύνη του λαθρομετανάστου και χρηματικές ποινές για εκείνους που δεν συμμορφώνονται κλπ. Επίσης έχουμε –θαρρώ- το ν.2910/2001 του ΠΑΣΟΚ που επέτεινε το θέμα και κατά την έννοια της πρόνοιας, της πρόληψης με αυστηρότερες ποινές και άλλα, ιδία εις βάρος που έχουν υψηλή και ειδική ευθύνη, όπως είναι οι πλοίαρχοι, οι κυβερνήτες κλπ. πλωτών μέσων πάσης φύσεως.
      Για την πατρίδα υπάρχει μια εγγενής έντονη αδυναμία. Αυτή είναι τα εκτεταμένα σύνορα. Έχουμε περίπου οκτακόσια χιλιόμετρα χερσαία σύνορα στις τρεις χώρες από την Αλβανία μέχρι τη Βουλγαρία. Έχουμε ακόμα διακόσια πενήντα – διακόσια εξήντα χιλιόμετρα που είναι ο Έβρος, υγρά σύνορα με την Τουρκία. Συνολικά είναι περίπου χίλια χιλιόμετρα αυτά τα σύνορα με τις τέσσερις όμορες χώρες. Στα όσα σας αναφέρω περιλαμβάνω τα παλαιά σύνορα της Συνθήκης του Βουκουρεστίου του 1913, που ήταν τα ελληνοσερβικά σύνορα. Το φαινόμενο των εξελίξεων της σκοπιανής εικόνας αντικατέστησε τα σύνορα με τη Σερβία και σήμερα έχουμε τα ελληνοσκοπιανά σύνορα. 
      Όπως βλέπετε, κύριε Υπουργέ, που είστε και από μια περιοχή που έχει την ένδοξη ιστορία του Μακεδονικού Αγώνα, αποφεύγω να χρησιμοποιήσω άλλο όρο. Νομίζω ότι δεν υπάρχει άλλος όρος. Για την Ελλάδα είναι «η Σκοπιανή Δημοκρατία, η Δημοκρατία των Σκοπίων». Ο ανιστόρητος προσεταιρισμός εκκρεμεί ακόμα με μια περίεργη εμμονή του σκοπιανού μορφώματος, το οποίο αντί να παρακαλά το Θεό και την οικουμενική κοινότητα για επιβίωση εξακολουθεί να τροφοδοτεί τη σκοπιμότητα του 1946, που ήταν και προϊόν –αν θέλετε- της Διεθνούς Συνθήκης του 1919 που υιοθέτησε την ανεξαρτησία της Μακεδονίας.
      Ήταν αυτό παλιό προϊόν του γνωστού κομιτατζίδικου αγώνα της ΕΝΕΟ και ΕΞΜΕΟ του 1892 που είδαν οι Βούλγαροι ότι δεν μπορούν. 
      Κύριε Πρόεδρε, κάνω αυτήν την ιστορική αναδρομή όχι κατεχόμενος από αισθήματα εχθρότητας ή εκδίκησης προς τους γείτονές μας αλλά η ιστορία διδάσκει πάντοτε και τροφοδοτεί πάντοτε την ελληνική επαγρύπνηση. 
      Κύριοι συνάδελφοι, συμφώνησα απόλυτα -που είμαι λίγο δύσκολος στο να συμφωνήσω- με τα λεχθέντα από τον Πρωθυπουργό της χώρας και, ιδίως, με το «πρώτα η Ελλάδα, ύστερα τα υπόλοιπα». Πιστεύω ότι συμφωνούμε όλοι σε αυτό το πράγμα. 
      Θέλω, λοιπόν, να σας πω για την ΕΞΜΕΟ τότε του 1892, όταν είδαν οι Βούλγαροι ότι με το να προσπαθούν να προσαρτήσουν την Μακεδονία αντιδρά ο Ελληνισμός της Μακεδονίας, υιοθέτησαν την παραλλαγή της ανεξαρτησίας της Μακεδονίας. Έχουμε λοιπόν την ίππευση σε διπλό άλογο, λέει η ιστορία, με τα γνωστά αποτελέσματα. Χάρη στο μακεδονικό λαό, στο αίμα που έχυσε, κύριοι συνάδελφοι -«κομίζω γλαύκας» στο Κοινοβούλιο, είναι γνωστή η ιστορία σε όλους μας- κατέστη δυνατή η διατήρηση της Μακεδονίας στους εθνικούς κόλπους. 
      Η πατρίδα, λοιπόν, έχει εκτεταμένα σύνορα και αυτό είναι μία αχίλλεια αδυναμία. Περιλαμβάνει και εκφράζει έναν ανθρώπινο πόνο, η άλλη όψη του νομίσματος. Η πατρίδα μας έχει προωθήσει τις δυνατότητές της, διακρίνεται για τα ανθρώπινα ανθρωπιστικά της αισθήματα και ευρισκομένη μπροστά σε αυτό το ανθρώπινο πρόβλημα, ταλαντεύεται από τις ανθρωπιστικές της αξίες από τη μία μεριά και από τη δικαιολογημένη, βέβαια, οφειλή επαγρύπνησης, γιατί το φαινόμενο έχει παραγίνει και χρήζει μιας άλλης κατοχύρωσης και ενός άλλου νομικού καθεστώτος που θα υπερβαίνει τις αδυναμίες και θα γονιμοποιεί την ενδιάμεση εμπειρία. 
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      Νομίζω ότι, όπως είναι διαρθρωμένη η πρόταση της Νέας Δημοκρατίας, δεν λύνει το πρόβλημα, αλλά προσθέτει επ’ απειλή λίγο αυστηρότερες ποινές. Δεν λύνει όμως το πρόβλημα. Ενώ επαινώ τη Νέα Δημοκρατία γιατί συντηρεί και ερεθίζει την οφειλομένη επαγρύπνηση, για την πρόταση δεν μπορώ να συμφωνήσω κατά συνείδηση ότι και αν ακόμα υιοθετηθεί, λύνει το πρόβλημα. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, γι’ αυτόν το λόγο, η θέση μου είναι –και τελειώνω με αυτήν- ότι στηρίζω τους προβληματισμούς και την επαγρύπνηση της Κυβέρνησης, με τη συνείδηση ότι υπάρχει πρόβλημα και πρέπει αυτό το πρόβλημα να συγκροτηθεί με έναν άλλο τρόπο. Όμως καταψηφίζω την πρόταση της Νέας Δημοκρατίας, διότι θεωρώ, κύριοι συνάδελφοι, ότι το υπάρχον νομικό καθεστώς δεν προσθέτει πολλά ούτε με την έννοια της αυξημένης ποινής ούτε με την έννοια της διαπραγμάτευσης που υιοθετεί η διάταξη της 1β’ της προτάσεως. 
      Ευχαριστώ, κύριε Πρόεδρε. 
      ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε, κύριε Σπυριούνη. 
      Ορίστε, κύριε Τσιπλάκη, έχετε το λόγο. 
      ΚΩΝΣΤΑΝΤΙΝΟΣ ΤΣΙΠΛΑΚΗΣ: Κύριε Πρόεδρε, αγαπητοί συνάδελφοι, αγωνιώδης και ανεπιτυχής είναι η προσπάθεια της κυβερνώσας παράταξης επί της συγκεκριμένης και με πλήρη επιχειρηματολογία προτάσεως νόμου της Νέας Δημοκρατίας. 
      Όμως προτού υπεισέλθω σε αυτά που ειδικότερα θέλω να πω και να αντιτείνω σε αυτά που διαφαίνονται ως θέση από πλευράς κυβερνώσας παράταξης, θέλω να πω σε συνέχεια και άλλων εις το παρελθόν επισημάνσεών μου, ρητά, πανηγυρικά, δημοσία ότι δεν είμαι εξ εκείνων που μπορώ να αποδεχθώ αυτήν τη διαχρονική, αριστερή, μονολιθική επιχειρηματολογία του υπάρχοντος ανθρωπισμού, μόνον εκεί και πουθενά αλλού. 
      Και το λέω αυτό, διότι υπήρξε και μια εν μέρει, συνταυτιζόμενη με τις απόψεις της κυβερνώσας παράταξης, άποψη της «αριστεράς» -θα έλεγα εγώ- πτέρυγας της Βουλής, η οποία θέλησε και πάλι να μας πει ότι για συγκεκριμένους, προφανείς, αναγκαίους λόγους που υπάρχει αυτό το μεταναστευτικό κλίμα, αυτή η μεταναστευτική κατάσταση, αλόγιστα, ανεξέλεγκτα, χωρίς βασανισμό κανέναν, αμαχητί, αυτό το κλίμα, αυτές τις περιστάσεις πρέπει να τις αποδεχτούμε, μη δυναμένου του ενδιαφέροντος της αυτοαμύνης της πολιτείας να υπερβεί αυτές τις περιστάσεις και το κλίμα. 
      Δεν μπορώ να αποδεχτώ αυτές τις απόψεις, διότι γνωρίζω -και θεωρώ κατά κανόνα, κατά τεκμήριο, ότι αυτό είναι σωστό- ότι μία οργανωμένη πολιτεία προσπαθεί να διασφαλίσει πρώτα τα έννομα αγαθά των ατόμων που βρίσκονται σ’ αυτήν τη συγκεκριμένη πολιτεία και βεβαίως ύστερα αναλόγως και διεθνών περιστάσεων θα επιδείξει συμπεριφορά ανοχής και σε επίπεδο ανθρωπιστικό και μάλιστα θα έλεγα επίκαιρα υπάρχει ήδη ο προβληματισμός σε ευρωπαϊκό επίπεδο, πόσο στο τυχόν διογκούμενο αυτό κλίμα, στις περιστάσεις τις μεταναστευτικές, θα μπορέσει να υπάρξει μια κοινή ευρωπαϊκή πολιτική, εγώ θα έλεγα κατ’ επέκταση ανοχή. 
      Και έρχομαι στην ουσία της συζητούμενης πρότασης νόμου. Επισημαίνω ότι το επιβεβλημένο αυτής της συγκεκριμένης πρότασης νόμου προκύπτει και από τις θέσεις που εξεφράσθησαν όταν συνεζητείτο αυτή η πρόταση νόμου στη Διαρκή Επιτροπή με την επίκληση του εισηγητού ότι είχε υπάρξει δημοσία τοποθέτηση του Υπουργού ότι θα υπάρξει ανάλογη ρύθμιση και ως εκ τούτου θα αποτελέσει, λέει, αντικείμενο ιδιαίτερης, πιο σωστής επεξεργασίας, άρα δεν τίθεται ζήτημα η κυβερνώσα παράταξη, η Πλειοψηφία, να συνταχθεί με το συγκεκριμένο νομοσχέδιο, αλλά και από χθεσινή κατάθεση νομοσχεδίου του Υπουργείου Εμπορικής Ναυτιλίας που εμπεριέχει σε ένα μεγάλο μέρος, αυτήν τη συγκεκριμένη τροπολογία, πρόταση νόμου της Νέας Δημοκρατίας. 
      Και ασχέτως αν υπάρχουν ουσιώδεις διαφορές που θα επισημάνω, εγώ θα σας έλεγα, γιατί τουλάχιστον στα σημεία που προκύπτει ουσιαστικά ότι συμφωνούμε, να μην είχαμε συμφωνήσει σήμερα, διαρκούσης αυτής της συζητήσεως και ό,τι από κει και πέρα δεν γινόταν αποδεκτό, καλώς, κατά τη νομοθετική τάξη θα το αποδεχόμασταν όλοι. Γιατί δηλαδή πρέπει να αποτελέσει αντικείμενο ρύθμισης σε συγκεκριμένο νομοσχέδιο που δεν ξέρουμε πότε θα συζητηθεί και θα πρέπει να αναλώσουμε και άλλον κοινοβουλευτικό χρόνο, όταν υπάρχουν μείζονος σημασίας ζητήματα, όπως βέβαια και το συζητούμενο, που απαιτούν νομοθετικές παρεμβάσεις και πολλές φορές η έλλειψη και αυτού του κοινοβουλευτικού νομοθετικού χρόνου αφήνει κάποια θέματα να πηγαίνουν πίσω. 
      Είναι, λοιπόν, νοσηρά νοοτροπία, μίζερη νοοτροπία, νοοτροπία που σε καμία περίπτωση δεν ανταποκρίνεται σε σύγχρονες κοινοβουλευτικές συνθήκες, η νοοτροπία της κυβερνώσας παράταξης, όσες φορές και αν έχουν έρθει προτάσεις νόμων, επειδή προέρχονται από τη Νέα Δημοκρατία να μην επιψηφίζονται. Αυτό το ζήτημα είναι μείζον. 
      Μία ιστορική αναδρομή καταδεικνύει ότι η Νέα Δημοκρατία το 1991 με το ν.1975, όταν τότε ανέκυψαν οι συνθήκες της μετανάστευσης, ήρθε και έκανε μια αρχική προσέγγιση. Ευρέθη εκτός εξουσίας. Χρόνια μετά, όταν υπήρξε μια συνεχώς εντεινόμενη, διογκούμενη, επεκτεινόμενη κατάσταση, έφθασε εν έτει 2001 να κάνει άλλη νομοθετική παρέμβαση με το ν. 2910 και να τροποποιήσει βέβαια την αρχική διάταξη που αφορούσε, είτε τους πλοιάρχους είτε τους κυβερνήτες πλωτών μέσων, αλλά και άλλους μεταφορείς συγκεκριμένων μέσων και βεβαίως από πλευράς ποινικής μεταχείρισης, να επαυξήσει κάποιες συγκεκριμένες ποινές. 
      Το πρόβλημα, όπως ειπώθηκε και από τον εισηγητή της Νέας Δημοκρατίας, εντοπίζεται κυρίως στα παράκτια μέρη την περίοδο που από τα χερσαία σύνορα είχαμε ανεξέλεγκτη και αλόγιστη εισδοχή τέτοιων ατόμων. Εκείνη την περίοδο προσπαθούσε κάποια διλήμματα να μας μεταφέρει η Κυβέρνηση, ότι τελικώς πρέπει να κάνουμε τα στραβά μάτια, διότι οι λαθρομετανάστες συνεισφέρουν τα μέγιστα στην εθνική οικονομία. Δεν θέλω να αρχίσω τις αναλύσεις για το ποιες είναι οι εθνικές επιπτώσεις, ίσως, από αυτήν την αλόγιστη και ανεξέλεγκτη εισδοχή λαθρομεταναστών. Η Νέα Δημοκρατία δεν υποστηρίζει -προς Θεού- ότι δεν πρέπει σε συγκεκριμένες περιπτώσεις και κατά ορισμένη διαδικασία να έρχονται μετανάστες άλλων χωρών και να παράσχουν την εργασία τους στην Ελλάδα.
      Όταν, λοιπόν, ανέκυψε το πρόβλημα στα παράκτια μέρη της χώρας και παρότι υπήρξαν και συμφωνίες με τη γείτονα Τουρκία για επαναπροώθηση συγκεκριμένων ατόμων, όταν διεπιστώθη ότι τελικώς τα συμπεφωνημένα δεν τηρούνται και ότι το πρόβλημα είναι συνεχώς διογκούμενο και σε ευρωπαϊκό επίπεδο –πρέπει να πω ότι έχει πρωταγωνιστήσει σε αυτό η Νέα Δημοκρατία-αρχίζουν οι προβληματισμοί και για ευρωπαϊκό σώμα συνόρων και για ευρωπαϊκά σώματα ακτοφυλακής. Ουσιαστικά τα σύνορα της χώρας είναι και ευρωπαϊκά σύνορα. Όταν άρχισαν αυτοί οι προβληματισμοί και το συνεχώς διογκούμενο κλίμα, περιστάσεις υπεδήλωσαν και υποδηλώνουν μία νέα νομοθετική παρέμβαση. Αυτό κάνει σήμερα με τη συγκεκριμένη πρόταση νόμου η Νέα Δημοκρατία. 
      Όταν, λοιπόν, όλα αυτά διεπιστώθησαν και διεπιστώθη και το βάσιμο του συγκεκριμένου περιεχομένου αυτής της πρότασης νόμου της Νέας Δημοκρατίας, ήρθε η Κυβέρνηση, σύμφωνα με αυτά που είπα στην αρχή και με την επικάλυψη ότι επεξεργάζεται καλύτερη νομοθετική ρύθμιση, να πει ότι εμείς δεν ψηφίζουμε τη θέση που εκφράζεται στην πρόταση νόμου της Νέας Δημοκρατίας.
      Θέλω, όμως, ουσιωδώς να πω ότι σε επίπεδο νομικό πάσχει αυτό, το οποίο κατέθεσε η κυβερνώσα παράταξη ως συναφή ρύθμιση στο ανάλογο νομοσχέδιο του Υπουργείου Εμπορικής Ναυτιλίας, διότι δεν προβλέπει μέτρα επιεικείας κατά αντίστοιχο τρόπο και άλλων νομοθετημάτων, που αφορούν καίριας σημασίας ζητήματα της κοινωνίας μας. Δεν προβλέπει αυτά τα μέτρα επιεικείας, ώστε κάποιοι να συντείνουν και να διευκολύνουν στον εντοπισμό συγκεκριμένων ανθρώπων που διαπράττουν τα αδικήματα, τα οποία εμπεριέχονται στο νόμο. Δεν προβλέπει αυτά τα μέτρα της ευνοϊκής μεταχείρισης, αν και είναι προφανής η αξία τους.
      Κύριε Πρόεδρε, θέλω να πω τελειώνοντας ότι δεν προβλέπει τις πιθανότητες, πάντα μέσα στα πλαίσια της ευχέρειας του δικαστηρίου, αναστολής και της κυρίας επιβαλλόμενης ποινής, αλλά και της παρεπόμενης ποινής της απέλασης για συγκεκριμένο και προφανή λόγο, που αναφέρεται στην πρόταση νόμου και δεν είναι άλλος από το να υπάρξει αμετάκλητη εκδίκαση τέτοιας φύσεως υποθέσεων, όπως εμπεριέχονται στην πρόταση νόμου.
      Υπ’ αυτήν την έννοια καταγγέλλω κοινοβουλευτικά τη νοοτροπία αφ’ ενός της Κυβέρνησης σε ένα τέτοιο ζήτημα προφανούς αξίας και αφ’ ετέρου λέω ότι η κατατεθείσα πρόταση σε άλλο νομοσχέδιο δεν πληροί τις υπάρχουσες ανάγκες. Είναι ελλιπής αυτή η ρύθμιση και θα έπρεπε να συμπράξει σήμερα η Κυβέρνηση, έστω διορθωτικά και συμπληρωματικά, στη συγκεκριμένη πρόταση νόμου, για να βγει το καλύτερο αποτέλεσμα, κάτι που είναι διαχρονική συμπεριφορά, στόχευση και σκοπός της Νέας Δημοκρατίας.
      ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κ. Τσίπρας.
      ΒΑΣΙΛΗΣ ΤΣΙΠΡΑΣ: Κύριε Πρόεδρε, είναι εντυπωσιακή λογική, στην οποία στηρίχθηκε η αρνητική θέση των άλλων κομμάτων. Αποτελεί επιβεβαιωτική νοοτροπία της προσπάθειας του Κοινοβουλίου να έχει πλήρη εξάρτηση από την εκτελεστική εξουσία. 
      Σκοπός του Κοινοβουλίου, όπως είναι γνωστό και από το Σύνταγμα και από τον Κανονισμό, είναι το νομοθετικό έργο, δηλαδή η τρίτη εξουσία, η νομοθετική.  Δίδεται ελάχιστες φορές -και μία απ’ αυτές τις φορές είναι και η σημερινή- η ευκαιρία στο Κοινοβούλιο να ανταποκριθεί στο σκοπό και να εκπληρώσει με πληρότητα τα καθήκοντά του. 
      Όμως, το Κοινοβούλιο δεν προσπαθεί να προσχωρήσει σε αυτήν τη λογική, στη λογική της απεξαρτήσεως από την εκτελεστική εξουσία, αλλά βρίσκεται στη λογική του κηδεμονισμού του Κοινοβουλίου από την εκτελεστική εξουσία. Ό,τι μας φέρνει η εκτελεστική εξουσία, συντεταγμένα νομοθετήματα από τους τεχνοκράτες αυτής, εκείνα και μόνο ψηφίζουμε.
      Έτσι καταλήξαμε να είμαστε ένα διεκπεραιωτικό σώμα των θελήσεων της εκάστοτε εκτελεστικής εξουσίας. Αυτό δεν είναι προς τιμήν του Κοινοβουλίου. Αυτό δεν είναι σύμφωνο με το Σύνταγμα. Αυτό δεν είναι σύμφωνο με τον Κανονισμό της Βουλής και με το σκοπό και τα έργα της Ολομέλειας αυτής.
      Που στηρίχθηκε η λογική της απορρίψεως της συγκεκριμένης πρότασης νόμου; Αν ακούγαμε ουσιαστικά επιχειρήματα αντιθέσεως προς την πρόταση που συζητείται σήμερα, θα έλεγα κι εγώ ότι είναι απόψεις ελεύθερων ανθρώπων. Ελεύθεροι άνθρωποι είμαστε, ελεύθεροι να σκεπτόμεθα, να εκφραζόμεθα και να αποφασίζουμε για εκείνο που πιστεύουμε ότι είναι σωστό. Η επιχειρηματολογία όλων, όμως, ήταν πως ήταν διαπιστωμένο και υπαρκτό το πρόβλημα. 
      Το θέμα των μεταναστών είναι μεγάλο πρόβλημα για την Ελλάδα. Είναι ελλιπής ο τρόπος με τον οποίον αντιμετωπίζεται. Δεκτό κι αυτό. Όμως δεν ψηφίζουμε την πρόταση διότι πρόκειται, κατά τις υποσχέσεις της Κυβερνήσεως, κατά τις δοξασίες ορισμένων, να έλθει άλλο νομοθετικό διάταγμα το οποίο θα αντιμετωπίσει με πληρότητα το πρόβλημα. Όμως το κακό θα συνεχίζεται μέχρι τότε. 
      Επίσης δεν κατανοώ την εξής λογική: Αν δεν μπορούμε με έναν τρόπο να αποτινάξουμε ή να καταπολεμήσουμε ολόκληρο το κακό, σε τι ενοχλεί η αντιμετώπιση μέρους αυτού, όπως έρχεται να κάνει η σημερινή πρόταση νόμου; Βέβαια, με το κείμενο και την ουσία της πρότασης αυτής, καθήκον του Κοινοβουλίου είναι να κάνει συζήτηση και να εισηγηθεί τροποποιήσεις. 
      Εγώ δεν θα ήμουν σύμφωνος με αυτό που ισχύει σήμερα, ότι έχει την ίδια μεταχείριση ο ταξιτζής με κάποιον που φέρνει ανθρώπους με οποιοδήποτε όχημα από το εξωτερικό. Θα έπρεπε η σκληρή μεταχείριση να περιοριστεί μόνο σε εκείνους που εισάγουν στη χώρα αλλοδαπούς από τα σύνορα. Δεν βρίσκω κατανοητό ο ταξιτζής που σταματά στο δρόμο, χωρίς να γνωρίζει ποιον παραλαμβάνει, να είναι κατηγορούμενος και να διακινδυνεύει και το αυτοκίνητό του και την προσωπική του ελευθερία και την περιουσία του γιατί πήρε από το δρόμο κάποιους που ήταν μετανάστες και που δεν είχαν άδεια παραμονής ή εισόδου στην Ελλάδα. Εκεί θα μπορούσε να υπάρξει μία τροποποίηση που θα έπρεπε να συζητήσει το Κοινοβούλιο στην προκειμένη περίπτωση.
      Άκουσα επίσης την άλλη περίπτωση, ότι δεν συμφωνούν με τη λογική των μέτρων επιείκειας της παραγράφου 2, η οποία προτείνεται με την παρούσα πρόταση. Εγώ θα θυμίσω το εξής: Σ’ αυτό το Κοινοβούλιο, σ’ αυτήν την Αίθουσα δεν αποφασίσαμε –εγώ τότε ήμουν αντίθετος σε πολλά θέματα- για τα ίδια μέτρα χαφιεδισμού, αν θέλετε, των τρομοκρατών της 17 Νοέμβρη; Γιατί τότε ήταν ηθική η πρόταση, ενώ σήμερα όχι; Αυτήν τη διαφορετική λογική δεν την κατανοώ. 
      Επίσης, στους εμπόρους ναρκωτικών παρέχονται αυτές οι ευχέρειες. Δεν παρέχονται όμως στη συγκεκριμένη περίπτωση, γιατί είναι αντίθετοι οι συνάδελφοι με τα μέτρα αυτά.
      Βέβαια ο ειδικός αγορητής του Κομμουνιστικού Κόμματος είπε ότι πρέπει να ληφθούν ανθρωπιστικά μέτρα για τους μετανάστες. Όλα αυτά είναι καλά αλλά με ευχέλαια δεν λύνονται τα εσωτερικά προβλήματα ενός κράτους. Ασφαλώς τα προβλήματα των μεταναστεύσεων τα δημιούργησε η χώρα που αποτελεί πράγματι μείγμα μεταναστών, τα προκάλεσαν οι Ηνωμένες Πολιτείες. 
      Ποιος είναι ο λαός της Αμερικής; Είναι μείγματα μεταναστών απ’ όλες τις χώρες του κόσμου. Οι ερυθρόδερμοι μόνο είναι Αμερικάνοι. Οι Αμερικάνοι δημιουργούν σήμερα τα προβλήματα με τις επεκτάσεις και με τις πολεμικές τους διαθέσεις. Αυτοί δημιούργησαν τα προβλήματα στο Ιράκ, αυτοί στη Βοσνία, αυτοί διέλυσαν την Αλβανία. 
      Αυτό, όμως, τι σημαίνει; Θα αντιταχθούμε στην προστασία της χώρας μας από το κύμα των μεταναστών, απ’ αυτούς που κατέκλυσαν τη χώρα μας, απ’ αυτούς που παίρνουν το μεροκάματο των Ελλήνων, απ’ αυτούς που μετέρχονται ληστείες και άλλες παράνομες πράξεις, απ’ αυτούς που παρέχουν αντικείμενο πορνείας; 
      Ως δικηγόρος επί μία ή δύο δεκαετίες είχα λησμονήσει ότι υπάρχει το αδίκημα της μαστροπείας ή της εκμεταλλεύσεως στον Ποινικό Κώδικα. Δεν εμφανίζονταν τέτοια αδικήματα. Τώρα μόνο άρχισε η αθρόα είσοδος των γυναικών αυτών από τα ανατολικά κράτη. Όμως μη νομίζουμε ότι αυτό αποτελεί προστασία αυτών των δυστυχισμένων ανθρώπων.
      Οι άνθρωποι αυτοί που έρχονται εδώ καθίστανται, ειδικά οι γυναίκες, αντικείμενο σκληρότατης, απάνθρωπης μεταχείρισης από τους εμπόρους, οι οποίοι πλουτίζουν διά της λευκής σαρκός και δι’ οιουδήποτε άλλου μέσου. Αυτό θα αποτελέσει ανθρωπιστική βοήθεια, αν λάβουμε κάποια μέτρα για την προστασία του ελληνικού κράτους. Όταν το ελληνικό κράτος έχει προβλήματα δικά του, είναι υποχρεωμένο να υποκύπτει και να ανέχεται και αυτά τα κύματα των μεταναστών, τα οποία σήμερα ασφαλώς στο Ιράκ δεν εμφανίστηκαν ακόμα. Γιατί οι όπου γης Ιρακινοί, απ’ ό,τι φαίνεται, επιστρέφουν στην πατρίδα τους, για να υποστηρίξουν το δικό τους πάτριο έδαφος. Δεν ξέρουμε όμως τι θα γίνει αύριο, αν εγκατασταθούν, όπως λέγεται, οι Αμερικανοί στρατηγοί σαν Υπουργοί, ποια θα είναι η θέση αυτών των ανθρώπων, αν θα θελήσουν να παραμείνουν στη δική τους χώρα ή θα μεταναστεύσουν. Και η πρώτη χώρα που θα δεχθεί αυτά τα κύματα των μεταναστών θα είναι η Ελλάδα. 
      Τέλος, κύριε Πρόεδρε, επαναλαμβάνω ότι η πρόταση αυτή απορρίπτεται χωρίς καμιά ουσιαστική αιτιολογία. Απορρίπτεται με τη σύμφωνη επί της ουσίας γνώμη όλων των άλλων κομμάτων πλην ενός, πλην της νοοτροπίας κηδεμονισμού από την εκτελεστική εξουσία. Αυτή έπρεπε το Κοινοβούλιο σήμερα να αποβάλει, αλλά δυστυχώς  δεν το πράττει. Ευχαριστώ.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Βαρβιτσιώτης έχει το λόγο.
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Κύριε Πρόεδρε, η Νέα Δημοκρατία καταθέτοντας από τις 13.1.2003 αυτήν την πρόταση νόμου, για την αλλαγή και μετατροπή του χαρακτήρα του αδικήματος της μεταφοράς και υποβοήθησης εισόδου στη χώρα λαθρομεταναστών, όχι μόνο φέρνει σήμερα στην Αίθουσα το καίριο πρόβλημα προς αντιμετώπιση της λαθρομετανάστευσης αλλά ουσιαστικά έγινε και προάγγελος κακών ειδήσεων. Γιατί είναι δεδομένο, όπως έχει συμβεί στο παρελθόν, πως με τη λήξη των εχθροπραξιών, μόλις καταλαγιάσουν τα όπλα και λίγο απελευθερωθούν τα σύνορα από το σφικτό εναγκαλισμό, όπου χιλιάδες είναι αυτοί πουν θα προστρέξουν προς τη θάλασσα του Αιγαίου για να βρουν μία πύλη εισόδου στην Ευρώπη. 
      Είναι ένα ρεύμα, κύριε Πρόεδρε, το οποίο δεν έχει ανακοπεί εδώ και μία δεκαετία. Κάθε μέρα αποβιβάζονται πάρα πολλοί λαθρομετανάστες που δεν συλλαμβάνονται σε όλα τα ελληνικά παράλια. Και τα ελληνικά παράλια δεν είναι μόνο της ακριτικής Ελλάδος, των νησιών του ανατολικού Αιγαίου, αλλά είναι και τα παράλια της Εύβοιας, της Στερεάς Ελλάδος, της Αττικής και του Λαυρίου, στο οποίο πάρα πολλοί, με διαφόρους τρόπους και βασικά λόγω της έλλειψης των μέσων για την αντιμετώπιση του προβλήματος, καταφέρνουν να διεισδύσουν.
      Έχουν εξαγγελθεί χιλιάδες μέτρα για το τι θα γίνει για την καταπολέμηση της λαθρομετανάστευσης. Μία εξαγγελία ήταν ότι θα τεθεί σε εφαρμογή –αν τεθεί- το σύστημα VTMIS, το οποίο είναι σύστημα ελέγχου κυκλοφορίας πλοίων, ώστε να υπάρχει η ταυτότητα του πλοίου και να παρακολουθούν οι ελληνικές αρχές τα πλοία που μπαίνουν μέσα από ένα σύστημα ραντάρ. Με αυτό θα ελέγχουν και τις πορείες των πλοίων. Αυτό όμως το σύστημα ίσως το δουν τα εγγόνια μας να εφαρμόζεται, διότι και η ανάδοχος εταιρία έχει καθυστερήσει πάρα πολύ, αλλά και το Υπουργείο Εμπορικής Ναυτιλίας δεν έχει βρει ακόμα τους χώρους που θα στεγάσει τα ραντάρ.
      Το δεύτερο που έχει εξαγγελθεί είναι η αύξηση της δύναμης του Λιμενικού Σώματος. Και σήμερα βρισκόμαστε στην εξής δεινή θέση, ο Υπουργός Εμπορικής Ναυτιλίας να εκλιπαρεί τον Υπουργό Εθνικής Οικονομίας να του δώσει πιστώσεις, διότι δεν έχουν εγγραφεί στον προϋπολογισμό του 2003, για την αύξηση των μελών του Λιμενικού Σώματος. Η αύξηση των μελών του Λιμενικού Σώματος έχει προαναγγελθεί εδώ και δύο χρόνια, από έξι χιλιάδες που ήταν πριν από δύο χρόνια να πάει στις δέκα χιλιάδες το 2006. 
      Βεβαίως, με στόχο την αντιμετώπιση της λαθρομετανάστευσης και της ασφάλειας των Ολυμπιακών Αγώνων έχουν προσληφθεί μόνο χίλιοι καινούργιοι λιμενικοί, φθάνοντας τον αριθμό στους έξι χιλιάδες και για τους άλλους δύο χιλιάδες λιμενικούς, που πρέπει να προσληφθούν φέτος δεν έχουν προβλέψει κονδύλια στον προϋπολογισμό. Και ερχόμαστε εκ των υστέρων να μετατρέψουμε τον προϋπολογισμό για να κάνουμε τις προσλήψεις. Πότε θα τις κάνουμε; Πιστεύω το 2004. Και αυτοί οι άνθρωποι, μόλις θα βγουν από τη Σχολή, θα κληθούν να αναλάβουν το θέμα της ασφάλειας των Ολυμπιακών Αγώνων.
       Κύριε Υπουργέ, η δική μας πρόταση έχει σχέση με την αποτροπή, με το να θέσουμε υψηλούς στόχους, να θέσουμε υψηλές ποινές, να καταστήσουμε τη διευκόλυνση λαθρομετανάστευσης ως κακούργημα και να αποδείξουμε ότι αυτή η χώρα, όπως εσείς και το ΠΑΣΟΚ εξαγγέλλει συστηματικά, είναι η ισχυρή Ελλάδα. Η ισχυρή Ελλάδα που ξέρει να σέβεται τα σύνορά της, να σέβεται τους νόμους, να σέβεται πάνω από όλα το δικαίωμα των Ελλήνων στην εργασία και στην ασφάλεια, στην κοινωνική μέριμνα. Διότι όπως και ο Πρωθυπουργός, αλλά και ο Αρχηγός της Αξιωματικής Αντιπολίτευσης και πάρα πολλοί πολιτικοί έχουν εκφράσει την άποψη ότι η Ελλάδα σήμερα δεν αντέχει ούτε ένα ακόμη μετανάστη, απέναντι στο ένα περίπου εκατομμύριο μετανάστες που έχουμε, -άγνωστος ο πραγματικός αριθμός, άγνωστος παραμένει για την ελληνική πολιτεία- δεν δεχόμαστε και δεν μπορούμε να δεχθούμε ούτε ένα ακόμα. Διότι ήδη οι οικονομικοί μετανάστες που ζουν σ’ αυτήν τη χώρα, ζουν στη μεγάλη τους πλειοψηφία υπό άθλιες συνθήκες, στις οποίες δυστυχώς για την επιβίωσή τους καταφεύγουν σε άλλα μέσα επιβίωσης, επιτείνοντας την εγκληματικότητα είτε λέγεται πορνεία είτε λέγεται ληστεία είτε λέγεται, αν θέλετε, παράνομη εργασία. 
      Κύριε Υπουργέ, αποδεχόμενος την πρόταση νόμου της Νέας Δημοκρατίας, θα αποδείξετε ότι η Ελλάδα, πέρα από ισχυρή έχει και ισχυρό πολίτευμα και ισχυρό Κοινοβούλιο. Γιατί στο σχέδιο νόμου του Υπουργείου Εμπορικής Ναυτιλίας που κατατέθηκε αίφνης χθες το βράδυ και συμπεριελήφθη διάταξη ανάλογη με τη δική μας, έχετε όχι μόνο θέσει την υπογραφή σας αλλά ουσιαστικά, με αλλαγή μόνο του προσδιορισμού των ποινών, ελάφρυνση από τη δική μας πρόταση, όλο το άλλο κείμενο είναι αυτούσιο και έχει μεταφερθεί αυτολεξεί, με εξαίρεση βέβαια του εδαφίου β΄ και τους εδαφίου γ΄ που είναι, όπως ανέφεραν οι συνάδελφοί μου, το υποβοηθητικό για να σπάσουμε τα βρώμικα κυκλώματα και το βρώμικο νόμο της σιωπής, της ομερτά, που υπάρχει στα βρώμικα κυκλώματα της λαθρομετανάστευσης, κυκλώματα που δεν βρίσκονται μόνο εκτός της Ελλάδος αλλά έχουν απολήξεις ακόμα και σε στελέχη των ελληνικών δυνάμεων ασφαλείας. Έχουν απολήξεις ακόμα και μέσα στο Λιμενικό Σώμα. 
      Κύριε Υπουργέ, η Νέα Δημοκρατία έχει καταθέσει εδώ και πάρα πολύ καιρό πρόταση προς όλα τα ευρωπαϊκά φόρα για την υιοθέτηση μιας ευρωπαϊκής ακτοφυλακής ως του ευρωπαϊκού σώματος που και με ευρωπαϊκή χρηματοδότηση και με ευρωπαϊκά μέσα και με συνεργασία, θα μπορέσει να αντιμετωπίσει για λογαριασμό όλων των εταίρων αυτό το κορυφαίο πρόβλημα. Στις προτάσεις, στις προτεραιότητες και σε όλες τις ενέργειες της Ελληνικής Προεδρίας, αυτή η πρόταση δεν έχει υιοθετηθεί από την Κυβέρνηση του ΠΑΣΟΚ. Και φαινόσαστε αδύναμοι να αντιμετωπίσετε το θέμα της λαθρομετανάστευσης. Με τις πράξεις σας, τις παραλείψεις σας και τη συστηματική σιωπή σας, φαινόσαστε αδύναμοι. Σήμερα έχετε μπροστά σας εσείς προσωπικά το δίλημμα, αλλά νομίζω ότι θα έχετε και το πολιτικό σθένος, να αποδεχθείτε την πρόταση, έστω και με τις ρυθμίσεις που περιλαμβάνονται στην τροπολογία που κατέθεσε χθες το βράδυ ο Υπουργός Εμπορικής Ναυτιλίας και την οποία συνυπογράφετε και να δείξετε ότι αυτή η Ελλάδα μπορεί να λειτουργήσει λογικά στην αντιμετώπιση των προβλημάτων που δεν έχουν χρώμα ούτε κόμμα. Και το πρόβλημα της λαθρομετανάστευσης δεν απευθύνεται ούτε στο ΠΑΣΟΚ ούτε στη Νέα Δημοκρατία ούτε στο Συνασπισμό ούτε στο ΚΚΕ. Είναι ένα πρόβλημα που αφορά κάθε Έλληνα που θέλει να εξασφαλίσει το δικαίωμά του στην εργασία, στην ασφάλεια και στην ποιότητα της ζωής. Και είναι ένα δικαίωμα που πρέπει να εξασκήσει η Ελλάδα δίνοντας και ορθώνοντας τη  φωνή της και λέγοντας ότι είναι ισχυρή Ελλάδα που προστατεύει και τα ευρωπαϊκά σύνορα αλλά και τα δικά της σύνορα. Ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κ. Ανδρεουλάκος.
      ΑΠΟΣΤΟΛΟΣ ΑΝΔΡΕΟΥΛΑΚΟΣ: Δυστυχώς, και στο μέγα πρόβλημα της λαθρομετανάστευσης το ελληνικό κράτος απεδείχθη Επιμηθεύς και όχι Προμηθεύς. Κατελήφθη εξαπήνης και δυστυχώς δεν έχει επιδείξει, παρά την ένταση του φαινομένου, εκείνη την αποτελεσματικότητα που χρειάζεται ο τόπος, γιατί αλλιώς χανόμαστε. 
      Δεν γνωρίζουμε, κύριε Πρόεδρε, ποιο είναι το μέγεθος των μεταναστών που φιλοξενεί  η χώρα. Ακούγονται πολλά νούμερα. Η τελευταία καταγραφή που έγινε με τον ν. 2910/2001 έδωσε ένα νούμερο τριακόσιες εβδομήντα χιλιάδες. Από κυβερνητικά χείλη ακούγονται ότι στην Ελλάδα είναι οκτακόσιες χιλιάδες. Ακούμε νούμερο ένα εκατομμύριο διακόσιες χιλιάδες και λέγεται ακόμη ότι ο αριθμός εγγίζει τα δύο εκατομμύρια . Εμένα όμως, κύριε Υπουργέ, μου αρκεί ότι ο κ. Σημίτης στη διυπουργική σύσκεψη που έγινε την περασμένη εβδομάδα είπε τελικά αυτό που έχει πει ο Πρόεδρος της Νέας Δημοκρατίας κ. Κώστας Καραμανλής εδώ και πολύ καιρό, δηλαδή ότι δεν αντέχει πλέον η Ελλάδα ούτε έναν ακόμα μετανάστη. Εκεί θα σταθώ. Φτάσαμε, λοιπόν, εκεί όπου δεν αντέχουμε ούτε έναν ακόμα μετανάστη. 
      Και τι κάνουμε; Άκουσα ωραιολογίες από τα κόμματα της Αριστεράς, άκουσα εκρήξεις φιλανθρωπίας, λες και τα αριστερά κόμματα μονοπωλούν τον ανθρωπισμό. Τι μπορεί όμως να κάνει, κύριε Πρόεδρε, η μικρά Ελλάς; Μπορεί να εξαλείψει τα αίτια του μεταναστευτικού ζητήματος; Μπορεί δηλαδή η Ελλάς να δώσει ευημερία σε όλες αυτές τις χώρες που δυσπραγούν οικονομικά, που πεινάνε, που χειμάζονται από τοπικές συρράξεις και από πολέμους; Δεν μπορούμε. Και να το θέλαμε, δεν μπορούμε, διότι είμαστε ένα μικρό μέγεθος. 
      Αυτά είναι πολιτικές που θα πρέπει η Ευρωπαϊκή Ένωση –κι εδώ καλείται η προεδρεύουσα Ελλάς να πιέσει την κατάσταση, διότι το πρόβλημα κυρίως το έχουμε εμείς ως προκεχωρημένο ευρωπαϊκό σύνορο που δέχεται τη μεγάλη μεταναστευτική πίεση- να πιέσει γι’ αυτές. Αυτές όμως οι πολιτικές, για να εφαρμοστούν θέλουν πολύ χρόνο και πολύ χρήμα. 
      Ερχόμαστε εμείς, λοιπόν, σήμερα και δεν λέμε να αυξηθούν οι ποινές των λαθρομεταναστών, διότι οι άνθρωποι τελούν κάτω από μία αφόρητη πίεση. Φεύγουν από τη φτώχεια, από την καταδυνάστευση, φεύγουν από τα δεινά του πολέμου και αναζητούν μια καλύτερη μοίρα. Είναι ανθρώπινο. Εμείς δεν λέμε, λοιπόν, να αυξήσουμε και να κάνουμε πιο αυστηρές τις ποινές εις βάρος των παρανόμως εισερχομένων στη χώρα. 
      Εμείς λέμε, κύριοι συνάδελφοι της Αριστεράς και του κυβερνώντος κόμματος, να υπάρξουν αυστηρότερες ποινές γι’ αυτούς που κερδοσκοπούν εις βάρος αυτών των δυστυχισμένων υπάρξεων, γι’ αυτούς που είναι υπότροποι, γι’ αυτούς που έχουν υπαλληλικές ή άλλες ιδιότητες, γι’ αυτούς οι οποίοι εκθέτουν σε κίνδυνο αυτές τις υπάρξεις με μεταφορικά μέσα «σκυλοπνίχτες». Δεν νομίζω ότι υπάρχει κανένας σ’ αυτήν την Αίθουσα που να μη θέλει αυστηρές ποινικές κυρώσεις γι’ αυτούς οι οποίοι συμπεριφέρονται όπως συμπεριφέρονται. Δεν λέμε τίποτε  άλλο.
      Βεβαίως, πρέπει να υπάρξουν πολιτικές σφαιρικής αντιμετώπισης του προβλήματος, κύριε Υπουργέ, αλλά αυτό όμως δεν είναι παρωνυχίς, διότι αν υπάρξουν αυστηρές ποινικές κυρώσεις και δημεύσεις και κατασχέσεις μεταφορικών μέσων και εφαρμοστούν πράγματι αυτές οι κυρώσεις δεν νομίζω ότι ο άλλος θα διακινδυνεύσει την προσωπική του ελευθερία και τη δήμευση του μεταφορικού του μέσου χάριν της κερδοσκοπίας.
      Δεν είναι το άπαν η διοικητική και ποινική κύρωση. Είναι όμως ένα σημαντικό μέσο και θα πρέπει, κύριε Υπουργέ, να το χρησιμοποιήσουμε. Δεν είναι πανάκεια. Δεν τρέφω την ψευδαίσθηση ότι είναι πανάκεια. Αλλά όμως είναι ένα μέσο που δεν πρέπει να το παραβλέπουμε και να το υποτιμούμε.
      Εγώ ασπάζομαι την άποψή σας ότι θα φέρετε μία νομοθετική ρύθμιση που θα αντιμετωπίζει σφαιρικά το πρόβλημα. Αλλά όμως οι καιροί ου μενετοί. Αυτήν τη στιγμή μαίνεται ο πόλεμος. Και μπορεί να μην έχουν φτάσει ακόμη τα κύματα των μεταναστών, αλλά οσονούπω θα φτάσουν. Και δεν έχουμε το χρόνο να περιμένουμε πότε εσείς θα φέρετε τη σφαιρικότερη νομοθετική ρύθμιση. Πιέζει το πρόβλημα. Και θα πρέπει να στείλουμε ένα μήνυμα πολιτικής βούλησης απέναντι στους κερδοσκόπους, σ’ αυτούς που εκμεταλλεύονται τον ανθρώπινο πόνο, διακινδυνεύουν ζωές για την «κονόμα» τους.
      Αυτό το πολιτικό μήνυμα θέλουμε να στείλουμε μ’ αυτήν την πρόταση που συζητούμε. Και δεν χάλασε ο κόσμος. Καλά, τα αριστερά κόμματα εδώ που τα λέμε, βρίσκονται σε μία εκλογική συρρίκνωση. Και μεταξύ μας δεν το λένε ευθαρσώς, έπρεπε όμως να το πουν, ότι «εμάς δεν μας ενδιαφέρει η ελληνικότητα αυτής της κοινωνίας, εμάς δεν μας ενδιαφέρει η ευημερία των κατοίκων αυτής της χώρας, εμάς μας ενδιαφέρει να έχουμε ανοιχτά σύνορα, να συσσωρευθούν εδώ μάζες της μιζέριας και της φτώχειας, ώστε μην τυχόν πάρουμε τα πάνω μας μετά από μερικά χρόνια που θα πιέσουν για την απόκτηση της ελληνικής ιθαγένειας μήπως ανεβάσουμε την εκλογική μας πελατεία». Αν το έλεγαν αυτό, θα είχα κατανόηση. Αλλά το να πουλάνε τώρα έτσι κατ’ επάγγελμα φιλανθρωπία, αυτό δεν το δέχομαι. 
      Εσείς όμως, κύριε Υπουργέ, που ασπάζεστε αυτήν την αναγκαιότητα αυτής της αυξημένης κατασταλτικής δύναμης του νόμου, γιατί δεν λέτε σήμερα «ναι» σ’ αυτήν την πρόταση και να φέρετε αύριο μία άλλη ρύθμιση που θα πιάνει και άλλα ζητήματα; Δεν μειώνεται το κύρος της Κυβέρνησης ούτε του Υπουργού που εκπροσωπεί εδώ την Κυβέρνηση εάν κάνει αποδεκτή μία πρόταση της Νέας Δημοκρατίας, υπέρ της οποίας στην επιτροπή, όπου υπήρξε πιο αθρόα συμμετοχή κυβερνητικών Βουλευτών, υπήρξε κατανόηση και αποδοχή πράγματι της αναγκαιότητας αυτής της νομοθετικής ρύθμισης.
      Κύριε Υπουργέ, τολμήστε. Δεν χάλασε ο κόσμος. Ούτε το κύρος σας ούτε η Κυβέρνηση θα μειωθεί. Και αυτήν την πρόταση την καθιστά επιβεβλημένη η κατάσταση που επικρατεί λόγω της πολεμικής σύρραξης. Τώρα πρέπει να προλάβουμε το κακό, διότι μετά, εάν μας εγκατασταθούν εδώ εκατό χιλιάδες πρόσφυγες, εμείς θα έχουμε το πρόβλημα. Και όλα θα επιβαρυνθούν. Και η αγορά εργασίας θα διασαλευτεί. Και οι υποδομές γενικότερα και οι προοπτικές αυτού του τόπου επίσης θα υπονομευθούν. Δεν είναι πλέον το θέμα τέτοιο, ώστε να μπορούμε να δεχθούμε ακόμη άλλες εκατό χιλιάδες πρόσφυγες.
      Όταν ο Πρωθυπουργός διακηρύσσει ότι δεν αντέχει η Ελλάδα ούτε έναν ακόμη μετανάστη, δεν είναι σωστό εσείς να λέτε «όχι, αρνούμεθα αυτήν την πρόταση» απλώς διότι τη φέρνει η Νέα Δημοκρατία.
      Ευχαριστώ.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Κατσαρός έχει το λόγο.
      ΝΙΚΟΛΑΟΣ ΚΑΤΣΑΡΟΣ: Κύριε Πρόεδρε, ο σημαντικότερος παράγοντας της συνεχούς παρουσίας του ελληνικού έθνους στον ευρύτερο χώρο που λέγεται «Ελλάδα» και της γνωστής του ένδοξης ιστορικής διαδρομής επί τρεις χιλιάδες χρόνια και πλέον, είναι η ομοιογένεια του λαού που συνεχώς κατοικεί σ’ αυτόν το χώρο και το ομόθρησκό του, το ορθόδοξο χριστιανικό δόγμα, στο οποίο πίστευε η συντριπτική πλειοψηφία τα τελευταία δύο χιλιάδες χρόνια.
      Η ομοιογένεια αυτή του λαού μας και το ομόθρησκό του είχε ως αποτελέσματα να απορροφήσει το ανατολικό ρωμαϊκό κράτος, να εξελιχθεί στη Βυζαντινή Αυτοκρατορία και να ζήσει εκείνη χίλια ολόκληρα χρόνια.
      Εξελλήνισε, ενσωμάτωσε επιδρομείς λόγω και του μικρού αριθμού τους, αλλά και της υπεροχής έναντι εκείνων του ελληνικού στοιχείου. Άντεξε στα τετρακόσια χρόνια της σκλαβιάς και δεν αφομοιώθηκε από τον ισχυρό και δόλιο κατακτητή, παρά το παιδομάζωμα, παρά τα προνόμια που χορηγούσε σε όλους όσοι αλλαξοπιστούσαν, τα ανομολόγητα βασανιστήρια, την κατάπνιξη στο αίμα των επαναστάσεων, τα τραγικά ολοκαυτώματα που συγκίνησαν όλον τον κόσμο.
      Η ομοιογένεια και το ομόθρησκο του λαού μας ήταν οι βασικοί συντελεστές της ανάστασης του Γένους, όταν πολλοί πίστευαν ότι το ελληνικό έθνος ήταν ένα παλαιό, ένδοξο έστω, παρελθόν. Τα διαχρονικά και σωτήρια αυτά στοιχεία του έθνους μας, στα χρόνια μας δέχονται ένα ανελέητο πόλεμο, μια εξουθενωτική, συνεχή, μεθοδευμένη, προστατευόμενη και από μερικούς εσωτερικούς πολιτικούς μηχανισμούς, επίθεση. 
      Το κύμα των λαθρομεταναστών διογκώνεται κάθε μέρα. Έχει υπερβεί το 1/10 και πλέον του λαού μας. Πρέπει να αντιληφθούμε ότι τόσοι πολλοί δεν ενσωματώνονται. Θα παραμείνουν με τις αντιλήψεις τους, με τη θρησκεία τους, με τον πολιτισμό τους.
      Η παγκοσμιοποίηση ενισχύει αυτό το κύμα της λαθρομετανάστευσης, γενικά των μετακινήσεων των λαών. Οι πόλεμοι που έγιναν, αυτοί που γίνονται σήμερα και γενικά η ταραγμένη κατάσταση, απειλεί την ειρήνη, την ασφάλεια πολλών χωρών και οπωσδήποτε ενισχύει αυτό το κύμα. Η ίδια η εξέλιξη της Ευρωπαϊκής Ένωσης, που θεμελιώθηκε στο σεβασμό των ιδιαιτεροτήτων κάθε χώρας, αρχίζει τώρα να λησμονεί εκείνα τα οποία υποσχόταν και αποτελούσαν τις βάσεις της δημιουργίας της.
      Από την άλλη πλευρά, η άνευρη, η διφορούμενη, η περίεργη κυβερνητική πολιτική στην αντιμετώπιση αυτού του μεταναστευτικού κύματος, ενισχύει τη λαθρομετανάστευση.
      Όλα αυτά, κύριε Πρόεδρε, οδηγούν σίγουρα, σταθερά, αναμφίβολα στην αλλοίωση της σύνθεσης του ελληνικού λαού. Υπονομεύονται τα θεμέλια του ελληνικού λαού, της ισχύος του, της δύναμής του, της αντοχής του. Έχει την ανάγκη ο λαός μας, το έθνος μας, η πατρίδα μας αυτών των στηριγμάτων. Δεν πρέπει ποτέ να ξεχνούμε τη γεωγραφική θέση της πατρίδας μας. Είναι σταυροδρόμι ηπείρων και λαών. Η μέχρι τώρα ιστορία αποδεικνύει ακριβώς πόσο επικίνδυνη είναι αυτή η ιδιότητα, η θέση της χώρας μας.
      Δεν πρέπει, επίσης, να ξεχνάμε τις διεκδικήσεις των γειτόνων μας. Φαίνεται ότι λησμονούμε πάρα πολύ εύκολα. Δεν πρέπει να ξεχνούμε και της Αλβανίας τις διεκδικήσεις και των Σκοπίων και ορισμένων άλλων χωρών τις βλέψεις και κυρίως του ανατολικού γείτονά μας, που εάν μπορούσε να μας καταπιεί ολόκληρους, θα το επιχειρούσε.
      Επιπλέον, δεν πρέπει να ξεχνάμε και κάτι άλλο: Ζούμε σε μια εποχή έξαρσης της προστασίας των δικαιωμάτων των μειονοτήτων. Το είδαμε με τον πόλεμο στη Γιουγκοσλαβία. Έφθασαν οι ισχυροί της ημέρας να υποστηρίξουν τότε: «Αφήστε τα σύνορα μεταξύ των κρατών, έχουν δευτερεύουσα σημασία. Πρωτεύουσα σημασία έχουν τα δικαιώματα των μειονοτήτων».
      Πρέπει να σκεφτούμε ότι πάρα πολλοί που έρχονται, κυρίως από γειτονικές χώρες, δημιουργούν παροικίες στην πατρίδα μας, φωλιές προβλημάτων και οπωσδήποτε μηχανισμούς διεκδίκησης και τώρα αλλά και αργότερα πολύ περισσότερο.
      Όλα αυτά συνιστούν μια πάρα πολύ σοβαρή απειλή -και δεν είναι υπερβολή- ακόμα και για την ακεραιότητα της πατρίδας μας. Βλέπουμε σήμερα πόσο εύκολα υποχωρεί το δίκαιο μπροστά στα συμφέροντα και στις σκοπιμότητες. Βεβαίως δεν ξέρει κανένας πώς θα εξελιχθούν τα πράγματα και αν θα μπορούμε πάντοτε, οχυρούμενοι πίσω από το δίκαιό μας, να προστατεύσουμε τα δικαιώματα και τα συμφέροντά μας.
      Τι προσφέρει η πρόταση νόμου, την οποία σήμερα συζητούμε; Τιμωρεί αυστηρότερα τους δουλεμπόρους. Είναι το απεχθέστερο ίσως είδος των εγκληματιών. Σωρεύουν παιδάκια, γυναίκες, φτωχούς, ασθενείς μέσα σε κάποια σαπιοκάραβα ή σε οποιοδήποτε άλλο μεταφορικό μέσο και δίκην ζώων τους μεταφέρουν για να κερδίσουν. Επομένως ποιος θα μπορούσε να έχει διάφορη άποψη από την αυστηρότερη αντιμετώπισή τους. Επίσης δίδει κίνητρα για την εξάρθρωση των κυκλωμάτων δουλεμπορίας.
      Κύριε Υπουργέ, θα ήθελα να σας αναφέρω το παράδειγμα μιας άλλης χώρας, η οποία αντιμετωπίζει τέτοιο πρόβλημα, της Αυστραλίας. Είναι μια ολόκληρη ήπειρος, ικανή να θρέψει διακόσια πενήντα εκατομμύρια κατοίκους, έχει μόνο είκοσι εκατομμύρια, αντιμετωπίζει τεράστια πίεση και από την Ινδονησία λόγω των πολέμων που γίνονται εκεί και από την Κίνα και παρά ταύτα καταφέρνει να αντιμετωπίζει το θέμα της λαθρομετανάστευσης με πάρα πολύ μεγάλη επιτυχία. Είναι ένα παράδειγμα μιας χώρας που θα έπρεπε οπωσδήποτε να μας προβληματίσει και να αντιγράψουμε ορισμένες τακτικές αυτής της χώρας.
      Δυστυχώς η Κυβέρνησή σας θέλει να επιδείξει συμπεριφορά «καλού παιδιού» έναντι όλων, να τα έχει καλά με όλους και αγνοεί ότι αυτό σημαίνει ότι οπωσδήποτε θίγονται τα συμφέροντα της ίδιας της πατρίδας μας και δημιουργούνται κίνδυνοι από την εξέλιξη αυτού του τεράστιου προβλήματος.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, ζητώ την ομόφωνη απόφαση του Σώματος να δώσω και πέντε λεπτά στον κ. Παυλίδη. 
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Παναγιώτης Σγουρίδης): Η Βουλή ενέκρινε.
      Το λόγο έχει ο κ. Παυλίδης.
      ΑΡΙΣΤΟΤΕΛΗΣ ΠΑΥΛΙΔΗΣ: Ευχαριστώ, κύριε Πρόεδρε.
      Θεωρώ ιδιαιτέρως επίκαιρη, κύριε Υπουργέ, τη συζήτηση επί ενός θέματος το οποίο –θέλουμε, δεν  θέλουμε– θα  το βρούμε μπροστά μας ίσως σε λίγες ημέρες. Το έχουμε ήδη συναντήσει, όπως περιγράφηκε από τους συναδέλφους που ανέπτυξαν την πρόταση, αλλά τώρα φαίνεται εντονότερα και πάλι. Αυτό, όπως ξέρετε, παρουσιάζει μία κυκλική περιοδική ένταση.
      Κύριε Υπουργέ, έρχομαι από το Συμβούλιο της Ευρώπης. Υποθέτω ότι το Υπουργείο σας παρακολουθεί τα όσα συζητούνται εκεί ειδικώς για το θέμα αυτό. Σας έφερα ορισμένα στοιχεία πιο πολύ για να καταγραφούν και πιθανώς για να αξιοποιήσετε κάποια από αυτά. 
      Μεταξύ των ετών 1998 και 2002 έκανε την εμφάνισή του το θέμα σε ειδική επιτροπή, την οποία έχει η Κοινοβουλευτική Συνέλευση του Συμβουλίου της Ευρώπης, την Επιτροπή δηλαδή επί της Μεταναστεύσεως των Προσφύγων και Δημογραφικού ζητήματος, πενήντα τρεις φορές, κύριοι συνάδελφοι. Πενήντα τρεις φορές το θέμα ήλθε προς συζήτηση, συνετάχθησαν εισηγήσεις-εκθέσεις και βγήκαν και κάποιες προτάσεις. Ποια είναι η αξία τους; Όπως γνωρίζετε, αυτά τα κείμενα έχουν αξία για όσους θέλουν να τα αξιοποιήσουν, επί παραδείγματι, για τις κυβερνήσεις, οι οποίες αισθάνονται ότι έχουν πρόβλημα.
      Έχω την αίσθηση ότι η χώρα μας, η Κυβέρνησή σας, εσείς, κύριε Υπουργέ, πρέπει να τα παρακολουθείτε γιατί σας δίνουν τη δυνατότητα να πάρετε μέτρα. Εάν τα παρακολουθούσατε, η πρόταση που υπεγράψαμε δεν θα ήταν, κύριε Πολύδωρα, απαραίτητη. Η Κυβέρνηση θα ησθάνετο ελεύθερη να πάρει ίσως και αυστηρότερα μέτρα από αυτά που προτείνομε εμείς, οι πρωτεργάτες αυτής της κινήσεως και που τα προτείνομε εξ ανάγκης.
      Κύριε Υπουργέ, εμείς οι Βουλευτές και γενικότερα οι κάτοικοι των παραμεθορίων ανατολικών νησιών ζούμε την κατάσταση. Περιγράφησαν άλλωστε τα πράγματα εδώ. Αλλά οι πρωτοβουλίες που μέχρι στιγμής έχουν αναληφθεί δεν είναι τόσο τολμηρές όσο το επιτρέπουν οι διεθνείς οργανισμοί που έχουν μια ειδική ευαισθησία περί τα ανθρώπινα δικαιώματα και οι οποίοι επεμβαίνουν οσάκις παρατηρούνται υπερβολές.
      Αναγνωρίζουν δε αυτοί και στους πρόσφυγες και στους μετανάστες, τους νόμιμους και τους παράνομους, κάποια δικαιώματα. Ακόμη όμως και σε αυτούς σας δίδουν το δικαίωμα να συμπεριφερθείτε κατά τρόπο ιδιαίτερα αυστηρό.
      Ανησυχεί όλη η Ευρώπη για το φαινόμενο. Άρχισε να ανησυχεί από την εποχή που κατέρρεε το σοβιετικό σύστημα. Και παρατηρήθηκε τότε η μεγάλη έξοδος εκ της λεγομένης Ανατολικής Ευρώπης προς τη Δυτική Ευρώπη. 
      Όπως γνωρίζετε το σύστημα λειτουργεί βάσει της θεωρίας των αερίων. Το ψυχρό αέριο εισβάλλει στο χώρο του θερμού αερίου. Όπου, λοιπόν, είναι θερμότερη η οικονομία –είναι μεταφορικές οι έννοιες- προς τα εκεί έρχονται οι μετανάστες. 
      ΠΡΟΕΔΡΕΥΩΝ (Παναγιώτης Σγουρίδης): Το θερμοδυναμικό αξίωμα του Μπον. 
      ΑΡΙΣΤΟΤΕΛΗΣ ΠΑΥΛΙΔΗΣ: Πλήρως ενημερωμένος ο Πρόεδρός μας.
      Η Ευρωπαϊκή Ένωση -της οποίας είμεθα εκ των βασικών σήμερα μελών, διότι μετά από λίγο θα έχουμε και τους νεότερους- στη Σεβίλλη επιχείρησε να αντιμετωπίσει το θέμα και με τη σύμβαση του Δουβλίνου το ίδιο. Μέχρι στιγμής όμως δεν κατάφερε να λειτουργήσει μηχανισμούς αποτελεσματικούς. 
      Βγαίνει, λοιπόν, το συμπέρασμα ειδικώς μετά το Άμστερνταμ το 1997 -όπου το Άμστερνταμ επιχείρησε να οργανώσει ένα χώρο ελευθερίας, ασφάλειας και δικαιοσύνης- ότι τα πράγματα δεν είναι τόσο απλά, έτσι κατέληξαν οι συνάδελφοί μας, άλλων χωρών πέραν της λεγομένης κοινής πολιτικής, να καταφύγουν τις διμερείς συμφωνίες. Και εγώ προπάντων σε αυτό θέλω να επιμείνω.
      Η ελληνική Κυβέρνηση υπέγραψε με την τουρκική κυβέρνηση την περίφημη χαμηλών τόνων συμφωνία, «χαμηλής πολιτικής», της επαναπροώθησης δηλαδή των παρανόμως εισερχομένων από τις τουρκικές ακτές στη χώρα, διότι περί αυτών ομιλεί η πρόταση νόμου.
      Λειτουργεί, κύριε Υπουργέ; Δεν λειτουργεί. Διότι αν λειτουργούσε τα φαινόμενα που παρακολουθούμε στα νησιά μας θα είχαν αμβλυνθεί ή πιθανώς και θα είχαν μηδενισθεί. Το σύστημα λειτουργεί κανονικώς των παρανόμως εισερχομένων. Το σύστημα είναι κερδοφόρο όπως περιγράφηκε και η δική μας θέση δεν είναι αυτή που θα έπρεπε να είναι. Σύνορα μη πλήρως αστυνομευόμενα, όχι μη φρουρούμενα. 
      Ανέφερε ο κ. Βαρβιτσιώτης τα όσα περί της ευρωπαϊκής ακτοφυλακής και άλλων παρομοίων σχεδιάζονται. Όλα αυτά είναι χρήσιμες, αλλά απομακρυσμένες ιδέες. Εμείς έχουμε πρόβλημα. Και ζήτησα να μιλήσω για δύο λόγους: Πρώτον για να κάνω μια αναφορά στα περί του Συμβουλίου της Ευρώπης και δεύτερον για να σας ρωτήσω τι θα κάμετε αύριο το πρωί, η Κυβέρνηση, για να ενισχύσετε την αστυνόμευση. Όλες οι χώρες που έχουν τέτοιο πρόβλημα έχουν λάβει μέτρα και έχουν δαπανήσει. Εμείς;
      Λόγω, λοιπόν, της επικαιρότητας ζητώ κι εγώ όπως και οι συνάδελφοί μου της Νέας Δημοκρατίας που υπογράφουμε αυτήν την πρόταση νόμου πέραν της υιοθετήσεως ή μη υιοθετήσεως, άμεσα και πρακτικά μέτρα. Δεν μπορείτε με τέσσερα ή πέντε πλωτά του Λιμενικού να κάνετε αστυνόμευση. Δεν μπορείτε με κουρασμένους λιμενικούς μέρα νύχτα στα καραβάκια να φυλάξετε τα σύνορα. Δεν μπορείτε με έλλειψη τηλεπικοινωνιών να μεταδώσετε πληροφορίες. Και δεν μπορείτε αν δεν καταφέρετε να αναπτύξετε συνεργασία με την απέναντι πλευρά. Αν δεν το καταφέρετε, όσα διαφημίζετε ως επιτυχία κυβερνητική, δηλαδή την υπογραφή αυτής της περίφημης χαμηλής πολιτικής συμφωνίας, αποδεικνύονται άνευ αποτελέσματος.
      ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι ο Βουλευτής Β΄ Πειραιώς κ. Αναστάσιος Νεράντζης ζητεί ολιγοήμερη άδεια απουσίας στο εξωτερικό.
      Η Βουλή εγκρίνει;
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Παναγιώτης Σγουρίδης): Η Βουλή ενέκρινε τη ζητηθείσα άδεια.
      Κυρίες και κύριοι συνάδελφοι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση των Έργων Τέχνης από τη Συλλογή της Βουλής των Ελλήνων και στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Η Ελλάδα των Βαλκανικών Πολέμων 1912-1913», ενενήντα έξι μαθητές και μαθήτριες και πέντε συνοδοί-καθηγητές από το 4ο Γυμνάσιο Αγρινίου Αιτωλοακαρνανίας.
      Η Βουλή τους καλωσορίζει.
      (Χειροκροτήματα απ’ όλες τις πτέρυγες της Βουλής)
      Οφείλω να πω ότι συζητούμε πρόταση νόμου και στην Αίθουσα βρίσκονται οι Βουλευτές που καταθέτουν την πρόταση νόμου και ο Υπουργός ο οποίος απαντά.
      Ο κύριος Υπουργός έχει το λόγο.
      ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Άκουσα με μεγάλη προσοχή τις τοποθετήσεις των συναδέλφων και της Νέας Δημοκρατίας και των άλλων κομμάτων. Αποτελεί διαπίστωση ότι τα τελευταία δεκατρία χρόνια η χώρα μας ζει ορισμένες πρωτόγνωρες εμπειρίες. Ορθώς ο κ. Ανδρεουλάκος επεσήμανε ότι το ελληνικό κράτος στο θέμα της λαθρομετανάστευσης απεδείχθη Επιμηθεύς και όχι Προμηθεύς και αιφνιδιάστηκε. Πράγματι το 1990, μετά την κατάρρευση του αποκαλούμενου ανατολικού μπλοκ αιφνιδιαστήκαμε από τις μαζικές μετακινήσεις πληθυσμών. Βέβαια δεν θα έπρεπε να είμαστε αιφνιδιασμένοι το 1991, το 1992 και το 1993. Κάτι θα έπρεπε να έχει γίνει για να υπάρχουν ελεγχόμενα σύνορα, ώστε να μην εισέλθουν εκατοντάδες χιλιάδες λαθρομετανάστες, χωρίς κανένα έλεγχο. 
      Κατοικούσα και κατοικώ είκοσι χιλιόμετρα από τα σύνορα, στην Καστοριά. Εισήρχοντο εκατοντάδες χιλιάδες και δεν υπήρχε κανένας κανόνας και κανένας έλεγχος, κανένα ειδικό σώμα και κανένα μέτρο. Αυτά, δημιουργούν de facto καταστάσεις και συνήθειες ότι στην Ελλάδα, μπορεί να εισέλθει κάποιος χωρίς να αντιμετωπίσει κανένα πρόβλημα. Εκείνη την εποχή, επί κυβερνήσεως Νέας Δημοκρατίας είχαν δημιουργηθεί τα λεγόμενα κέντρα υποδοχής. Τότε, ως Βουλευτής της Αντιπολίτευσης, είχα πει ότι δεν αντιλαμβάνομαι το ρόλο τους και μάλιστα δίπλα στα σύνορα, αφού δεν υπήρχαν συρράξεις πολεμικές ούτε στην Αλβανία ούτε στη Βουλγαρία ούτε στην πρώην Γιουγκοσλαβία. Υπήρχε μόνο κατάρρευση ενός συγκεκριμένου οικονομικού και πολιτικού συστήματος. Για ποιο λόγο, λοιπόν, θα έπρεπε να οργανώσουμε αυτά τα κέντρα που πολλές φορές τα κατέστρεφαν οι φιλοξενούμενοι εκεί μέχρι να πάνε στη νότιο Ελλάδα; Αυτά είναι προσωπικές μου εμπειρίες. Είχαν ξηλώσει τις βρύσες, είχαν βάλει φωτιά στις πόρτες κλπ. Αντίστοιχες εμπειρίες απ’ αυτές που είχα εγώ στο Νομό Καστοριάς, υπήρξαν και σε άλλους νομούς.
      Βέβαια δικαιολογείται ο αρχικός αιφνιδιασμός, αλλά από κει και πέρα, θα έπρεπε να πάρουμε μέτρα. Θα έπρεπε κατ’ αρχάς να δημιουργηθεί νομοθεσία. Η Ελλάδα από χώρα εξαγωγής ανθρώπινου δυναμικού στις δεκαετίες του 1960 και του 1970, μετετράπη από το 1990 και μετά σε χώρα υποδοχής ανθρώπινου δυναμικού, βέβαια υπό συνθήκες που δεν έχουν καμία ομοιότητα μ’ αυτές που επικρατούσαν την περίοδο του μεγάλου μεταναστευτικού ρεύματος των δεκαετιών 1950, 1960 και 1970. Η Ελλάδα, λόγω της γεωγραφικής της θέσης βρέθηκε μπροστά σε μια έξαρση πληθυσμιακής μετακίνησης και μπροστά στην προσπάθεια μαζικής εισόδου μεταναστών. Τα εκτεταμένα σύνορα της χώρας μας φυλάσσονται δυσχερώς. Το πρόβλημα επιτείνεται και από την παρατεταμένη αστάθεια που παρατηρείται στην ευρύτερη περιοχή που μας περιβάλλει και κυρίως στην περιοχή του μεσανατολικού χώρου, δεδομένου ότι η παράνομη είσοδος από τα βόρεια σύνορά μας τα τελευταία χρόνια, ελέγχεται. Η παράνομη είσοδος έχει σταματήσει και βέβαια όχι από μόνη της. Θα θυμίσω μερικά μέτρα που ελήφθησαν απ’ αυτήν την Κυβέρνηση, μέτρα που δεν είχαν ληφθεί τα πρώτα μέτρα της εμφάνισης του φαινομένου. Αν δεν με απατά η μνήμη μου κανένα μέτρο δεν είχε ληφθεί την περίοδο 1990-1993 για την οργάνωση ειδικού τρόπου φύλαξης των συνόρων, για την αποτροπή εισόδου κλπ.
      Ποια μέτρα πήρε η Κυβέρνηση, γιατί ο κ. Τσιπλάκης άσκησε κριτική, ο κ. Βαρβιτσιώτης είπε ότι είμαστε αδύναμοι να αντιμετωπίσουμε το πρόβλημα της λαθρομετανάστευσης, ο κ. Παυλίδης «τι μέτρα θα λάβετε; Με τέσσερα – πέντε καραβάκια του Λιμενικού δεν μπορούν να φυλαχθούν τα σύνορα». Για να δούμε, λοιπόν, και να κάνουμε συγκρίσεις.
      Πρώτα απ’ όλα για τη φύλαξη και αστυνόμευση –όντως στην πράξη ουσιαστική αστυνόμευση των χερσαίων συνόρων- δημιουργήσαμε το σώμα των συνοριοφυλάκων. Υπουργός Δημόσιας Τάξης  ήμουν όταν οργάνωσα το πρώτο σώμα συνοριοφυλάκων. Σήμερα υπηρετούν τέσσερις χιλιάδες πεντακόσιες εννενήντα συνοριοφύλακες, που έχουν  παίξει καθοριστικότατο ρόλο. Αστυνομεύονται πράγματι τα χερσαία σύνορα της χώρας μας και «αναχαιτίζονται» ετησίως διακόσιες πενήντα χιλιάδες άτομα που επιχειρούν να μπουν στην Ελλάδα. 
      Σε ό,τι αφορά το Λιμενικό, διαθέτει σήμερα διακόσια τρία σκάφη εκ των οποίων σαράντα μία αποκλειστικά επιτηρούν στο ανατολικό Αιγαίο τα θαλάσσια σύνορα. Πόσα σκάφη είχε το Λιμενικό το 1993, κύριε Παυλίδη; Μόνο εκατό σκάφη το 1993, δεν σας λέω για το 1990, που το φαινόμενο τότε άρχισε, αλλά μέχρι το 1993 είχε πάρει τεράστιες διαστάσεις. Διπλασιάστηκε ο αριθμός των σκαφών και συνεχίζεται αυτή η ενίσχυση των πλωτών μέσων του Λιμενικού. Αυτήν τη στιγμή η Ελλάδα διαθέτει το μεγαλύτερο σε όλη την Ευρωπαϊκή Ένωση στόλο του Λιμενικού Σώματος. Εντυπωσιάζονται και οι εταίροι μας και τους εξηγούμε ότι είναι ανάγκη γι’ αυτό ενισχύσαμε τόσο σημαντικά και θα συνεχίσουμε την ενίσχυση των μέσων.
      Επίσης το Λιμενικό διαθέτει τα τελευταία χρόνια επτά αεροσκάφη. Έχει τα περισσότερα μέσα από οποιαδήποτε άλλη ευρωπαϊκή χώρα. Και αυτά τα μέτρα τα έχει λάβει αυτή η Κυβέρνηση, αντιλαμβανόμενη ακριβώς  την αναγκαιότητα της φύλαξης των συνόρων. Άλλη Κυβέρνηση κυβερνά τα τελευταία χρόνια; Από την Κυβέρνηση της Νέας Δημοκρατίας ούτε για αεροσκάφη βρήκα στοιχεία ούτε για σημαντικό αριθμό πλωτών μέσων.
      ΑΡΙΣΤΟΤΕΛΗΣ ΠΑΥΛΙΔΗΣ: Θα τα ακούσετε.
      ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Μη με διακόπτετε. Σας άκουσα, είπατε ό,τι θέλατε να πείτε και έτσι θα πρέπει να γίνεται. Μπορεί να διαφωνούσα μαζί σας αλλά δεν σας διέκοψα. Τώρα θα ακούσετε αυτά που θέλω να πω, που είναι και τεκμηριωμένα. Αυτό διότι προκαλέσατε λίγο τη μνήμη μου.
      Σε ό,τι αφορά το προσωπικό του Λιμενικού, πόσοι υπηρετούσαν στο τέλος του 1993 στο Λιμενικό; Τρεισήμισι χιλιάδες άτομα; Σήμερα έχουμε επτά χιλιάδες άτομα, δηλαδή διπλασιασμό, αύξηση 100%. Και θα συνεχίζεται η στελέχωσή του Λιμενικού για την καλύτερη αστυνόμευση, φύλαξη των θαλασσίων ειδικά συνόρων. 
      Όλα αυτά έχουν αποτέλεσμα. Σε ό,τι αφορά την είσοδο από τα χερσαία σύνορα, πράγματι πλέον δεν μπορούμε να μιλάμε για ουσιαστικό πρόβλημα, γιατί έχει μειωθεί πάρα πολύ και συνεχίζουν και επαγρυπνούν οι συνοριοφύλακες, οι οποίοι κατοικούν στις περιοχές αυτές και έχουν ιδιαίτερο ενδιαφέρον του να μην υπάρχει λαθραία είσοδος από το εξωτερικό. Αλλά έχει υπάρξει και σημαντική μείωση, παρά το ότι το ρεύμα –αριθμητικά- και η προσπάθεια αυτών που επιχειρούν να εισέλθουν στην Ελλάδα συνεχώς διογκώνεται, η μείωση των εισόδων είναι σημαντική. Τα στοιχεία 2002 δείχνουν μείωση της παράνομης μεταφοράς διά των θαλασσίων συνόρων μας κατά 45% σε σχέση με το 2001. 
      Κατέθεσα όλα αυτά τα στοιχεία απαντώντας σε επισημάνσεις που έγιναν για το τι κάναμε και τι κάνουμε ως Κυβέρνηση.
      Βέβαια είπαμε ότι το πρόβλημα εξακολουθεί να υπάρχει και για τους λόγους των πολεμικών συγκρούσεων, αλλά και για τους λόγους της ανισομερούς ανάπτυξης που υπάρχει ανάμεσα σε χώρες, όπως αποκαλούσαμε παλιότερα του τρίτου κόσμου και στην Ευρωπαϊκή Ένωση. Πολλές φορές το φαινόμενο της λαθρομετανάστευσης αποκτά δραματικές διαστάσεις, γιατί είναι όχι λίγες οι φορές, που οι συνθήκες κάτω από τις οποίες  γίνεται η παράνομη μεταφορά προσβάλλουν βάναυσα την αξία του ανθρώπου, γιατί τίθεται σε κίνδυνο η σωματική ακεραιότητα και η ζωή των μεταφερόμενων αλλοδαπών. Εξαθλιωμένες θα έλεγα ανθρώπινες υπάρξεις, που απελπισμένα αναζητούν  μία καλύτερη τύχη, σε συνθήκες αξιοπρεπούς διαβίωσης. Και αυτούς τους ανθρώπους τους εκμεταλλεύονται αδίστακτοι έμποροι του πόνου και της ελπίδας, αναλαμβάνοντας τη μεταφορά τους με υπέρογκη αμοιβή. Η διαπίστωση είναι ότι και 2000 και 3000 δολάρια κατ’ άτομο πληρώνουν. Και οι έμποροι του ανθρώπινου πόνου δεν πτοούνται από τις ποινές που προβλέπονται μέχρι τώρα στη νομοθεσία μας.
      Τελευταία πρόβλεψη είχε γίνει στο ν. 2910/2001. Είναι αυστηρές, παρ’ ότι χαρακτηρίζουν το αδίκημα ως πλημμεληματικό. Εξακολουθούν όμως οι έμποροι αυτοί του πόνου και της ελπίδας, την εγκληματική και ιδιαίτερα προσοδοφόρα δράση τους, που αποτελεί και το μοναδικό κίνητρό τους.
      Είναι αλήθεια βέβαια ότι σε κάθε περίπτωση και σύμφωνα με τις γενικές διατάξεις του Ποινικού μας Κώδικα, η συνολική ποινή φυλάκισης που τελικά θα τους επιβληθεί δεν μπορεί να υπερβαίνει τα δέκα έτη. Όμως, η επαπειλούμενη ποινή, επειδή για κάθε μεταφερόμενο άτομο προβλέπεται η ποινή πλημμεληματικού χαρακτήρα, αλλά αθροίζονται, η ποινή των δέκα ετών θα έπρεπε να λειτουργεί, καλώς εχόντων των πραγμάτων, αποτρεπτικά. Δεν λειτουργεί και αυτό το διαπιστώνουμε όλοι και συμφωνούμε. Πρόκειται για ένα όριο που δεν είναι ικανό να αποτρέψει τους δράστες από τη συνέχιση της δραστηριότητάς τους, παρά τον κίνδυνο που διατρέχουν να συλληφθούν, να καταδικαστούν και να παραμείνουν για αρκετά μεγάλο διάστημα στις φυλακές.
      Ανεξάρτητα από αυτό, το γενικότερο ζήτημα της μεταναστευτικής πολιτικής και ειδικότερα αυτό της αντιμετώπισης της λαθρομετανάστευσης,  έχει όχι μόνο εθνική, αλλά και ευρωπαϊκή διάσταση. Μάλιστα εδώ πρέπει να θυμίσω ότι η Ελλάδα το έχει συμπεριλάβει κατά τη διάρκεια της Προεδρίας της ως μια από τις πρώτες προτεραιότητες στο Συμβούλιο Υπουργών Εσωτερικών Υποθέσεων και Δικαιοσύνης στη Βέροια την περασμένη εβδομάδα μ’ αυτό το θέμα ασχοληθήκαμε και καταθέσαμε όχι απλά προτάσεις, αλλά και την αναγκαιότητα να προχωρήσει η Ευρωπαϊκή Ένωση σε αποφάσεις, όπως για παράδειγμα του ενιαίου τρόπου διαχείρισης, φύλαξης των συνόρων χερσαίων και θαλάσσιων, καθώς και διάθεσης κονδυλίων της κατανομής των βαρών. Εξηγήσαμε στους εταίρους μας ότι είναι απόλυτα αναγκαία να γίνουν όλα αυτά και πρέπει σύντομα η Ευρωπαϊκή Ένωση που έχει ξεκινήσει τη συζήτηση για την αναγκαιότητα λήψης μιας σειράς τέτοιων μέτρων, να προχωρήσει στη λήψη αποφάσεων πλέον. Χρειάζεται διάθεση κονδυλίων και από την πλευρά της Ευρωπαϊκής Ένωσης και χρειάζεται και επιμερισμός των βαρών για την ενιαία φύλαξη των συνόρων της Ευρωπαϊκής Ένωσης. Βέβαια οι προτάσεις μας αφορούν όχι μόνο αυτόν τον τομέα της φύλαξης των συνόρων, αλλά και της αστυνόμευσης που είναι απόλυτα αναγκαίο να ενισχύεται συνεχώς, γιατί δεν χωράει άλλους οικονομικούς μετανάστες ούτε η Ελλάδα ούτε η Ευρώπη. Οι οικονομικοί μετανάστες σύμφωνα με την απογραφή του 2001 εκτιμάται ότι ανέρχονται περίπου σε εννιακόσιες χιλιάδες. Η απογραφή έδειξε επτακόσιες τόσες χιλιάδες, αλλά οι εκτιμήσεις των υπηρεσιών της Εθνικής Στατιστικής Υπηρεσίας είναι ότι πιθανόν εκατόν τόσες χιλιάδες να μην προσήλθαν να απογραφούν. Αυτό είναι περίπου το 8% του συνόλου του πληθυσμού της χώρας μας. Δεν είμαστε η μοναδική χώρα στην Ευρωπαϊκή Ένωση με αυτό το υψηλό ποσοστό μεταναστών. Για παράδειγμα η Γερμανία έχει το ίδιο και λίγο παραπάνω από μας ποσοστό στο σύνολο του πληθυσμού της, η Ισπανία έχει πάνω από πέντε εκατομμύρια οικονομικούς μετανάστες και έχει τα ίδια ή λίγα παραπάνω ποσοστά στο σύνολο του πληθυσμού των μεταναστών.
      Για να αντιμετωπίσει κανείς τα ρεύματα της μετανάστευσης χρειάζεται και η Ευρωπαϊκή Ένωση και ο ανεπτυγμένος κόσμος σε άλλες κατευθύνσεις. Χρειάζεται να υπάρξει περισσότερη ανάπτυξη στις χώρες προέλευσης και πάνω απ’ όλα χρειάζεται ειρήνη. Οι πολεμικές συγκρούσεις προκαλούν μεταναστευτικά ρεύματα, το ξέρουμε όλοι πολύ καλά. 
      Σε ό,τι αφορά το επίκαιρο αυτό γεγονός, αυτή η τραγωδία που συμβαίνει στο Ιράκ, εκεί η θέση της χώρας μας και ως Προεδρία ήταν ξεκάθαρη. Ότι θα πρέπει στις πέριξ του Ιράκ περιοχές να οργανωθούν τα κέντρα υποδοχής των ενδεχόμενων προσφύγων και αν προκληθεί ρεύμα προσφύγων, να υπάρχει η δυνατότητα της ταχείας επιστροφής τους στις εστίες τους και όχι να ανοίξει ένας δρόμος για να έρθουν προς τις χώρες της Ευρωπαϊκής Ένωσης, γιατί τότε δημιουργούνται πολλά περισσότερα προβλήματα απ’ αυτά που υποτίθεται ότι θα επιλυθούν. 
      Η θέση μας είναι σαφής και αυτή εν πολλοίς διαμορφώνεται και ως θέση της Ευρωπαϊκής Ένωσης. Τα κέντρα υποδοχής και η βοήθεια που θα δώσει η Ευρωπαϊκή Ένωση για τους πρόσφυγες λόγω του πολέμου, να οργανωθούν στις κοντινές του Ιράκ περιοχές. 
      Ανεξάρτητα από το γενικότερο ζήτημα της μεταναστευτικής πολιτικής και τα μέσα για την αντιμετώπισή του και σε επίπεδο Ευρωπαϊκής Ένωσης, γι’ αυτό και σαν Προεδρία προωθούμε αυτές τις πρωτοβουλίες, εκτιμώ ότι αποτελεί πράγματι επιτακτική και άμεση αναγκαιότητα η αναθεώρηση του νομικού καθεστώτος και πιο συγκεκριμένα του κεφαλαίου των ποινικών κυρώσεων, που προβλέπονται για τους μεταφορείς λαθρομεταναστών, ώστε οι ποινές να είναι πιο αυστηρές και τελικά να αποβούν πιο αποτελεσματικές, αναλογικές και αποτρεπτικές για την αντιμετώπιση του απαράδεκτου αυτού φαινομένου.
      Με αυτό το σκεπτικό, και έχοντας υπόψη τα συχνά περιστατικά που διαπιστώθηκαν και στο διάστημα των προηγούμενων μηνών και του περασμένου έτους και που δικαιολογημένα είχαν απασχολήσει και εμάς και την κοινή γνώμη, είχα δηλώσει ο ίδιος προσωπικά προ τριών μηνών, και συγκεκριμένα στις 5 Ιανουαρίου, ότι ως πολιτεία επανεξετάζουμε το υφιστάμενο καθεστώς ως προς το κεφάλαιο των κυρώσεων, δεδομένου ότι το φαινόμενο της μεταφοράς αυτών των εξαθλιωμένων οικονομικών μεταναστών από αδίστακτους μεταφορείς παίρνει διαστάσεις παρά τις προβλεπόμενες στο νόμο ποινές.
      Μάλιστα είχα προσθέσει ότι στις προθέσεις μας είναι η πράξη αυτή να τιμωρείται σε βαθμό κακουργήματος, όταν από τις περιστάσεις τέλεσής της προκύπτει κίνδυνος για τον άνθρωπο ή πολύ περισσότερο αν κατά τη μεταφορά επήλθε θάνατος. Αυτήν τη δήλωση την είχα κάνει τότε, γιατί βρισκόμασταν ήδη στο στάδιο της επεξεργασίας της σχετικής διάταξης σε συνεργασία με τα συναρμόδια Υπουργεία Εσωτερικών, Δημόσιας Τάξης και Εμπορικής Ναυτιλίας. Εμείς στο Υπουργείο Δικαιοσύνης είχαμε επεξεργαστεί κατά βάση αυτό το κείμενο. 
      Μάλιστα σας είχα πει στην επιτροπή ότι επιδιώκουμε, αυτό το κείμενο που διαμορφώσαμε, να αποτελέσει το συντομότερο δυνατό νόμο του κράτους. Γι’ αυτό είχαμε πει ότι αυτό το κείμενο που διαμορφώσαμε κατά βάση ως Υπουργείο Δικαιοσύνης θα το εντάσσαμε σε νομοσχέδιο του Υπουργείου Εμπορικής Ναυτιλίας για τη ναυτική εκπαίδευση το οποίο δεν έχει κατατεθεί ακόμα στη Βουλή, αλλά έχει κατατεθεί στην ΚΕΝΕ, στην Κεντρική Νομοπαρασκευαστική Επιτροπή.
      Παράλληλα αν το νομοσχέδιο του Υπουργείου Δικαιοσύνης για την επιτάχυνση της απονομής της ποινικής δικαιοσύνης –είναι γνωστό, δεδομένου ότι από τον Ιανουάριο το έχουμε δώσει στη δημοσιότητα- κατατεθεί στη Βουλή εντός των επόμενων δέκα ημερών -ήδη έχει περάσει από την ΚΕΝΕ- τότε αυτή η διάταξη θα ενσωματωθεί σ’ εκείνο το νομοσχέδιο. Εάν κατατεθεί και η συζήτηση προσδιοριστεί για το νομοσχέδιο του Υπουργείου Εμπορικής Ναυτιλίας, η διάταξη θα περιληφθεί σ’ αυτό το νομοσχέδιο. Αυτό σημαίνει ότι εντός των επόμενων ημερών πλέον, όχι μηνών, πριν ίσως από το Πάσχα, θα έχουμε τη δυνατότητα να συζητούμε και να ψηφίζουμε εδώ στη Βουλή και αυτήν τη διάταξη. 
      Σύμφωνα δε με τις προβλέψεις της συγκεκριμένης διάταξης, την οποία διαβάσατε ως διάταξη στο νομοσχέδιο του Υπουργείου Εμπορικής Ναυτιλίας περί ναυτικής εκπαίδευσης και την οποία παραδώσαμε εμείς, αυστηροποιείται η ποινική μεταχείριση όσων μεταφέρουν λαθρομετανάστες στη χώρα τους και ιδιαίτερα όταν από την πράξη της παράνομης μεταφοράς, δηλαδή από τις εν γένει περιστάσεις τέλεσής της, προκύπτει κίνδυνος για άνθρωπο.
      Σ’ αυτήν την περίπτωση, η ποινή που προτείνουμε είναι κάθειρξη πέντε έως είκοσι χρόνια και χρηματική ποινή τουλάχιστον 100.000 ευρώ, ενώ αν επήλθε θάνατος απειλείται η ποινή της ισόβιας κάθειρξης και χρηματική ποινή τουλάχιστον 500.000 ευρώ. Αυτές οι διατάξεις που προτείνουμε είναι πιο αυστηρές ακόμα και σε σχέση με την πρόταση που συμπεριλαμβάνεται στο κείμενο των συναδέλφων της Νέας Δημοκρατίας. 
      Αυτές οι προβλέψεις, εκτός από την αυστηρότητά τους, εκτιμώ ότι είναι δογματικά συνεπείς και εναρμονισμένες με τη συστηματική και νομοτεχνική δομή των κοινώς επικινδύνων εγκλημάτων (άρθρα 264-289 του Ποινικού Κώδικα) με τις ποινικές υποστάσεις των οποίων και τις κατά περίπτωση ποινές υπάρχει η ανάλογη αντιστοίχιση. 
      Ακόμα δε και όταν η πράξη που τελείται είναι σε βαθμό πλημμελήματος, το προβλεπόμενο κατώτατο όριο ποινής διπλασιάζεται, εφόσον ο δράστης έχει την ιδιότητα του υπαλλήλου ή είναι τουριστικός ή ναυτιλιακός ή ταξιδιωτικός πράκτορας. Δηλαδή η ποινή από ένα τουλάχιστον έτος φυλάκισης γίνεται τουλάχιστον δύο έτη για κάθε μεταφερόμενο πρόσωπο και η χρηματική ποινή κυμαίνεται από δέκα 10.000 ευρώ έως 50.000 χιλιάδες ευρώ αντί 5.000 έως 20.000 ευρώ, που προβλέπεται στις απλές περιπτώσεις παράνομης μεταφοράς. 
      Εξάλλου προβλέπεται ότι με την απόφαση του δικαστηρίου δημεύονται τα μεταφορικά μέσα που χρησιμοποιήθηκαν, ενώ ορίζεται, όπως άλλωστε και στην ισχύουσα διάταξη ότι η άσκηση ένδικου μέσου καθώς και η προθεσμία για την άσκησή του, δεν αναστέλλουν την εκτέλεση της απόφασης, δηλαδή ο δράστης πάει φυλακή. 
      Κλείνοντας θα ήθελα να κάνω ορισμένες μόνο επισημάνσεις αναφορικά με το κείμενο της πρότασης νόμου που συζητάμε. Δεν απορρίπτω την πρόταση νόμου, λόγω του θέματος που έρχεται να ρυθμίσει ή λόγω της μεγάλης ατέλειας κλπ. Όμως σας λέω ότι η επεξεργασία του κειμένου που έχουμε κάνει και που πρόκειται να συζητήσουμε και να ψηφίσουμε –ελπίζω ομόφωνα- σε συγκεκριμένο νομοσχέδιο, είναι αρτιότερο από διάφορες απόψεις και για διάφορους λόγους.
      Κατ’ αρχάς σε ό,τι αφορά το κείμενο της πρότασης των συναδέλφων της Νέας Δημοκρατίας που συζητάμε, προβλέπει την επιβολή αθροιστικά ποινής κάθειρξης για κάθε μεταφερόμενο. Εκτιμώ ότι η πρόβλεψη αυτή συνιστά μάλλον παρέκκλιση από τη μέχρι σήμερα συστηματική και νομοτεχνική διάρθρωση των οικείων ποινικών διατάξεων. Άλλωστε δεν πρέπει να ξεχνάμε ότι ούτως ή άλλως σε περίπτωση συρροής, δηλαδή τα μεταφερόμενα πρόσωπα είτε είναι δέκα είτε είκοσι, πενήντα, εκατό ή διακόσια η συνολική ποινή κάθειρξης, που θα επιβληθεί, δεν μπορεί να υπερβεί τα είκοσι πέντε χρόνια συνολικά. 
      Περαιτέρω, με την πρόταση νόμου που συζητάμε, προβλέπεται η άρση του κακουργηματικού χαρακτήρα των πράξεων εκείνου που με αναγγελία του στην αρχή καταστήσει δυνατή την πρόληψη της διάταξης ενός από τα σχεδιαζόμενα εγκλήματα ή συμβάλλει στην εξάρθρωση του κυκλώματος παράνομης μεταφοράς αλλοδαπών. Πρέπει ως προς τη συγκεκριμένη αυτήν πρόταση να πω ότι διατηρούμε σοβαρές επιφυλάξεις διότι, εκτός των άλλων, είναι πολύ πιθανό να αποτελέσει διέξοδο ήπιας μεταχείρισης σε κάποιους δράστες, όταν αυτοί, αντιλαμβανόμενοι ότι βρίσκονται σε δύσκολη θέση – κινδυνεύει π.χ. να βουλιάξει το καράβι- θα σπεύδουν να αναγγείλουν στις αρμόδιες αρχές την παράνομη μεταφορά, στην οποία οι ίδιοι έχουν εμπλοκή, την έχουν προκαλέσει και την εκτελούν. Νομίζω ότι θα ήταν προτιμότερο να αποφεύγονται παρόμοιες διατάξεις, διότι το ζήτημα της μεταμέλειας πρέπει να αντιμετωπίζεται με εξαιρετική προσοχή και φειδώ και μόνο σε περιπτώσεις όπου πράγματι μπορεί να εφαρμοστεί, ιδιαίτερα σοβαρών εγκλημάτων, όπως τα ναρκωτικά που δικαιολογούν πραγματικά μια τέτοια ρύθμιση. 
      Επίσης σύμφωνα με την πρόταση νόμου, δίνεται η δυνατότητα, με διάταξη του εισαγγελέα, αναστολής  της απέλασης αλλοδαπών που βρίσκονται παράνομα στη χώρα, εφόσον καταγγείλουν αξιόποινες πράξεις του νόμου αυτού. Εδώ θα έλεγα ότι δεν αποκλείεται ο κίνδυνος να δημιουργηθεί ένα είδος –ας μου επιτραπεί η έκφραση- βιομηχανίας καταγγελιών εκ μέρους αλλοδαπών, οι οποίοι ενδεχομένως μ’ αυτόν τον τρόπο θα προσβλέπουν στην προσωρινή κατ’ αρχάς και στη μόνιμη στη συνέχεια παραμονή τους στη χώρα.
      Για τους λόγους αυτούς και με δεδομένο ότι στο νομοσχέδιο του Υπουργείου Δικαιοσύνης που προανέφερα ή του Εμπορικής Ναυτιλίας έχει ήδη ενσωματωθεί, και μόνο για τους λόγους αυτούς δεν συμφωνώ με την υπερψήφιση της πρότασης νόμου των συναδέλφων της Νέας Δημοκρατίας, η οποία όμως όντως αφορά ένα θέμα που πρέπει να επιλυθεί, πρέπει να αντιμετωπισθεί και πρέπει να το αντιμετωπίσουμε πράγματι τώρα και όχι με καθυστέρηση.
      Σας ευχαριστώ.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Πολύδωρας, ο Κοινοβουλευτικός Εκπρόσωπος της Νέας Δημοκρατίας, έχει το λόγο.
      ΒΥΡΩΝ ΠΟΛΥΔΩΡΑΣ: Κύριε Πρόεδρε, κύριοι συνάδελφοι, θέλω εισαγωγικά να θέσω μερικά ορολογικά ζητήματα με προφανή το σκοπό της νομικής διατριβής για τη διευκρίνιση των όρων. Έχουμε τον πρώτο όρο, τον «πολεμικό πρόσφυγα». Αυτό είναι ένα ζήτημα επίκαιρο. Ασφαλώς και συναρτάται κατά πλάγιο τρόπο με το αντικείμενο του νομοσχεδίου.
      Είναι αληθές ότι η Ύπατη Αρμοστεία των πολεμικών προσφύγων δρα προς την κατεύθυνση που είπε ο κύριος Υπουργός, δηλαδή να δημιουργηθούν καταυλισμοί ή σταθμοί υποδοχής στις όμορες χώρες για τους προφανείς λόγους της επανεγκαταστάσεως μετά τη λήξη του πολέμου στις εστίες τους.
      Έτσι, λοιπόν, υπάρχει μια δραστηριότητα από την Ύπατη Αρμοστεία των προσφύγων, των πολεμικών προσφύγων στην προκειμένη περίπτωση στα σύνορα με το Ιράν, όπου εκεί οργανώνεται μια διαδικασία υποδοχής γύρω στους διακόσιους χιλιάδες  έως τριακόσιους χιλιάδες, κάποια αντίστοιχη πρόβλεψη στην Ιορδανία, στη Συρία και στη Σαουδική Αραβία. Δεν κινείται τίποτα από πλευράς Ύπατης Αρμοστείας των προσφύγων του ΟΗΕ στα σύνορα με την Τουρκία, δηλαδή στη Νοτιοανατολική Τουρκία και στο Βορειοανατολικό Ιράκ. Το δραματικό είναι ότι αυτά τα πράγματα με όσες δραστηριότητες, δράσεις και αν αναληφθούν δεν εξουδετερώνουν τη φυσική πίεση των πραγμάτων.
      Εδώ χωρίς να είμαι αναλυτικός –για λόγους ευνοήτους- θέλω να επιστήσω την προσοχή της Κυβερνήσεως στη λήψη των δικών της μέτρων, ενόψει του ενδεχομένου της πίεσης των πολεμικών προσφύγων, με ισχύ νομοτελειακής τάξεως, φυσικού φαινομένου. Μάλιστα, για λόγους δικής μας υπευθυνότητας δεν θα εξειδικεύσω το λόγο μου, όταν λέω: Απαιτείται η λήψη μέτρων, η πρόνοια, για να αντιμετωπίσεις ενδεχομένως το κύμα των πολεμικών προσφύγων. Δεν γίνομαι αναλυτικότερος για λόγους ευνοήτους. 
      Στο «ορολογικό κεφάλαιό μου» έχουμε δεύτερο ζήτημα τον πολιτικό πρόσφυγα. Εκεί έχουμε ειδικότερη εφαρμογή στα ελληνικά πράγματα. Εκεί ανοίγει το κεφάλαιο του πολιτικού ασύλου ως άμεση συνέπεια -άμεσο και ευθύ συνεπακόλουθο- του χαρακτηρισμού του πολιτικού πρόσφυγα, του ευρισκομένου στην Ελλάδα χωρίς άδεια για πολιτικούς λόγους. 
      Εδώ έχουμε εφαρμογές, όχι στο πλαίσιο της προτάσεως νόμου, αλλά στη ζωή -στην κοινωνική και πολιτική πραγματικότητα- στο οποίο η Κυβέρνηση ολιγωρεί. Δεν έχει διαχειριστεί το θέμα των πολιτικών προσφύγων, γιατί δεν μπορεί και φοβάται να ασκήσει πραγματική εξωτερική πολιτική στην παράγραφο αυτή! 
      Οικονομικός μετανάστης: τρίτη διάσταση. Ο οικονομικός μετανάστης είναι ο σύννομος μετανάστης. Γι’ αυτό το 8-10% της Γερμανίας, που μου είπατε, είναι αλλοίωση της στατιστικής πραγματικότητας…
      ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Έχει λαθρομετανάστες. 
      ΒΥΡΩΝ ΠΟΛΥΔΩΡΑΣ: Όχι. Ουδείς λαθρομετανάστης στη Γερμανία!
      ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Ίσως και πεντακόσιοι χιλιάδες. Αγνοείτε τα στοιχεία και γι’ αυτό το λέτε.
      ΒΥΡΩΝ ΠΟΛΥΔΩΡΑΣ: Δεν αγνοώ καθόλου τα στοιχεία και σας προκαλώ να τα φέρετε.
      ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Θα τα ζητήσω επισήμως από το συνάδελφό μου, για να αντιληφθείτε ότι δεν είστε καλά πληροφορημένος. 
      ΒΥΡΩΝ ΠΟΛΥΔΩΡΑΣ: Λοιπόν, σας λέω εγώ τη διαφορά μας με τις άλλες χώρες: Είναι ελάχιστοι! Για να είμαστε σοβαροί.
      ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Ακριβώς, για να είμαστε σοβαροί, δεν μπορούμε να λέμε ότι δεν υπάρχουν λαθρομετανάστες!
      ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Υπουργέ. 
      ΒΥΡΩΝ ΠΟΛΥΔΩΡΑΣ: Σας λέω, λοιπόν, ότι είναι ελάχιστοι! Εγώ διάβασα τα στοιχεία, τα οποία, βέβαια, δεν τα έχω μαζί μου αυτήν τη στιγμή. Αντιστρέφω, όμως, το λόγο μου και σας προκαλώ να φέρετε τους λαθρομετανάστες της Γερμανίας! Σε ποιον μιλάτε; Ελάχιστοι!
      Κάτω από δέκα χιλιάδες, κύριοι συνάδελφοι, είναι οι λαθρομετανάστες στη Γερμανία. Τηρουμένων των αναλογιών το ίδιο συμβαίνει και στη Γαλλία και στην Αγγλία. Και σας εγκαλώ για τον εξής λόγο: Κάνετε μια σύγχυση -δεν ξέρω τίσι χρεία, όταν θέλουμε να συνεννοηθούμε στο ζήτημα των οικονομικών μεταναστών και των λαθρομεταναστών- και μετατρέπετε τη συζήτηση. Μου φέρνετε το στατιστικό δεδομένο του οικονομικού μετανάστη της Γερμανίας. Ο οικονομικός μετανάστης της Γερμανίας αυτήν τη στιγμή, και αν εισέλθει παρανόμως στη χώρα, εντός εβδομάδος νομιμοποιείται. Το ίδιο συμβαίνει και στην Αγγλία και στη Γαλλία. Αμέσως! 
      Συγκεκριμένα πρώτη πράξη είναι η πράξη της εγγραφής στα βιβλία, στα κατάστιχα των υγειονομικών επιτροπών. Αυτομάτως! Και αυτό για να διασφαλίσουν τα νώτα τους οι δεχόμενες τους οικονομικούς μετανάστες χώρες, από πλευράς υγειονομικής περίθαλψης ή επιδημικών νόσων. Αυτός είναι ο οικονομικός μετανάστης, ο οποίος είναι κατά κύριο λόγο σύννομος μετανάστης.
      Και τέλος, είναι οι λαθρομετανάστες. Εδώ είμαστε πρωταθλητές, εδώ είμαστε αιφνιδιασθέντες. Αποδέχομαι την υπόθεση του 1990-1993, αλλά όχι έτσι όπως την περιέγραψε ο κύριος Υπουργός. Την αποδέχομαι, διότι έχει δύο συγκεκριμένες ιδιορρυθμίες, κυρίες και κύριοι συνάδελφοι. Έχει την ιδιορρυθμία των βορειοηπειρωτών αδελφών μας και έχει την ιδιορρυθμία των Ποντίων αδελφών μας.
      Και τα αποσιωπά και αυτό είναι μικρόψυχο, πλαστογραφεί την ιστορία, διαστρεβλώνει την πραγματικότητα και επιδεικνύει μια κομματική μικροψυχία, ως εάν είναι νικητής της επιχείρησης «λαθρομετανάστευση» η Κυβέρνηση του ΠΑΣΟΚ.
      Διότι οι αριθμοί ομιλούν για ελεγχόμενο μέγεθος εισελθόντων, περίπου προσκληθέντων, αδελφών Ποντίων, μ’ ένα πρόγραμμα, που το ξέρετε, που το αποσιωπά ο Υπουργός, για το οποίο δεν θέλω να επεκταθώ και το οποίο αφορούσε την υποδοχή και εγκατάσταση των αδελφών Ποντίων σε ενδιαφέρουσες περιοχές. Το ίδιο έγινε και για τους αδελφούς Βορειοηπειρώτες.
      Αυτά είναι η ειδοποιός διαφορά στην αξία του αιφνιδιασμού των κυβερνήσεων της Νέας Δημοκρατίας, με έτοιμες απαντήσεις, και στην απαξία εκείνου του πολλαπλασιασμού, αφού από εκατό χιλιάδες περίπου, που ήταν το 1993 ο απολογισμός, φθάσαμε σήμερα σ’ έναν αριθμό γύρω στο ενάμισι εκατομμύριο τοις πράγμασι!
      Με μεγάλη ευκολία ο κύριος Υπουργός αντιπαρήλθε τη σημείωση της Στατιστικής Υπηρεσίας ότι έχουμε γύρω στους εκατό χιλιάδες που δεν δήλωσαν μέχρι σήμερα την παρουσία τους εδώ, δεν εγγράφησαν, για τους δικούς τους λόγους, γιατί φοβούνται. Ε, δεν είναι εκατό χιλιάδες και δεν έχει κανένα στοιχείο η Στατιστική Υπηρεσία να αποδείξει την ακρίβεια του αριθμού για τον οποίο ομιλεί.
      Και έχουμε και δεύτερο στοιχείο, το οποίο εγώ σας καταγγέλλω, αν και δεν είναι στην αρμοδιότητά σας, ως Υπουργού Δικαιοσύνης, ότι από τον τελευταίο νόμο, που είχε την αρετή της απογραφής των λαθρομεταναστών –το συνομολογήσαμε εδώ δημόσια- δεν βγήκε αποτέλεσμα τελικό. Και μάλιστα ο νόμος προέβλεπε δυο-τρεις παρατάσεις για την απογραφή, για τη δήλωση παρουσίας των παρανόμως ευρισκομένων στην Ελλάδα. Τώρα οι ευχέρειες για παρατάσεις εκ του νόμου εξαντλήθηκαν και λειτουργεί –και καλώς λειτουργεί- σιωπηρά ανανέωση και παράταση του χρόνου, ώστε να προσέλθουν οι ευλογημένοι να απογραφούν. Γιατί θέλουμε να εφαρμόσουμε ένα πρόγραμμα –συντασσόμεθα με την Κυβέρνηση σε αυτό το σημείο- για την υγειονομική περίθαλψη και για τα ασφαλιστικά. Να μπει σε μια τάξη το πράγμα.
      Πάντως αναζητήθηκαν τα επιχειρήματα για την πρόταση νόμου και για την αξία του αποσπασματικού. Είπαμε όμως εμείς ότι υπό το νομικό καθεστώς γίνεται η πρόβλεψη του νόμου για τις ποινές των «μεταφορέων», τους οποίους λέμε δουλεμπόρους, υπό το αυτό νομικό καθεστώς θέλουμε να εγείρουμε την άποψη της επιτάσεως των ποινών, γιατί έχει αξία για την πρόληψη, για να μη θεωρούν ότι είναι τόσο δυνατοί, δυνατότεροι του μηχανισμού αμύνης, ώστε και τη φυλακή και το πλημμέλημα να μπορούν να το αντιμετωπίζουν κοκ. Χαίρω δε ότι την αξία αυτής της τάξεως τη συνομολόγησε ο Υπουργός. Και βεβαίως το χαιρετίζω.
      Τα της αρτιότητος κλπ. τα θεωρώ περισσότερο προσχήματα και περιστάσεις, για να τηρηθεί ο αντικοινοβουλευτικός κανόνας ότι δεν περνάνε προτάσεις νόμου της Αντιπολιτεύσεως. Είναι μακρά παράδοση, κακή παράδοση, την οποία συνεχίζει και η περίπτωση που συζητούμε σήμερα, με τη δήλωση και την τοποθέτηση του Υπουργού.
      Υπάρχουν μάλιστα και μερικές αντιφάσεις. Ποιος πιστεύει ποιο θα έρθει πρώτο: του Υπουργείου Δικαιοσύνης, οπότε θα έχουμε την άρτια διατύπωση για την επίταση των ποινών ή του Υπουργείου Εμπορικής Ναυτιλίας, όπως είπε ο κ. Βαρβιτσιώτης.
      Εδώ έχουμε μία δεύτερη μορφή μικροψυχίας, που δεν με ενδιαφέρει να την επισημάνω, αλλά γιατί δεν λέτε ότι εδώ -και στην αιτιολογική έκθεση- υπάρχει έγκυρη, αξιόλογη, ουσιαστική πρόταση; Τα της σπουδής που κάνατε επί της προτάσεώς μας, με κριτικές παρατηρήσεις, είχαν να κάνουν με το εάν τα μέτρα επιεικείας ή η ήπια μεταχείριση -ή η άλλη εκδοχή που προβλέπουμε μέσα στο νόμο για την καταγγελία από εδώ ενός λαθρομετανάστη- δημιουργήσουν στη μία περίπτωση μία δυσκολία να κρίνει το δικαστήριο, όταν ο ίδιος, ο οποίος έκανε π.χ. τον παράνομο πλου της μεταφοράς των λαθρομεταναστών, προ του κινδύνου της βυθίσεως του πλοίου…
      Αυτά δεν είναι βάσιμες αντιρρήσεις, κύριε Υπουργέ, γιατί αυτά θα κριθούν από το δικαστήριο. Θα κριθούν στην πράξη. Αυτό είναι το πραγματικό υλικό. Εξετάστέ το είτε για την περίπτωση των μέτρων…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Μισό λεπτό, κύριε Πρόεδρε.
      …επιεικείας ή ήπια μεταχείριση, όπως κάνουμε στα ναρκωτικά ή κάναμε το 19ο αιώνα στους ληστές, κλπ. Αυτά τα πράγματα ισχύουν. Είναι νομικώς δόκιμα.
      Η τελευταία παρατήρησή μου έχει να κάνει με το ότι θέλω να υπάρξει συνεννόηση με την Τουρκία στο διακρατικό επίπεδο για την εφαρμογή του πρωτοκόλλου επαναπροώθησης. Θέλω συνεννόηση από τη Βέροια –πολύ καθαρά σας μιλώ- με την προεδρεύουσα χώρα, για να γίνει η πρόνοια της ευρωπαϊκής άμυνας -στο Ντιαρμπακίρ που λέει ο λόγος- ώστε να μετατεθούμε στα ανατολικά σύνορα της Τουρκίας και να πληρώσουμε και να έχουμε ένα «pather zone», μία «ενδιάμεση ζώνη», για να μπορέσει η Ευρώπη πραγματικά να κάνει ανάχωμα και αναχαίτιση του κύματος των λαθρομεταναστών από τις μεγάλες εστίες και πηγές εξαγωγής λαθρομεταναστών, που είναι η Ασία στο βάθος της.
      Εγώ δεν εγείρω το θέμα του Υπουργείου Εξωτερικών, το ότι είναι απαράδεκτο η Ευρωπαϊκή Ένωση -εμείς είμαστε στον πυρήνα της ευρωζώνης- να μένει απαθής στην απλή υπόθεση ότι τα ελληνικά ανατολικά σύνορα είναι και σύνορα της Ευρώπης. Δεν μπορώ να δεχθώ περιστροφές, αμφισβητήσεις. Δεν λαμβάνουμε μέριμνα. Θέλω εκεί εμείς, οι Έλληνες, να είμαστε πρόμαχοι, αλλά να ξέρουμε ότι αναγνωρίζεται κιόλας αυτό «το προμαχείν» από τους Ευρωπαίους εταίρους μας. Αυτό είναι λεπτό ζήτημα.
      (Στο σημείο αυτό κτυπάει ξανά το κουδούνι λήξεως του χρόνου ομιλίας του κυρίου Βουλευτή)
      Τέλος, για την ίδια ιστορία, θέλω να σας πω ότι η υπόθεση της ευρωπαϊκής συνεργασίας –όπως καταλαβαίνετε- συναρτάται με την υπόθεση της διεύρυνσης. Για την επιτυχία της διευρύνσεως, προς ενημέρωση του Εθνικού Κοινοβουλίου, έχω να κάνω μία πονηράν ανακοίνωσην. Η διεύρυνση ευδοκίμησε κυρίως για τις χώρες του υπαρκτού σοσιαλισμού, αυτές τις οκτώ ή μάλλον πέντε -αφαιρώντας τις Βαλτικές, τη Μάλτα και την Κύπρο- υπήρχε ένας συλλογισμός πίσω από την απόφαση που έλεγε «Αντί να τους δεχθώ ως κύμα μεταναστών Πολωνίας, Τσεχίας, κλπ να μου ταράξουν τη δική μας πολιτική, κοινωνική, οικονομική, εθνική τάξη, σπεύδω να τους εξυπηρετήσω με τη διεύρυνση στον τόπο τους». Αυτή είναι πολύ βάσιμη και την αποδέχομαι ως λογική.
      Πού το βρήκε όμως ο κύριος Πρωθυπουργός ότι δεν δέχεται, δεν ανέχεται,  ούτε έναν ακόμα; Εμείς δεν φωνάζουμε αιώνες τώρα να γίνει μία μελέτη, ώστε να κάνουμε σύννομους οικονομικούς μετανάστες; Εμείς ρωτάμε: Πολιτικά, εθνικά, οικονομικά, κοινωνικά, πολιτισμικά πόσους αντέχει ο τόπος; Απάντηση δεν έχουμε λάβει, γιατί είμαστε όλοι –και κυρίως η υπεύθυνη Κυβέρνηση των τελευταίων δέκα ετών, που αντιμετωπίζει υποτίθεται το θέμα- στρεψόδικοι και ολιγωρούντες. Τι να τον κάνω εγώ τον αριθμό των μέσων –για τον οποίο σας συγχαίρω και ψηφίζω ξανά για τα μέσα και τους συνοριακούς φρουρούς,  τους άντρες της ακτοφυλακής- όταν το πρόβλημα επιδεινώνεται;
      Διότι ειδικώς για τις ανατολικές χώρες, δηλαδή Αλβανία και στα βόρεια σύνορά μας, θέλω να σας πω να μην καυχάστε γιατί σταμάτησε η πίεση. Διότι ήρθαν όλοι μέσα, γι’ αυτό σταμάτησε η πίεση. Με τούτα και με τα άλλα, εμείς είμαστε υπερήφανοι γιατί κάναμε αυτήν την πρόταση νόμου ρεαλιστική –είναι το minimum minimorum- και επίσης είμαστε ικανοποιημένοι από το γεγονός ότι ο Υπουργός αναγνώρισε την αξία της προτάσεως νόμου που καταθέσαμε στη Βουλή.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κ. Μαρκογιαννάκης.
      ΧΡΗΣΤΟΣ ΜΑΡΚΟΓΙΑΝΝΑΚΗΣ: Άκουσα με προσοχή, κύριε Πρόεδρε, τον κύριο Υπουργό ο οποίος μας είπε ότι διπλασιάστηκαν τα σκάφη του Λιμενικού Σώματος, διπλασιάστηκαν οι άνδρες που υπηρετούν στο Λιμενικό Σώμα, προσετέθησαν αεροπλάνα, προσλήφθηκαν συνοριοφύλακες. Ως προς τους αριθμούς εμπιστεύομαι αυτά που είπε ο κύριος Υπουργός. Όμως, το πρόβλημα είναι ένα: Ότι βλέπουμε πως το κακό αντί να μειώνεται, αντί να λιγοστεύει μεγαλώνει. Αυτό σημαίνει πολύ απλά ότι όλα αυτά είναι αναποτελεσματικά. Παρά δηλαδή το διπλασιασμό των σκαφών του Λιμενικού Σώματος, παρά το διπλασιασμό των ανδρών του Λιμενικού Σώματος, παρά την προσθήκη αεροσκαφών και παρά την πρόσληψη σχεδόν πέντε χιλιάδων συνοριοφυλάκων, δεν βλέπουμε να έχουμε λύση του προβλήματος, δεν βλέπουμε να μειώνεται ο αριθμός των ανθρώπων που βρίσκονται λαθραία στην Ελλάδα, δεν βλέπουμε να αναχαιτίζονται τα κύματα. Και το ερώτημα είναι τι θα γίνει αν εντός κάποιου χρόνου δούμε ξαφνικά από τα ανατολικά σύνορα, επαναλαμβάνω, που εκεί τώρα εντοπίζεται το μεγαλύτερο πρόβλημα, να μας έρχονται χιλιάδες εξαιτίας του πολέμου, ο οποίος γίνεται ή άλλων γεγονότων; Αυτό είναι ένα πρόβλημα, ένα πάρα πολύ  μεγάλο πρόβλημα.
      Θα ήθελα δε να πω το εξής  όσον αφορά τις διατάξεις του νομοσχεδίου. Εγώ λυπάμαι πάρα πολύ διότι βλέπω ότι φέραμε ένα νομοσχέδιο, το οποίο ως προς τη φιλοσοφία του γίνεται αποδεκτό από ένα άλλο νομοσχέδιο, το οποίο προτίθεσθε να καταθέσετε. Τα ίδια πράγματα λένε. Τώρα αν έχουμε μια διαφοροποίηση ως προς τις ποινές, θα μπορούσαμε να τα βρούμε στη διάρκεια της συζήτησης. Μόνο και μόνο για να μην αποστήτε από τον κανόνα και την τακτική της Κυβέρνησης, η οποία λέει ότι προτάσεις νόμων από Βουλευτές δεν πρέπει να γίνονται δεκτές, έρχεσθε και επαναλαμβάνετε ένα νομοσχέδιο. Ουσιαστικά το ίδιο πράγμα είναι, κύριε Υπουργέ. Ως προς τις λεπτομέρειες θα μπορούσε είτε στην επιτροπή είτε σήμερα εδώ να τα βρούμε. Και τοποθετείστε διαφωνώντας στο εξής μόνο: Ως προς τα μέτρα επιείκειας και την αναστολή απέλασης κάποιου αλλοδαπού, ο οποίος ήλθε μ’ αυτήν τη διαδικασία της παράνομης διακίνησης και τη βοηθεία των διακινητών, μέχρις ότου γίνει η σχετική δίκη.
      Θα ήθελα να σας πω τα εξής τρία πράγματα και τελειώνω, δεν θα μακρηγορήσω. Ως προς το νομοσχέδιο το οποίο θα φέρετε στη συνέχεια, την τροποποίηση την οποία θα φέρετε, θα εδικαιολογείτο να μη δεχθείτε την πρόταση τη δικιά μας, αν γινόταν μια ευρύτερη αντιμετώπιση του προβλήματος, αν είχε και άλλες διατάξεις που σφαιρικά θα αντιμετώπιζαν αποτελεσματικότερα το πρόβλημα. Δεν υπάρχει κάτι τέτοιο, παρά μόνο μεμονωμένα τροποποίηση του άρθρου 55, το οποίο και εμείς τροποποιούμε με την πρότασή μας.
      Όσον αφορά δε τις δύο επιφυλάξεις σας, για τα μέτρα επιείκειας και για την αναστολή απέλασης, θα ήθελα να σας πω το εξής. Γιατί δηλαδή να μην υπάρχουν μέτρα επιείκειας σ’ έναν, ο οποίος θα διευκολύνει τις αρχές στην αποκάλυψη κυκλωμάτων; Το έγκλημα των ναρκωτικών θεωρείτε ότι είναι μείζονος σημασίας από αυτό το έγκλημα το οποίο διαπράττεται; Εγώ σας λέω: άλλη η ηθική και ποινική απαξία του ενός, άλλη η ηθική και ποινική απαξία του άλλου, αλλά ως προς το επαπειλούμενο κακό είναι και τα δύο εξίσου μεγάλα. Θεωρώ ότι είναι πολύ μεγάλο έγκλημα και γι’ αυτόν τον κύριο, ο οποίος προκειμένου να εισπράξει χρήματα, προκειμένου να οικονομήσει, θέτει σε κίνδυνο τις ανθρώπινες ζωές, πολλές φορές φθάνει στο σημείο να πνίγει ο ίδιος το πλοίο και δημιουργεί περαιτέρω προβλήματα στο εσωτερικό της χώρας.
      Στα ναρκωτικά ισχύει. Δεν ισχύει στο νόμο για την καταπολέμηση του οργανωμένου εγκλήματος; Ισχύει! Εδώ ψηφίστηκε με τις όποιες αντιρρήσεις υπήρχαν από τους συναδέλφους σας του ΠΑΣΟΚ και των άλλων κομμάτων της Αριστεράς. Αλλά και ως προς την αναστολή απέλασης υπάρχει ad hoc διάταξις στο νόμο περί καταπολεμήσεως του οργανωμένου εγκλήματος, τον αντιτρομοκρατικό νόμο, τον οποίο ντρεπόσαστε να ονομάσετε αντιτρομοκρατικό. Επομένως έχουμε παρεμφερείς διατάξεις σε νόμους, οι οποίοι αντιμετωπίζουν σοβαρές εγκληματικές δραστηριότητες. Άρα και αυτές οι επιφυλάξεις δεν θα έπρεπε να υπάρχουν. 
      Όμως, σε κάθε περίπτωση, κύριε Υπουργέ, εμείς θα μπορούσαμε να συζητήσουμε εδώ για την απάλειψή τους. Αρκεί να μην επαναλαμβανόμαστε,  να κάνουμε δηλαδή άλλη μία συνεδρίαση της Βουλής για να συζητήσουμε το ίδιο πράγμα, την ώρα που θα μπορούσαμε να το είχαμε τελειώσει νωρίτερα. Διότι τώρα δεν ξέρουμε πότε θα έρθει. Θα έρθει κάποια στιγμή. Παρεμβάλλονται γιορτές, έρχεται το καλοκαίρι, το πρόβλημα το βλέπουμε προ των πυλών της Ελλάδος και εμείς λέμε «κάποια στιγμή θα φέρουμε ένα άλλο νομοσχέδιο, που θα ρυθμίζει τα ίδια πράγματα, αλλά, επειδή το έφερε τώρα η Νέα Δημοκρατία, όχι να μην το ψηφίσουμε! Να το ψηφίσουμε, όταν θα το φέρει το ΠΑΣΟΚ!». 
      ΑΡΙΣΤΟΤΕΛΗΣ ΠΑΥΛΙΔΗΣ: Κύριε Πρόεδρε, εγώ δε θα μιλήσω; 
      ΠΡΟΕΔΡΕΥΩΝ (Παναγιώτης Σγουρίδης): Όχι, κύριε Παυλίδη. Δεν έχετε το λόγο. 
      Ορίστε, κύριε Υπουργέ.
      ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Δεν έχω να προσθέσω κάτι, κύριε Πρόεδρε.
      ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, κηρύσσεται περαιωμένη η συζήτηση επί της αρχής της πρότασης νόμου αρμοδιότητας του Υπουργείου Δικαιοσύνης: «Για την παράνομη μεταφορά αλλοδαπών στην Ελλάδα».
      Οι αποδεχόμενοι την πρόταση νόμου παρακαλώ να εγερθούν.
      (Εγείρονται οι αποδεχόμενοι την πρόταση νόμου)
      Δεν ηγέρθη ο απαιτούμενος που προβλεπόμενος από τον Κανονισμό της Βουλής αριθμός Βουλευτών και η πρόταση νόμου αρμοδιότητας του Υπουργείου Δικαιοσύνης: «Για την παράνομη μεταφορά αλλοδαπών στην Ελλάδα» απορρίπτεται.
      Κύριοι συνάδελφοι, έχουν διανεμηθεί τα Πρακτικά της Πέμπτης 20 Μαρτίου 2003 και ερωτάται το Σώμα αν το επικυρώνει.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς τα Πρακτικά της Πέμπτης 20 Μαρτίου 2003  επικυρώθηκαν.
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 14.30΄, λύεται η συνεδρίαση για αύριο ημέρα Παρασκευή 4 Απριλίου 2003 και ώρα 10.30΄ με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) επερωτήσεις, Βουλευτών της Νέας Δημοκρατίας:
      1) Η με αριθμό 42/11-2-2003 προς τον Υπουργό Οικονομίας και Οικονομικών, σχετικώς με την εκταμίευση από το Πρόγραμμα Δημοσίων Επενδύσεων Επιχορηγήσεων στο Νομό Χαλκιδικής και 
      2) Η με αριθμό 39/29-1-2003 προς τον Υπουργό Οικονομίας και Οικονομικών, σχετικώς με την οικονομική πολιτική της Κυβέρνησης, σύμφωνα με την ημερήσια διάταξη που έχει διανεμηθεί.
      Ο ΠΡΟΕΔΡΟΣ                               ΟΙ ΓΡΑΜΜΑΤΕΙΣ


