ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Β΄
ΣΥΝΕΔΡΙΑΣΗ Ρ Δ΄

Τρίτη 26 Σεπτεμβρίου 2006

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Άδεια απουσίας των Βουλευτών κ. Γ. Σαλαγκούδη και Α. Ανδριανόπουλου, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Συζήτηση επικαίρων ερωτήσεων:
α) Προς τον Υπουργό Ανάπτυξης σχετικά με τη χρηματοδότηση οργανώσεων καταναλωτών κ.λπ., σελ.
β) Προς τον Υπουργό Απασχόλησης και Κοινωνικής Προστασίας σχετικά με τη Σύσταση Εθνικού Ινστιτούτου για την υγεία και την ασφάλεια στην εργασία, σελ.
γ) Προς τον Υπουργό Οικονομίας και Οικονομικών:
i. σχετικά με τη συμμετοχή της Οικονομικής και Κοινωνικής Επιτροπής στα Διοικητικά Συμβούλια των Δ.Ε.Κ.Ο. κ.λπ., σελ.
ii. σχετικά με την ιδιωτικοποίηση της Λάρκο κ.λπ., σελ.
δ) Προς τον Υπουργό Εθνικής Παιδείας και Θρησκευμάτων σχετικά με την αντιμετώπιση του κτιριακού προβλήματος του 1ου Δημοτικού Σχολείου Γιαννούλης του Νομού Λάρισας, σελ.
ε) Προς τον Υπουργό Δικαιοσύνης σχετικά με τη διαδικασία προσαρμογής των εμπλεκομένων στην υπόθεση που αφορά τη λειτουργία της Επιτροπής Ανταγωνισμού, σελ.

Γ. ΝΟΜΟΘΕΤΙΚΗ ΕΡΓΑΣΙΑ
Συζήτηση επί των άρθρων και των τροπολογιών του σχεδίου νόμου του Υπουργείου Τουριστικής Ανάπτυξης: «Ανάπτυξη ιαματικού τουρισμού και άλλες διατάξεις», σελ.

ΟΜΙΛΗΤΕΣ
Α. Επί των επικαίρων ερωτήσεων:
ΓΙΑΚΟΥΜΑΤΟΣ Γ., σελ.
ΔΟΥΚΑΣ Π., σελ.
ΚΑΛΟΣ Γ., σελ.
ΚΟΥΒΕΛΗΣ Φ., σελ.
ΛΕΒΕΝΤΗΣ Α., σελ.
ΜΑΚΡΥΠΙΔΗΣ Α., σελ.
ΜΠΟΥΓΑΣ Ι., σελ.
ΠΑΠΑΘΑΝΑΣΙΟΥ Ι., σελ.
ΠΑΠΑΙΩΑΝΝΟΥ Μ., σελ.
ΠΑΠΑΛΗΓΟΥΡΑΣ Α., σελ.
ΤΣΙΟΓΚΑΣ Δ., σελ.

Β. Επί του σχεδίου νόμου του Υπουργείου Τουριστικής Ανάπτυξης:
ΒΕΡΓΙΝΗΣ Ξ., σελ.
ΓΕΙΤΟΝΑΣ Κ., σελ.
ΚΑΡΑΜΑΡΙΟΣ Α., σελ.
ΚΑΤΣΙΦΑΡΑΣ Α., σελ.
ΚΟΝΤΟΓΙΑΝΝΗΣ Γ., σελ.
ΞΗΡΟΤΥΡΗ-ΑΙΚΑΤΕΡΙΝΑΡΗ Α., σελ.
ΠΑΡΑΣΚΕΥΑΣ Ι., σελ.
ΠΕΤΡΑΛΙΑ-ΠΑΛΛΗ Φ., σελ.
ΣΑΜΠΑΔΙΩΤΗΣ Δ., σελ.
ΣΓΟΥΡΙΔΗΣ Π., σελ.
ΣΚΟΠΕΛΙΤΗΣ Σ., σελ.
ΤΣΟΧΑΤΖΟΠΟΥΛΟΣ Α., σελ.

      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β΄
      ΣΥΝΕΔΡΙΑΣΗ  ΡSΔ΄
      Τρίτη 26 Σεπτεμβρίου 2006
      Αθήνα, σήμερα στις 26 Σεπτεμβρίου 2006, ημέρα Τρίτη και ώρα 18.20΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Β΄ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από τον κ. Ιωάννη Μπούγα, Βουλευτή Φωκίδας, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
1) Η Βουλευτής Ηλείας κ. ΚΡΙΝΙΩ ΚΑΝΕΛΟΠΟΥΛΟΥ κατέθεσε αναφορά, με την οποία ζητεί τη συνέχιση του προγράμματος «Βοήθεια στο Σπίτι» για το Νομό Ηλείας και μετά τις 30/6/2007.
2) Ο Βουλευτής Ζακύνθου κ. ΔΗΜΗΤΡΙΟΣ ΒΑΡΒΑΡΙΓΟΣ κατέθεσε αναφορά, με την οποία η Ένωση Αστυνομικών Υπαλλήλων Ζακύνθου ζητεί την άμεση στελέχωση της Α.Δ. Ζακύνθου κ.λπ..
3) Η Βουλευτής Πέλλης κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά, με την οποία η Ομοσπονδία Επαγγελματιών Ενοικιαστών Περιπτέρων και Καπνοπωλών Ελλάδος ζητεί την ένταξη της κοινωνικής ομάδας των ενοικιαστών περιπτέρων στους δικαιούχους απόκτησης δικαιώματος άδειας περιπτέρου.
4) Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά, με την οποία η Πανελλήνια Ομοσπονδία Σωματείων Συλλόγων Ατόμων με Σακχαρώδη Διαβήτη ζητεί τη λήψη μέτρων για την πρόληψη και μείωση των ακρωτηριασμών λόγω Διαβήτη.
5) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά, με την οποία ο Σύλλογος Εργαζομένων Γενικού Νοσοκομείου Χαλκίδας Εύβοιας διαμαρτύρεται για τη μετακίνηση νοσηλεύτριας από το πιο πάνω νοσοκομείο.
6) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά, με την οποία ο Σύλλογος Πολυτέκνων Χαλκίδας και περιχώρων ζητεί τη λήψη μέτρων προστασίας των πολύτεκνων οικογενειών.
7) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά, με την οποία η κ. Κόρδα Κων/να ζητεί να αναγνωρισθεί ως πολύτεκνη μητέρα.
8) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο κ. Δημήτρης Καραγιάννης ζητεί να διαφοροποιηθεί το τίμημα εξαγοράς εκτάσεων ειδικά για τα ανάπηρα άτομα.
9) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά, με την οποία ο κ. Παντελής Αγγελόπουλος ζητεί από το Εθνικό Ίδρυμα Αποκατάστασης Αναπήρων να επαναπροκηρύξει την θέση έμμισθου δικηγόρου – νομικού συμβούλου.
10) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά, με την οποία ο Σύλλογος Δημοτικών Υπαλλήλων Νομού Κεφαλληνίας και Ιθάκης ζητεί να συμπεριληφθούν οι εργαζόμενοι σε δήμους και νομαρχίες που έχουν συμβάσεις ιδιωτικού δικαίου αορίστου χρόνου στις μονιμοποιήσεις που έχει εξαγγείλει προεκλογικά η Κυβέρνηση. 
11) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά, με την οποία η Κυκλαδική Ομοσπονδία Τουριστικών Καταλυμάτων «ΚΥΚΛΑΔΕΣ» ζητεί τη στελέχωση της Διεύθυνσης Τουρισμού Κυκλάδων.
12) Η Βουλευτής Τρικάλων κ. ΑΘΑΝΑΣΙΑ ΜΕΡΕΝΤΙΤΗ κατέθεσε αναφορά, με την οποία ο Σύνδεσμος Θεσσαλικών Βιομηχανιών ζητεί την προστασία της παραγωγής του τσίπουρου.
13) Ο Βουλευτής Πιερίας κ. ΑΘΑΝΑΣΙΟΣ ΠΑΠΑΓΕΩΡΓΙΟΥ κατέθεσε αναφορά, με την οποία ο κ. Τσεντίδης Παύλος ζητεί τη νομιμοποίηση της προσθήκης κτηρίου στην εκτός σχεδίου περιοχή του Δήμου Κορινού.
14) Ο Βουλευτής Πιερίας κ. ΑΘΑΝΑΣΙΟΣ ΠΑΠΑΓΕΩΡΓΙΟΥ κατέθεσε αναφορά, με την οποία ο Νομάρχης Πιερίας ζητεί να δημιουργηθεί έδρα για τα ΤΑΞΙ στους Δήμους Κατερίνης και Παραλίας.
15) Η Βουλευτής Πέλλης κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά, με την οποία η Εθνική Συνομοσπονδία Ατόμων με Ειδικές Ανάγκες ζητεί την επιχορήγησή της, την αύξηση των κονδυλίων για τον Τομέα Κοινωνικής Πρόνοιας κ.λπ..
16) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά, με την οποία καθηγητές νοσηλευτικής των Τ.Ε.Ε. Κρήτης ζητούν να συμπεριληφθεί η ειδικότητα των βοηθών νοσηλευτών στα ΕΠΑ.Λ..
17) Ο Βουλευτής Φωκίδας κ. ΙΩΑΝΝΗΣ ΜΠΟΥΓΑΣ κατέθεσε αναφορά, με την οποία ο κ. Θεμιστοκλής Παπαγεωργίου, δικηγόρος, ζητεί την προσαύξηση της σύνταξης για κατηγορία ασφαλισμένων του Ταμείου Νομικών και του Κ.Ε.Α.Δ..
18) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά, με την οποία ο Νομάρχης Ηρακλείου ζητεί την κατασκευή ηλεκτρικού σταθμού της Δ.Ε.Η. στη Θέση «Κορακιά» κ.λπ..
19) Η Βουλευτής Πέλλης κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά, με την οποία κάτοικοι της Κοινότητας Τσάκων του Δήμου Αριδαίας Πέλλας ζητούν να κατασκευασθεί μικρή γέφυρα στο μέσον της διάβασης Ροδωνιάς στον ποταμό Μπέλιτσα.
20) Ο Βουλευτής Λάρισας κ. ΕΚΤΟΡΑΣ ΝΑΣΙΩΚΑΣ κατέθεσε δημοσίευμα εφημερίδας με το οποίο ζητεί να αποζημιωθούν οι αγρότες της ευρύτερης περιοχής του Τυρνάβου που οι καλλιέργειές τους επλήγησαν από χαλαζόπτωση.
21) Ο Βουλευτές Β΄Πειραιώς και Γ΄ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ κατέθεσε αναφορά με την οποία ο Εξωραϊστικός Οικολογικός και Πολιτιστικός Σύλλογος «Ο ΚΡΟΝΟΣ» ζητεί τη νομιμοποίηση τίτλων ιδιοκτησίας των μελών του κ.λπ..
22) Οι Βουλευτές Β΄ Θεσσαλονίκης και Α΄ Θεσσαλονίκης κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ αντίστοιχα, κατέθεσαν αναφορά με την οποία ο Δήμαρχος Παλλήνης Χαλκιδικής  ζητεί να αποζημιωθούν οι πληγέντες από την πυρκαγιά κάτοικοι της περιοχής του κ.λπ..
23) Οι Βουλευτές Β΄ Θεσσαλονίκης και Α΄ Θεσσαλονίκης κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ αντίστοιχα, κατέθεσαν αναφορά με την οποία ο Σύλλογος Ακτημόνων Κυμίνων Νομού Θεσσαλονίκης ζητεί την καταβολή στα μέλη του επιδότησης για την καλλιέργεια ρυζιού.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 11937/19-6-06 ερώτηση του Βουλευτή κ. Θεόδωρου Καράογλου δόθηκε με το υπ’ αριθμ. 2355/4-7-06 έγγραφο από τον Υφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Σε απάντηση της ανωτέρω σχετικής ερώτησης και σύμφωνα με τα στοιχεία των αρμοδίων Υπηρεσιών μας και της Περιφέρειας Κεντρικής Μακεδονίας, σας γνωρίζουμε τα εξής
     1. Όσον αφορά τα υπόγεια ύδατα, μέχρι σήμερα αρμόδιοι φορείς ήταν το Υπουργείο Ανάπτυξης, το ΙΓΜΕ και το Υπουργείο Αγροτικής Ανάπτυξης και Τροφίμων.
     Μετά την ψήφιση του Ν.3199/2003 και της υπογραφής της υπ'αριθμόν 49139/24.11.05 ΚΥΑ για την οργάνωση της Κεντρικής Υπηρεσίας Υδάτων του ΥΠΕΧΩΔΕ, η αρμοδιότητα μεταφέρθηκε στην υπόψη Υπηρεσία καθώς και στις Δ/νσεις Υδάτων ανά Περιφέρεια, για την προστασία και διαχείριση των Υδάτων.
     2. Σας επισυνάπτουμε σχετικά έγγραφα, της Περιφέρειας Κεντρικής Μακεδονίας (αρ.πρ.1481/26.6.06) και της Νομαρχιακής Αυτοδιοίκησης Θεσσαλονίκης (αρ.πρ.30/4744/26.6.06), για ενημέρωσή σας.
     Ο Υφυπουργός
     Θ. ΞΑΝΘΟΠΟΥΛΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      2. Στην με αριθμό 11773/14-6-06 ερώτηση του Βουλευτή κ. Θεόδωρου Καλιοπάνου δόθηκε με το υπ’ αριθμ. 2344/4-7-06  έγγραφο από τον Υφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Σε απάντηση της ανωτέρω σχετικής ερώτησης, και σύμφωνα με τα στοιχεία των αρμόδιων Υπηρεσιών, σας ενημερώνουμε για τα εξής:
     1. Στο εγκεκριμένο πρόγραμμα αντιπλημμυρικών έργων του Προγράμματος Δημοσίων Επενδύσεων (ΣΑΕ 072/1), που υλοποιούνται από τις Υπηρεσίες της Περιφέρειας, περιλαμβάνεται το έργο «Αντιπλημμυρικά ποταμών, παραποτάμων και χειμάρρων Ηπείρου» προϋπολογισμού 6.456.345 €. Από το έργο αυτό το 2000 - 2001 έχουν γίνει εργασίες αποκατάστασης ζημιών του φράγματος Ιμαρέτ στον ποταμό Άραχθο προϋπολογισμού 1.240.000 € περίπου. Επίσης έχουν γίνει παρεμβάσεις διευθέτησης και συντήρησης του ποταμού Αράχθου όπως και προστασία πρανών στην περιοχή παλιάς Γέφυρας Άρτας.
     Μέχρι σήμερα έχει διατεθεί ολόκληρος ο προϋπολογισμός του παραπάνω ενάριθμου έργου.
     2. Από το ΥΠΕΧΩΔΕ δεν προβλέπεται κανένας άλλος σχεδιασμός επειγόντων έργων για τον ποταμό Άραχθο, επειδή την αρμοδιότητα έργων σε ποταμούς και χείμαρρους (επείγοντα αντιπλημμυρικά έργα και έργα συντήρησης) την έχουν ήδη οι Περιφερειακές Υπηρεσίες.
     3. Το ΥΠΕΧΩΔΕ δημοπράτησε στις 15-6-2006 το έργο «Εγγειοβελτιωτικά έργα πεδιάδας Άρτας (Φάση Β') συνολικού προϋπολογισμού έργου 13.500.000 ευρώ.
     Αφορά κυρίως στην κατασκευή της αρδευτικής διώρυγας πεδιάδας Άρτας, με αρχή της 850 m ανάντη του φράγματος Ιμαρέτ και σε μήκος 7,0 km περίπου.
     Η κατασκευή του τμήματος της Διώρυγας μέχρι το φράγμα Ιμαρέτ θα υποκαταστήσει αρδευτικά το ρόλο του φράγματος Ιμαρέτ.
     Στην εργολαβία αυτή περιελήφθηκαν μικρής έκτασης εργασίες συντήρησης του φράγματος Ιμαρέτ, ώστε να μπορεί να λειτουργεί μέχρι την ολοκλήρωση κατασκευής του ανωτέρω τμήματος της διώρυγας.
     4. Για τα λοιπά θέματα αρμόδια είναι τα συνερωτώμενα Υπουργεία Ανάπτυξης και Πολιτισμού.
     Ο Υφυπουργός
     Θ. ΞΑΝΘΟΠΟΥΛΟΣ»
      3. Στην με αριθμό 11849/16-6-06 ερώτηση του  Βουλευτή κ. Πέτρου Κατσιλιέρη δόθηκε με το υπ’ αριθμ. 1063998/1206/10-7-06 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Σε απάντηση της με αριθ.11849.16.6.06 ερώτησης που κατέθεσε ο Βουλευτής κ. Π. Kατσιλιέρης, σχετικά με το ανωτέρω θέμα, σας γνωρίζουμε τα εξής:
     Α. Το θέμα του μειωμένου συντελεστή ΦΠΑ στα αγροτικά μηχανήματα τίθεται από την Κυβέρνηση σε κάθε ευκαιρία, σε επίπεδο ευρωπαϊκών οργάνων.
     Κατά. τη Σύνοδο Κορυφής της 15ης και 16ης Δεκεμβρίου 2005, δεν συζητήθηκε διεξοδικά το θέμα των μειωμένων συντελεστών λόγω της. μεγάλης διάστασης απόψεων που υπήρχε μεταξύ των κρατών μελών. Ωστόσο, το ζήτημα έμεινε ανοιχτό και πρόκειται να συζητηθεί εκ νέου το αργότερο μέχρι το τέλος του 2007.
     Είναι ευνόητο ότι η Κυβέρνηση θα συνεχίσει να υποστηρίζει το αίτημα για εφαρμογή μειωμένου συντελεστή ΦΠΑ στα αγροτικά μηχανήματα και στις συζητήσεις που πρόκειται να διεξαχθούν στο μέλλον.
     Επισημαίνουμε επίσης ότι με βάση την κείμενη νομοθεσία, οι γεωργικοί ελκυστήρες (τρακτέρ) και τα γεωργικά μηχανήματα, εφόσον χρησιμοποιούνται για ιδία χρήση, δεν υπόκεινται σε τέλος ταξινόμησης. Ο τρόπος και η διαδικασία χορήγησης της άδειας κυκλοφορίας των εν λόγω οχημάτων και των υπ'αυτών ρυμουλκούμενων, σύμφωνα με τις διατάξεις του άρθρου 88 του Ν.2094/1992, καθορίζονται με απόφαση του Υπουργείου Αγροτικής Ανάπτυξης και Τροφίμων.
     Ο Υφυπουργός
     ΑΝΤΩΝΙΟΣ ΜΠΕΖΑΣ»
      4. Στην με αριθμό 13607/25-8-06 ερώτηση του Βουλευτή  κ. Εμμανουήλ Στρατάκη δόθηκε με το υπ’ αριθμ. 2/48615/7-9-06 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της με αριθμ. πρωτ. 13607/25-8-2006 ερώτησης που υπεβλήθη στην Εθνική Αντιπροσωπεία από το Βουλευτή κ. Μανόλη Σ. Στρατάκη σχετικά με το ανωτέρω θέμα, σας γνωρίζουμε ότι οι υφιστάμενες δημοσιονομικές συνθήκες δεν επιτρέπουν την χορήγηση επιδόματος θέρμανσης στα νοικοκυριά με χαμηλά εισοδήματα.
      Ανεξαρτήτως τούτου, σας πληροφορούμε ότι για την στήριξη των ατόμων με αναπηρίες λειτουργούν ειδικά προγράμματα χρηματοδοτούμενα από τον κρατικό προϋπολογισμό, όπως εισοδηματικές ενισχύσεις (προνοιακά επιδόματα), παροχές από ΔΕΚΟ, προσλήψεις στο Δημόσιο, συνταξιοδοτικές παροχές κ.λπ., τα οποία παρακολουθούνται και θα προσαρμοστούν, εφόσον κριθεί απαραίτητο.
      Ο Υφυπουργός
      ΠΕΤΡΟΣ ΔΟΥΚΑΣ»
      5. Στην με αριθμό 13548/23-8-06 ερώτηση του Βουλευτή κ. Κωνσταντίνου Τσιπλάκη δόθηκε με το υπ’ αριθμ. 2129/8-9-06 έγγραφο από τον Υπουργό  Αγροτικής Ανάπτυξης και Τροφίμων η ακόλουθη απάντηση:
      «Σας διαβιβάζουμε συνημμένα το με αριθμ. πρωτ. 79626/31-8-2006 έγγραφο του Προέδρου του Οργανισμού Πληρωμών και Ελέγχου Κοινοτικών Ενισχύσεων Προσανατολισμού και Εγγυήσεων (ΟΠΕΚΕΠΕ) σε απάντηση της ανωτέρω ερώτησης του Βουλευτή κ. Κ. Τσιπλάκη.
      Ο Υπουργός
      Ε. ΜΠΑΣΙΑΚΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      6. Στην με αριθμό 13417/3-8-06 ερώτηση του Βουλευτή κ. Παναγιώτη Αντωνακόπουλου δόθηκε με το υπ’ αριθμ. 172/11-9-06 έγγραφο από την Υπουργό  Τουριστικής Ανάπτυξης η ακόλουθη απάντηση:
      «Σε απάντηση στην ανωτέρω ερώτηση σας, υποβάλλουμε συνημμένα το υπ’ αριθμ. 4872/11-09-2006 έγγραφο της Ε.Τ.Α. Α.Ε.
      Η Υπουργός
      ΦΑΝΗ ΠΕΤΡΑΛΙΑ-ΠΑΛΛΗ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      7. Στην με αριθμό 13506/22-8-06 ερώτηση του Βουλευτή  κ. Νικολάου Λέγκα δόθηκε με το υπ’ αριθμ. 2119/8-9-06 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Σας διαβιβάζουμε συνημμένα το με αριθμ. πρωτ. 16819/5-9-2006 έγγραφο του Προέδρου του Οργανισμού Ελληνικών Γεωργικών Ασφαλίσεων (ΕΛΓΑ) σε απάντηση της ανωτέρω ερώτησης του Βουλευτή κ. Ν. Λέγκα.
      Ο Υπουργός
      Ε. ΜΠΑΣΙΑΚΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      8. Στην με αριθμό 13480/17-8-06 ερώτηση του Βουλευτή  κ. Ηλία Καλλιώρα δόθηκε με το υπ’ αριθμ. 2115/11-9-06 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Σας διαβιβάζουμε συνημμένα το με αριθμ. πρωτ. 16310/24-8-2006 έγγραφο του Προέδρου του Οργανισμού Ελληνικών Γεωργικών Ασφαλίσεων (ΕΛΓΑ) σε απάντηση της ανωτέρω ερώτησης του Βουλευτή κ. Η. Καλλιώρα.
      Ο Υπουργός
      Ε. ΜΠΑΣΙΑΚΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     9. Στην με αριθμό 10967/22.5.06 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. 90022/15035/706/26.6.06 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στη με αριθ.10967/22-5-2006 ερώτηση που κατέθεσε στη Βουλή των Ελλήνων ο Βουλευτής κ. Στέλιος Ματζαπετάκης σχετικά με την καθυστέρηση της καταβολής του εφάπαξ βοηθήματος και της επικουρικής σύνταξης από το Ταμείο Πρόνοιας Δημοσίων Υπαλλήλων (Τ.Π.Δ.Υ.) και από το Ταμείο Επικουρικής Ασφάλισης Δημοσίων Υπαλλήλων (Τ.Ε.Α.Δ.Υ.) αντίστοιχα, σας γνωρίζουμε τα εξής:
      Η διαδικασία που ακολουθείται για την καταβολή των ασφαλιστικών παροχών είναι η ακόλουθη: κατά τον χρόνο έλευσης του ασφαλιστικού κινδύνου υποβάλλεται η σχετική αίτηση μέσω της υπηρεσίας του υπαλλήλου προς όλα τα αρμόδια ταμεία (αρωγής, πρόνοιας, κ.λπ.). Επειδή απαραίτητη προϋπόθεση για τη χορήγηση της επικουρικής σύνταξης από το Ταμείο Επικουρικής Ασφάλισης Δημοσίων Υπαλλήλων (Τ.Ε.Α.Δ.Υ.), κατ' εφαρμογή των διατάξεων του άρθρου 18 του ν.2676/99 και εφάπαξ βοηθήματος από το Ταμείο Πρόνοιας Δημοσίων Υπαλλήλων (Τ.Π.Δ.Υ.) σύμφωνα με τις διατάξεις του άρθρου 56 του ν.2084/92 είναι η συνταξιοδότηση του ασφαλισμένου από τον κύριο φορέα, τα εν λόγω Ταμεία προβαίνουν στην έκδοση των σχετικών πράξεων, αφού προηγουμένως εκδοθεί και αποσταλεί η πράξη συνταξιοδότησης από τον κύριο φορέα (Γενικό Λογιστήριο του Κράτους).
      Πάντως, το Ταμείο Επικουρικής Ασφάλισης Δημοσίων Υπαλλήλων (Τ.Ε.Α.Δ.Υ.) επισημαίνει ότι καταβάλλει κάθε δυνατή προσπάθεια ώστε η χορήγηση της σύνταξης να γίνεται όσο το δυνατόν πιο σύντομα και να αποφεύγονται οι οποιεσδήποτε καθυστερήσεις.
      Όσον αφορά το Ταμείο Πρόνοιας Δημοσίων Υπαλλήλων (Τ.Π.Δ.Υ.), όπως μας πληροφόρησε, η καθυστέρηση καταβολής του εφάπαξ βοηθήματος οφείλεται στην έλλειψη προσωπικού του Ταμείου αφού οι 20 υπάλληλοι που υπηρετούν δεν επαρκούν: α) για την κάλυψη των αναγκών τόσο του Ταμείου Πρόνοιας Δημοσίων Υπαλλήλων, όσο και του νέου Κλάδου Πρόνοιας Υπαλλήλων ΝΠΔΔ που συστήθηκε στο Ταμείο από 1-1-2006 και β) για τη διεκπεραίωση συσωρευμένου αριθμού αιτήσεων λόγω αυξημένης ροής εξόδου των υπαλλήλων το 2005 που συνεχίζεται και κατά το τρέχον έτος.
      Ήδη έχει δρομολογηθεί η διαδικασία για την πρόσληψη 28 επί πλέον υπαλλήλων που πιστεύουμε ότι θα δώσει λύση στο πρόβλημα και η καταβολή των βοηθημάτων στους συνταξιούχους Δημοσίους Υπαλλήλους θα πραγματοποιείται σε εύλογο χρόνο.
      Ο Υπουργός
      ΣΑΒΒΑΣ ΤΣΙΤΟΥΡΙΔΗΣ»
     10. Στην με αριθμό 11459/5.6.06 ερώτηση του Βουλευτή κ. Δημητρίου Λιντζέρη δόθηκε με το υπ’ αριθμ. 1090/30.6.06 έγγραφο από τον Υπουργό Δικαιοσύνης η ακόλουθη απάντηση:
      «Σε απάντηση της παραπάνω ερώτησης, και κατά το μέρος που εμπίπτει στην αρμοδιότητα του Υπουργείου Δικαιοσύνης, παρακαλώ να ενημερώσετε τον κ. Βουλευτή για τα εξής:
      1. Το σύνθετο έργο της απομάκρυνσης των Φυλακών Κορυδαλλού βρίσκεται ήδη στο στάδιο υλοποίησης. Ειδικότερα:
      Το αργότερο μέσα στους πρώτους μήνες του 2007 οι Φυλακές Κορυδαλλού θα έχουν μετατραπεί σε Κατάστημα Κράτησης αμιγώς υποδίκων. Το ήμισυ του σημερινού αριθμού κρατουμένων θα έχει μέχρι τότε μεταφερθεί στις 4 υπό κατασκευή νέες φυλακές.
      Το πρόγραμμα μείωσης του αριθμού των κρατουμένων στην Ανδρική Φυλακή Κορυδαλλού έχει ξεκινήσει, όπως άλλωστε προβλέπει το σχετικό χρονοδιάγραμμα. Ήδη, εντός της εβδομάδος αρχίζει να λειτουργεί η πρώτη νέα φυλακή στα Τρίκαλα. Ο αριθμός των κρατουμένων-καταδίκων στον Κορυδαλλό θα μειωθεί κατά 400 εντός των προσεχών 2-3 εβδομάδων.
      Η κατασκευή της δεύτερης φυλακής, στο Δομοκό, θα έχει ολοκληρωθεί στις αρχές του φθινοπώρου, με αποτέλεσμα την περαιτέρω μείωση κατά 400 περίπου των κρατουμένων - καταδίκων στον Κορυδαλλό.
      Η τρίτη φυλακή, στα Γρεβενά, θα παραδοθεί στο τέλος του 2006, επιτρέποντας τη μεταφορά πρόσθετου, σημαντικού αριθμού καταδίκων από τον Κορυδαλλό, ενώ στο α΄ εξάμηνο του 2007 θα παραδοθεί κατά το σχεδιασμό του Υπουργείου Δικαιοσύνης και η τέταρτη Φυλακή, στη Δράμα, που θα δεχθεί τους υπόλοιπους καταδίκους των Φυλακών Κορυδαλλού.
      Εξάλλου, μέσα στους πρώτους μήνες του 2007 θα γίνει η μεταφορά των 350 περίπου καταδίκων γυναικών που κρατούνται σήμερα στον Κορυδαλλό, στη νέα υπό κατασκευή φυλακή στον Ελαιώνα Θηβών.
      Η δεύτερη φάση που θα οδηγήσει στην οριστική απομάκρυνση των Φυλακών Κορυδαλλού θα ολοκληρωθεί με τη σχεδιαζόμενη κατασκευή τεσσάρων (4) νέων Φυλακών συνολικής δυναμικότητας 2.688 κρατουμένων, εκ των οποίων οι δύο θα καλύπτουν τις ανάγκες του Νομού Αττικής. Στόχος του Υπουργείου Δικαιοσύνης είναι αυτά τα έργα να ενταχθούν στο πρόγραμμα έργων Σύμπραξης Δημοσίου και Ιδιωτικού Τομέα (Σ.Δ.Ι.Τ.) ώστε να ολοκληρωθούν σε συντομότερο χρονικό διάστημα συγκριτικά με τη συνήθη κατασκευή που εδράζεται στη διαδικασία χρηματοδότησης από το Πρόγραμμα Δημοσίων Επενδύσεων (Π.Δ.Ε.)
      Με το παραπάνω πρόγραμμα, το Υπουργείο Δικαιοσύνης κάνει πράξη το χρόνιο αίτημα της τοπικής κοινωνίας για την απομάκρυνση των φυλακών Κορυδαλλού, με έργα και με συγκεκριμένο χρονοδιάγραμμα, τηρώντας στο ακέραιο τις δεσμεύσεις της Κυβέρνησης.
      2. Αναφορικά με τα μέτρα που σχετίζονται με το σύστημα ασφάλειας των φυλακών της χώρας, επισημαίνεται ότι το Υπουργείο Δικαιοσύνης έχει προβεί από τον Μάρτιο του 2004 σε συγκεκριμένες ενέργειες για τη βελτίωση του συστήματος φύλαξης των Καταστημάτων Κράτησης, το οποίο οι προηγούμενες κυβερνήσεις είχαν παραμελήσει. Ενδεικτικά αναφέρονται:
      Η αύξηση στον αριθμό σωφρονιστικών υπαλλήλων και εξωτερικών φρουρών στις φυλακές. Το 2005 διορίσθηκαν 213 νέοι σωφρονιστικοί υπάλληλοι (κατηγορίας ΔΕ Φύλαξης) και εντός μηνός ολοκληρώνεται ο διορισμός άλλων 91 (διαφόρων κλάδων και ειδικοτήτων), ενώ έχουν ήδη εγκριθεί και άλλες 315 θέσεις σωφρονιστικών υπαλλήλων (κατηγορίας ΔΕ Φύλαξης), εκ των οποίων οι 280 θα προκηρυχθούν εντός των προσεχών ημερών. Εξάλλου, έχει εκδοθεί προκήρυξη για την πρόσληψη 225 υπαλλήλων εξωτερικής φρούρησης.
      Επιπλέον εγκρίθηκε από τα Υπουργεία Οικονομίας και Δημόσιας Διοίκησης η κατ’ εξαίρεση πρόσληψη επιπλέον 380 σωφρονιστικών υπαλλήλων και εξωτερικών φρουρών.
      Η προμήθεια νέου εξοπλισμού και υλικοτεχνικής υποδομής στην Υπηρεσία Εξωτερικής Φρούρησης Καταστημάτων Κράτησης (Υ.Ε.Φ.Κ.Κ) (208 αλεξίσφαιρα γιλέκα από τον Ιούνιο του 2004 και 237 ασύρματοι από τον Σεπτέμβριο του ιδίου έτους) προκειμένου να ενισχυθεί α ασφάλεια των φυλακών αλλά και το αίσθημα ασφάλειας των Εξωτερικών Φρουρών. Επιπλέον, το Υπουργείο Δημόσιας Τάξης έχει διαθέσει στους Εξωτερικούς Φρουρούς 89 επιπλέον περίστροφα νεότερου τύπου, ενώ προ τριμήνου παραδόθηκαν 345 νέα υποπολυβόλα.
      Η υπ' αριθ. 941/23-5-2006 Κοινή Υπουργική Απόφαση με την οποία καθορίζονται οι λεπτομέρειες αγοράς, κατοχής και μεταφοράς ατομικού ιδιωτικού οπλισμού από το προσωπικό της Υ.Ε.Φ.Κ.Κ. των Υπουργών Δικαιοσύνης και Δημόσιας Τάξης.
      Το Σχέδιο του Κανονισμού Λειτουργίας της Υ.Ε.Φ.Κ.Κ., το οποίο έχει ολοκληρωθεί και αναμένεται να προωθηθεί για υπογραφή από τους Υπουργούς Δικαιοσύνης και Δημόσιας Τάξης.
      Οι σημαντικές παρεμβάσεις που αφορούν στην επισκευή των σκοπιών στα υφιστάμενα Καταστήματα Κράτησης (αναβάθμιση των ηλεκτρικών εγκαταστάσεων, τοποθέτηση κλιματιστικών μηχανημάτων κ.λπ.) προκειμένου να βελτιωθούν οι συνθήκες εργασίας των Εξωτερικών Φρουρών και των Σωφρονιστικών Υπαλλήλων.
      Προκειμένου να αντιμετωπίζονται με επάρκεια περιστατικά όπου το οργανωμένο έγκλημα, όπως στην περίπτωση της πρόσφατης επίθεση από αέρος στις Φυλακές Κορυδαλλού, ενεργεί με τρόπο αδίστακτο και άκρως επικίνδυνο, σχεδιάζουμε πρόσθετα συγκεκριμένα μέτρα για την αναβάθμιση των συστημάτων ασφαλείας στις μεγάλες φυλακές της χώρας. Κατόπιν σχετικής πρωτοβουλίας μου ως Υπουργού Δικαιοσύνης, το Κεντρικό Συμβούλιο Φυλακών (ΚΕ.Σ.Φ.) μελέτησε και έχει ήδη υποβάλει προτάσεις με τα πρόσθετα αυτά μέτρα ασφάλειας στους προϊσταμένους των Καταστημάτων Κράτησης της χώρας, προκειμένου να ιεραρχηθούν πριν την σταδιακή εφαρμογή τους.
      3. Αναφορικά με τα μέτρα που σχετίζονται με το έλλειμμα επάρκειας και επαγγελματισμού των υπευθύνων της Φυλακής Κορυδαλλού, επισημαίνεται ότι η αντίδραση του Υπουργείου Δικαιοσύνης υπήρξε άμεση, τόσο στην περίπτωση του τραγικού συμβάντος της πυρκαγιάς προ τριμήνου, το οποίο στοίχισε τη ζωή τριών έγκλειστων συνανθρώπων μας, όσο και στην πρόσφατη απόδραση από αέρος.
      Από την πρώτη στιγμή παρήγγειλα Ένορκη Διοικητική Εξέταση (Ε.Δ.Ε.) και παράλληλα οι Διευθυντές των Φυλακών Κορυδαλλού και οι υπόλοιποι υπεύθυνοι τέθηκαν σε διαθεσιμότητα. Επιπλέον, στην περίπτωση της πρόσφατης απόδρασης, 5 σωφρονιστικοί υπάλληλοι και εξωτερικοί φρουροί αποσπάσθηκαν και μετατέθηκαν.
      Το πόρισμα της Ε.Δ.Ε. για τον θάνατο των τριών κρατούμενων αναμένεται να παραδοθεί εντός των προσεχών ημερών. Με την ολοκλήρωση της συγκεκριμένης διαδικασίας θα αποκαλυφθούν τα αίτια και θα επιβληθούν οι προβλεπόμενες κυρώσεις στους υπαίτιους αυτής της τραγωδίας.
      Η διενέργεια της Ε.Δ.Ε. για την απόδραση των δύο κρατουμένων στις 4-62006 δεν έχει ακόμη ολοκληρωθεί. Ο ακριβής χρόνος περάτωσής της δεν μπορεί να προσδιορισθεί, καθόσον εξαρτάται άμεσα από τα στοιχεία που προκύπτουν καθημερινά από τις καταθέσεις των εξεταζόμενων.
      Ο Υπουργός
      ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
     11. Στην με αριθμό 11423/5.6.06 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. Φ900α/5111/8629/30-6-06 έγγραφο από τον Υφυπουργό Εθνικής Άμυνας η ακόλουθη απάντηση:
      «Σε απάντηση της υπ' αριθμ. 11423/5-6-2006 ερώτησης, που κατέθεσε ο Βουλευτής κ. Bασίλειoς Κεγκέρογλου, σχετικά με την στρατιωτική θητεία Βορειοηπειρωτών, σας γνωρίζουμε τα ακόλουθα:
      Σύμφωνα με τη διάταξη της παραγράφου 1 του άρθρου 1 του Ν. 3421/2005 «Στρατολογία των Ελλήνων και άλλες διατάξεις» (ΦΕΚ Α΄ 302/13-12-2005), υποχρέωση για στράτευση έχουν όλοι οι Έλληνες, από την 1 η Ιανουαρίου του έτους που διανύουν το 19ο  έτος μέχρι την 31η Δεκεμβρίου του έτους που συμπληρώνουν το 45ο  έτος της ηλικίας τους. Η ρύθμιση αυτή εξειδικεύει τη διάταξη της παραγράφου 6 του άρθρου 4 του Συντάγματος (1975/1986/2001), που καθορίζει την υποχρέωση των ικανών να φέρουν όπλα Ελλήνων να συντελούν στην άμυνα της Πατρίδας, σύμφωνα με τους ορισμούς των νόμων.
      Η διάταξη της παραγράφου 1 του άρθρου 1 του Ν.3421/2005 αφορά Έλληνες πολίτες, δηλαδή τους κατέχοντες την Ελληνική Ιθαγένεια, σύμφωνα με τις διατάξεις του Ν. 3284/2004 «Περί κυρώσεως του Κώδικα της Ελληνικής Ιθαγένειας» (ΦΕΚ Α΄ 217/10-11-2004). Η κτήση της Ελληνικής Ιθαγένειας επέρχεται με την εγγραφή στα μητρώα αρρένων Δήμου ή Κοινότητας της Ελλάδας κατόπιν αποφάσεως του αρμοδίου Νομάρχη, σύμφωνα με τις διατάξεις του Ν. 2119/1993 «Κύρωση Κώδικα διατάξεων περί μητρώων αρρένων» (ΦΕΚ ΑΙ 23/4-3-1993).
      Συνεπώς, καθίσταται σαφές ότι οι Στρατολογικές Υπηρεσίες του Υπουργείου Εθνικής Άμυνας προσκαλούν για κατάταξη στις Ένοπλες Δυνάμεις, όλους όσους εγγράφονται στα μητρώα αρρένων Δήμου ή Κοινότητας της Ελληνικής Επικράτειας. Η έρευνα των προϋποθέσεων κτήσεως της Ελληνικής ιθαγένειας και εγγραφής στα μητρώα αρρένων άπτεται της αρμοδιότητας του συνερωτώμενου Υπουργείου Εσωτερικών, Δημόσιας Διοίκησης και Αποκέντρωσης, στο οποίο υπάγονται οι Νομαρχιακές Αυτοδιοικήσεις της Χώρας και όχι του Υπουργείου Εθνικής Άμυνας.
      Ο Υφυπουργός
      ΙΩΑΝΝΗΣ Δ. ΛΑΜΠΡΟΠΟΥΛΟΣ»
      12. Στην με αριθμό 11411/2-6-06 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 1741/27-6-06 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Μ. Καρχιμάκης, για τα θέματα της αρμοδιότητάς μας, σας πληροφορούμε τα εξής:
      Το Υπουργείο Αγροτικής Ανάπτυξης και Τροφίμων (Διεύθυνση Προστασίας Φυτικής Παραγωγής) είναι η αρμόδια αρχή για τη χορήγηση των εγκρίσεων κυκλοφορίας των φυτοπροστατευτικών προϊόντων (φ.π.) που χρησιμοποιούνται από τους αγρότες μας.
       Τα φ.π. εγκρίνονται μόνο όταν, μετά από αξιολόγηση, αποδειχθεί ότι πληρούν τις απαιτήσεις που καθορίσθηκαν με το Π.Δ/γμα 115/97, σύμφωνα με τις οποίες θα πρέπει να αποδεικνύεται ό.τι, όταν χρησιμοποιούνται σύμφωνα με τα αναφερόμενα στην έγκρισή τους, είναι κατάλληλα για το σκοπό που προορίζονται και δεν έχουν μη αποδεκτή επίδραση στο περιβάλλον, τqυς χρήστες τους και τους καταναλωτές των παραγόμενων προϊόντων.
      Για κάθε φυτοφάρμακο, όπως προβλέπεται από τη νομοθεσία, ορίζονται τα ανώτατα όρια υπολειμμάτων του (MRLs) στα φυτικά και ζωικά προϊόντα. Τα όρια αυτά ορίζονται στο υψηλότερο επίπεδο που αναμένεται όταν το αντίστοιχο φ.π. χρησιμοποιηθεί σύμφωνα με την έγκριση κυκλοφορίας του, υπό την προϋπόθεση βέβαια ότι το επίπεδο αυτό είναι τοξικολογικά αποδεκτό. Η ύπαρξη υπολειμμάτων στα τρόφιμα σε επίπεδα χαμηλότερα των MRLs τα οποία, μετά από έλεγχο, είναι τοξικολογικά αποδεκτά και δεν αναμένεται να προκαλέσουν πρόβλημα στη δημόσια υγεία, είναι φυσικό επακόλουθο της ορθής χρήσης των φ.π. στη σύγχρονη γεωργία.
      Τα MRLs που ορίζονται ως εθνικά στα διάφορα Κράτη-Μέλη, μετατρέπονται σε κοινοτικά με την ψήφιση οδηγιών της Ε.Ε.. Το σύστημα αυτό όμως δεν είναι ιδιαίτερα ευέλικτο και, ως εκ τούτου, κάποιες φορές, δημιουργούνται προβλήματα καθυστερήσεων. Η Ε.Ε. και τα Κράτη-Μέλη εντοπίζοντας το πρόβλημα και θέλοντας να επιταχύνουν τις διαδικασίες για την άμεση και συνολική εναρμόνιση των κοινοτικών MRLs για όλα τα Κράτη-Μέλη, προχώρησαν στην ψήφιση του Καν. (ΕΚ) 396/2005 περί υπολειμμάτων φυτοφαρμάκων, ώστε να εξαλείψουν και τα εμπόδια που παρατηρούνται στο εμπόριο προϊόντων λόγω διαφορών στα εθνικά MRLs, όπως αναφέρεται και στην εισαγωγή του Κανονισμού. Ο εν λόγω Κανονισμός, ο οποίος βρίσκεται στο στάδιο δημιουργίας των παραρτημάτων του που θα περιέχουν τα MRLs, θα αντικαταστήσει όλες τις μέχρι σήμερα ψηφισθείσες οδηγίες.
      Επισημαίνεται ότι η αναφερόμενη απόφαση αφορά απόφαση εμπορικής πολιτικής μεγάλης αλυσίδας super-market της Γερμανίας σχετικά με το είδος των φυτικών προϊόντων που προμηθεύονται. Είναι δηλαδή απόφαση ιδιώτη - πελάτη των παραγωγών και όχι του ίδιου του Κράτους-Μέλους.
      Για το θέμα της πιστοποίησης αγροτικών προϊόντων, διαβιβάζεται συνημμένα το με αριθμ. πρωτ. 3353/13-6-2006 έγγραφο του Προέδρου του Οργανισμού Πιστοποίησης και Επίβλεψης Γεωργικών Προϊόντων (ΟΠΕΓΕΠ) που απαντάει σχετικά.
      Ο Υφυπουργός 
      ΑΛΕΞΑΝΔΡΟΣ ΚΟΝΤΟΣ»
      
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      13. Στις με αριθμό 12181 και 12191/26-6-06 ερωτήσεις των Βουλευτών κυρίων Ιωάννου Διαμαντίδη και Ιωάννου Δραγασάκη δόθηκε με το υπ’ αριθμ. 416-418/13-7-06 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση των με αριθ. πρωτ. 12181/26-06-2006 και 12191/26-6-2006 εγγράφων σας, με τα οποία μας διαβιβάσθηκαν ερωτήσεις των Βουλευτών κ.κ. Ι Διαμαντίδη και Ι Δραγασάκη αντίστοιχα, που κατατέθηκαν στην Βουλή των Ελλήνων, σας γνωρίζουμετα ακόλουθα:
      1. Το ΥΕΝ λαμβάνοντας υπόψη τις θέσεις της ΠΕΠΕΝ για τους ελληνικούς λιμένες, εξακολουθεί να καταβάλλει συνεχείς προσπάθειες στο πλαίσιο των αρμοδιοτήτων χάραξης και εφαρμογής της Εθνικής Λιμενικής Πολιτικής και του γενικού σχεδιασμού της λιμενικής ανάπτυξης της χώρας. Σημειώνεται ότι σύμφωνα με την κείμενη νομοθεσία το ΥΕΝ δεν έχει αρμοδιότητα εκτέλεσης δημοσίων έργων.
      2. Ειδικότερα, καταβάλλονται προσπάθειες εξεύρεσης πόρων, μέσω:
      α) χρηματοδότησης λιμενικών παρεμβάσεων από το Γ' Κ.Π.Σ.
      β) Προτάσεων των Περιφερειών και των Νομαρχιακών Αυτοδιοικήσεων για χρηματοδότηση λιμανιών της περιοχής τους.
      γ) Του Πρωτοκόλλου για τη χρηματοδότηση των θαλάσσιων λιμένων στην Ελλάδα που υπεγράφη μεταξύ του ΥΕΝ και της Ευρωπαϊκής Τράπεζας Επενδύσεων.
      δ) Της οργάνωσης και εδραίωσης του θεσμού υλοποίησης υποδομών με συμμετοχή ιδιωτικών πόρων που δημιουργούν νέα δεδομένα για τη χώρα μας σύμφωνα με το νέο νομοθετικό πλαίσιο που ψηφίσθηκε πρόσφατα (ΣΔΙΤ).
      ε) Πρότασης της Γενικής Γραμματείας Λιμένων και Λιμενικής Πολιτικής για το Π.Δ.Ε. τρέχοντος έτους, σε συνέχεια της οποίας εγκρίθηκαν από το Υπουργείο Οικονομίας και Οικονομικών με πρόσφατες αποφάσεις, παρεμβάσεις:
      - στη Σ.Α.Ε. 189/2006, συνολικού προϋπολογισμού 7.696.040,79 ευρώ, πιστώσεων 1.199.999,38 ευρώ, για έργα επείγουσας σημασίας σε διάφορους λιμένες της χώρας (λιμένες Βόλου, Ηρακλείου, Πάρου, Ραφήνας, Φούρνων, Χίου κ.α.) και
      - στη Σ.Α.Μ. 189/2006, συνολικού προϋπολογισμού 8.875.000,00 ευρώ, πιστώσεων 1.800.000,00 ευρώ, για τις μελέτες επιθεώρησης λιμενικών υποδομών Κυκλάδων έργων αποκατάστασης (αφορούν 28 λιμένες των Κυκλάδων) και για μελέτες αξιολόγησης ασφάλειας λιμένων της χώρας (αφορούν όλους τους υπόχρεους λιμένες).
      3. Επιπλέον, προωθούνται ενέργειες με σκοπό την αξιοποίηση των ήδη διαθέσιμων στοιχείων από τα αποτελέσματα των εργασιών των δύο εν εξελίξει συμβάσεων για 28 λιμένες των Κυκλάδων (<<Εκπόνηση Αποτύπωσης Βυθομετρίας Λιμενολεκανών και Κρηπιδωμάτων Λιμένων Κυκλάδων» Προϋπολογισμού: 1.239.000,00 € και «Επιθεώρηση Αξιοπιστίας Κρηπιδότοιχων Λιμένων Κυκλάδων για την ασφαλή χρησιμοποίησή τους από τη Ναυσιπλοϊα», προϋπολογισμού: 1.895.080,00 €) και την αποκατάσταση των υποσκαφών σε λιμένες όπου διαπιστώθηκε ότι χρήζουν έκτακτων επισκευαστικών εργασιών (Γαύριο Άνδρου, Παροικιά Πάρου κ.α.).
      4. Παράλληλα, από την Επιτροπή Σχεδιασμού και Ανάπτυξης Λιμένων (ΕΣΑΛ) έχει εγκριθεί ο επαναπροσδιορισμός του σχεδιασμού / προγραμματισμού έργων λιμενικών υποδομών του μέτρου 7.1 του Επιχειρησιακού Προγράμματος Οδικοί Άξονες Λιμάνια και Αστική Ανάπτυξη του Γ' ΚΠΣ 2000-2006, που αφορά έργα σε εξέλιξη ή υπό δημοπράτηση, συνολικού προϋπολογισμού 206.366.958 € σε λιμένες εθνικής σημασίας (λιμένες Μυκόνου, Καβάλας, Σούδας, Ναυπλίου, Λαυρίου, Βόλου, Πάτρας, Θήρας, Μεστών Χίου, Ρόδου και Πρέβεζας). Σκοπός του μέτρου είναι η ολοκλήρωση των παρεμβάσεων που έχουν προγραμματισθεί και βρίσκονται σε εξελικτική φάση, για τη βελτίωση των λιμενικών υποδομών των παραπάνω λιμένων.
      Επίσης, από την ΕΣΑΛ εγκρίθηκαν προτάσεις μελετών λιμενικών έργων από το μέτρο 3.6 «Μελέτες συγκοινωνιακών έργων» του ανωτέρω Επιχειρησιακού Προγράμματος για έργα που θα προταθούν για χρηματοδότηση από το Δ' Εθνικό Στρατηγικό Πλαίσιο Αναφοράς (ΕΣΠΑ), στους λιμένες Αλεξανδρούπολης, Λαυρίου, Σούδας, Ηρακλείου, Νέων Μουδανιών, Καλαμάτας, Πρέβεζας, Ηγουμενίτσας και Πάτρας.
      5. Το χρηματοδοτικό Πρωτόκολλο που υπεγράφη μεταξύ του ΥΕΝ και της Ευρωπαϊκής Τράπεζας Επενδύσεων αποσκοπεί στην ενίσχυση έργων μέσω της χορήγησης δανείων συνολικού ύψους 3 δις ευρώ, για έργα συνολικού προϋπολογισμού 6 δις ευρώ και στο πλαίσιο αυτό, το ΥΕΝ επιδιώκει την πλήρη αξιοποίηση των δυνατοτήτων χρηματοδότησης που παρέχονται από το Πρωτόκολλο. Στο χώρο των λιμένων, το ΥΕΝ έχει ήδη προχωρήσει στην κατάρτιση ενός αναπτυξιακού προγράμματος για την περίοδο 2006 - 2015, το οποίο στοχεύει στην αναβάθμιση και στον εκσυγχρονισμό του ελληνικού λιμενικού συστήματος.
      Το χρηματοδοτικό Πρωτόκολλο έχει ήδη ενεργοποιηθεί στον τομέα των λιμενικών έργων με την υπογραφή σύμβασης μεταξύ της «ΟΛΠ Α.Ε.» και της Ευρωπαϊκής Τράπεζας Επενδύσεων, συνολικού ύψους 35 εκατ. ευρώ για την χρηματοδότηση της κατασκευής του Προβλήτα Ι στο λιμένα του Πειραιά. Η επικείμενη σύναψη σύμβασης μεταξύ της Ευρωπαϊκής Τράπεζας Επενδύσεων και της «ΟΛΘ Α.Ε.» για την κατασκευή του 6ου  προβλήτα στο λιμένα της Θεσσαλονίκης συνολικού ύψους 50 εκατ. ευρώ καθώς και η πραγματοποίηση επαφών μεταξύ εκπροσώπων του ΥΕΝ και της Ευρωπαϊκής Τράπεζας Επενδύσεων για την υλοποίηση έργων και σε άλλους λιμένες της χώρας, αναμένεται να οδηγήσει στην άμεση αξιοποίηση πόρων του χρηματοδοτικού Πρωτοκόλλου για λιμενικά έργα.
      6. Το ΥΕΝ, στο πλαίσιο της προσπάθειας εκσυγχρονισμού των ακτοπλοϊκών συγκοινωνιών για την βελτίωση της εξυπηρέτησης των νησιωτικών περιοχών και την ενίσχυση της περιφερειακής ανάπτυξης και της συνοχής του Ελληνικού χώρου, αντιμετωπίζει θετικά την προοπτική δανειοδότησης, μέσω του χρηματοδοτικού Πρωτοκόλλου, επιχειρηματικών σχεδίων που θα αποσκοπούν στην ανανέωση του ακτοπλοϊκού στόλου.
      Ο Υπουρός 
      ΜΑΝΩΛΗΣ ΚΕΦΑΛΟΓΙΑΝΝΗΣ»
      
      14. Στην με αριθμό 12642/7.7.06 ερώτηση της Βουλευτού κ. Σοφίας Καλαντζάκου δόθηκε με το υπ’ αριθμ. ΤΚΕ/Φ2/16054/14.7.06 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ερώτησης, με αριθμ. πρωτ. 12642/7--7-06, που κατέθεσε στη Βουλή η βουλευτής κα Σοφία Καλαντζάκου σχετικά με την ένταξη στην κατηγορία ΤΕ των υπαλλήλων της κατηγορίας ΔΕ Εργοδηγών - Τεχνικών, σας γνωρίζουμε τα εξής:
      Με τις διατάξεις της παρ. 22 του άρθρου 7 του Ν. 2557/1997 (Φ.Ε.Κ. 271/97 Α') εντάχθηκαν βαθμολογικά σε προσωρινό κλάδο του Υπουργείου Πολιτισμού και του Τ.Α.Π. της κατηγορίας ΤΕ Εργοδηγών/Σχεδιαστών χωρίς πτυχίο ή δίπλωμα Τ.Ε.Ι. και εξομοιούνται με τους υπαλλήλους αυτής της κατηγορίας, οι υπάλληλοι που είχαν προσληφθεί πριν το 1986 και υπηρετούσαν στον κλάδο ΔΕ Εργοδηγών/Σχεδιαστών με απολυτήριο εξατάξιου Γυμνασίου ή Λυκείου και Πτυχίο Σχολής Εργοδηγών Σχεδιαστών της Σχολής ΑΤΟ «Δοξιάδη» τριετούς φοίτησης, οι οποίες καταργήθηκαν με το Ν. 576/1977 (Φ. 102/77 Α') και είχαν ήδη ενταχθεί μισθολογικά με το Ν. 2470/1997 στην κατηγορία ΤΕ χωρίς mυχίο ή δίπλωμα Τ.Ε.Ι.
      Στη συνέχεια ακολούθησαν οι εξής νομοθετικές ρυθμίσεις:
      Α) Με την από 31-12-2002 «Ειδική Συλλογική Σύμβαση Εργασίας για τη ρύθμιση των όρων αμοιβής και των συνθηκών απασχόλησης των έμμισθων πολιτικών υπαλλήλων του Υπουργείο Πολιτισμού και των εποπτευόμενων από αυτό Δ. Υ. και Ν.Π.Δ.Δ.» (Φ.Ε.Κ. 1633/Β΄/2002), η οποία υπεγράφη από τον κ. Υφυπουργό Εσωτερικών Δημόσιας Διοίκησης και Αποκέντρωσης και την Πανελλήνια Ομοσπονδία Συλλόγων Υπουργείου Πολιτισμού (Π.Ο.Σ.ΥΠ.ΠΟ.), οι διατάξεις της παρ. 22 του άρθρου 7 του Ν. 2557/1997 επεκτείνονται και στους υπαλλήλους όλων των τεχνικών κλάδων Δευτεροβάθμιας Εκπαίδευσης, καθώς και των αντίστοιχων κλάδων των εποπτευόμενων από το Υπουργείο Πολιτισμού Δ.Υ. και Ν.Π.Δ.Δ., οι οποίοι είναι κάτοχοι απολυτηρίου εξατάξιου Γυμνασίου ή Λυκείου και πτυχιούχοι μέσων τεχνικών σχολών, δημοσίων ή αναγνωρισμένων ως ισότιμων με αυτές ιδιωτικών, αντιστοίχων ειδικοτήτων που καταργήθηκαν με το Ν. 576/1977.
      Β) Με την από 31-12-04 «Ειδική Συλλογική Σύμβαση Εργασίας για τη ρύθμιση των όρων και των συνθηκών απασχόλησης των Έμμισθων Πολιτικών Υπαλλήλων των Συλλόγων Εργοδηγών που εργάζονται με σχέση εργασίας Δημοσίου Δικαίου στο Δημόσιο, σε Ν.Π.Δ.Δ. και Ο.Τ.Α.» (ΦΕΚ Β΄ 1963/31-12-2004) που υπεγράφη από τον κ. Υφυπουργό Εσωτερικών Δημόσιας Διοίκησης και Αποκέντρωσης και την Πανελλήνια Ομοσπονδία Συλλόγων Εργοδηγών Δημοσίου-Ν.Π.Δ.Δ. και Ο.Τ.Α (Π.Ο.Σ.Ε.Δ.Ν.Ο.) στο πλαίσιο των Συλλογικών Διαπραγματεύσεων του έτους 2004, επεκτάθηκαν για λόγους ίσης μεταχείρισης οι διατάξεις της παρ. 22 του άρθρου 7 του ν. 2557/1997 - που ίσχυσαν για τους υπαλλήλους του Υπουργείου Πολιτισμού - και στους υπηρετούντες μονίμους υπαλλήλους του Δημοσίου, των Ν.Π.Δ.Δ. και των Ο.Τ.Α α' και β' βαθμού, που υπηρετούν σε τεχνικούς κλάδους της κατηγορίας ΔΕ Τεχνικών/Εργοδηγών, οι οποίοι είναι κάτοχοι απολυτηρίου εξατάξιου Γυμνασίου ή Λυκείου και Πτυχιούχοι μέσων τεχνικών σχολών Εργοδηγών τουλάχιστον διετούς φοιτήσεως δημοσίων ή αναγνωρισμένων ως ισότιμων με αυτές ιδιωτικών, αντίστοιχων ειδικοτήτων, που καταργήθηκαν με το Ν. 576/1977 και έχουν ήδη ενταχθεί μισθολογικά με τις διατάξεις του άρθρου 3 του Ν. 3205/2003.
      Επίσης, σας ενημερώνουμε ότι με το ν. 3345/2005 «Οικονομικά θέματα Νομαρχιακών Αυτοδιοικήσεων και ρύθμιση διοικητικών θεμάτων» (ΦΕΚ 138 Α'/16-6-2005) και ειδικότερα με τις διατάξεις της παρ. 8 του άρθρου 16 του ως άνω νόμου ρυθμίστηκε η ένταξη και των λοιπών μονίμων υπαλλήλων του Δημοσίου, των Ν.Π.Π.Δ. και των Ο.Τ.Α α' και β' βαθμού, οι οποίοι υπηρετούν σε τεχνικούς κλάδους της κατηγορίας ΔΕ Τεχνικών/Εργοδηγών, σε προσωρινό κλάδο της κατηγορίας ΤΕ Εργοδηγών χωρίς πτυχίο ή δίπλωμα ΤΕΙ, που δεν είναι μέλη των πρωτοβάθμιων συνδικαλιστικών οργανώσεων που ανήκουν στη δύναμη της Πανελλήνιας Ομοσπονδίας Συλλόγων Εργοδηγών Δημοσίου - Ν.Π.Δ.Δ. και Ο.Τ.Α - Π.Ο.Σ.Ε.Δ.Ν.Ο. Συγκεκριμένα, βάσει των ως άνω διατάξεων, οι μόνιμοι υπάλληλοι του Δημοσίου, των Ν.Π.Δ.Δ. και των Ο.Τ.Α πρώτου και δεύτερου βαθμού, οι οποίοι υπηρετούν σε τεχνικούς κλάδους της κατηγορίας ΔΕ Τεχνικών/Εργοδηγών, εντάσσονται βαθμολογικά σε προσωρινό κλάδο κατηγορίας ΤΕ Εργοδηγών χωρίς πτυχίο ή δίπλωμα Τ.Ε.Ι. και εξομοιώνονται με τους υπαλλήλους της κατηγορίας αυτής. Η ανωτέρω ένταξη και εξομοίωση πραγματοποιείται, εφόσον είναι κάτοχοι απολυτηρίου εξατάξιου Γυμνασίου ή Λυκείου και Πτυχιούχοι μέσων τεχνικών σχολών Εργοδηγών τουλάχιστον διετούς φοιτήσεως δημοσίων ή αναγνωρισμένων ως ισότιμων με αυτές ιδιωτικών, αντίστοιχων ειδικοτήτων, που καταργήθηκαν με το Ν. 576/1977 (Φ.Ε.Κ. 102/ Α') και έχουν ήδη ενταχθεί μισθολογικά με τις διατάξεις του άρθρου 3 του Ν. 3205/2003 (Φ.Ε.Κ. 297 Α').
      Εκ των προαναφερομένων συνάγεται ότι η υπαγωγή των λοιπών εργοδηγών της κατηγορίας ΔΕ στην αρχική νομοθετική ρύθμιση έγινε με όρους ταυτότητας προϋποθέσεων, η οποία δεν συντρέχει για τους εργοδηγούς της κατηγορίας ΔΕ οι οποίοι δεν κατέχουν απολυτήριο εξαταξίου Γυμνασίου ή Λυκείου.
      Ο Υφυπουργός
      ΑΠΟΣΤΟΛΟΣ ΑΝΔΡΕΟΥΛΑΚΟΣ»
      15. Στην με αριθμό 12189/26.6.06 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 64509/ΙΗ/14.7.06 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμ. 12189/26-6-2006, που κατέθεσε ο Βουλευτής κ. Βασίλειος Κεγκέρογλου, σχετικά με την παράταση ημερομηνίας υποβολής των αιτήσεων πρόσληψης αναπληρωτών για τους αποφοίτους των Παιδαγωγικών Τμημάτων οι οποίοι δεν μπορούν να προσκομίσουν βεβαίωση περάτωσης σπουδών, λόγω κατάληψης των Γραμματειών των Πανεπιστημίων, σας γνωρίζουμε τ’ ακόλουθα:
      Με την αριθμ. Φ.361.1/398/55124/Δ1/1-6-2006 πρόσκληση υποψηφίων εκπαιδευτικών Πρωτοβάθμιας και Δευτεροβάθμιας Εκπαίδευσης για ένταξη στους πίνακες αναπληρωτών και ωρομισθίων εκπαιδευτικών σχολ. έτους 2006-2007 ορίζεται η προθεσμία υποβολής αιτήσεων των υποψηφίων για ένταξη στον ενιαίο πίνακα αναπληρωτών με πραγματική προϋπηρεσία και με μηδενική προϋπηρεσία, από 2-6-2006 έως 20-6-2006 και με την αριθ. Φ.361.1/398β/55124/Δ1/1-6-2006 ομοία μέχρι 22.6.2006.
      Οι υποψήφιοι για τον πίνακα με μηδενική προϋπηρεσία κλήθηκαν επίσης για υποβολή αίτησης ένταξης στον πίνακα με μηδενική προϋπηρεσία. Ο πίνακας αυτός συντάσσεται κάθε έτος και κατατάσσονται οι υποψήφιοι κατά .σειρά του χρόνου κτήσης πτυχίου και σε περίπτωση ισοβαθμίας βάσει του βαθμού.
      	Σημειώνεται ότι οι υποψήφιοι του πίνακα αυτού προορίζονται αποκλειστικά 
και μόνο για πρόσληψη αναπληρωτών.
      Συμπληρωματικά σας γνωρίζουμε ότι σύμφωνα με τις διατάξεις του άρθρου 6 παρ. 2α περίπτωση ββ' του Ν.3255/2004 οι διορισμοί μόνιμων εκπαιδευτικών Πρωτοβάθμιας και Δευτεροβάθμιας Εκπαίδευσης στις κενές οργανικές θέσεις πραγματοποιούνται σε ποσοστό 40% από τον ενιαίο πίνακα αναπληρωτών εκπαιδευτικών ο οποίος συντάσσεται για κάθε έτος και στον οποίο κατατάσσονται κατά σειρά που εξαρτάται από την πραγματική προϋπηρεσία προσωρινού αναπληρωτή ή ωρομίσθιου εκπαιδευτικού σε δημόσια σχολεία αρμοδιότητας του ΥΠΕΠΘ.
      Καθίσταται σαφές, για τους υποψηφίους οι οποίοι περιλαμβάνονται στον πίνακα με μηδενική πρoϋπηρεσία ότι δεν επείγει η ολοκλήρωση της διαδικασίας καταχώρισης των δικαιολογητικών καθόσον δεν είναι υποψήφιοι για μόνιμο διορισμό.
      Δεδομένων των προβλημάτων που προέκυψαν, λόγω αναστολής λειτουργίας των Γραμματειών των Πανεπιστημίων, το ΥΠΕΠΘ απέστειλε στις 23-6-2006 με ηλεκτρονικό μήνυμα προς όλες τις Δ/νσεις Π.Ε. οδηγίες σύμφωνα με τις οποίες θα κρατούνται όλες οι αιτήσεις των υποψηφίων που υποβάλλουν αίτηση για πρώτη φορά και δεν έχει ολοκληρωθεί η καταχώριση τους λόγω ελλιπών δικαιολογητικών (όπως βεβαίωση περάτωσης σπουδών). Η καταχώριση αιτήσεων και δικαιολογητικών υποψηφίων που ανήκουν στην παραπάνω κατηγορία θα ολοκληρωθεί σε μεταγενέστερο χρόνο βάσει εγκυκλίου που θα αποσταλεί στις κατά τόπους Διευθύνσεις.
      Ο Υφυπουργός
      ΓΕΩΡΓΙΟΣ ΚΑΛΟΣ»)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Μπούγα.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, Εισερχόμαστε στη συζήτηση των
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου: 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Κύριε Πρόεδρε, θα ήταν δυνατόν να προταχθεί η επίκαιρη ερώτηση του κ. Κουβέλη;
      ΠΡΟΕΔΡΕΥΩΝ (Γεώργιος Σούρλας): Αυτό θα ζητούσα τώρα από το Σώμα.
      Κυρίες και κύριοι συνάδελφοι, συμφωνείτε να προταχθεί η επίκαιρη ερώτηση του κ. Κουβέλη προς τον Υφυπουργό Ανάπτυξης τον κ. Παπαθανασίου;
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Συνεπώς το Σώμα συνεφώνησε.
      Εισερχόμαστε στη συζήτηση της τέταρτης με αριθμό 1011/21.9.2006 επίκαιρης ερώτησης του Βουλευτή του Συνασπισμού Ριζοσπαστικής Αριστεράς κ. Φωτίου Κουβέλη προς τον Υπουργό Ανάπτυξης, σχετικά με τη χρηματοδότηση οργανώσεων καταναλωτών κ.λπ..
      Αναλυτικότερα η επίκαιρη ερώτηση του κ. Κουβέλη έχει ως εξής:
      «Αναφέρεται ότι δημόσιο χρήμα με τη μορφή των επιχορηγήσεων διατίθεται στις οργανώσεις καταναλωτών, των οποίων η οντότητα και ο λειτουργικός τους ρόλος τίθενται υπό αμφισβήτηση.
      Επειδή η χρηματοδότηση ενώσεων ή οργανώσεων καταναλωτών με αδιαφανείς διαδικασίες και χωρίς αυτές να παρουσιάζουν λειτουργικό ρόλο προς όφελος του καταναλωτή και την προστασία της καταναλωτικής πίστης δεν συνιστά χρηστή διοίκηση και δεν αμφιβάλλω στην ύπαρξη και ανάπτυξη υγιούς κλίματος στην αγορά και τη διαμόρφωση κανόνων υγιούς ανταγωνισμού προς όφελος της κοινωνίας και των καταναλωτών, ερωτάται ο κύριος Υπουργός:
      Ποια είναι η θέση της Κυβέρνησης αναφορικά με το ζήτημα αυτό;
      Ποιες ενώσεις - οργανώσεις καταναλωτών χρηματοδοτήθηκαν κατά την τελευταία πενταετία με εθνικούς ή κοινοτικούς πόρους, με ποια ποσά και ποια συγκεκριμένα κριτήρια υπήρξαν για την αξιολόγηση της δράσης και λειτουργίας των οργανώσεων αυτών και την εν συνεχεία επιχορήγησή τους;»
      Στην επίκαιρη ερώτηση του κ. Κουβέλη θα απαντήσει ο Υφυπουργός Ανάπτυξης κ. Παπαθανασίου.
      Κύριε Υπουργέ, έχετε το λόγο.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Με βάση το ν. 2251/94 προβλέπεται η χρηματοδότηση των καταναλωτικών οργανώσεων από τον κρατικό προϋπολογισμό και βέβαια στο νόμο αυτόν δεν τίθενται κριτήρια. Η ενίσχυση των καταναλωτικών οργανώσεων από τον κρατικό προϋπολογισμό είναι μια κοινή πρακτική στην Ευρωπαϊκή Ένωση, διότι γι’ αυτήν τη μορφή της ενώσεως πολιτών απαγορεύονται οι χορηγίες για να μην υπάρχουν και εξαρτήσεις.
      Η Κυβέρνησή μας έχει τη θέση ότι το καταναλωτικό κίνημα μπορεί να βοηθήσει εξαιρετικά σημαντικά στην ενημέρωση των πολιτών και έχουμε πει πολλές φορές, τόσο ο Υπουργός όσο και εγώ, ότι ο καλύτερα ενημερωμένος καταναλωτής είναι και το καλύτερο ανάχωμα απέναντι σε οποιοδήποτε αρνητικό κρούσμα στην αγορά. Για το λόγο αυτόν το 2004 τριπλασιάσαμε και το 2005 εξαπλασιάσαμε τη χρηματοδότηση των καταναλωτικών οργανώσεων από τα επίπεδα που ήταν το 2003. Παραμένει ακόμη σε χαμηλά επίπεδα η χρηματοδότηση, αλλά πάντως είναι ενδεικτικό ποια είναι η τάση. 
      Ενδεικτικά αναφέρω ότι το 2001 είχαν δοθεί 38.591 ευρώ, το 2002 38.700 ευρώ, το 2003 40.100 ευρώ –δηλαδή είμαστε σ’ αυτά τα επίπεδα- το 2004 πήγαμε στα 121.200 ευρώ, το 2005 στα 241.200 ευρώ και έχουμε σκοπό να αυξήσουμε τη χρηματοδότηση και τα επόμενα χρόνια.
      Θα καταθέσω έναν πίνακα, κύριε συνάδελφε, με αναλυτικά τις οργανώσεις –εβδομήντα τον αριθμό συνολικά- και τα ποσά, τα οποία έχουν πάρει τα τελευταία χρόνια, όπως ακριβώς το ζητήσατε.
      (Στο σημείο αυτό ο Υφυπουργός Ανάπτυξης κ. Ιωάννης Παπαθανασίου καταθέτει για τα Πρακτικά τους προαναφερθέντες πίνακες, οι οποίοι έχουν ως εξής:
      (ΝΑ ΦΩΤΟΓΡΑΦΗΘΟΥΝ ΟΙ ΠΙΝΑΚΕΣ ΣΕΛ. 7, 8, 9)
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Εδώ θα ήθελα να τονίσω ότι παρ΄όλο ότι ο νόμος δεν προβλέπει κριτήρια, ο τρόπος με τον οποίο τουλάχιστον εμείς δώσαμε τις χρηματοδοτήσεις αυτές βασίστηκε σε τρία κριτήρια. Δηλαδή, ζητήσαμε έναν προγραμματισμό δράσης, ζητήσαμε μια φορολογική ενημερότητα και επίσης και μια διοικητική οργάνωση, να έχουμε μια εικόνα του τι γίνεται.
      Τώρα, όσον αφορά τα χρήματα τα οποία παίρνει κάθε καταναλωτική οργάνωση από την Ευρωπαϊκή Ένωση, επειδή αναλαμβάνονται από διάφορες μη κυβερνητικές οργανώσεις ευρωπαϊκά προγράμματα, είτε απευθείας από τις υπηρεσίες της Ευρωπαϊκής Ένωσης είτε μέσω άλλων οργανώσεων κρατών-μελών, δεν έχουμε στοιχεία. Τα έχουμε ζητήσει από την Ευρωπαϊκή Επιτροπή και μόλις μας δοθούν, συμπληρωματικά θα σας τα δώσουμε.
      Αυτό το οποίο ήθελα, επίσης, να πω είναι ότι τις αμέσως επόμενες ημέρες θα δοθεί σε δημόσια διαβούλευση ο νέος νόμος περί καταναλωτή. Είναι ένας νόμος ο οποίος είναι αποτέλεσμα συζητήσεων μεταξύ των φορέων. Και στο Εθνικό Συμβούλιο Καταναλωτών, που μάλιστα συνέρχεται το ερχόμενο Σάββατο στα Γιάννενα, θα τεθεί και μέσα εκεί –αυτή είναι η εισήγηση- θα πρέπει να μπουν οι κανόνες που πρέπει να διέπουν τον τρόπο λειτουργίας των καταναλωτικών οργανώσεων –να υπάρχουν κριτήρια για τη χρηματοδότηση- όπως επίσης να υπάρχουν και άλλοι κανόνες όσον αφορά τα στοιχεία τα οποία ανακοινώνουν, τον τρόπο που γίνονται οι τιμοληψίες και όλα αυτά τα οποία μέχρι σήμερα λειτουργούν τελείως αόριστα.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Στη δευτερολογία μου, αν υπάρχουν άλλα θέματα, θα σας απαντήσω.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Το λόγο έχει ο ερωτών συνάδελφος κ. Κουβέλης.
      ΦΩΤΗΣ ΚΟΥΒΕΛΗΣ: Είναι ακριβές ότι ο νόμος δεν έχει κριτήρια και είναι αναγκαίο να υπάρξει τροποποίηση του σχετικού νόμου, κύριε Πρόεδρε, προκειμένου  τα κριτήρια να είναι και ορισμένα και συγκεκριμένα και αυστηρά, διότι η ελληνική αγορά έχει τα ολιγοπώλια, έχει τα μονοπώλια, αλλά ταυτόχρονα δεν έχει και το αντίστοιχο προς τις συνθήκες των πραγμάτων κίνημα των καταναλωτών.
      Κύριε Υπουργέ, με συγκεκριμένο έγγραφο η Γενική Γραμματεία του Καταναλωτή είχε ζητήσει ορισμένα στοιχεία από τις οργανώσεις των καταναλωτών προκειμένου να επιχορηγηθούν. Έχω μπροστά μου συγκεκριμένη κατάσταση, βάσει της οποίας προκύπτει ότι έχουν επιχορηγηθεί οργανώσεις καταναλωτών χωρίς να έχουν πρόεδρο διοικητικού συμβουλίου, χωρίς να έχουν πρακτικά γενικών συνελεύσεων, χωρίς να έχουν ισολογισμούς, χωρίς να έχουν δραστηριότητες, έστω μια ημερίδα, ένα συνέδριο, ένα σεμινάριο αναφορικά με τα θέματα αυτά. 
      Φοβάμαι ότι πάρα πολλές απ’ αυτές τις οργανώσεις καταναλωτών, που έχουν επιχορηγηθεί, είναι ψευδεπίγραφες και εξυπηρετεί η παρουσία τους άλλα συμφέροντα. Είναι αναγκαίο να υπάρξει η αυστηροποίηση του νόμου προκειμένου αυτοί που διεκδικούν να είναι στο κίνημα των καταναλωτών να προσέρχονται στην υπόθεση αυτή με ανιδιοτέλεια και με μόνο στόχο την προστασία του καταναλωτή και την αντιμετώπιση όλων εκείνων των ζητημάτων που συνιστούν σήμερα μια ασφυκτική λειτουργία της αγοράς που καταδυναστεύει τον πολίτη, αλλά καταδυναστεύει ταυτόχρονα και τον παραγωγό.
      Δεν είναι δυνατόν να δίδονται αυτά τα χρήματα χωρίς στοιχειώδεις προϋποθέσεις. Είναι δυνατόν χωρίς διοικητικό συμβούλιο, χωρίς πρόεδρο, να οργανώνεται μια ομάδα ελαχίστων ανθρώπων και να επιχορηγείται και από το Υπουργείο, από το ελληνικό δημόσιο; Αυτό δεν έχει καμία σχέση με την ανάγκη ύπαρξης ενός ισχυρού και υγιούς κινήματος καταναλωτών. Αυτό έχει σχέση με παρατυπίες, έχει σχέση με μεθοδεύσεις, προκειμένου να εξασφαλίζουν χρήματα και πολλές φορές -λυπάμαι που το διαπιστώνω- διάφορες ποικιλώνυμες οργανώσεις καταναλωτών να διαμορφώνουν συνθήκες προς ίδιον όφελος και να διαμορφώνουν και προτιμήσεις των καταναλωτών, διότι ο καταναλωτής είναι εξαιρετικά ευάλωτος. Και είναι ευάλωτος από τα όσα συμβαίνουν σήμερα στην αγορά.
      Να αλλάξει, λοιπόν, ο νόμος. Να τεθούν αυστηρά και συγκεκριμένα κριτήρια και η επιχορήγηση να εξασφαλίζει τη συνδρομή των κριτηρίων που θα τεθούν.
      ΠΡΟΕΔΡΕΥΩΝ (Γεώργιος Σούρλας): Ο κύριος Υπουργός έχει το λόγο.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Κύριε Κουβέλη, θα συμφωνήσω απόλυτα μαζί σας. Θα διαπιστώσετε δε και στον πίνακα που θα σας μοιραστεί ότι το 2004 –δεν κάνω κριτική, ούτε λέω τι γινόταν στο παρελθόν- οι οργανώσεις που είχαν πάρει χρήματα είναι πολύ περισσότερες απ’ αυτές που πήραν το 2005 και 2006.
      Έχω σημειώσει με κύκλο, γιατί έχει γίνει ένα λάθος στην εκτύπωση –ήταν με κόκκινο στο πρωτότυπο- τα ποσά τα οποία δεν έχουν εισπραχθεί. Δηλαδή, είχαν βγει συγκεκριμένα κονδύλια τα οποία δεν εισεπράχθησαν και προφανώς αυτοί που δεν τα εισέπραξαν δεν είχαν ούτε καν τη διοικητική οργάνωση να τα εισπράξουν, γι’ αυτό δεν ξαναπήραν.
      Άρα πράγματι πρέπει να μπουν –και σ’ αυτό συμφωνούν όλες οι σοβαρές καταναλωτικές οργανώσεις, το Εθνικό Συμβούλιο των Καταναλωτών- αυστηροί κανόνες. Ούτε είναι προς όφελος των καταναλωτών να υπάρχει τέτοια πολυδιάσπαση μικρών καταναλωτικών οργανώσεων. 
      Το καταναλωτικό κίνημα για να είναι αποτελεσματικό πρέπει να έχει λίγες αλλά καλά οργανωμένες αξιόπιστες, με οργάνωση, με συγκεκριμένο πρόγραμμα οργανώσεις και προς αυτήν την κατεύθυνση κινούμεθα. 
      Επίσης, θα ήθελα να σας θυμίσω –θα το θυμόσαστε- ότι πολύ πρόσφατα στείλαμε μια καταναλωτική οργάνωση στον εισαγγελέα όχι για κανέναν άλλο λόγο, αλλά γιατί παραποίησε τα στοιχεία προκειμένου να δημιουργήσει εντυπώσεις.
      ‘Αρα έχει αρχίσει να μπαίνει τάξη. Χρειάζεται πολλή δουλειά και ο νόμος είναι εξαιρετικά σημαντικό όπλο, ακριβώς διότι είναι ένας νόμος που βγαίνει με κοινή συναίνεση από όλες οι καταναλωτικές οργανώσεις που υπάρχουν εδώ και φορείς από την αγορά και των εργαζομένων. Νομίζω ότι με τη δημόσια διαβούλευση που θα ακολουθήσει θα γίνει ένα νομοθέτημα, το οποίο θα βοηθήσει, διότι τελικά η καταναλωτική οργάνωση βοηθάει όχι μόνον την κοινωνία αλλά βοηθάει και την Κυβέρνηση. Πιέζει, δίνει σωστές πληροφορίες, ενημερώνει τους καταναλωτές, διότι –επαναλαμβάνω- ο ενημερωμένος καταναλωτής είναι ο καλύτερος σύμμαχος της Κυβέρνησης στην οποιαδήποτε μάχη δίνει απέναντι σε μια αγορά που πρέπει να λειτουργεί σύννομα.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Κύριοι συνάδελφοι, θα συζητηθεί η πρώτη με αριθμό 1005/21.9.2006 επίκαιρη ερώτηση του Βουλευτή της Νέας Δημοκρατίας κ. Ιωάννη Μπούγα, προς τον Υπουργό Απασχόλησης και Κοινωνικής Προστασίας, σχετικά με τη Σύσταση Εθνικού Ινστιτούτου για την υγεία και την ασφάλεια στην εργασία.
      Η επίκαιρη ερώτηση του κυρίου συναδέλφου έχει ως εξής:
      «Η κατάστρωση και εφαρμογή συγκροτημένης πολιτικής για την πρόληψη των ατυχημάτων, την προαγωγή και τη βελτίωση της ασφάλειας και της υγείας των εργαζομένων κατά την εργασία συνιστά δικαιοπολιτική επιλογή τόσο του ευρωπαϊκού (οδηγία 89/391/Ε.Ο.Κ.) όσο και του εθνικού (ν.1568/1985) νομοθέτη. Στην προσπάθεια αυτή δύναται να συμβάλει σημαντικά η σύσταση «Εθνικού Ινστιτούτου Υγείας και Ασφάλειας της Εργασίας» με τη συμμετοχή και συνεργασία κράτους-εργοδοτών και εργαζομένων και ευρεία αρμοδιότητα παρουσίας, μελέτης και προτάσεων σε όλους τους χώρους εργασίας, όχι μόνον του ιδιωτικού αλλά και του δημόσιου τομέα, συμπεριλαμβανομένων των Ενόπλων Δυνάμεων.
      Κατ’ αντιστοιχία προς τα ευρωπαϊκά πρότυπα, αντικείμενο του ινστιτούτου θα είναι η λεπτομερής καταγραφή και στατιστική επεξεργασία του συνόλου των εργατικών ατυχημάτων, η συλλογή στοιχείων και η μελέτη των επαγγελματικών ασθενειών και ατυχημάτων, η πρόληψη του επαγγελματικού - εργατικού κινδύνου και η βελτίωση της επαγγελματικής υγείας και ασφάλειας.
      Κατόπιν τούτων, ερωτάται ο κύριος Υπουργός: 
      α) Πότε προτίθεται να εισαγάγει στη Βουλή σχετική νομοθετική πρωτοβουλία για τη σύσταση του Εθνικού Ινστιτούτου Υγείας και Ασφάλειας της Εργασίας.
      β)  Πώς αντιμετωπίζεται από τους κοινωνικούς εταίρους η προοπτική ενσωμάτωσης στο νέο θεσμό του Ελληνικού Ινστιτούτου για την Υγεία και την Ασφάλεια της Εργασίας (ΕΛ.ΙΝ.Υ.Α.Ε.).»
      Το λόγο έχει ο Υφυπουργός Απασχόλησης και Κοινωνικής Προστασίας κ. Γιακουμάτος.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Ευχαριστώ, κύριε Πρόεδρε.
      Κύριε συνάδελφε, το σχετικό νομοσχέδιο που αφορά τη σύσταση του Εθνικού Ινστιτούτου Υγείας και Ασφάλειας της Εργασίας θα είναι κατατεθειμένο στη Βουλή μέχρι τέλους του χρόνου. 
      Όσον αφορά για τους εταίρους και για το ΕΛ.ΙΝ.Υ.Α.Ε., πράγματι στις αρχές Οκτωβρίου θα δοθεί το ΕΘ.ΙΝ.Υ.Α.Ε. και στη Γ.Σ.Ε.Ε. και στους εταίρους και στο ΕΛ.ΙΝ.Υ.Α.Ε. για διαβούλευση. 
      Έχω πολλές φορές τονίσει απ’ αυτό το Βήμα της Βουλής πως ο εξανθρωπισμός των ωρών εργασίας αποτελεί για μας βασική προτεραιότητα. Πρέπει να υπάρχει ένα υγιές και ασφαλές εργασιακό περιβάλλον και πρέπει να επαναπροσδιορίσουμε την εργασιακή κουλτούρα στη χώρα μας. Είναι διαδικασία στην οποία οφείλουμε όλοι να συμβάλουμε. Μέχρι τώρα υπάρχει ένα άναρχο τοπίο, ένα τοπίο που θέλει πραγματικά να δηλώνεται ένα μέρος των ατυχημάτων μέσω του Ι.Κ.Α.. Εδώ, όμως, υπάρχει ένα πλαίσιο -όπως είναι στο Υπουργείο Ναυτιλίας, στο Υπουργείο Μεταφορών- που πάρα πολλά δεν δηλώνονται. 
      Γι’ αυτό, λοιπόν, θα πρέπει να υπάρχει ένα Εθνικό Ινστιτούτο που να καλύπτει όλα τα Υπουργεία, τον ιδιωτικό και το δημόσιο τομέα, ούτως ώστε να μπορεί να κάνει μελέτες για να προλαβαίνει τα προβλήματα για την υγεία και την ασφάλεια των εργαζομένων, να αντιμετωπίζει τις επαγγελματικές ασθένειες. Όλα αυτά θα γίνονται μέσα από το Εθνικό Ινστιτούτο για την Υγεία και την Ασφάλεια των Εργαζομένων. Αυτό νομίζω ότι θα βοηθήσει πάρα πολύ, ούτως ώστε να προσαρμοστούμε και με τα ευρωπαϊκά δεδομένα και να μπορέσουμε να έχουμε μια καλύτερη αντιμετώπιση, να έχουμε λιγότερα ατυχήματα και μια καλύτερη ποιότητα ζωής για όλους τους εργαζόμενους.
      ΠΡΟΕΔΡΕΥΩΝ (Γεώργιος Σούρλας): Ο ερωτών συνάδελφος κ. Μπούγας έχει το λόγο.
      ΙΩΑΝΝΗΣ ΜΠΟΥΓΑΣ: Πράγματι, κύριε Πρόεδρε, το ζήτημα της ασφάλειας και της υγείας των εργαζομένων στους χώρους εργασίας πρέπει να είναι ύψιστη προτεραιότητα της πολιτείας και νομίζω ότι πρέπει να βρίσκεται -και βρίσκεται- στο επίκεντρο του ενδιαφέροντος του Υπουργείου Απασχόλησης και Κοινωνικής Προστασίας, αφ’ ενός επειδή τα εργατικά ατυχήματα συνεπάγονται ένα οδυνηρό κόστος, αφ’ ετέρου γιατί έχουμε και ένα δυσβάστακτο οικονομικό κόστος, το οποίο ανέρχεται περίπου σε 30.000.000.000 ευρώ στην Ευρωπαϊκή Ένωση. Και μιλώ για το άμεσο κόστος και όχι για το έμμεσο κόστος, το οποίο είναι πολλαπλάσιο.
      Πράγματι –το ανέφερε και ο κύριος Υπουργός- σήμερα η μελέτη της ασφάλειας και της υγείας στους χώρους εργασίας δυσχεραίνεται. Και αυτό συμβαίνει γιατί έχουμε μια πολυνομία -άνω των εκατό είναι, κύριε Υπουργέ, τα νομοθετήματα τα οποία αφορούν στην ασφάλεια και στην υγεία στους χώρους εργασίας- έχουμε πολυδιάσπαση της εμπειρίας που υπάρχει μέχρι σήμερα και της γνώσης σε διάφορους κρατικούς ή μη φορείς, με αποτέλεσμα να μη δηλώνονται όλα τα εργατικά ατυχήματα, αλλά και να μην είναι δυνατόν να αξιοποιηθεί αυτή η γνώση προς όφελος της ασφάλειας και της υγείας των εργαζομένων στους χώρους εργασίας. 
      Το ρόλο αυτόν, δηλαδή το ρόλο του συντονιστή, το ρόλο της δημιουργίας όλων εκείνων των στοιχείων τα οποία είναι αναγκαία, προκειμένου να δημιουργήσουμε τα κατάλληλα νομοθετήματα αλλά και να προβούμε στους ελέγχους που απαιτούνται, μπορεί να τον παίξει το ινστιτούτο για το οποίο δηλώσατε ότι μέχρι τέλους του έτους θα έλθει το σχετικό νομοθέτημα στη Βουλή για να ψηφιστεί.
      Έχουμε και νέους κινδύνους, τους οποίους μέχρι σήμερα δεν μπορούμε να ανιχνεύσουμε με τα μέσα τα οποία διαθέτει η πολιτεία. Νομίζω ότι και αυτό είναι μία πρόκληση, την οποία θα μπορέσει να αντιμετωπίσει το υπό σύσταση ινστιτούτο.  
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνοντας, επιτρέψτε μου να πω, κύριε Πρόεδρε, ότι είναι μια ευκαιρία, δεδομένου ότι η Ευρωπαϊκή Ένωση από 23 έως 27 Οκτωβρίου, αφιερώνει επτά μέρες στην εκστρατεία για την ενημέρωση των νέων για τη διασφάλιση των όρων της έναρξης της επαγγελματικής τους σταδιοδρομίας με ασφάλεια και υγεία. Νομίζω ότι θα είχε ένα συμβολικό χαρακτήρα, εάν κατετίθετο την περίοδο εκείνη στη Βουλή το σχετικό νομοθέτημα, διότι έτσι θα δηλωνόταν και η πρόθεση της ελληνικής πολιτείας, να συνδράμει, να είναι  παρούσα στην προσπάθεια αυτή για την ενημέρωση των νέων, έτσι ώστε να ξεκινήσουν την εργασία τους υπό συνθήκες ασφάλειας και υγείας.
      Ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Μπούγα.
      Κύριε Υπουργέ, έχετε το λόγο.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε συνάδελφε, υπάρχει κατατεθειμένο στη Βουλή το νομοσχέδιο για το ασφαλιστικό και περιμένει να πάρει σειρά για να συζητηθεί, αμέσως μετά, κύριε Πρόεδρε, έρχεται το εργασιακό νομοσχέδιο, αμέσως μετά έρχεται το νομοσχέδιο για το Ταμείο Αλληλεγγύης, όπως έχουμε δεσμευτεί ότι θα έλθει μέχρι τέλος του χρόνου, το νομοσχέδιο για την εισφοροδιαφυγή και, τέλος, αυτό το νομοσχέδιο. Είναι πέντε νομοσχέδια τα οποία έχει το Υπουργείο έτοιμα να τα καταθέσει μέχρι τέλους του χρόνου, για να μπορέσει πραγματικά να αντιμετωπίσει αυτά τα πολύ μεγάλα προβλήματα. Και ένα πολύ μεγάλο πρόβλημα, όπως πολύ σωστά είπατε, είναι αυτό για την ασφάλεια και την υγεία των εργαζομένων.
      Δεύτερον, αυτή η εβδομάδα που περνούμε τώρα είναι η εβδομάδα της ασφάλειας και της υγείας των εργαζομένων. Γίνονται εκδηλώσεις σε όλη την Ευρώπη. Την Παρασκευή ήταν στην Ξάνθη ημερίδα για την ασφάλεια και την υγεία, όπου πραγματικά μοιράσαμε φυλλάδια και διαφημιστικά και κάναμε ένα ωραίο σεμινάριο. Το Σάββατο στις 29 του μηνός ο κύριος Υπουργός -ο κ. Τσιτουρίδης- θα κάνει κάτι αντίστοιχο στο Κιλκίς. Κάνουμε, όπως προβλέπει η Ευρωπαϊκή Ένωση, δύο ημερίδες. 
      Και επειδή πράγματι υπάρχει σήμερα μια επιστημονική, αν θέλετε, εξειδίκευση και πολυπλοκότητα στις παθήσεις που προέρχονται από διάφορες αιτίες, γι’ αυτό έχουμε προβλέψει αυτό το Εθνικό Ινστιτούτο Υγείας και Ασφάλειας της Εργασίας, αυτό το μοντέλο δηλαδή που προτείνουμε να στελεχωθεί από τομέα στατιστικής, παραχωρήσεως και επεξεργασίας, τομέα ιατρικής της εργασίας, τομέα βιομηχανικής ασφάλειας και υγείας, τομέα επιδημιολογίας, τομέα ενημέρωσης και τεκμηρίωσης, τομέα κοινωνικών λειτουργών και επισκεπτριών υγείας και λειτουργία κινητών μονάδων.
      Αυτό το Εθνικό Ινστιτούτο θα έχει συνεργάτες ανώτατα τεχνολογικά εκπαιδευτικά ιδρύματα -ήδη τώρα υπάρχει η Εθνική Επιτροπή Αμιάντου που σε συνεργασία με το πανεπιστήμιο μελετά τις επιπτώσεις κ.λπ.- νοσοκομεία, ιατρικούς συλλόγους, συλλόγους χημικών μηχανικών κ.λπ., διακρατικούς φορείς και κοινωνικούς εταίρους. Έτσι πιστεύουμε ότι με αυτό το πλέγμα που θα είναι σε πανελλήνιο επίπεδο, θα μπορούμε πράγματι να ξέρουμε ακριβώς ποια είναι τα ζητήματα, να κάνουμε την καταγραφή και την πρόληψη.
      Αυτό το σχέδιο νόμου, κύριε Βουλευτά, πριν έλθει στη Βουλή θα δοθεί και σε εσάς και στα κόμματα της Νέας Δημοκρατίας και του ΠΑ.ΣΟ.Κ. και της Αριστεράς για διαβούλευση για να προσθέσει ο καθένας από τη σοφία του, για να γίνει το νομοσχέδιο ακόμη σοφότερο. 
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Ακολουθεί η δεύτερη με αριθμό 1006/21.9.2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ανδρέα Μακρυπίδη προς τον Υπουργό Οικονομίας και Οικονομικών, σχετικά με τη συμμετοχή της Οικονομικής και Κοινωνικής Επιτροπής στα Διοικητικά Συμβούλια των Δ.Ε.Κ.Ο. κ.λπ..
      Αναλυτικότερα η επίκαιρη ερώτηση του κ. Μακρυπίδη έχει ως εξής:
      «Με το ν. 2414/1996 θεσπίσθηκε η συμμετοχή της Ο.Κ.Ε. στα Διοικητικά Συμβούλια των Δ.Ε.Κ.Ο. (όπου το κράτος κατέχει την πλειοψηφία του μετοχικού κεφαλαίου), εξασφαλίζοντας την αποτελεσματικότητα και σταθερότητα των διοικήσεων και ικανοποιώντας την ανάγκη παγίωσης διαδικασιών αξιοκρατικής επιλογής και διακομματικής αποδοχής.
      Η Κυβέρνηση της Νέας Δημοκρατίας, στα πλαίσια του νόμου για τις Δημόσιες Επιχειρήσεις (ν.3429/2005, όπου μεταξύ άλλων καταργείται το άρθρο 6 του ν.2414/1996 που προβλέπει τη συμμετοχή εκπροσώπου της Ο.Κ.Ε. στις Δ.Ε.Κ.Ο.), εξαιρεί ρητά με ερμηνευτική εγκύκλιο την Ο.Κ.Ε. από τα Δ.Σ. των Δ.Ε.Κ.Ο., χωρίς καμία αιτιολογία, παραγνωρίζοντας τη σπουδαιότητα του ρόλου της.
      Επειδή η Κυβέρνηση της Νέας Δημοκρατίας είναι πλέον ελεύθερη να ορίζει τους κομματικούς της εκπροσώπους, αφού με τον αποκλεισμό της Ο.Κ.Ε. απελευθερώνονται αρκετές θέσεις στα Δ.Σ. των Δ.Ε.Κ.Ο., επειδή ο αποκλεισμός αυτός υποβαθμίζει το ρόλο της Ο.Κ.Ε. και επιπλέον έρχεται σε αντίθεση με τα όσα υποστήριζε η Νέα Δημοκρατία ως αντιπολίτευση, η οποία επιδοκίμαζε τη ρύθμιση για συμμετοχή της Ο.Κ.Ε. στα Δ.Σ. των Δ.Ε.Κ.Ο., κατά τη συζήτηση του ν. 2414 το Μάιο του 1996.
      Ερωτάται ο κύριος Υπουργός:
      Για ποιο λόγο άλλαξε η θέση της Νέας Δημοκρατίας και ενώ το 1996 ως αντιπολίτευση συμφωνούσε με τη ρύθμιση για συμμετοχή της Ο.Κ.Ε., σήμερα ως Κυβέρνηση την εξαιρεί;
      Προτίθεται άμεσα να αναιρέσει την εξαίρεση της Ο.Κ.Ε. από τα Δ.Σ. των Δ.Ε.Κ.Ο. για την εξασφάλιση της ευρύτερης κοινωνικής αποδοχής της λειτουργίας τους:»
      Στην επίκαιρη ερώτηση του κ. Μακρυπίδη θα απαντήσει ο Υφυπουργός Οικονομίας και Οικονομικών κ. Δούκας. 
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Κύριε Πρόεδρε, αγαπητέ συνάδελφε, τον περασμένο Δεκέμβριο ψηφίσαμε εδώ το νόμο για τον εκσυγχρονισμό της λειτουργίας των Δ.Ε.Κ.Ο.. Συστήσαμε τη διυπουργική επιτροπή των Δ.Ε.Κ.Ο. -ειδική γραμματεία- αναβαθμίζοντας το θέμα της εποπτείας τους. Είπαμε ότι η επιλογή του προέδρου και του διευθύνοντα συμβούλου κάθε Δ.Ε.Κ.Ο. πρέπει να γίνεται με δημόσια προκήρυξη της θέσης. Επιβάλαμε την κατάρτιση κανονισμών λειτουργίας και τον πλήρη και λεπτομερειακό καθορισμό των ευθυνών του προέδρου, του διευθύνοντος συμβούλου και του διοικητικού συμβουλίου. Βάλαμε όρια και πλαφόν στους μισθούς και τις αμοιβές και των μελών του διοικητικού συμβουλίου -στις περισσότερες περιπτώσεις τους μειώσαμε- και του προέδρου και του διευθύνοντος συμβούλου και υιοθετήσαμε και την εφαρμογή διεθνών λογιστικών προτύπων.
      Η Ο.Κ.Ε. έχει σπουδαίο ρόλο για την οικονομική και κοινωνική πολιτική της Κυβέρνησης. Έχει σπουδαίο συμβουλευτικό ρόλο, όπως επίσης και για τη λειτουργία των Δ.Ε.Κ.Ο., χωρίς να είναι ανάγκη να την μπλέξουμε και σε θέματα διορισμών μελών της Ο.Κ.Ε. και στο διοικητικό συμβούλιο. Έχει άλλες προτεραιότητες. Οι δημόσιες επιχειρήσεις, επί των ημερών σας, κύριε συνάδελφε, έγιναν πολύπαθες. Μέτριες διοικήσεις καλυπτόντουσαν κάτω από έναν μανδύα τάχα παροχής κοινωνικών υπηρεσιών. Όσα χρήματα και να έχαναν, όσο πιο κακές ήταν οι διοικήσεις που είχατε τοποθετήσει, τόσο πιο πολύ επικαλούντο το τάχα κοινωνικό έργο τους. Ας αφήσουμε, λοιπόν, την Ο.Κ.Ε. να κάνει καλά τη δουλειά της, χωρίς θέματα συμμετοχής των μελών της και διορισμών στα διοικητικά συμβούλια. 
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Και εμείς σας ευχαριστούμε, κύριε Υπουργέ. 
      Το λόγο έχει ο ερωτών συνάδελφος κ. Μακρυπίδης.
      ΑΝΔΡΕΑΣ ΜΑΚΡΥΠΙΔΗΣ: Ευχαριστώ, κύριε Πρόεδρε.
      Η Οικονομική Κοινωνική Επιτροπή και από το ρόλο της και από το έργο της, δώδεκα χρόνια τώρα έχει καταξιωθεί και μεταξύ των κοινωνικών εταίρων και  μεταξύ των κομμάτων του Κοινοβουλίου και δεν χρειάζεται να το ομολογήσετε εσείς, κύριε Υπουργέ. Όμως, η Κυβέρνηση της Νέας Δημοκρατίας δυόμισι χρόνια τώρα, όπως και σε μια σειρά  άλλους θεσμούς και φορείς έχει απαξιώσει και έχει υποβαθμίσει το ρόλο της Ο.Κ.Ε.. Μια σειρά από νομοσχέδια έχουν έρθει για συζήτηση στη Βουλή, χωρίς καν τη στοιχειώδη υποχρέωση που έχουμε από τον κανονισμό της Ο.Κ.Ε. να έχει εκφέρει γνώμη, κύριε Υπουργέ. Άρα υποβαθμίζετε και απαξιώνετε την Ο.Κ.Ε.. Αυτό είναι το πρώτο.
      Το δεύτερο. Το Δεκέμβριο του 2005, με το ν.3429, καταργήσατε τη συμμετοχή της Οικονομικής και Κοινωνικής Επιτροπής μέσα στα Διοικητικά Συμβούλια των Δ.Ε.Κ.Ο. που είχε θεσμοθετηθεί από την κυβέρνηση του ΠΑ.ΣΟ.Κ. με το ν. 2414/96. Και με την εγκύκλιο που προέκυψε κατά εξουσιοδότηση του νόμου, ρητά και κατηγορηματικά καταργείτε τη συμμετοχή της Ο.Κ.Ε. από τα Διοικητικά Συμβούλια. Και ερωτώ: Συμπτωματικό είναι την ίδια χρονική περίοδο, κύριε Υπουργέ, σχετικά με την επιστολή που έστειλαν οι αρμόδιοι Υπουργοί κύριοι Σιούφας και Παπαθανασίου στην Ο.Κ.Ε. -για να στείλουν εκπρόσωπο στην Επιτροπή Ανταγωνισμού, για όσα έχουν έρθει στο φως της επικαιρότητας τελευταία- που έστειλε εκπρόσωπο και δεν τον αποδεχτήκατε; Δεν τον αποδέχτηκε η Κυβέρνηση. Δεν τον αποδέχτηκε η πολιτική ηγεσία του Υπουργείου Ανάπτυξης και επανήλθε με πίεση και ξανά νέα επιστολή που έστειλε η διοίκηση της Ο.Κ.Ε. 12 Γενάρη του 2006 και προτείνει τα άτομα. Δεν το αποδέχτηκε πάλι η ηγεσία του Υπουργείου Ανάπτυξης. Και μετά από παρασκηνιακές πιέσεις, ξαναέστειλε επιστολή, ούτως ώστε να είναι ο αρεστός στους κυρίους Παπαθανασίου και Σιούφα, αυτός που ήρθε στην επιτροπή. Και συγχρόνως με το ν. 3372/2005 που αλλάξατε το συσχετισμό και από εννέα μέλη πήγε σε έντεκα η Επιτροπή Ανταγωνισμού, ήθελαν ο κ. Σιούφας και ο κ. Παπαθανασίου να ελέγξουν το συγκεκριμένο συσχετισμό. Συμπτωματικό είναι αυτό;
      Τι κάνει η Κυβέρνηση της Νέας Δημοκρατίας; Έτσι δηλαδή επιβεβαιώνει το σεβασμό στους φορείς ή όταν η πρόταση της Ο.Κ.Ε. δεν μας αρέσει, κάνουμε το πολύ απλό. Συζητάμε νομοσχέδια, χωρίς τη γνώμη της. Όταν η πρόταση της Ο.Κ.Ε. δεν μας αρέσει, ή είναι ενοχλητικές οι προτάσεις, τι κάνουμε; Προχωρούμε στην κατάργηση συμμετοχής της Ο.Κ.Ε. στα Διοικητικά Συμβούλια. Και αντί αυτών, τι κάνουμε, κύριε Υπουργέ; Στις κενές θέσεις που συμμετείχαν τα στελέχη της Ο.Κ.Ε. των κοινωνικών δυνάμεων, των παραγωγικών δυνάμεων της χώρας, στέλνουμε τους κάθε λογής Αδαμόπουλους, Κωνσταντινίδηδες και Αναγνωστόπουλους, δηλαδή τους Πανάγους και τους κουμπάρους. Ε, αντί της συμμετοχής της Ο.Κ.Ε., στέλνετε αυτούς τους «ευυπόληπτους» πολίτες. Γι’ αυτό σήμερα απολογείστε. Και σας ερωτώ, κύριε Υφυπουργέ: Προτίθεστε να επαναφέρετε τη συμμετοχή της Ο.Κ.Ε. στα Διοικητικά Συμβούλια ή θα μείνετε στον τρόπο που στελεχώνετε με τους υμετέρους; Δεν έχουν επιτέλους τελειωμό τα γαλάζια παιδιά; 
      Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κύριος Υπουργός.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Όσον αφορά το παραλήρημα του κυρίου συναδέλφου για τα θέματα της Επιτροπής Ανταγωνισμού, θα ήθελα να σας πω, κύριε συνάδελφε….
      ΑΝΔΡΕΑΣ ΜΑΚΡΥΠΙΔΗΣ:   Επί της ουσίας, κύριε Υπουργέ, αφήστε τους χαρακτηρισμούς.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Δεν σας διέκοψα.
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ…
      ΑΝΔΡΕΑΣ ΜΑΚΡΥΠΙΔΗΣ: Κύριε Πρόεδρε, να ανακαλέσει ο κύριος Υπουργός.
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, θερμή παράκληση…
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Ανακαλώ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Δεν είναι στο ύφος του, αλλά  υπάρχουν και κάποιες στιγμές έντασης.
      Συνεχίστε.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Κύριε συνάδελφε, ποιος παγίδεψε τους κυρίους που αναφέρατε εσείς προηγουμένως; Ποιος κυριολεκτικά τους παγίδεψε και τους παρέπεμψε στη δικαιοσύνη; Ο κ. Σιούφας  ήταν αυτός ο οποίος τους παγίδευσε με το συνάδελφό του τον κ. Παπαθανασίου. Και ζητάτε τα ρέστα; Με το που «μυρίστηκε» η επιτροπή ότι κάτι πάει στραβά στη συγκεκριμένη υπόθεση, η Κυβέρνηση, διά των συγκεκριμένων Υπουργών, κυριολεκτικά τους παγίδεψε. Πείτε μου στα είκοσι χρόνια της δικής σας διακυβέρνησης πότε μπορέσατε να παγιδεύσετε, έστω και έναν δικό σας διορισμένο άνθρωπο, κύριοι συνάδελφοι; Μη ζητάτε και τα ρέστα γι’ αυτό το συγκεκριμένο θέμα.
      Όσον αφορά την Ο.Κ.Ε., επαναλαμβάνω και είμαι σαφής. Δουλειά της Ο.Κ.Ε. δεν είναι να συμμετέχει στη χάραξη της στρατηγικής και στο καθημερινό management των δημοσίων επιχειρήσεων. Έχει μια πάρα πολύ σοβαρή δουλειά να κάνει, την τιμάμε, δεχόμαστε όλες τις εισηγήσεις της, δουλεύουμε πάνω σ’ αυτές τις εισηγήσεις τις οποίες κάνει, αλλά δεν είναι η δουλειά της το management των επιχειρήσεων. Έχει πολύ σοβαρότερο έργο από αυτό. 
      Ευχαριστώ, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, ακολουθεί η τρίτη με αριθμό 1012/21.9.2006 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Δημητρίου Τσιόγκα, προς την Υπουργό Εθνικής Παιδείας και Θρησκευμάτων, σχετικά με την αντιμετώπιση του κτηριακού προβλήματος του 1ου Δημοτικού Σχολείου Γιάννουλης του Νομού Λάρισας.
      Η επίκαιρη ερώτηση του κυρίου συναδέλφου έχει ως εξής:
      «Οι εκατόν ογδόντα πέντε μαθητές του 1ου Δημοτικού Σχολείου Γιάννουλης Νομού Λάρισας καλούνται να κάνουν μάθημα για μια ακόμη χρονιά σε ένα ακατάλληλο κτήριο.
      Οι μικροί μαθητές αναγκάζονται να κάνουν μάθημα σε αίθουσες ακατάλληλες και μικρές που μετά δυσκολίας χωρούν τα θρανία τους, πολλές από τις οποίες έχουν ρωγμές. Προκειμένου να καλυφθούν οι ανάγκες των μαθητών, που κάθε χρόνο αυξάνονται, έχουν μετατραπεί σε αίθουσες όλοι οι χώροι του σχολείου, ακόμη και το λεβητοστάσιο και η αποθήκη του σχολείου καθώς και τρεις χώροι πρώην καταστήματος εκτός του σχολικού συγκροτήματος. Φυσικά δεν υπάρχει γραφείο καθηγητών, γυμναστήριο, βιβλιοθήκη ή άλλοι χώροι απαραίτητοι για τη σωστή λειτουργία του σχολείου.
      Να σημειωθεί ότι η Διεύθυνση Υγιεινής της Νομαρχίας Λάρισας μετά από έλεγχο που πραγματοποίησε πριν έξι χρόνια είχε κρίνει ακατάλληλες τις έξι από τις δώδεκα αίθουσες του σχολείου.
      Παρά τις επανειλημμένες διαμαρτυρίες των γονέων για το κτηριακό πρόβλημα και τις εκκλήσεις για την ανέγερση νέου σύγχρονου διδακτηρίου μέχρι σήμερα δεν έχει γίνει τίποτα. Οι γονείς είναι αγανακτισμένοι και δηλώνουν ότι δε θα στείλουν τα παιδιά τους στο σχολείο αν δεν ελεγχθεί άμεσα η στατικότητα του κτηρίου.
      Ερωτάται η κυρία Υπουργός τι μέτρα προτίθεται να πάρει για την αντιμετώπιση του κτιριακού προβλήματος του 1ου Δημοτικού Σχολείου Γιάννουλης.»
      Ο Υφυπουργός Εθνικής Παιδείας και Θρησκευμάτων κ. Καλός έχει το λόγο.
      ΓΕΩΡΓΙΟΣ ΚΑΛΟΣ  (Υφυπουργός Εθνικής Παιδείας και Θρησκευμάτων): Κύριε Πρόεδρε, όταν κατετέθη η ερώτηση, ζήτησα, τόσο από τον Οργανισμό Σχολικών Κτηρίων όσο και από τις υπηρεσίες νομαρχίας να με πληροφορήσουν για την καταλληλότητα ή μη των αιθουσών που υπάρχουν στο σχολείο. Συγκέντρωσα όλα τα στοιχεία και εκείνο που θα ήθελα να σας πω, κύριε συνάδελφε, είναι το εξής:
      Όντως, στο σχολείο της Γιάννουλης, στο συγκεκριμένο νομό, για τον οποίον αναφέρεστε, φοιτούν συνολικά εκατόν ογδόντα πέντε μαθητές. Στη σχολική αυτή μονάδα με οργανικότητα οκταθεσίου υπάρχει λειτουργικότητα εντεκαθεσίου δημοτικού σχολείου, δηλαδή λειτουργούν έντεκα τμήματα.
      ΔΗΜΗΤΡΙΟΣ ΤΣΙΟΓΚΑΣ: Δώδεκα. 
      ΓΕΩΡΓΙΟΣ ΚΑΛΟΣ  (Υφυπουργός Εθνικής Παιδείας και Θρησκευμάτων): Έντεκα ακριβώς είναι και οι αντίστοιχες σχολικές αίθουσες. Έχουμε στην ουσία δύο διδακτήρια. Το πρώτο διδακτήριο, κύριε Πρόεδρε, ανεγέρθη το έτος 1933 και το δεύτερο είναι πιο πρόσφατο κτήριο, ανέγερσης του 1972. Το δεύτερο αποτελείται από επτά διδακτικές και το πρώτο από τρεις διδακτικές.
       Δεν υπάρχει λοιπόν, κύριε συνάδελφε, καμία μα καμία ανησυχία για τις ρωγμές κατ’ αρχάς, γιατί η στατικότητα μας ενδιαφέρει πρώτα απ’ όλα. Έχουμε στα χέρια μας συγκεκριμένη πραγματογνωμοσύνη και αναλυτική προσέγγιση τεχνική σ’ αυτό και από τη νομαρχία και από τον Ο.Σ.Κ., που μιλούν για απλές τριχοειδείς ρωγμές, οι οποίες είναι όντως, χωρίς κανέναν κίνδυνο. Δεν είναι στον φέροντα οργανισμό, δεν αποτελούν κίνδυνο, ούτε μελλοντικό για την στατικότητα του κτηρίου.
      Δεύτερον, αναφέρεστε σε ενοικίαση κάποιου χώρου εκτός σχολείου. Ξέρετε ότι αυτό ήταν πριν πέντε – έξι χρόνια. Τώρα το σχολείο λειτουργεί αυτοδύναμα. Επαρκούν πλήρως οι αίθουσες. Δεν υπάρχει ενοικιαζόμενος χώρος, όπως γινόταν μέχρι να αναλάβουμε εμείς.
      Η παρούσα διοίκηση της περιφέρειας της εκπαίδευσης έκανε φιλότιμες προσπάθειες, συγκέντρωσε το σχολείο και ξέρετε εξάλλου ότι στο σχολείο ο μαθητικός πληθυσμός μίκρυνε, διότι στην ίδια περιοχή δημιουργήθηκε ένα δεύτερο σχολείο, το οποίο βοήθησε στην αποσυμφόρηση του πρώτου.
      Για να δούμε για τις τέσσερις αίθουσες για τις οποίες λέτε ότι είναι ακατάλληλες.
      ΔΗΜΗΤΡΙΟΣ ΤΣΙΟΓΚΑΣ: Έξι.
      ΓΕΩΡΓΙΟΣ ΚΑΛΟΣ  (Υφυπουργός Εθνικής Παιδείας και Θρησκευμάτων): Τις τέσσερις θα πάρω εγώ από το πρώτο κτήριο.
      Η πρώτη αίθουσα έχει εμβαδόν είκοσι δύο τετραγωνικά μέτρα. Αναφέρεται δε πέρυσι και φέτος σε μέσο όρο δώδεκα έως δεκατεσσάρων μαθητών. Είναι υπέρ αρκετή. Μάλιστα μου έχουν σημειώσει ακριβώς και τις διαστάσεις των παραθύρων για τον πλήρη εξαερισμό, το πού βρίσκεται η πόρτα κ.λπ.. Έχω το τοποδιάγραμμα μπροστά μου.
      Η δεύτερη αίθουσα υπερκαλύπτει τις ανάγκες της με είκοσι τρία τετραγωνικά μέτρα. Η τρίτη αίθουσα, η οποία έχει εμβαδόν δεκαοκτώ τετραγωνικά μέτρα, είναι όμως για έντεκα μαθητές και όχι για είκοσι πέντε μαθητές. Εγώ καταλαβαίνω ότι την οργανικότητα την πάτε στο είκοσι πέντε και γι’ αυτό λέτε ότι δεν επαρκεί. Και η τέταρτη αίθουσα η οποία όντως είναι μικρή, είναι δεκατεσσεράμισι τετραγωνικών μέτρων αλλά αναφέρεται μόνο και πέρυσι και φέτος σε αντιστοιχία πέντε μαθητών, φιλοξενεί πέντε μαθητές. Είναι μεν δεκαπέντε τετραγωνικά μέτρα η αίθουσα, αλλά επαναλαμβάνω φιλοξενεί πέντε μαθητές.
      Αυτές λοιπόν οι αίθουσες είναι υπέρ αρκετές. Το πρόβλημα, απ’ ό,τι βλέπουμε, δεν είναι λοιπόν ούτε στατικό ούτε πρόβλημα χωρητικότητας στην παρούσα φάση του μαθητικού δυναμικού. Απλώς αναλογίζομαι, κύριε συνάδελφε, ότι αυτές οι τρεις μεγάλες ανάγκες που έχει το διδακτήριο είναι για έναν άνετο χώρο για τους καθηγητές, για έναν ανετότερο χώρο για τη βιβλιοθήκη και για ένα γυμναστήριο. Και αυτές οι τρεις ανάγκες είναι ήδη περιγεγραμμένες –τελειώνω και ό,τι άλλο συμπληρωματικό στοιχείο θα σας το δώσω στη δευτερολογία μου- όχι μόνο στην προσέγγιση που κάνει η νομαρχία με τα χρήματα που της δώσαμε φέτος και θα σας πω τα ποσά αμέσως μετά για τη δημιουργία νέων αιθουσών, αλλά και στο Δ΄ Κ.Π.Σ. από τη δική μας υπηρεσία η οποία μελετά τις ανάγκες του σχολείου και τις προγραμματίζει και τις εντάσσει στα ευρωπαϊκά προγράμματα. Άρα, είτε προλάβουν να γίνουν από τη νομαρχία είτε από τα ευρωπαϊκά προγράμματα και αυτές οι τρεις μεγάλες ανάγκες του σχολείου θα καλυφθούν. 
      ΠΡΟΕΔΡΕΥΩΝ (Γεώργιος Σούρλας): Ο ερωτών συνάδελφος κ. Τσιόγκας έχει το λόγο.
      ΔΗΜΗΤΡΙΟΣ ΤΣΙΟΓΚΑΣ: Κύριε Πρόεδρε, είναι γεγονός ότι στο δημοτικό σχολείο της Γιάνουλης πάνε εκατόν ογδόντα πέντε παιδιά. Όμως, οι αίθουσες στις οποίες κάνουν μάθημα έχουν κριθεί από τη Νομαρχία της Λάρισας και την αρμόδια επιτροπή πριν από έξι χρόνια, συγκεκριμένα από τη διεύθυνση υγιεινής της νομαρχίας, ακατάλληλες. Δεν τα λέμε εμείς αυτά, αλλά οι αρμόδιες υπηρεσίες οι οποίες έλεγξαν και τις έξι από τις δώδεκα αίθουσες, που τις κρίνουν ακατάλληλες για διδασκαλία των μαθητών.
      Οι μαθητές είναι υποχρεωμένοι να κάνουν μάθημα σε αυτές τις αίθουσες που δεν χωράνε ορισμένες, όπως είπατε η μικρότερη, η οποία ήταν λεβητοστάσιο και μετατράπηκε σε αίθουσα. Είναι δυνατόν σε ένα σχολείο με εκατόν ογδόντα πέντε μαθητές να υπάρχει τμήμα μαθητών σε μία αίθουσα με πέντε  μαθητές; 
      Εν πάση περιπτώσει, ακόμα και το λεβητοστάσιο, ακόμα και η αποθήκη έχουν  μετατραπεί σε αίθουσες. Και αυτό είναι λυπηρό για μας, διότι πρόκειται για ένα χωριό και ένα σχολείο όπου τα προβλήματα της στέγασης είναι έντονα. Υπάρχει αύξηση του πληθυσμού, αύξηση των μαθητών. Και βέβαια επειδή οι μαθητές αυξάνονται κάθε χρόνο κατά πολύ, αυτές οι αίθουσες δεν καλύπτουν και δεν πληρούν τους όρους υγιεινής των μαθητών, δεν έχουν κατάλληλο εξαερισμό και θέρμανση. Έτσι, ανησυχούν οι γονείς, γιατί μπαίνει σε κίνδυνο η υγεία των παιδιών.
      Εκτός των άλλων, θέλω να αναφερθείτε στη δευτερολογία σας, κύριε Υπουργέ, αυτό το σχολείο λειτουργεί και ως ολοήμερο, αλλά δεν έχει ούτε γυμναστήριο ούτε εστιατόριο ούτε βιβλιοθήκη ούτε αίθουσα εκδηλώσεων. Δεν έχει καν γραφείο δασκάλων, αφού οι ίδιοι οι δάσκαλοι έχουν βγάλει τα δύο γραφεία στο διάδρομο και χρησιμοποιούν το διάδρομο ως γραφείο δασκάλων.
       Συνεπώς θα πρέπει όλες αυτές οι ανάγκες να καλυφθούν μαζί με το σχολικό εξοπλισμό, ο οποίος είναι πεπαλαιωμένος, δηλαδή καθίσματα, θρανία, βιβλιοθήκες, γραφεία κ.λπ.. Γι’ αυτό και οι γονείς διαμαρτύρονται έντονα ακόμα και για τη στατικότητα του κτηρίου. Εάν υπάρχει διαβεβαίωση από τις αρμόδιες υπηρεσίες ότι δεν υπάρχει κίνδυνος στατικότητας και επειδή το κτήριο δεν είναι ούτε διώροφο ούτε τριώροφο, δεν υπάρχει πρόβλημα. Εμείς εμπιστευόμαστε τις αρμόδιες  υπηρεσίες της νομαρχίας, για τη στατικότητα των σχολείων. Η ανησυχία όμως είναι έκδηλη, γιατί οι ρωγμές είναι εμφανείς. Εν πάση περιπτώσει, εμείς θέλουμε να προχωρήσει η Κυβέρνηση στη χρηματοδότηση για το σχολείο, προκειμένου να καλυφθούν όλες αυτές οι ανάγκες με τη χρήση του σχολείου και σαν ολοήμερου. 
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο Υφυπουργός Εθνικής Παιδείας και Θρησκευμάτων για να δευτερολογήσει.
      ΓΕΩΡΓΙΟΣ ΚΑΛΟΣ  (Υφυπουργός Εθνικής Παιδείας και Θρησκευμάτων): Κύριε συνάδελφε, θέλω να σας πω ότι η Νομαρχία της Λάρισας επιχορηγήθηκε πριν από λίγες μέρες με το ποσό των 2.100.000 ευρώ γι’ αυτές ακριβώς τις ανάγκες, για τη δημιουργία δηλαδή αιθουσών, εκεί που είναι απαραίτητες για να αποσυμφορηθούν οι τάξεις. 
      Σας είπα ότι η στατικότητα, μετά τον έλεγχο που έκανε η νομαρχία, δεν αποτελεί πρόβλημα. Και σας διαβεβαιώ ότι εκείνο που αναφέρατε για τις εκθέσεις της νομαρχίας πριν από έξι χρόνια, ορθώς το αναφέρετε. Τι έλεγαν αυτές οι εκθέσεις; Έλεγαν ότι είναι ακατάλληλες οι αίθουσες με την έννοια ότι υπήρχε συμφόρηση μαθητών σε κάθε τμήμα. Μιλούσαμε για τάξεις είκοσι πέντε τετραγωνικών μέτρων με είκοσι μαθητές. Όντως, ήταν ένα μεγάλο ερωτηματικό όσον αφορά τη λειτουργικότητα τέτοιων χώρων. Και ορθώς η νομαρχία τότε είχε κρίνει ότι είναι πολλοί οι είκοσι μαθητές στα είκοσι πέντε τετραγωνικά μέτρα. Σας είπα ότι τα τρία τελευταία χρόνια το σχολείο αποσυμφορήθηκε. Μετεγράφη ένα μεγάλο μέρος του μαθητικού δυναμικού σε διπλανό σχολείο που κατασκευάστηκε, ολοκαίνουργιο, και τώρα οι εκατόν ογδόντα πέντε μαθητές χωρούν άνετα.
      Όσον αφορά στον εξοπλισμό που μου λέτε, εγώ σας καλώ στο γραφείο μου να δούμε ποιες είναι αναλυτικά οι ανάγκες, να επικοινωνήσουμε με τον Ο.Σ.Κ. και σας δίνω το λόγο μου ότι το Υπουργείο Παιδείας θα ανανεώσει όλο τον εξοπλισμό που ζητάτε με την καρδιά μου.
      Και, δεύτερον, αυτές οι τρεις ανάγκες που είπαμε, το γυμναστήριο, ένας μεγαλύτερος χώρος για αίθουσα των δασκάλων, δηλαδή γραφείο δασκάλων και η αίθουσα των εκδηλώσεων, είναι δεδομένο ότι ήδη οδεύουν και προς τις δύο κατευθύνσεις, τόσο προς τα νομαρχιακά προγράμματα όσο με δική μας σύμφωνη γνώμη και προς τα ευρωπαϊκά. Όποιος δρόμος από τους δύο βγει νωρίτερα θα κατασκευαστούν και θα αποδοθούν στην τοπική κοινότητα των δασκάλων και των μαθητών. 
      Σας ευχαριστώ.
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, η πίεση που ασκείται από την Επιτροπή Οικονομικών Υποθέσεων για την προσέλευση του κ. Δούκα είναι αφόρητη. Όμως ο κ. Παπαληγούρας λέει ότι έχει λόγους για να πάει στο Υπουργείο. Τι λέτε κύριε Υπουργέ, να προηγηθεί του κ. Δούκα η ερώτηση;
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Κύριε Πρόεδρε,  υπάρχει μια σύσκεψη στο Υπουργείο και πρέπει να πηγαίνω. Αν πρόκειται για πέντε λεπτά ας προηγηθεί. 
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Πέντε λεπτά θα κάνουμε κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε κύριε Υπουργέ.
      Επίκαιρες ερωτήσεις δευτέρου κύκλου:
      Προχωρούμε λοιπόν στην τρίτη με αριθμό 1010/21.9.2006 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τους Υπουργούς Ανάπτυξης και Οικονομίας και Οικονομικών, σχετικά με την ιδιωτικοποίηση της «ΛΑΡΚΟ» κ.λπ..
      Η επίκαιρη ερώτηση του κυρίου συναδέλφου έχει ως εξής:
      «Στο χορό της ιδιωτικοποίησης μπήκε και η «ΛΑΡΚΟ», σε μία περίοδο που η τιμή του νικελίου διεθνώς έχει πάει στα ύψη και ενώ είναι η μόνη εταιρεία στην Ευρωπαϊκή Ένωση που παράγει σιδηρονικέλιο.
      Η Κυβέρνηση δεμένη στο άρμα του νεοφιλελευθερισμού, αδιαφορώντας για το ότι η «ΛΑΡΚΟ» είναι κερδοφόρα και ότι επηρεάζει την οικονομική και κοινωνική ζωή σε τέσσερις νομούς, απεργάζεται και προωθεί σχέδιο ιδιωτικοποίησής της μέσω της μείωσης αρχικά του μετοχικού κεφαλαίου με ταυτόχρονη διαγραφή πλαστών χρεών, που η κυβέρνηση του ΠΑ.ΣΟ.Κ. φρόντισε να φορτώσει την επιχείρηση και στη συνέχεια της αύξησής του.
      Την ίδια στιγμή ο Πρόεδρος του Δ.Σ. της εταιρείας –ο οποίος διορίστηκε από την Κυβέρνηση- και τα συνδικάτα δηλώνουν ότι η εταιρεία στο τέλος του χρόνου θα εμφανίζει κέρδη της τάξης των 80.000.000 ευρώ, από τα οποία θα μπορούσε να καλύψει μέρος των χρεών να προχωρήσει στις απαιτούμενες επενδύσεις ανανέωσης εξοπλισμού και λήψης μέτρων περιβαλλοντικής προστασίας και, τέλος, θα μπορούσε να προχωρήσει στις αναγκαίες προσλήψεις προκειμένου να σταματήσει επιτέλους το δουλεμπόριο του «δανεισμού» εργαζομένων μίας ημέρας.
      Η μέχρι σήμερα πορεία έχει φέρει το ελληνικό δημόσιο να έχει χρεωθεί μία φορά με τα χρέη που άφησαν οι ιδιώτες πρώην ιδιοκτήτες της «ΛΑΡΚΟ». Ούτε αυτό φαίνεται να λαμβάνει υπ’ όψιν της η Κυβέρνηση και θέλει να την ξαναδώσει σε ιδιώτες.
      Με βάση τα παραπάνω και επειδή ο ορυκτός πλούτος είναι και εθνικός πλούτος ερωτώνται οι κύριοι Υπουργοί:
      Γιατί, αντί να αντιμετωπίσουν τα υπαρκτά προβλήματα της επιχείρησης και αντί να προχωρήσουν στη δημιουργία μονάδας παραγωγής ανοξείδωτου χάλυβα, επιλέγουν την «πανάκεια» της ιδιωτικοποίησης της εταιρείας, ιδιαίτερα σήμερα που η τιμή του νικελίου αυξάνεται συνεχώς;» 
      Ο Υπουργός Οικονομίας και Οικονομικών κ. Δούκας έχει το λόγο, με την παράκληση να περιοριστεί στον προβλεπόμενο χρόνο.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Θα είμαι όσον το δυνατόν πιο σύντομος μπορώ, κύριε Πρόεδρε.
      Αγαπητέ συνάδελφε, μόνη αρμόδια για το θέμα αποκρατικοποίησης ή πώλησης σε ιδιώτες της «ΛΑΡΚΟ», είναι  η διυπουργική επιτροπή αποκρατικοποιήσεων, η οποία όχι μόνο δεν έχει πάρει καμία σχετική απόφαση αλλά δεν έχει καν αντίστοιχη ή σχετική υπηρεσιακή εισήγηση. Επομένως δεν υφίσταται τέτοιο θέμα. Τελεία και παύλα. Δεν ξέρω ποιοι τα λένε και γιατί τα λένε. Η απάντησή μου είναι σαφής και κατηγορηματική.
      Πράγματι, το 2005 ήταν κερδοφόρα χρονιά για τη «ΛΑΡΚΟ». Και το 2006 φαίνεται ότι θα είναι κερδοφόρα χρονιά, λόγω του συμμαζέματος που έχει κάνει η παρούσα διοίκηση στα οικονομικά της επιχείρησης και ακόμη περισσότερο λόγω της πολύ μεγάλης αύξησης της τιμής του νικελίου στις διεθνείς αγορές. Αυτοί είναι οι δύο λόγοι. Ποιο σημαντικός θα έλεγα ότι είναι ο δεύτερος, παρά το γεγονός ότι θέλω να πω την καλή μου κουβέντα για τη διοίκηση της επιχείρησης. Πρέπει όμως να λάβετε υπ' όψιν τα ακόλουθα:
      Συνεχής αύξηση του κόστους της ηλεκτρικής ενέργειας και η «ΛΑΡΚΟ» τα φέρνει βόλτα με σαφώς επιδοτούμενη ηλεκτρική ενέργεια. 
      Τεράστιο το κόστος περιβαλλοντολογικής  αποκατάστασης. Ξέρω ότι έχετε μεγάλη ευαισθησία στα θέματα του περιβάλλοντος, το ίδιο και εγώ. Το κόστος αποκατάστασης είναι στις εκατοντάδες εκατομμύρια ευρώ. Αντιλαμβάνεστε ότι τα φετινά κέρδη είναι υποπολλαπλάσια του κόστους αυτού. 
      Παντελής έλλειψη επενδύσεων και απαρχαιωμένος εξοπλισμός της «ΛΑΡΚΟ» από το 1993. Δεν είχε μπει μια δραχμή σε βελτίωση της τεχνικής υποδομής της επιχείρησης. Να σημειώσω τα χρέη τα οποία έχει η επιχείρηση στη Δ.Ε.Η., στην παλιά «ΛΑΡΚΟ» και στον Ο.Α.Ε. και να σημειώσω ότι έχει και συσσωρευμένες ζημιές της τάξεως περίπου των 150.000.000 ευρώ. 
      Βεβαίως και η διοίκηση εξετάζει όλες τις δυνατότητες επέκτασης και διεύρυνσης των δραστηριοτήτων της επιχείρησης, με σκοπό φυσικά το όφελος και το κέρδος. Δεν έχει λεφτά η επιχείρηση να βάλει σε δουλειές οι οποίες δεν θα μπορέσουν να αυγατίσουν. 
      Όσο για το θέμα του ανοξείδωτου χάλυβα που αναφέρατε, φυσικά και το εξετάζει η διοίκηση, αλλά το εξετάζει βάσει και των παρακάτω παραμέτρων:
      Πρώτον, μια τέτοια επένδυση μπορεί να πάρει από πεντακόσια έως και ένα δισεκατομμύριο ευρώ, όταν μιλάμε ότι τα φετινά  κέρδη είναι υποπολλαπλάσια και δεν ξέρουμε και αν η τιμή του νικελίου θα διατηρηθεί σε αυτά τα επίπεδα στο μέλλον. Δεν είναι εξασφαλισμένη αυτή η κερδοφορία, τουλάχιστον όσον αφορά το κομμάτι που εξαρτάται από την τιμή του νικελίου.
      Δεύτερον, ο ανοξείδωτος χάλυβας είναι ιδιαίτερα ανταγωνιστικός κλάδος. Δεν είναι εύκολο να βγάλεις κέρδη, διότι έχεις να αντιμετωπίσεις κολοσσούς.
      Και, τρίτον, αυτό μπλέκει λίγο τα πράγματα, πολλοί από τους σημερινούς πελάτες για το νικέλιο, βγάζουν χάλυβα. Δηλαδή είναι πιθανόν να μπλέξεις σε μια δουλειά που θα έχεις να ανταγωνιστείς τους ίδιους τους πελάτες σου. 
      Πάντως σε κάθε περίπτωση το εξετάζει πολύ σοβαρά και πολύ συστηματικά με βάση τις παραμέτρους που σας έδωσα. 
      Όσον αφορά το εργατικό θέμα, μας απασχολεί και εμάς και έχουμε ζητήσει σχετική εισήγηση από τη διοίκηση για να δούμε τι θα μπορέσουμε να κάνουμε.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ο κ. Λεβέντης έχει το λόγο.
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε.
      Κύριε Υπουργέ, χαίρομαι που λέτε ότι δεν έχει πάρει καμία απόφαση η διυπουργική επιτροπή και δεν ξέρετε ποιος τα διαδίδει αυτά. Έχει ένα διοικητικό συμβούλιο η «ΛΑΡΚΟ» και υπάρχει ένας πρόεδρος που έχει διοριστεί από την Κυβέρνησή σας, ο οποίος έχει καταγγείλει επανειλημμένα και σε όλους τους τόνους μια σειρά μεθοδεύσεις που στοχεύουν στην υποβάθμιση της εταιρείας, στη μείωση του μετοχικού κεφαλαίου και στη συνέχεια στην αύξησή του, στην οποία αύξηση μπορούν να πάρουν μέρος οι κύριοι μέτοχοι που είναι –όπως ξέρετε- η Δ.Ε.Η., το δημόσιο και η Εθνική Τράπεζα, με 36% και ξέρετε πολύ καλά ότι μεθοδεύονται ενέργειες να μη συμμετάσχουν στην αύξηση του μετοχικού κεφαλαίου. Ο δε διευθύνων σύμβουλος, ο κ. Θανάσουλας, ο οποίος πρότεινε αυτές τις διαδικασίες, προτείνει εάν δεν δείξουν ενδιαφέρον οι κύριοι μέτοχοι, τότε να εξουσιοδοτηθεί  ο προτείνων κ. Θανάσουλας, ο διευθύνων σύμβουλος, να βρει άλλους που θα ενδιαφέρονται και αυτό οδηγεί σε μερική ιδιωτικοποίηση της «ΛΑΡΚΟ». Τέτοιες μεθοδεύσεις δυστυχώς θυμίζουν στον ελληνικό λαό άλλες ενέργειες που έχουν συμβεί στον Ο.Τ.Ε,  στην Εμπορική Τράπεζα, στα ΕΛ.Δ.Α., στο Ταχυδρομικό Ταμιευτήριο και τόσα άλλα που θα έπαιρνε πολλή ώρα να τα αναφέρουμε και που δυστυχώς δεν είναι και τα μόνα, γιατί η λαίλαπα της ιδιωτικοποίησης πάει να παρασύρει τα πάντα.
      Οι εργαζόμενοι αγωνιούν και για την προστασία του εθνικού πλούτου, που είναι ο ορυκτός πλούτος, αλλά και για τις θέσεις εργασίας, γιατί εάν εξελιχθούν έτσι τα πράγματα και αν –όπως φαίνεται από τα πράγματα- προγραμματίζετε να βάλετε  στρατηγικό επενδυτή, τότε κανένας δεν ξέρει και τις εγγυήσεις που έχουν για την εργασία τους. 
      Όσο για το περιβάλλον που είπατε, δεν ξέρω εάν ακολουθηθεί αυτή η μέθοδος μερικής ή ολικής ιδιωτικοποίησης, πώς θα προστατευθεί. Φοβάμαι ότι θα είναι χειρότερα τα πράγματα. Χαίρομαι γι' αυτό που είπατε ότι δεν υπάρχει θέμα ιδιωτικοποίησης και θέλω να το επαναλάβετε για να εμπεδωθεί, ότι δεν υπάρχει τέτοιο ενδεχόμενο και θέλω να πιστεύω ότι αυτό είναι κατηγορηματική κυβερνητική δέσμευση. 
      Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Λεβέντη. 
      Ο κύριος Υπουργός έχει το λόγο.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Νομίζω ότι ήμουν πολύ σαφής κύριε συνάδελφε. Δεν έχει ληφθεί καμία, απολύτως, τέτοια απόφαση και ακόμη περισσότερο δεν έχει εξουσιοδοτηθεί ούτε ο πρόεδρος ούτε κανένα άλλο μέλος του διοικητικού συμβουλίου της «ΛΑΡΚΟ» να ψάξει να βρει ιδιώτες επενδυτές. Νομίζω ότι στα προηγούμενα τα οποία ανέφερα ήμουν σαφής. 
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Θα συζητηθεί η πρώτη  με αριθμό 1004/21-9-2006 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Μιλτιάδη Παπαϊωάννου προς τον Υπουργό Δικαιοσύνης, σχετικά με τη διαδικασία προσαγωγής των εμπλεκομένων στην υπόθεση που αφορά τη λειτουργία της Επιτροπής Ανταγωνισμού.
      Η επίκαιρη ερώτηση του κυρίου συναδέλφου έχει ως εξής:
      «Κύριε Υπουργέ, 
      «Είδατε τις χειροπέδες;» Τις είδε ο εισαγγελέας του Αρείου Πάγου ή ο προϊστάμενος της Εισαγγελίας Πρωτοδικών Αθηνών;
      Κύριε Υπουργέ, 
      Το ερώτημα έρχεται ως συνέχεια της θεσμικά και ηθικά απαράδεκτα κυβερνητικής στάσης για αποπροσανατολισμό της κοινής γνώμης, μέσα από την πολιτική εκμετάλλευση των κατηγορουμένων, που φέρονται ότι εμπλέκονται στο μεγάλο κυβερνητικό σκάνδαλο και που αφορά την λειτουργία της Επιτροπής Ανταγωνισμού. Ο κούφιος πολιτικός λόγος του Πρωθυπουργού περί «μηδενικής αρχής» δεν μπορεί να γεμίζει με άκρως επικίνδυνα επικοινωνιακά τεχνάσματα, όπως είναι εκείνα της υποκατάστασης της λειτουργίας της δικαιοσύνης, ή να γίνεται βάρος της αξιοπρέπειας του ανθρώπου γιατί ασφαλώς γνωρίζετε, ότι η διαπόμπευση των κατηγορουμένων, απαγορεύεται και από τον ποινικό νόμο (άρθρο 8 του  ν. 3090/2002) και από τον Σωφρονιστικό Κώδικα (άρθρο 77 ν. 2726/199), που ρυθμίζει και τον τρόπο που πρέπει να χρησιμοποιούνται οι χειροπέδες.
      Για τον λόγο αυτό 
      Ο Υπουργός Δικαιοσύνης ερωτάται:
      Μέχρι πότε θα χρησιμοποιεί η Κυβέρνηση τους δημοκρατικούς θεσμούς στην εξυπηρέτηση των πολιτικών της επιδιώξεων; Μέχρι πότε θα επιτρέπει και θα υιοθετεί πρακτικές που κατά προκλητικό τρόπο παραβιάζουν όχι μόνο τον κώδικα ηθικής δεοντολογίας αλλά και αυτόν ακόμη τον τυπικό νόμο;»
      Ο Υπουργός Δικαιοσύνης κ. Παπαληγούρας έχει το λόγο. 
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Φοβούμαι ότι ο κύριος συνάδελφος του ΠΑ.ΣΟ.Κ απευθύνει την ερώτησή του σε λάθος Υπουργείο. Η χρησιμοποίηση χειροπεδών ή μη σε κρατούμενους που μετάγονται ενώπιον των δικαστικών αρχών, ανάγεται αποκλειστικά και μόνο στις αρμοδιότητες και υπηρεσιακές ενέργειες του αστυνομικού προσωπικού του Υπουργείου Δημόσιας Τάξης και όχι του Υπουργείου Δικαιοσύνης.
      Από όλες τις διατάξεις, δηλαδή από το άρθρο 147 του π.δ. 141/1991, από το άρθρο 77 του ν. 2776/1999 -του Σωφρονιστικού Κώδικα δηλαδή- και από την περί προσαγωγών από 17-6-2005 εγκύκλιο του Υπουργείου Δημόσιας Τάξης, προκύπτει με τον σαφέστερο τρόπο ότι εναπόκειται στην κρίση των αρμοδίων για τη μεταγωγή οργάνων, να αποφασίσουν ότι οι μεταγόμενοι θα φέρουν ή όχι χειροπέδες.
    Εκείνο που απαγορεύει, πράγματι, ρητά το άρθρο 142 του π.δ. 141 του 1991 είναι η χρήση χειροπεδών για τα φρουρούμενα άτομα μέσα στις αίθουσες των δικαστηρίων. Και αυτό τηρήθηκε στην περίπτωση των τριών κατηγορουμένων για την υπόθεση της «ΜΕΒΓΑΛ». 
    Φοβούμαι ακόμα, κύριε συνάδελφε, ότι δεν απευθύνεστε απλώς σε λαθεμένο υπουργείο αλλά έχετε επιλέξει και λάθος θέμα. 	Με ρωτάτε αν είδα τις χειροπέδες. Τις είδα. Εσείς όμως είδατε την κείμενη νομοθεσία και τις σχετικές εγκυκλίους πριν σπεύσετε να απαγγείλετε αβασάνιστα τις κατηγορίες σας; Αν το είχατε πράξει πιστεύω ότι δεν θα είχε διεγερθεί ο αντιπολιτευτικός σας οίστρος και δεν θα είχατε καταθέσει την σχετική ερώτηση. Και όπως, τουλάχιστον, διαβάζουμε στον Τύπο, αυτή είναι η άποψη και του δυσαρεστημένου για την ατυχή πρωτοβουλία σας Προέδρου του ΠΑ.ΣΟ.Κ. τον οποίο όπως φαίνεται δεν ενημερώσατε –ούτε αυτόν, ούτε και τα αρμόδια όργανα. 
    Κατά τα άλλα είναι αμετροεπή, είναι απαράδεκτα και σας τα επιστρέφω τα περί κούφιου πολιτικού λόγου, επικίνδυνων επικοινωνιακών τεχνασμάτων και άλλα ηχηρά παρόμοια. Καταλάβετε επιτέλους ότι η δική μας Κυβέρνηση, η δική μας παράταξη έχει άλλο αξιακό κώδικα. Δεν κουκουλώνουμε την διαφθορά. Την κυνηγάμε, την δημοσιοποιούμε και την τιμωρούμε αμείλικτα όπου και αν εκδηλώνεται, όποιοι και αν είναι οι δράστες. Επί των ημερών σας αντιμετωπίζατε την διαφθορά μοιραία και άβουλα, με απάθεια, με αδράνεια, παραλυτικά. Και σήμερα επιχειρείτε να εκμεταλλευθείτε κομματικά, να σκυλέψετε θα έλεγα ακόμα, φαινόμενα που η Κυβέρνησή μας αντιμετωπίζει αποτελεσματικά καταδεικνύοντας στην πράξη την μηδενική ανοχή της στην διαφθορά και την αμετάθετη βούλησή της να συγκρουστεί μαζί της, να ανασυγκροτήσει ηθικά το δημόσιο βίο. 
    ΠΡΟΕΔΡΕΥΩΝ (Γεώργιος Σούρλας): Ευχαριστώ, κύριε Υπουργέ. Το λόγο έχει ο κ. Παπαϊωάννου.
    ΜΙΛΤΙΑΔΗΣ ΠΑΠΑΪΩΑΝΝΟΥ: Κύριε Πρόεδρε, κατ’ αρχήν λυπάμαι που ο Υπουργός Δικαιοσύνης με την απάντηση που έδωσε αρνείται τον κατ’ εξοχήν θεσμικό του ρόλο που είναι ο εγγυητής της νομιμότητας από πλευράς κυβέρνησης στη χώρα μας. Και με αυτήν σας την ιδιότητα, κύριε Υπουργέ, απευθύνθηκε η ερώτησή μου προς εσάς. 
    Ξεκινώ με μια διαπίστωση: ότι στο νοσηρό και υπαρκτό φαινόμενο της διαφθοράς, έχετε επενδύσει πολιτικά, μικροκομματικά, θα έλεγα, πολλά χρόνια τώρα. Και δυστυχώς η σκανδαλολογία δεν έβλαψε μόνο τη δημοκρατία, έβλαψε και την ανάπτυξη και έφερε την αξιοπιστία του πολιτικού κόσμου στο ναδίρ. Και αυτό δεν σας απασχολεί. 
    Δεύτερον. Δύο χρόνια και κάτι μετά επειδή πολλοί αναφέρεστε στις μετρήσεις, οι πολίτες πιστεύουν ότι η διαφθορά στην χώρα μας αυξήθηκε. Κανένα ουσιαστικό μέτρο δεν πήρατε. Σας θυμίζω τον «Βασικό Μέτοχο». Και ενώ εμείς λέμε ότι είναι η ώρα να αντιμετωπίσουμε το υπαρκτό αυτό πρόβλημα εσείς μπαίνετε σε λογικές περί συμψηφισμών, πομπώδεις εκφράσεις περί νταβατζήδων, περί αρχιερέων της διαπλοκής με παρεμβάσεις στο έργο της δικαιοσύνης όπως στην υπόθεση Δ.Ε.Κ.Α., με την αποδυνάμωση των δημοκρατικών θεσμών που το κάνετε και σήμερα εδώ. Υποκαταστήσατε τη δικαιοσύνη. Σας θυμίζω για άλλη μια φορά ότι όσοι έχουν πάει κατηγορούμενοι έχουν πάει με πρωτοβουλίες της δικαιοσύνης, των δημοσιογράφων και όσων κατήγγειλαν γεγονότα, φαινόμενα. Εσείς παρουσιάζετε όσα δεν  μπορείτε να κρύψετε. Αυτή είναι η αλήθεια. Και έχετε τεχνικές. Τεχνικές που αποδυναμώνουν την λειτουργία της δημοκρατίας. Και μια απ’ αυτές είναι οι χειροπέδες. 
    Επειδή δεν θέλω να πάω περισσότερο στα νομικά, θα σας δώσω αυτήν τη στιγμή άρθρο της κ. Συμεωνίδου της καθηγήτριας στο Αριστοτέλειο Πανεπιστήμιο Θεσσαλονίκης να διαβάσετε και το Σωφρονιστικό Κώδικα –ως Υπουργός Δικαιοσύνης- και τις σχετικές διατάξεις που θα έπρεπε να γνωρίζετε. 
    Ακόμη, κύριε Υπουργέ, ξέρετε ότι συνάδελφός σας είπε επί λέξει ότι η διαπόμπευση των κατηγορουμένων είναι τρόπος σωφρονισμού; Το υιοθετείτε αυτό, κύριε Υπουργέ της Δικαιοσύνης; Γνωρίζετε, κύριε Υπουργέ, ότι το δίκαιό μας απαγορεύει ρητά την μαγνητοσκόπηση κατηγορουμένων που οδηγούνται ενώπιον των δικαστικών και εισαγγελικών αρχών; Γνωρίζετε, κύριε Υπουργέ, ότι τις χειροπέδες δεν τις έδεσαν κατά την διαδικασία της προσαγωγής αλλά μέσα στο αστυνομικό τμήμα για να έχετε φωτογραφίες και ότι με αυτές τις φωτογραφίες και τις εικόνες καταπολεμάτε τη διαφθορά χωρίς να υπολογίζετε το κόστος της λειτουργίας των δημοκρατικών θεσμών; Αυτά είναι τα ζητήματα, κύριε Υπουργέ, Και εγώ πήρα την πρωτοβουλία, ακριβώς, για να δείξω την άλλη πλευρά. 
    (Στο σημείο αυτό ο Βουλευτής κ. Μιλτιάδης Παπαϊωάννου καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
    ΠΡΟΕΔΡΕΥΩΝ (Γεώργιος Σούρλας): Συντομεύετε, παρακαλώ.
    ΜΙΛΤΙΑΔΗΣ ΠΑΠΑΪΩΑΝΝΟΥ: Τελειώνω, κύριε Πρόεδρε. 
    Και με την δική σας αγωνία αυτήν τη στιγμή όλοι πρέπει να συστρατευθούμε σ’ αυτήν την υπόθεση, έξω από πομπώδεις εκφράσεις. Και θα ήθελα να πω το εξής. Ότι η δική σας φωνή και η δική μου φωνή και όλων των συναδέλφων δεν αρκεί. Πολύ σωστά και ο Πρόεδρος της Δημοκρατίας λέει ότι είναι θέμα των πολιτικών ηγεσιών. Και ο Γιώργος Παπανδρέου έκανε συγκεκριμένες προτάσεις και ο Πρωθυπουργός κρύβεται. Και ήρθαμε από εδώ να στείλουμε αυτό το μήνυμα να βγείτε στην επιφάνεια, να συζητήσετε και να βάλλετε τα πράγματα στις σωστές διαστάσεις. Αφήστε τα αυτά. Δεν σας πιστεύει ο λαός ότι είστε οι αρχιερείς της κάθαρσης και ότι από εδώ είναι οι κλέφτες και από εκεί είναι οι έντιμοι νεοδημοκράτες. Μου θυμίζετε την παλιά λογική: οι εθνικόφρονες και τα μιάσματα. Δείτε το πρόβλημα στην ουσία, λοιπόν, και ως Υπουργός Δικαιοσύνης πάρτε πρωτοβουλίες και όχι να υποκαθιστάτε τη δικαιοσύνη και να βγάζετε και αποφάσεις ποιοι πρέπει να πάνε στη φυλακή και ποιοι δεν πρέπει να πάνε. Αυτός είναι ο ρόλος σας; Γι’ αυτό είμαστε σήμερα εδώ. 
    Ευχαριστώ πολύ. 
    ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, έχετε το λόγο.
    ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Εξήγησα στον κύριο συνάδελφο ότι με αμιγώς υπηρεσιακά κριτήρια είναι που αποφασίστηκε η σχετική μεταγωγή με τις χειροπέδες. Λόγω της δημοσιότητας που είχε πάρει η υπόθεση, αλλά και του αυξημένου ενδιαφέροντος της κοινής γνώμης, οι υπεύθυνοι για τις μεταγωγές, οι αστυνομικοί, προκειμένου να διασφαλίσουν τον μέγιστο βαθμό ασφάλειας, έκριναν ότι ήσαν αναγκαίες οι χειροπέδες. 
    ΜΙΛΤΙΑΔΗΣ ΠΑΠΑΪΩΑΝΝΟΥ: Έτσι έκριναν μόνοι τους. 
    ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Οι χειροπέδες δεν απαγορεύονται κατά τις μεταγωγές, κύριε συνάδελφε. Διαβάστε επιτέλους. Δεν απαγορεύεται αυτό από κανένα κώδικα, από κανένα νόμο. Από κανένα προεδρικό διάταγμα. Διαβάστε επιτέλους. 
    ΠΡΟΕΔΡΕΥΩΝ (Γεώργιος Σούρλας): Κύριε Παπαϊωάννου, ο Υπουργός σας άκουσε προσεκτικά. Μην τον διακόπτετε. 
    ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Είναι γεγονός ότι επί των ημερών του ΠΑ.ΣΟ.Κ. τα κρούσματα διαφθοράς δεν αντιμετωπίζονταν με χειροπέδες αλλά με το μπαμπάκι. Πράγματι. Ίσως γι’ αυτό σας ενόχλησε το θέαμα των τριών μεταγωμένων. Αλλά έπρεπε να αισθανθείτε οργή για τις κατηγορίες που τους βαραίνουν, όχι να αισθάνεστε θλίψη για την εικόνα που παρουσίαζαν. Και γενικότερα ίσως αυτό είναι το κρισιμότερο. Πρέπει επιτέλους να αποφασίσετε με ποιον είστε: με τον κλέφτη ή με τον νοικοκύρη. Θέλετε σύγκρουση με τη διαφθορά ή θέλετε ατιμωρησία της; Αποφασίστε. 
    ΜΙΛΤΙΑΔΗΣ ΠΑΠΑΪΩΑΝΝΟΥ: Θέλουμε σύγκρουση.
    ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Στην πράξη όμως! Ακόμα διερωτηθήκατε σαν να μην τα έχετε ακούσει πλείστες όσες φορές σ’ αυτήν την Αίθουσα, ποια είναι τα μέτρα τα οποία λάβαμε για την σύγκρουση με τη διαφθορά, για την πάταξή της. Καταργήσαμε τον αμαρτωλό μαθηματικό τύπο. Το ξεχάσατε; Μετατρέψαμε την απιστία των δημοσίων υπαλλήλων από πλημμέλημα σε κακούργημα. Το ξεχάσατε; Εσείς το είχατε καταστήσει πλημμέλημα. Καταργήσαμε το ν. 2446 που θεσμοθετούσε την αδιαφανή ανάθεση προγραμματικών συμφωνιών. Το ξεχάσατε και αυτό; Καταργήσαμε τον ν. 2522 για την κατά παρέκκλιση ανάθεση δημοσίων συμβάσεων, έργων, προμηθειών και παροχή υπηρεσιών. Και αυτό το ξεχάσατε. Καταργήσαμε τον ν. 2843 που είχε αφαιρέσει από την εισαγγελική αρχή την δυνατότητα διενέργειας ανακριτικών πράξεων για πιθανολογούμενα αδικήματα στις χρηματιστηριακές συναλλαγές. Και αυτό το ξεχάσατε; Ακόμα φέραμε νόμο για το ξέπλυμα του βρώμικου χρήματος, το ν. 3424. Και εδώ η μνήμη σας είναι τόσο ρηχή; 
    ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, ολοκληρώστε παρακαλώ.
    ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Αυτά ενδεικτικά! Θέλω τέλος να σημειώσω ότι, πράγματι, για να μπορέσουμε να αντιμετωπίσουμε αποτελεσματικότερα αυτό το φαινόμενο της διαφθοράς το οποίο γιγαντώθηκε κατά τη διάρκεια των προηγούμενων χρόνων με την δική σας παραλυτική αδιαφορία, θα πρέπει να συστοιχηθούν όλες οι πολιτικές δυνάμεις. Θα αντιμετωπίσουμε αποτελεσματικότερα τη διαφθορά, αν, πράγματι, προτάξετε όχι το στενό κομματικό σας συμφέρον, όχι την αντιπολίτευση για την αντιπολίτευση, αλλά αν αντίθετα συστρατευθείτε μαζί μας τώρα που επιτέλους υπάρχει η πολιτική βούληση σύγκρουσης με τη διαφθορά. Ελάτε κοντά. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Οι Βουλευτές κύριοι. Γεώργιος Σαλαγκούδης και Ανδρέας Ανδριανόπουλος, ζητούν ολιγοήμερη άδεια απουσίας στο εξωτερικό. 
      Η Βουλή εγκρίνει; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Η Βουλή ενέκρινε τις συζητηθείσες άδειες.
      Η δεύτερη με αριθμό 1013/21-9-2006 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Άγγελου Τζέκη προς τους Υπουργούς Περιβάλλοντος, Χωροταξίας και Δημοσίων Έργων και Μακεδονίας-Θράκης, σχετικά με την κατασκευή των αναγκαίων αντιπλημμυρικών έργων στις καμένες περιοχές της Κασσάνδρας Χαλκιδικής κ.λπ., διαγράφεται λόγω κωλύματος του κυρίου Υπουργού. 
      Κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, εισερχόμαστε στην ημερήσια διάταξη της
      ΝΟΜΟΘΕΤΙΚΗΣ ΕΡΓΑΣΙΑΣ
      Θα γίνει προεκφώνηση των νομοσχεδίων που είναι γραμμένα στην ημερήσια διάταξη.
      Υπουργείου Τουριστικής Ανάπτυξης
      Συνέχιση της συζήτησης επί των άρθρων και του συνόλου του σχεδίου νόμου: «Ανάπτυξη ιαματικού τουρισμού και λοιπές διατάξεις». 
      Η συζήτηση θα συνεχιστεί απόψε.
      Υπουργείου Δικαιοσύνης
      Μόνη συζήτηση επί της αρχής, των άρθρων και του συνόλου του σχεδίου νόμου: «Για την αντιμετώπιση της ενδοοικογενειακής βίας».
      Ερωτάται το Σώμα: Γίνεται δεκτό το νομοσχέδιο;
      ΜΕΡΙΚΟΙ ΒΟΥΛΕΥΤΕΣ: Κρατείται.
      ΠΡΟΕΔΡΕΥΩΝ (Γεώργιος Σούρλας): Το νομοσχέδιο κρατήθηκε και θα συζητηθεί κατά τη συνήθη διαδικασία.
      Υπουργείου Εθνικής Άμυνας
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση του Πρωτοκόλλου Συμφωνίας και Συναντίληψης (Memorantum of Unterstanding – MOU) μεταξύ της Κυβέρνησης της Ελληνικής Δημοκρατίας και του Στρατηγείου Επιχειρήσεων του Ανώτατου Συμμαχικού Διοικητή και του Ανώτατου Συμμαχικού Διοικητή Μετασχηματισμού της Συμμαχίας σε σχέση με τις διατάξεις Υποστήριξης της Φιλοξενούσας Χώρας σε επιχειρήσεις/ασκήσεις ΝΑΤΟ μετά των συνημμένων Παραρτημάτων Α και Β αυτού». 
      Ερωτάται το Σώμα: Γίνεται δεκτό το νομοσχέδιο;
      ΜΕΡΙΚΟΙ ΒΟΥΛΕΥΤΕΣ: Κρατείται.
      ΠΡΟΕΔΡΕΥΩΝ (Γεώργιος Σούρλας): Το νομοσχέδιο κρατήθηκε και θα συζητηθεί κατά τη συνήθη διαδικασία.
      Επανερχόμεθα στη συζήτηση του νομοσχεδίου του Υπουργείου Τουριστικής Ανάπτυξης.
      Συνέχιση της συζήτησης επί των άρθρων και του συνόλου του σχεδίου νόμου: «Ανάπτυξη ιαματικού τουρισμού και λοιπές διατάξεις». 
      Στη συνεδρίαση της 20ης Σεπτεμβρίου 2006 συζητήθηκε η πρώτη ενότητα των άρθρων 1 έως 23 του νομοσχεδίου του Υπουργείου Τουριστικής Ανάπτυξης «Ανάπτυξη ιαματικού τουρισμού και λοιπές διατάξεις» και ψηφίστηκε η ενότητα αυτή.
      Στη σημερινή συνεδρίαση θα συζητηθεί η δεύτερη ενότητα των άρθρων 24 μέχρι τέλους, καθώς και η με γενικό αριθμό 742 και ειδικό 10 υπουργική τροπολογία και η με γενικό αριθμό 749 και ειδικό 9 βουλευτική τροπολογία ως μία ενότητα. 
      Κυρία Υπουργέ, θέλετε το λόγο;
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Τουριστικής Ανάπτυξης): Όχι, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο εισηγητής της πλειοψηφίας κ. Κοντογιάννης.
      ΓΕΩΡΓΙΟΣ ΚΟΝΤΟΓΙΑΝΝΗΣ: Και επί των τροπολογιών...
      ΠΡΟΕΔΡΕΥΩΝ (Γεώργιος Σούρλας): Και η τροπολογία η βουλευτική είναι τώρα, κύριε Κοντογιάννη, στην ενότητα των άρθρων. 
      ΓΕΩΡΓΙΟΣ ΚΟΝΤΟΓΙΑΝΝΗΣ: Κύριε Πρόεδρε, κυρίες και κύριοι συνάδελφοι, ολοκληρώνουμε σήμερα την ψήφιση ενός νομοσχεδίου, το οποίο αποτελεί μία σημαντική νομοθετική παρέμβαση στον πολιτικό σχεδιασμό για τουριστική ανάπτυξη της χώρας μας. Γιατί είναι γεγονός ότι ο τουρισμός μπορεί να αποτελέσει τον κύριο μοχλό ανάπτυξης της Ελλάδος, σε μία εποχή μάλιστα που τα κοινωνικά δεδομένα παγκοσμίως αλλάζουν και εκείνο που προέχει και αναζητεί ο τουρίστας δεν είναι τόσο ο φτηνός αλλά ο ποιοτικός τουρισμός. 
      Είναι, λοιπόν, ευτυχής η σύμπτωση, που την παραμονή εορτασμού της Παγκόσμιας Ημέρας Τουρισμού καλούμαστε να ψηφίσουμε το νομοσχέδιο για τον ιαματικό τουρισμό, έναν τομέα ανάπτυξης που αποτελεί την ατμομηχανή της οικονομίας πολλών χωρών που ήξεραν να αξιοποιήσουν τις διεθνείς συγκυρίες, τις αλλαγές των τουριστικών αναγκών και τις χρηματοδοτικές ευκαιρίες σε ευρωπαϊκό επίπεδο. Και είναι απορίας άξιο, εκείνοι που έχουν τη βασική ευθύνη για την έλλειψη νομοθετικού πλαισίου, για την αξιοποίηση των επτακοσίων και πλέον ιαματικών πηγών της χώρας, να αρνούνται και σήμερα με την ψήφο τους, να συμβάλλουν στη διαμόρφωση των συνθηκών που θα δώσουν τη δυνατότητα στη χώρα μας να πρωταγωνιστήσει στο συγκεκριμένο τομέα τουριστικής ανάπτυξης. 
      Δεν είναι τυχαίο ότι οι χώρες με μικρότερες ποσότητες ιαματικών υδάτων έχουν κατορθώσει να έχουν τεράστια κέρδη και οφέλη με την ορθολογική εκμετάλλευσή τους. Αρκεί να αναλογιστεί κανείς ότι στην Ουγγαρία οι εργαζόμενοι στον ιαματικό θεραπευτικό τουρισμό και στα παρεμφερή επαγγέλματα, ξεπερνούν τις εκατό χιλιάδες, ενώ στη Γερμανία ξεπερνούν τις διακόσιες χιλιάδες. Στην Ουγγαρία λειτουργούν περίπου εκατόν πενήντα κέντρα με θερμομεταλλικό νερό και καταγράφονται περί τα είκοσι πέντε εκατομμύρια διανυκτερεύσεις. Στη δε Γερμανία λειτουργούν διακόσια πενήντα κέντρα και καταγράφονται πενήντα εκατομμύρια διανυκτερεύσεις. 
      Αυτές οι χώρες, όπως και οι νέες ανερχόμενες τουριστικές οικονομίες της Κροατίας, της Βουλγαρίας, της Ρουμανίας και ιδιαίτερα της Τουρκίας που προσελκύουν μεγάλο μέρος από την Βόρεια και Κεντρική Ευρώπη στον ιαματικό τουρισμό, δεν μπορούν να συναγωνιστούν ούτε την άριστη ποιότητα και ποσότητα των πηγών μας, που σημειωτέον αναβλύζουν στην επιφάνεια, δηλαδή το ιαματικό νερό φτάνει στον καταναλωτή χωρίς ιδιαίτερο κόστος άντλησης, ούτε το άριστο κλίμα της χώρας μας, το οποίο όπως ξαναείπα, μπορεί να συνδυαστεί και με άλλες μορφές τουρισμού. 
      Για να υπάρξουν, όμως, αυτές οι δυνατότητες και για να επιτύχουμε την αξιοποίηση των ιαματικών φυσικών πόρων, αλλά και να κινητοποιήσουμε και κινητροδοτήσουμε τον επιχειρηματικό κόσμο που ασχολείται με τον τουρισμό, ήταν αναγκαίο να προχωρήσουμε σε κάποιες αλλαγές, στο οπισθοδρομικό και δυσλειτουργικό μέχρι σήμερα, θεσμικό πλαίσιο, που παρακώλυε την τουριστική ανάπτυξη της χώρας. 
      Έτσι, λοιπόν, το κεφάλαιο «λοιπές διατάξεις» του παρόντος νομοσχεδίου, αντιμετωπίζει συσσωρευμένα προβλήματα σε κρίσιμους τομείς της διοίκησης, ελέγχου, προώθησης, διαφήμισης, εκπαίδευσης, πολεοδομίας, που ενδιαφέρουν ιδιαίτερα τον επιχειρηματικό κόσμο. 
      Συγκεκριμένα, με το άρθρο 26 προβλέπεται η απαλλαγή του ελληνικού δημοσίου από κρατήσεις ή εισφορές και μείωση δικαιωμάτων συμβολαιογράφων και υποθηκοφυλάκων, για τη δημιουργία τουριστικών λιμένων. 
      Σημαντική είναι η διάταξη του άρθρου 29, με την οποία προβλέπεται η δυνατότητα μακροχρόνιας μίσθωσης για τουριστική αξιοποίηση έως ενενήντα εννέα χρόνια ακινήτων του Πατριαρχείου, της Εκκλησίας και των Ιερών Μονών, που κατέχουν μεγάλες εκτάσεις, μεγάλου τουριστικού ενδιαφέροντος και οι οποίες μένουν ανεκμετάλλευτες.
      Με το άρθρο 30 θεσμοθετείται ο συντονισμός της διαφημιστικής εκστρατείας και προβολής της χώρας μας στο εξωτερικό, από τους αρμόδιους συνεργαζόμενους φορείς του δημοσίου, Τοπικής Αυτοδιοίκησης και γενικά του ευρύτερου δημόσιου τομέα, κατά τρόπο που τελούν υπό πλήρη εναρμόνιση προς το γενικό σχεδιασμό του Υπουργείου Τουριστικής Ανάπτυξης, σε συνεργασία με τον Ε.Ο.Τ.. Η εφαρμογή της συγκεκριμένης διατάξεως είναι καθοριστική και για την εικόνα που θέλουμε να εκπέμπουμε ως χώρα, αλλά και για την υλοποίηση του στόχου που έχουμε θέσει. 
      Με το άρθρο 32 ρυθμίζονται θέματα του Ε.Ο.Τ. που ανέκυψαν ύστερα από την κατάργηση των διευθύνσεων τουρισμού των περιφερειών και την ίδρυση περιφερειακών υπηρεσιών τουρισμού στον Ε.Ο.Τ.. 
      Με το άρθρο 34 καταργούνται γραφειοκρατικές διαδικασίες και απλοποιείται ο τρόπος χορήγησης σημάτων σε τουριστικές επιχειρήσεις. Πρόκειται για διάταξη που χαιρέτησε το Ε.Β.Ε.Α., αφού τα δικαιολογητικά μειώνονται από είκοσι τέσσερα σε πέντε.
      Με το άρθρο 35 αναβαθμίζονται τα κάμπινγκ με την ένταξή τους στα κύρια καταλύματα και την καθιέρωση κριτηρίων κατάταξης σε κατηγορίες αστέρων. Αυτή η διάταξη βάζει τέρμα στην ανεξέλεγκτη κατάσταση που είχε δημιουργηθεί τα τελευταία χρόνια και αναβαθμίζει το τουριστικό προϊόν μιας υπηρεσίας καταλυμάτων, που προσελκύει όλο και περισσότερο μεγάλο αριθμό επισκεπτών. 
      Με τα άρθρα από 38 έως 47 ρυθμίζονται διάφορα χρονίζοντα προβλήματα των φορέων του τουρισμού, όπως του Ο.Τ.Ε.Κ., της Ε.Τ.Α., του Ξενοδοχειακού Επιμελητηρίου Ελλάδος κ.λπ. Αναβαθμίζεται η εκπαίδευση στα τουριστικά επαγγέλματα, εγκρίνεται κώδικας δεοντολογίας του ξενοδοχειακού επαγγέλματος στο οποίο καθορίζονται και θέματα πειθαρχικού ελέγχου και επιβολής διοικητικών κυρώσεων.
      Επίσης, το Ξενοδοχειακό Επιμελητήριο μπορεί να εγκρίνει τις τιμές πόρτας που δηλώνουν τα ξενοδοχεία για να αποφευχθεί η άσκοπη απασχόληση άλλων υπηρεσιών και η ταλαιπωρία ξενοδόχων. Παράλληλα ρυθμίζονται οι καθυστερούμενες οφειλές εισφορών προς το επιμελητήριο, με τρόπο και διαδικασία ανάλογη μ΄ αυτήν των άλλων κύριων ασφαλιστικών φορέων. 
      Το άρθρο 47 αφορά τα θέματα αρμοδιότητας της Ε.Τ.Α.. Δίδεται η δυνατότητα στην Ε.Τ.Α. να αποφασίσει για τη διάθεση και εκμίσθωση ακινήτων του Ε.Ο.Τ. για τα οποία η διϋπουργική επιτροπή αποκρατικοποιήσεων δεν επιθυμεί να επιληφθεί. Η παράγραφος 2 τακτοποιεί τη μεγάλης σπουδαιότητας έκταση στην Αφάντου της Ρόδου, ώστε να γίνει τουριστική εκμετάλλευση.
      Τέλος, η παράγραφος 5 ρυθμίζει θέματα, σχετικά με την ίδρυση, λειτουργία και συντήρηση κάποιων, μικρής οικονομικής σημασίας, συνοριακών σταθμών, η λειτουργία των οποίων ανατίθεται στους αρμόδιους γενικούς γραμματείς περιφερειών. 
      Επιλύονται πολεοδομικά προβλήματα που αντιμετωπίζουν χιλιάδες ξενοδοχεία.
      Με το άρθρο 49 εξασφαλίζεται ο αυτόνομος υπολογισμός του συντελεστή δόμησης σε οικόπεδα που είναι όμορα οικοπέδων, επί των οποίων υπάρχουν κύρια ξενοδοχειακά καταλύματα, στην περίπτωση επέκτασής τους. Έτσι αναβαθμίζονται τα ήδη υπάρχοντα ξενοδοχεία, αφού ο ιδιοκτήτης τους έχει τη δυνατότητα να τα επεκτείνει, χρησιμοποιώντας ακέραιο το συντελεστή δόμησης του παρακείμενου οικοπέδου, του οποίου την κυριότητα απέκτησε. 
      Ιδιαίτερα θετικές κρίνονται οι διατάξεις, από τον επιχειρηματικό κόσμο, που προβλέπουν την υπό προϋποθέσεις δυνατότητα αλλαγής χρήσης σε παλιά ξενοδοχεία εντός σχεδίου πόλεως ή παρακείμενα της Π.Α.Θ.Ε., αλλά και τη μείωση της αρτιότητας για δημιουργία τουριστικής εγκατάστασης σε δέκα στρέμματα από είκοσι, που ίσχυε σε ορισμένες περιοχές της χώρας.
      Με το άρθρο 52 δίνεται η δυνατότητα εγκατάστασης σχοινοδιαδρόμων (lift) σε δυσπρόσιτες περιοχές τουριστικού ενδιαφέροντος. 
      Με το άρθρο 53 καθίστανται αυστηρότερες οι ποινές για την άγρα πελατών, που από πταίσμα μετατρέπεται σε πλημμέλημα, ενώ προβλέπεται ποινή φυλάκισης από έξι μήνες ή και πρόστιμο, τουλάχιστον, 1.000 ευρώ.
      Με το άρθρο 54 δίνεται η δυνατότητα επέκτασης του χαρακτηρισμού ως τουριστικών επιχειρήσεων, σε σειρά νέων επιχειρηματικών δραστηριοτήτων που ανταποκρίνονται στη νέα τουριστική πραγματικότητα, απελευθερώνοντας έτσι, μεταξύ άλλων, το δρόμο για την αξιοποίηση των δυνατοτήτων χρηματοδότησής τους από εθνικούς ή κοινοτικούς πόρους. 
      Κύριε Πρόεδρε, κυρίες και κύριοι συνάδελφοι, η συγκροτημένη ανάπτυξη του ιαματικού τουρισμού, καθώς και άλλων μορφών τουρισμού, όπως του τουρισμού υγείας, του αγροτουρισμού, του πολιτιστικού, αθλητικού και συνεδριακού τουρισμού, αποτελεί σημαντική πηγή οικονομικής ανάπτυξης. Παράλληλα, συμβάλλει στη συγκράτηση του πληθυσμού στην ύπαιθρο, αλλά και στη δραστηριοποίηση παραγωγικών μονάδων, που δρουν συμπληρωματικά με τον τουρισμό. Γενικότερα, συμβάλλει στην περιφερειακή ανάπτυξη της χώρας.
      Στόχος μας είναι να πετύχουμε μία ολοκληρωμένη μορφή αξιοποίησης του φυσικού πλούτου κάθε περιοχής. Σε αυτό μπορεί να συμβάλλει καθοριστικά ο τουρισμός. 
      Μέσα σ΄ αυτό το σχεδιασμό ανάπτυξης συμπεριλαμβάνουμε και τις ιαματικές πηγές, ώστε να μπορέσουμε να πετύχουμε ποιότητα ζωής, αύξηση της ζήτησης, δημιουργία θέσεων απασχόλησης, αξιοποίηση των επενδύσεων, περαιτέρω αξιοποίηση του φυσικού πλούτου, της ιστορίας και του πολιτισμού μας. Γι’ αυτό προωθούμε τέτοιες πολιτικές. 
      Παρά τις δυσκολίες, είναι ο μόνος δρόμος την πρώτη δεκαετία του 21ου αιώνα, για να δημιουργήσουμε και για το παρόν και για το μέλλον τις προϋποθέσεις ώστε να προχωρήσουμε με ακόμα ταχύτερα βήματα μπροστά. 
      Την προσπάθεια, που καταβάλλουμε, τη βλέπει και την επικροτεί η κοινωνία. Το ζήτημα, όμως, δεν είναι αν θα μας επιβραβεύσει ή όχι στις κάλπες το εκλογικό Σώμα. Το ζήτημα, για όσους ασχολούμαστε με τα κοινά, είναι να συμβάλλουμε με ιδέες και προτάσεις στη διαμόρφωση του μέλλοντος του τόπου μας, ώστε να κερδίσουμε το χαμένο έδαφος περασμένων δεκαετιών. Αυτό περιμένει ο κόσμος από εμάς και με βάση αυτήν τη συμπεριφορά κρινόμαστε.
      Στις τροπολογίες να αναφερθώ τώρα, κύριε Πρόεδρε;
      ΠΡΟΕΔΡΕΥΩΝ (Γεώργιος Σούρλας): Ναι, κύριε Κοντογιάννη. Σε μία ενότητα γίνεται η συζήτηση.
      ΓΕΩΡΓΙΟΣ ΚΟΝΤΟΓΙΑΝΝΗΣ: Ο στόχος, που ετέθη από το Υπουργείο Τουριστικής Ανάπτυξης, η Ελλάδα να καταταγεί τα επόμενα δέκα χρόνια μέσα στους πέντε πρώτους τουριστικούς προορισμούς παγκοσμίως, είναι, πράγματι, ένας φιλόδοξος στόχος. Πιστεύω, όμως, ότι είναι και ένας στόχος που μπορεί να επιτευχθεί. 
      Για να συμβεί, όμως, αυτό και να μπορέσει ο τουρισμός να αποτελέσει το βασικό μοχλό ανάπτυξης της ελληνικής οικονομίας, πρέπει να προσελκύσουμε ακόμα περισσότερες επενδύσεις. Κι ενώ η χώρα μας διαθέτει έναν καλό αναπτυξιακό νόμο, ένα φυσικό περιβάλλον πολύ σημαντικό –πεντακάθαρες θάλασσες, φυσικό κάλλος, ένα μοναδικό πολιτισμό- και όλες τις προϋποθέσεις για να γίνει ο νούμερο ένα τουριστικός προορισμός στην Ευρώπη, εντούτοις οι επενδυτές είναι επιφυλακτικοί, κυρίως λόγω της γραφειοκρατίας που υπάρχει στο ελληνικό κράτος. Πολλοί είναι εκείνοι που αποφεύγουν να επενδύσουν στη χώρα μας είτε γιατί δεν γνωρίζουν πού θα απευθυνθούν είτε γιατί φοβούνται τις γραφειοκρατικές διαδικασίες.
      Η δημιουργία ενός κεντρικού γραφείου πληροφόρησης και εξυπηρέτησης επενδυτών πιστεύουμε ότι θα λειτουργήσει θετικά στην προσπάθεια, που γίνεται, για πάταξη της γραφειοκρατίας. 
      Το γραφείο αυτό θα παρέχει στους επενδυτές πληροφορίες, σχετικά με τις προϋποθέσεις, τη διαδικασία, το χρονοδιάγραμμα υλοποίησης της επένδυσης και θα τους υποστηρίζει κατά τη διάρκεια υλοποίησής της, ενώ θα παρακολουθεί και την εξέλιξη κάθε επένδυσης.
      Με δεδομένο δε, ότι η γραφειοκρατία θεωρείται το μεγαλύτερο εκκολαπτήριο διαφθοράς, πιστεύω ότι κάθε προσπάθεια -όπως αυτή που γίνεται μέσω της συγκεκριμένης πρωτοβουλίας- που έχει ως στόχο τον περιορισμό της γραφειοκρατίας, είναι καλοδεχούμενη. Γι’ αυτό θεωρώ ότι πρέπει να υπερψηφίσουμε τη συγκεκριμένη τροπολογία.
      Σε ό,τι αφορά το δεύτερο άρθρο της τροπολογίας θα ήθελα να επισημάνω το εξής: Όσο θα αυξάνεται ο τουρισμός, τόσο θα αυξάνονται και οι έκτακτες εκδηλώσεις, που θεωρούνται ενισχυτικές, κάθε τουριστικής δραστηριότητας, αλλά και τόσο μεγαλύτερες θα είναι οι ανάγκες για παροχή υπηρεσιών, πληροφοριών κλπ. κατά το διάστημα των εκδηλώσεων αυτών.
      Οι σημερινές δομές του κράτους πολλές φορές σε εκδηλώσεις διεθνούς χαρακτήρα –όπως ήταν η εκδήλωση της Eurovision, όπως είναι οι πολλές και συχνές, πλέον, εκδηλώσεις που φιλοξενούνται στη χώρα μας- δεν μπορούν να ανταποκριθούν. Το υπαλληλικό προσωπικό δεν φτάνει ή δεν μπορεί να διατεθεί για έκτακτες ανάγκες, εποχικού χαρακτήρα εκδηλώσεις ή για την παροχή πληροφοριών σε αεροδρόμια, λιμάνια, συνεδριακούς χώρους κλπ. Ίσως, ακόμη, να χρειάζεται και εξειδικευμένο προσωπικό, για να συμμετέχει σε εκδηλώσεις προβολής της χώρας μας.
      Με την παρούσα τροπολογία δίνεται η δυνατότητα στο Υπουργείο Τουριστικής Ανάπτυξης για άμεση πρόσληψη ωρομισθίου προσωπικού με σύμβαση εργασίας ιδιωτικού δικαίου ορισμένου χρόνου, ώστε να καλύπτονται οι επείγουσες και απρόβλεπτες ανάγκες, που ανακύπτουν στις υπηρεσίες του τουρισμού. Το προσωπικό αυτό εξαιρείται από τις απαγορευτικές ή περιοριστικές διατάξεις για προσλήψεις στο δημόσιο και ο κάθε συμβασιούχος δεν μπορεί να ασχολείται πέραν των χιλίων τριακοσίων ενενήντα ωρών ανά έτος.
      Συνεπώς δεν τίθεται κάποιο άλλο ζήτημα, όπως ακούστηκε στην πρώτη συνεδρίαση. Νομίζω ότι το θέμα είναι ξεκάθαρο. Και πιστεύω πως πρέπει όλοι να υπερψηφίσουμε τη συγκεκριμένη τροπολογία, που ούτως ή άλλως αποτελεί επέκταση νόμου του 2001.
      Σας ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Κοντογιάννη.
      Το λόγο έχει ο εισηγητής του ΠΑΣΟΚ κ. Κατσιφάρας.
      ΑΠΟΣΤΟΛΟΣ ΚΑΤΣΙΦΑΡΑΣ: Κύριε Πρόεδρε, αγαπητοί συνάδελφοι, ουσιαστικά την αυριανή ημέρα Τουρισμού, η οποία θα έπρεπε να έχει έναν διαφορετικό χαρακτήρα, τη συναντάμε με ουσιαστικές διαφωνίες για το πώς αντιλαμβανόμαστε τις δυνατότητες και πώς ανοίγουμε, μέσα από το θεσμικό πλαίσιο, τις προοπτικές για την ελληνική τουριστική οικονομία. 
      Τονίσαμε ότι το νομοσχέδιο, που φέρατε, ενώ θα έπρεπε να ανοίγει νέους ορίζοντες, να διαμορφώνει νέες προοπτικές, δυστυχώς δεν είναι αυτό το νομοσχέδιο που, πραγματικά, θα ανταποκρίνεται στις σημερινές και άκρως ανταγωνιστικές ανάγκες του τουριστικού τομέα. Ήταν νομοσχέδιο γραφειοκρατικό και μη λειτουργικό, δεν προσδιόριζε με το δυνητικό μέρος τις νέες ευκαιρίες, τα νέα τουριστικά προϊόντα, δεν διαμόρφωνε πολιτικές κινήτρων, ακριβώς για να υπάρχει προοπτική και να έχουμε ποιοτική αναβάθμιση του τουριστικού προϊόντος μας και ταυτόχρονα, δεν βελτιώνει την ανταγωνιστικότητα.
      Σε ό,τι αφορά το πρώτο μέρος, κυρία Υπουργέ, δεν είχαμε σημείο προσέγγισης, γιατί ακριβώς εσείς για λόγους και μόνο εγωιστικούς ή για να παρουσιάσετε κάτι δικό σας, αγνοήσατε προκλητικά ό,τι καλό είχε γίνει με διαβούλευση, με συναίνεση, με τη σύμφωνη γνώμη. Δυστυχώς φέρατε ένα νομοσχέδιο στο κομμάτι του ιαματικού και  θερμαλιστικού τουρισμού, που δεν συμφωνούν ούτε οι συμπαραγωγικές διαδικασίες.
      Σε ό,τι αφορά το δεύτερο σκέλος –το τονίσαμε και στην επιτροπή- θέλω να πω το εξής: εμείς θεωρούμε ότι αυτό θα μπορούσε να αποτελέσει ένα ξεχωριστό αντικείμενο ενός νέου νομοσχεδίου. Είκοσι επτά άρθρα στο σύνολό τους, τα οποία ρυθμίζουν όλες τις πτυχές που δραστηριοποιείται ο ΕΟΤ ή το Υπουργείο, τα φέρνετε σε επίπεδο λοιπών ρυθμίσεων. Κύρια ζητήματα, χωρίς να τα έχετε προετοιμάσει πάρα πολύ καλά, βέβαια τα αποτελέσματά τους, και, βεβαίως, χάνεται μία ακόμα ευκαιρία.
      Τονίσαμε ότι κατανοούμε το άγχος σας, γιατί ο προκάτοχός σας πέρα από το αρχικό νομοσχέδιο δεν είχε παρουσιάσει τίποτα άλλο. Υπήρχαν τεράστια κενά. Άρα κι εσείς πολύ βιαστικά, χωρίς την κατάλληλη προετοιμασία, φέρατε τα συγκεκριμένα άρθρα.
      Με το πρώτο άρθρο διευρύνετε τα μέλη του Εθνικού Συμβουλίου. Τα διευρύνετε. Ωραία. Δεχθήκατε στην πορεία ότι τα δέκα άτομα, που θα είναι πάνω από τα συμμετέχοντα σήμερα, θα τα ορίζει ο Υπουργός. Λέτε στην πορεία, «όχι, θα εκπροσωπούν φορείς». Μπορείτε να μου πείτε πού φαίνεται αυτό μέσα στο νομοσχέδιο και ποιους φορείς θα εκπροσωπούν; Μήπως αυτό γίνεται στο προφορικό και μετά από την πίεση και της συγκυρίας, αλλά και όλων των πολιτικών κομμάτων της Αντιπολίτευσης σε επίπεδο επιτροπής; 
      Εμείς θέλουμε να ξέρουμε πόσα άτομα θα είναι ex officio και θα εκπροσωπούν θεσμούς ή παραγωγικές τάξεις και πόσα θα ορίζει ο Υπουργός και με ποια κριτήρια. Αυτό, όμως, πρέπει να φαίνεται μέσα στο νομοσχέδιο. Όχι γενικώς, για να δικαιολογηθεί μία πρακτική, επικαλούμαστε, αλλά να μην το αναφέρουμε. 
      Εμείς θεωρούμε, ότι αν δεν αναφέρεται ρητά τι εκπροσωπούν τα δέκα νέα μέλη, τότε το Εθνικό Συμβούλιο μετατρέπεται σ΄ ένα πεδίο μικροπολιτικής, κάτι που δεν το έχει ανάγκη ούτε η παραγωγική διαδικασία ούτε το πολιτικό σύστημα.
      Δόξα τω Θεώ κάνετε τόσους διορισμούς. Είναι ανάγκη και εκεί που καθορίζεται η στρατηγική, σε επίπεδο Εθνικού Συμβουλίου, ο Υπουργός να ορίζει χωρίς κάποιο κριτήριο που να αφορά τις παραγωγικές διαδικασίες;
      Το δεύτερο σκέλος που επίσης τονίσαμε και που θεωρούμε ότι δεν έχει απαντηθεί επαρκώς, είναι το εξής: 
      Η εκπαίδευση σήμερα, κυρία Υπουργέ, είναι το άλφα και το ωμέγα, αν θέλουμε σε μία άκρως ανταγωνιστική οικονομία να απαντήσουμε με σιγουριά.
      Η επένδυση στον άνθρωπο, η βελτίωση της ποιότητας και η ανταγωνιστικότητα είναι τα τρία ζητήματα που πρέπει να προσεγγίσουμε, οι τρεις συντελεστές που διαμορφώνουν ένα ανταγωνιστικό προϊόν. Δυστυχώς εσείς, ενώ φέρνετε ρυθμίσεις για τον Ο.Τ.Ε.Κ., δεν απαντάτε στο ουσιαστικό πρόβλημα που υπάρχει σήμερα, στην αναβάθμιση των προγραμμάτων σπουδών. Ρυθμίζετε πάρα πολύ απλά το επίπεδο εκπροσώπησης των εργαζομένων στο διοικητικό συμβούλιο –να το δεχτούμε- αλλά αυτό είναι μία στατική διοικητική παρέμβαση. Δεν έχετε καμία μα καμία πολιτική για να βελτιώσετε τα προγράμματα σπουδών, να βελτιώσετε τις δυνατότητες και τις συνθήκες στους νεολαίους που εκπαιδεύονται εκεί.
      Λέτε ότι κάποια στιγμή αργότερα θα φέρετε κάτι διαφορετικό. Όχι μόνο δεν το φέρνετε, αλλά ξεχνάτε και το προεκλογικό σας πρόγραμμα. Μιλάγατε για τριτοβάθμια εκπαίδευση, μιλάγατε για ίδρυση, σε επίπεδο ΑΕΙ σχολών, της περιφέρειας, μιλάγατε για αναβάθμιση σχολών των ΤΕΙ. Εσείς, ως Κυβέρνηση, κλείνετε όλες τις Σχολές Τουριστικών Επαγγελμάτων σ΄ όλη τη χώρα και, κυρίως, στην περιφέρεια, υποβαθμίζετε ή δεν έχετε καμία πολιτική αναβάθμισης των σχολών του Ο.Τ.Ε.Κ., δεν έχετε ένα πρόγραμμα κατάρτισης, όταν σήμερα όλοι οι τομείς του εργατικού δυναμικού καταρτίζονται και λέτε ότι αναβαθμίζετε.
      Και βεβαίως περιμένουμε και μία απάντηση, την οποία περιμένουν και οι εργαζόμενοι, αναφορικά με τον ΟΤ.Ε.Κ.. Θα επαναφέρετε την κατάσταση στα προ του 2003, όσον αφορά το ιδιοκτησιακό μέρος, ή ανοίγετε δρόμο για άλλες επιχειρηματικές δραστηριότητες με το άρθρο 47, παράγραφος 3; Νομίζω ότι πρέπει αυτό να το διευκρινίσετε για να μην υπάρχει καμία μα καμία σκιά. Δεν λέω τι λέγατε προεκλογικά και τι έλεγαν οι Βουλευτές της Νέας Δημοκρατίας, πρέπει, όμως, ένα θέμα να το ξεκαθαρίζετε.
      Υπάρχει ένα μεγάλο ζήτημα σε ό,τι αφορά την απόσυρση. Εμείς το τονίσαμε, κυρία Υπουργέ, και δεν έχετε δώσει σαφείς απαντήσεις. Απόσυρση βεβαίως και χρειάζεται, μόνο που δεν έχετε σχέδιο, δεν έχετε πολιτική, δεν βασίζεται σε μία μελέτη και δεν υπηρετεί πραγματικές ανάγκες. Φοβόμαστε –και το έχουμε τονίσει σε όλα τα επίπεδα- ότι αυτό, ουσιαστικά, αποτελεί μπόνους σε μονάδες που χτίστηκαν κατά παρέκκλιση των ισχυουσών πολεοδομικών διατάξεων. Και κερδίσανε τότε, επειδή έγινε κατά παρέκκλιση και σήμερα έρχονται για δεύτερη φορά να ξανακερδίσουν. Αφορά αυτό το ζήτημα; Εάν αφορά αυτό το ζήτημα, οφείλετε να το διευκρινίσετε, πάντως η απόσυρση θα έπρεπε να ήταν ενταγμένη σε μία άλλη πολιτική φιλοσοφία, που θα υπηρετούσε τις πραγματικές ανάγκες (οικιστικές, περιβαλλοντικές, σεβασμό στα ιστορικά κέντρα). 
      Ενώ θα μπορούσατε μέσα από μία απόσυρση ξενοδοχείου να βελτιώνατε γενικότερα την εικόνα, δίνοντας πνοή και ανάπτυξη σε επίπεδο ευρύτερων υποδομών μιας περιοχής, εσείς απλά αλλάζετε χρήση. Μ΄ αυτήν την έννοια και εξυπηρετείτε –πιθανώς φωτογραφικά- και ταυτόχρονα δεν συμβάλλετε καθόλου και καταστρέφετε την έννοια της απόσυρσης.
      Σε ό,τι αφορά την τουριστική διαφήμιση, τονίσαμε σ΄ όλα τα επίπεδα ότι κάνετε μεγάλο λάθος να παίρνετε το ελάχιστο δικαίωμα που έχουν οι νομαρχιακές αυτοδιοικήσεις και η περιφέρεια. Κάνετε master plan, υλοποιήστε την κεντρική πολιτική της διαφήμισης. Ας έχετε πρώτα το master plan. Το θέμα είναι να πάρετε το αντικείμενο από την περιφέρεια; Κάντε αντικειμενικούς διαγωνισμούς που μέχρι σήμερα κάνετε αναθέσεις. Το πρόβλημά σας είναι να πάρετε το αντικείμενο από την περιφέρεια; Εάν έχετε master plan σε κεντρικό επίπεδο, με ισχυρή πολιτική και με κύρος μπορείτε να δώσετε μία πολιτική συνεννόησης στην περιφέρεια. Δεν πρέπει, όμως, να πάρετε με το νόμο και θεσμικά το αντικείμενο σε κεντρικό επίπεδο. Νομίζω ότι είναι μία πολιτική ξεπερασμένη αυτή.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, θέλω ένα λεπτό ακόμη.
      Εμείς πρέπει σήμερα, στην εποχή που ζούμε, να εμπιστευτούμε την περιφέρεια, να την ισχυροποιήσουμε σε πόρους, σε θεσμική θωράκιση και το κράτος με κεντρικές πολιτικές πρωτοβουλίες να τους δίνει όλο το υλικό και, βεβαίως, να έχει την κεντρική πολιτική διεύθυνση, αλλά όχι να παίρνει αντικείμενο.
      Σ΄ ό,τι αφορά την Εκκλησία, νομίζουμε ότι είναι μεγάλο ζήτημα ότι δίνετε τα ενενήντα εννέα χρόνια. Νομίζω ότι είναι υπερβολικά τα χρόνια. Πρέπει να μας πείτε όλες αυτές οι εκτάσεις της Εκκλησίας θα χαρακτηριστούν τουριστικές, προκειμένου να αποκομίσουν αυτήν την ευνοϊκή ρύθμιση, που έχει το δημόσιο, δηλαδή μόνο την περιουσία του δημοσίου και της Ε.Τ.Α.; Επιβάλλεται να γίνει αυτό, ή ερχόσαστε εκ των υστέρων να ρυθμίσετε πρωτοβουλίες που έχει πάρει η ίδια η Εκκλησία, όπως έγινε στο Βόλο ή αλλού; Νομίζω ότι αυτά πρέπει να τα ξεκαθαρίσετε
      Και κάτι ακόμα σε σχέση με τους όρους δόμησης. Ξέρουμε ότι υπάρχει η ναοδομία. Ποιος θα βγάζει τα σχέδια; Η ναοδομία θα τα βγάζει, ή θα βγαίνουν με τις συγκεκριμένες διατάξεις;
      (Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Βουλευτή)
      Σε ό,τι αφορά τις δύο τροπολογίες, κύριε Πρόεδρε -ευχαριστώ για το χρόνο και τελειώνω- θεωρούμε ότι η τροπολογία που έχει να κάνει με τις προσλήψεις, είναι μία άκρως ρουσφετολογική και μικροκομματική τροπολογία. 
      Δεν την έχετε ανάγκη, κυρία Υπουργέ. Αφήστε τον τουρισμό να λειτουργήσει. Εάν θέλετε για έκτακτα γεγονότα, έχετε τη δυνατότητα, αλλά εδώ φοβάμαι ότι γίνεται μία νέα βιομηχανία προσλήψεων χωρίς κριτήρια, καταργώντας το Α.Σ.Ε.Π. και βολεύοντας προεκλογικά, ή τάζοντας προεκλογικά προς τους ημέτερους. Δεν νομίζω ότι αρμόζει στον τουρισμό να κάνουμε κάτι τέτοιο.
      Σε ό,τι αφορά το άλλο κομμάτι της τροπολογίας, εμείς θα είμαστε σύμφωνοι. Όμως, να έχετε ένα γραφείο επενδυτών που να υπάγεται στον Υπουργό, προκειμένου να δώσει την καλύτερη πληροφόρηση, να συντονίζει και να μην έχετε μέσα το Υ.ΠΕ.ΧΩ.Δ.Ε., όταν γνωρίζετε ότι όλες οι επενδύσεις κολλάνε ή στο δασαρχείο ή στο Υ.ΠΕ.ΧΩ.Δ.Ε.;
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε Κατσιφάρα. Ήδη εκφράσατε τις απόψεις σας.
      ΑΠΟΣΤΟΛΟΣ ΚΑΤΣΙΦΑΡΑΣ: Τελειώνω, κύριε Πρόεδρε, και ευχαριστώ για την ανοχή σας.
      Άρα, τι θα κάνετε; Μία κλασική ενημέρωση, που έτσι και αλλιώς γίνεται από όλα τα γραφεία πληροφόρησης; Μπορεί να απεγκλωβιστεί επένδυση, χωρίς να είναι ενταγμένο το Υ.ΠΕ.ΧΩ.Δ.Ε., οι μελέτες περιβαλλοντικών επιπτώσεων, οι όροι δόμησης και το δασαρχείο; Νομίζω ότι είναι μία τροπολογία, που δεν θα προσφέρει τίποτε. Αναγκαζόσαστε να το κάνετε, για να πείτε ότι λεκτικά έχουμε κάνει αυτό και στην ουσία δεν έχετε κάνει τίποτε. 
      Δυστυχώς το νομοσχέδιο ενώ θα μπορούσε να είναι μία μεγάλη ευκαιρία, να δημιουργήσει προοπτικές για την τουριστική οικονομία, όπως το έχετε φέρει, είναι κατώτατο των αναγκών. Δεν θα το ψηφίσουμε, πλην των δύο άρθρων, του άρθρου 43 που αφορά το επίδομα για τους εργαζόμενους του Ο.Τ.Ε.Κ. και του άρθρου 33 με την τελευταία παράγραφο 4, που αφορά τα επιδόματα των εργαζομένων.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Σκοπελίτης.
      ΣΤΑΥΡΟΣ ΣΚΟΠΕΛΙΤΗΣ: Κύριε Πρόεδρε, δεν θα σταθώ στο πως εμείς βλέπουμε την ανάπτυξη του τουρισμού. Ειπώθηκαν από την πλευρά μας αρκετά πράγματα στην επί της αρχής του σχεδίου παρέμβασή μας. Θα σταθώ μόνο στα άρθρα που περιλαμβάνονται στο δεύτερο μέρος, αφού όμως επισημάνω και εγώ ότι όσα περιλαμβάνονται σ΄ αυτό θα μπορούσαν, πράγματι, να αποτελέσουν ένα ξεχωριστό νομοσχέδιο και αφού τονίσω, επίσης, ότι θα έπρεπε να μην παραπέμπεται η λύση πάρα πολλών θεμάτων σε υπουργικές ή κοινές υπουργικές αποφάσεις.
      Για το άρθρο 24 θα ήθελα να επισημάνω, κύριε Πρόεδρε, ότι ο τρόπος με τον οποίο γίνεται η διεύρυνση του Εθνικού Συμβουλίου Τουρισμού για εμάς μάλλον αποσκοπεί στον πλήρη έλεγχο του.
      Για το άρθρο 25 θα τονίσω αυτό που είπα και κατά τη συζήτηση στην αρμόδια επιτροπή, ότι άλλα μας λέγατε Κυβέρνηση ως αντιπολίτευση εννοώ προεκλογικά, άλλα πράττετε σήμερα. Και βέβαια αυτά που πράττετε για εμάς κάθε άλλο παρά είναι υπέρ των λαϊκών στρωμάτων και οδηγούν στην ανάπτυξη του τουρισμού. 
      Για το άρθρο 26, επιμένουμε ότι πρόκειται για μια ακόμη διευκόλυνση στο μεγάλο κεφάλαιο. Και εννοώ, κυρία Υπουργέ, συγκεκριμένα για τις απαλλαγές που προβλέπονται να γίνουν για τις συμβάσεις εμπράγματες ή ενοχικές που καταρτίζει με οποιοδήποτε φυσικό ή νομικό πρόσωπο, με συμβολαιογραφικό ή άλλο ιδιωτικό έγγραφο για τη δημιουργία τουριστικών λιμένων. Σ’ αυτό ακριβώς το σημείο εμείς μιλάμε ότι πρόκειται για μια ακόμη παραχώρηση στο μεγάλο κεφάλαιο. 
      Για το άρθρο 28 εκφράσαμε τους φόβους μας κατά τη συζήτηση στην αρμόδια επιτροπή και τους εκφράζουμε και σήμερα. Και αυτοί έχουν να κάνουν με τη ξενάγηση των μαθητών και των φοιτητών στους αρχαιολογικούς χώρους. Φοβόμαστε, κυρία Υπουργέ, ότι οδηγούμαστε στην κατάργηση της δωρεάν ξενάγησης. Ανοίγει ο δρόμος σ’ αυτήν την κατεύθυνση.
      Το άρθρο 29 αναφέρεται στις εκμισθώσεις ακινήτων της εκκλησίας. Επιμένουμε σ’ αυτό, είναι καθαρό για εμάς ότι με το άρθρο αυτό, εκείνο που θέλετε να κάνετε, εκείνο που επιδιώκετε να κάνετε, είναι να εξυπηρετείτε την επιχειρηματική δραστηριότητα της Εκκλησίας. 
      Το άρθρο 32 θα το καταψηφίσουμε παρ΄ότι συμφωνούμε σε ορισμένα σημεία, ιδιαίτερα της τρίτης παραγράφου. 
      Για το άρθρο 33 έχουμε τονίσει την αντίθεσή μας πολλές φορές με την επιδοματική πολιτική, δηλαδή με την πολιτική που θέλει οι αυξήσεις στις αποδοχές των εργαζομένων να μην δίνονται με αυξήσεις στους μισθούς και τα μεροκάματά τους αλλά με τη μορφή επιδομάτων. Χρόνια βέβαια τώρα υπάρχει αυτό το πρόβλημα. Και είμαστε αντίθετοι γιατί τα επιδόματα κάποια στιγμή μπορεί να σταματήσουν να δίνονται. Επίσης, είμαστε αντίθετοι γιατί τα επιδόματα αυτά δεν υπολογίζονται πάνω στη σύνταξη του εργαζόμενου. 
      Για το άρθρο 34 τονίσαμε και στην επιτροπή ότι για τη χορήγηση του ειδικού σήματος δεν πρέπει να παίρνονται υπ΄ όψιν μόνον οι κτηριακές εγκαταστάσεις, εάν έχει πυρασφάλεια κ.λπ., και άλλα που πρέπει οπωσδήποτε να υπολογίζονται, αλλά πρέπει να παίρνεται υπ΄ όψιν και ο αριθμός των εργαζομένων, εάν είναι αντίστοιχος με τις ανάγκες κ.λπ., οι συνθήκες εργασίας των εργαζομένων, οι αμοιβές των εργαζομένων, γιατί υπάρχουν σοβαρά προβλήματα. Μπορεί το κτήριο να είναι εντάξει, αλλά από εκεί και πέρα υπάρχουν τεράστια προβλήματα με τους εργαζόμενους. 
      Για το άρθρο 35 τονίσαμε ότι θα θέλαμε να ξέρουμε τις προϋποθέσεις για την ένταξη των οργανωμένων τουριστικών καταλυμάτων με ή χωρίς εγκύκλους στα κύρια ξενοδοχειακά καταλύματα και όχι να παραπέμπονται αυτοί σε προεδρικά διατάγματα. 
      Με το άρθρο 39 τονίσαμε ότι είμαστε αντίθετοι και το τονίζουμε και σήμερα πρώτα και κύρια γιατί προβλέπει την υποβολή διδάκτρων στους σπουδαστές.
      Για τα άρθρα 47 και 52 τονίσαμε ότι με τα άρθρα αυτά έχουμε να κάνουμε με προκλητικές πραγματικά για εμάς, υπέρ των μεγάλων συμφερόντων, ρυθμίσεις. Συγκεκριμένα τονίσαμε ότι με τα άρθρα αυτά τροποποιούνται οι γενικοί οικοδομικοί κανονισμοί, προκειμένου να δοθεί η δυνατότητα σε επιχειρηματικούς κύκλους που δραστηριοποιούνται στον τομέα του τουρισμού για να επεκτείνουν τις εγκαταστάσεις τους. Επιτρέπονται αλλαγές χρήσης κυρίων και τουριστικών καταλυμάτων με προφανή, βέβαια, στόχο και σκοπό που δεν είναι άλλος παρά αυτός που ανέφερα προηγούμενα. 
      Αίρονται οι περιορισμοί δόμησης για την ανέγερση τουριστικών καταλυμάτων σε διάφορες περιοχές της χώρας, όπως αυτές της Κρήτης, της Ρόδου, της Κέρκυρας και τη Χαλκιδικής. Παραχωρούνται δασικές και άλλες εκτάσεις στο ιδιωτικό κεφάλαιο. Χαρακτηρίζονται δημόσιες εκτάσεις σε τουριστικά δημόσια κτήματα και δίνονται στη διαχείριση της Ε.Τ.Α., που είναι ως γνωστόν ανώνυμη εταιρεία και βέβαια, από αυτήν θα οδηγηθούν στο ιδιωτικό κεφάλαιο. Είναι προκλητικές για εμάς, υπέρ των επιχειρηματικών κύκλων, οι ρυθμίσεις που γίνονται με τα άρθρα αυτά.
      Όσον αφορά το άρθρο 53, μπορεί να φαίνεται σωστό να παίρνονται μέτρα για όποιον παροτρύνει, παρενοχλεί κ.λπ. κάποιον τουρίστα, όμως πρέπει να δούμε και την άλλη πλευρά, κυρία Υπουργέ. Το τονίσαμε αυτό. Ο μικρός που δεν έχει τη δυνατότητα με άλλον τρόπο να βγει στην αγορά, να διαφημίσει, να προβάλλει κ.λπ., μπορεί να οδηγηθεί σε δικαστικές και άλλες περιπέτειες και να του επιβληθούν εξοντωτικά πρόστιμα που προβλέπονται μέσα. Είναι ένα θέμα που πρέπει να το δούμε. Θα συμφωνούσαμε, αλλά πρέπει να πάρουμε υπ΄ όψιν μας και αυτήν την πλευρά, γι’ αυτό είμαστε αντίθετοι σ’ αυτό το θέμα. 
      Τέλος, κύριε Πρόεδρε, μιλώντας για τις τροπολογίες θα ήθελα να πω ότι η Κυβέρνηση σφραγίζει την πολιτική εκποίηση της δημόσιας λαϊκής περιουσίας στο μεγάλο και ιδιαίτερα στο ξένο κεφάλαιο, παρέχοντας στον επενδυτή όλη την απαιτούμενη βοήθεια προκειμένου να ολοκληρωθούν το συντομότερο δυνατόν οι διαδικασίες αυτές, του ξεπουλήματος δηλαδή. 
      Το τουριστικό κεφάλαιο είχε ανάγκη τη συγκεκριμένη εξέλιξη προκειμένου να εντείνει τη επιθετική του πολιτική, συγκεντρώνοντας ακόμα περισσότερο τον παραγόμενο πλούτο στον τουρισμό, πλούτο που παράγεται τόσο από την ανάγκη των ανθρώπων για αναψυχή, όσο και από τη δουλειά των εργαζομένων στον κλάδο. Συγκέντρωση που σημαίνει για τον εργαζόμενο μεγαλύτερη εκμετάλλευση, με εργαλεία τις μορφές απασχόλησης που νομιμοποίησαν οι κυβερνήσεις τα τελευταία χρόνια και που δεν είναι άλλες από συμβάσεις μιας ημέρας έως ολίγων μηνών, ενοικιασμένη εργασία όποτε και όταν οι εργοδότες αποφασίζουν και ταυτόχρονη ακύρωση όσων δικαιωμάτων απορρέουν από τη σταθερή και μόνιμη δουλειά. Είναι γνωστό, άλλωστε, ότι οι τουριστικές επενδύσεις δεν αφορούν τους μικρομεσαίους του χώρου οι οποίοι έτσι και αλλιώς μειώνονται μη μπορώντας να αντέξουν και να αντιμετωπίσουν τον ανταγωνισμό των μεγάλων επιχειρήσεων δίνοντας και ένα ακόμη κτύπημα στην φτηνή αναψυχή που έχει ανάγκη η εργατική οικογένεια. 
      Παράλληλα, στην τροπολογία ανοίγει διάπλατα η πόρτα για προσλήψεις με ελαστικές σχέσεις εργασίας στο προσωπικό που θα στελεχώσει τις νέες υπηρεσίες, κάτι που μας βρίσκει, εντελώς, αντίθετους. Η εξαίρεση των απαγορευτικών διατάξεων για τις προσλήψεις στο δημόσιο και η επέκταση του θεσμού των συμβασιούχων «ομήρων», κύριε Πρόεδρε, αποδεικνύει για μια ακόμη φορά πως η Κυβέρνηση και οι εργοδότες βέβαια, μαζί σχεδιάζουν και εκτελούν σε βάρος της εργατικής τάξης την κατάργηση της σταθερής δουλειάς και των συλλογικών συμβάσεων. 
      Εμείς, κύριε Πρόεδρε, καταψηφίζουμε το σύνολο των άρθρων που περιλαμβάνονται στο δεύτερο μέρος του νομοσχεδίου και βέβαια και τις τροπολογίες. 
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Σκοπελίτη.
      Το λόγο έχει η Κοινοβουλευτική Εκπρόσωπος του Συνασπισμού Ριζοσπαστικής Αριστεράς κ. Ασημίνα Ξηροτύρη-Αικατερινάρη.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κύριε Πρόεδρε.
      Πραγματικά το δεύτερο μέρος του νομοσχεδίου θα μπορούσε να αποτελέσει ένα άλλο νομοσχέδιο, διότι υπάρχουν πολλά άρθρα ασύνδετα με το κύριο θέμα του νομοσχεδίου που είναι ο ιαματικός τουρισμός και θα μπορούσαν αυτά να υπάγονται σ΄ ένα νομοσχέδιο που θα είχε μια ενιαία φιλοσοφία, θα είχε κάποια στρατηγική και κάποιες επιδιώξεις. Γιατί και αυτές οι διατάξεις από το άρθρο 24 μέχρι το άρθρο 53, είναι πάρα πολύ σημαντικές. 
      Ας δούμε ένα-ένα τα άρθρα. Στο άρθρο 24, δεν καταλαβαίνουμε την ανάγκη αυτής της προσθήκης άλλων δέκα μελών στο Εθνικό Συμβούλιο Τουρισμού. Σήμερα είναι τριάντα, μπορούν να φθάσουν μέχρι σαράντα. Και αν υπάρχει αυτή η ανάγκη θα έπρεπε εδώ -σας το είπαμε και κατά τη συζήτηση στην επιτροπή, σας το τόνισε και η Αξιωματική Αντιπολίτευση- να καθορίζεται αυτοί οι δέκα από πού θα προέρχονται, για να μην έχουμε την αίσθηση ότι θα είναι προσωπικές –ενδεχομένως όχι από εσάς- μικροπολιτικές επιλογές, αλλά του εκάστοτε Υπουργού. Ενώ εμείς θα μπορούσαμε να δούμε μια δημοκρατική και αντιπροσωπευτική ex officio αντιπροσώπευση όλων των τουριστικών κλάδων, αν δεν εκπροσωπούνται όλοι μέχρι τώρα.
Θα μπορούσε, δηλαδή, να προσδιορίζεται εδώ από πού, ακριβώς, θα προέρχονται αυτά τα δέκα μέλη και όχι ότι θα αφήνονται στην ευχέρεια επιλογής του εκάστοτε Υπουργού. 
	Στο άρθρο 25 υπάρχει μια αύξηση του προσωπικού του νέου Υπουργείου. Εμείς θα λέγαμε ότι αυτό το Υπουργείο θα πρέπει να έχει μια σχετικά σφιχτή και περιορισμένη στελέχωση, ώστε να μπορεί να επέλθει μια ισορροπία μεταξύ του Υπουργείου και του Ε.Ο.Τ.: Το Υπουργείο να έχει τη βασική επιτελική αρμοδιότητα της χάραξης πολιτικής, του συντονισμού με τα άλλα Υπουργεία, και όλα τα υπόλοιπα να μείνουν στον Ε.Ο.Τ.. Αυτήν τη στιγμή βλέπουμε και πολλές αρμοδιότητες να φεύγουν από τον Ε.Ο.Τ.. Άλλες φεύγουν, άλλες επανέρχονται με τον ιαματικό τουρισμό. Υπάρχει, δηλαδή, μια σύγχυση. Υπάρχει και μία σύγχυση και με τον καινούριο οργανισμό, με τον οργανισμό του καινούριου Υπουργείου, και με τον οργανισμό του  Ε.Ο.Τ., του οποίου η αναθεώρηση δεν έχει τελειώσει ακόμη. Πρέπει να τα ξεκαθαρίσετε αυτά, κυρία Υπουργέ. Εμείς επιμένουμε ότι στο Υπουργείο φθάνουν οι διακόσιες ογδόντα έξι θέσεις που είχε από την αρχή και ότι ο Ε.Ο.Τ. χρειάζεται να ενισχυθεί με εξειδικευμένο προσωπικό και να υπάρξει σαφής οριοθέτηση των αρμοδιοτήτων του. 
	Το άρθρο 27 προσπαθεί να βάλει μια τάξη στα τουριστικά τρένα ώστε να περιοριστούν οι συγκρούσεις με τα Κ.Τ.Ε.Λ. και με τα ταξί. Δεν υπάρχει πρόβλημα εδώ.
	Στο άρθρο 28: Πρόκειται για μια τροποποίηση που είχε τεθεί στο ολυμπιακό νομοσχέδιο και αφορά τους ξεναγούς. Είναι ένα πρόβλημα. Πραγματικά η ρύθμιση, η οποία γίνεται τώρα, είναι πιο περιοριστική για να εισέρχονται και άλλοι στο επάγγελμα του ξεναγού. Υπάρχει η απαίτηση να είναι πτυχιούχος αρχαιολόγος ή να είναι συνοδός μαθητών κ.λπ.. Νομίζω ότι είναι πιο ισορροπημένη αυτή η ρύθμιση. Παρ’ όλα αυτά, το επάγγελμα του ξεναγού, πράγματι, απειλείται και από τους λαθραίους ξεναγούς και, βέβαια, θα πρέπει όλα αυτά τα θέματα να αλλάξουν, να εκσυγχρονιστούν, γιατί, βέβαια, η σύγχρονη τεχνολογία, η μαγνητοφωνημένη ξενάγηση με ειδικό εξοπλισμό στα μουσεία κ.λπ. πλήττουν, πράγματι, και αυτόν τον κλάδο.   
	Στο άρθρο 29: Με τη διάταξη της παραγράφου 17 του άρθρου 6 του ν.2160, όπως τροποποιήθηκε στη συνέχεια με το ν. 3105, επιτρέπεται η μακροχρόνια μίσθωση ακινήτων ή επιχειρηματικών μονάδων ιδιοκτησίας του Ε.Ο.Τ., των οποίων η διοίκηση και η διαχείριση έχει ανατεθεί στην Ε.Τ.Α., καθώς και ακινήτων που διαχειρίζεται η Κτηματική Εταιρία του Δημοσίου, για διάρκεια μέχρι ενενήντα εννιά χρόνια, κατά παρέκκλιση των διατάξεων 610 κ.λπ. Οι συμβάσεις αυτές απαλλάσσονται από φόρο, τέλος ή δικαίωμα του δημοσίου, μειώνεται η αμοιβή συμβολαιογράφων, δικηγόρων κ.λπ.. Εμείς είχαμε αντιδράσει σ’ αυτά τα προνόμια, εφόσον είχαμε αντιδράσει στη δημιουργία της πλήρως μετοχοποιημένης Ε.Τ.Α.. Από την άλλη πλευρά έχουμε προνόμια και αυτά τα προνόμια τώρα προβλέπονται και για τα ακίνητα της Εκκλησίας. Εμείς επιμένουμε και θα επιμένουμε ότι η διάρκεια μιας μακροχρόνιας μίσθωσης δεν μπορεί να είναι ενενήντα εννιά χρόνια. Είναι τριτοκοσμικές οι συμβάσεις αυτές. Και δεύτερον, η μίσθωση αυτή θα πρέπει να προσδιορίζεται με άλλα κριτήρια, όπως: βιωσιμότητα, απόδοση της επένδυσης, αναπτυξιακός και κοινωνικός ρόλος της επένδυσης, διάρκεια, δυνατότητα απόσβεσης και ούτω καθεξής. 
	Στο άρθρο 30: Πρόκειται –έτσι την εκλαμβάνουμε εμείς- για μια προσπάθεια να τεθεί υπό τον έλεγχο του Ε.Ο.Τ. η διαφήμιση των άλλων φορέων του δημοσίου. Δεν θα είχε κανείς αντίρρηση να υπάρξει μια καθοδήγηση, να υπάρξουν εγκύκλιοι κ.λπ. που να μπορούν να δίνουν το στίγμα και τις οδηγίες γι’ αυτήν τη διαφήμιση. Όμως έτσι όπως είναι διατυπωμένο το άρθρο, φαίνεται να είναι και συγκεντρωτικό και να είναι μια διάταξη κατά της αποκέντρωσης και της αυτοδιοίκησης, να περιορίζει, δηλαδή, τις δυνατότητες, την αυτονομία της αυτοδιοίκησης, ακόμη και με δικά της χρήματα να μπορεί να καθορίζει τη διαφήμιση. Και θα σας ρωτούσα το εξής: Είναι δυνατόν να εναρμονιστεί, ας πούμε, η διαφήμιση στο Κιλκίς με τη διαφήμιση στη Ρόδο; Είναι δυνατόν να εναρμονιστεί η διαφήμιση –γιατί μιλάτε για εναρμόνιση- των περιφερειακών δήμων με διαφημίσεις περί μύθου ή το λευκό καπέλο κ.λπ; Δεν γίνονται αυτά τα πράγματα. Χρειάζεται και το Υπουργείο και η αυτοδιοίκηση και τεχνογνωσία και μελέτες μάρκετινγκ κ.λπ., για να μπορέσει έτσι να δημιουργηθεί μια σωστή υποδομή για τα θέματα της διαφήμισης. Όμως θα πρέπει οι φορείς να έχουν την ευελιξία, μέσα από ορισμένες κατευθύνσεις κ.λπ., να κάνουν τη δική τους διαφήμιση που αφορά τον τόπο τους, την ανάδειξη των δικών τους τουριστικών προϊόντων και ούτω καθεξής.
	Ας πάω τώρα στο άρθρο 34 γιατί δεν έχω πολύ χρόνο. Πρόκειται για περιορισμό των δικαιολογητικών αλλά συγχρόνως και για μια παράταση της δυνατότητας αυθαίρετα ή εν μέρει αυθαίρετα κτήρια καταλυμάτων να θεωρούνται, κατά πλάσμα δικαίου, ως προϋφιστάμενα της έναρξης ισχύος του π.δ. 71/88 και επομένως να μπορούν να λάβουν και πιστοποιητικό πυροπροστασίας κ.λπ.. Ξεκινά, λοιπόν, εδώ στο άρθρο 34 και συνεχίζεται και με το άρθρο 36 η έναρξη μιας νέας λειτουργικής νομιμοποίησης. 
	Στο άρθρο 35 ικανοποιείται το αίτημα των επιχειρήσεων κάμπινγκ να χαρακτηριστούν κύρια ξενοδοχειακά καταλύματα. Δεν νομίζω ότι έχει ιδιαίτερη πρακτική σημασία. Η δυνατότητα στερεοποίησης των κάμπινγκ υπήρχε ούτως ή άλλως και με το ν. 2160.
	Στο άρθρο 36: Πρόκειται για μια ακόμη παράταση όσον αφορά την υποχρέωση των καταλυμάτων να  αυτοκαταταγούν με το σύστημα των αστεριών ή των κλειδιών. Δεν προβλέπεται να ελέγχεται ο λόγος της καθυστέρησης του επιχειρηματία, αλλά απαιτείται μόνο μια σχετική αίτηση. Παρατάσεις και παρατάσεις κ.λπ., χωρίς να επιβάλλονται κυρώσεις και χωρίς να διερευνώνται οι λόγοι των καθυστερήσεων. Με άλλα λόγια, βρισκόμαστε και πάλι μπροστά σε μια έμμεση νομιμοποίηση αυθαιρέτων κτηρίων, καταλυμάτων, και αυτό είναι επικίνδυνο, κυρία Υπουργέ, διότι συνεχώς με τέτοιες ρυθμίσεις -όπως γίνεται, βέβαια, και για άλλα αυθαίρετα- καλύπτονται οι περισσότερες γενιές αυθαιρέτων και αφήνονται μεγάλα περιθώρια για να συνεχίσει να γίνεται αυτή η δουλειά. Αργά ή γρήγορα, τελικά, δεν θα υπάρχουν νόμιμα κτήρια για τουριστική χρήση. 
	Άρθρο 37: Πρόκειται για μια ικανοποίηση του αιτήματος της Σ.Ε.Ε.Δ.Δ.Ε.. Εν πάση περιπτώσει, δεν νομίζουμε ότι έχει κάποια ιδιαίτερη σημασία. 
	Τα άρθρα 44 έως 46 έχουν εύλογες διατάξεις. Αφορούν το Ξενοδοχειακό Επιμελητήριο. Μεταβιβάζονται κάποιες αρμοδιότητες του Ε.Ο.Τ. στο επιμελητήριο. Δεν ξέρουμε αν αυτές οι ρυθμίσεις θα λειτουργήσουν θετικότερα, γιατί ο Ε.Ο.Τ. είναι ένας δημόσιος οργανισμός, επομένως δεν μπορεί κανείς να του καταλογίσει ότι θα μπορεί να έχει κάποιες μη αντικειμενικές συμπεριφορές απέναντι στους επιχειρηματίες, όπως θα μπορούσε να διαβλέψει κάτι στο Ξενοδοχειακό Επιμελητήριο. 
	Στο άρθρο 47 έχουμε τα γνωστά για την Ε.Τ.Α.. Ευτυχώς ανακαλύπτετε ότι δεν μπορεί να έχει και δεν έχει κάνει τίποτα για τους συνοριακούς σταθμούς. Διάβασα μάλιστα σε μία παράγραφο ότι και αν έκανε κάτι στον Προμαχώνα, στους Ευζώνους κ.λπ. δεν θα τα απαιτήσει κιόλας. Τίποτε δεν έχει κάνει. Το χάλι τους έχουν οι συνοριακοί σταθμοί και οι περιφέρειες πολύ δύσκολα θα αντεπεξέλθουν σ’ αυτό το φορτίο. 
      Θα πρέπει όλοι μαζί να δούμε τι θα γίνει -το συζητήσαμε, κυρία Υπουργέ, και στην Επιτροπή- με τους συνοριακούς σταθμούς γιατί πράγματι η κατάσταση είναι πάρα πολύ άσχημη. 
      Άρθρο 48, Τουριστικός Λιμένας Φαλήρου, Ε.Τ.Α. κι εδώ και ούτω καθ’εξής.
      Με το άρθρο 50 διαφωνούμε. Καταργεί μία πολύ σημαντική, περιβαλλοντολογικού χαρακτήρα ρύθμιση. 
      Άρθρο 51: Απόσυρση των καταλυμάτων. Δεν νομίζω ότι μπορείτε να αντιμετωπίσετε έτσι το πρόβλημα. 
      Στο άρθρο 52 τι δουλειά έχουν τα τελεφερίκ; Τι θα κάνουν τα τελεφερίκ στο φαράγγι του Βίκου; Τι θα κάνουν σε άλλες περιοχές οι οποίες δεν χρειάζονται άλλη επιβάρυνση; Η τουριστική αξιοποίηση δεν γίνεται πάντα σε όλες τις περιοχές με τα δήθεν σύγχρονα μέσα. Χρειάζεται λίγο –και πολύ κατ’ εμάς- η Ελλάδα να τα περιορίσει και να κρατήσει αυτές τις περιοχές της όπως είναι.
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      ΠΡΟΕΔΡΕΥΩΝ (Γεώργιος Σούρλας): Κυρία Ξηροτύρη, συντομεύστε, σας παρακαλώ.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Τελείωσα, κύριε Πρόεδρε. 
      Στο άρθρο 54 υπάρχει μία μεταφορά αρμοδιοτήτων του Ε.Ο.Τ. Όσον αφορά στην τροπολογία, λέτε ότι σας χρειάζεται προσωπικό κ.λπ. Δεν βλέπουμε να είναι σωστή αυτή η ρύθμιση με τον τρόπο που γίνεται. Θέλετε να υπάρχει μία πρόθεση για να υπάρξουν κάποιες προσλήψεις. Θέλω να σας θυμίσω κάτι: Οι οκταμηνίτες αρχιτέκτονες που εκπαιδεύτηκαν τι θα γίνουν; Θα τους απολύσετε αυτούς για να πάρετε καινούργιους κ.ο.κ.; Είναι ένα πρόβλημα.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Ξηροτύρη.
      Εισερχόμαστε στον κατάλογο των ομιλητών.
      Το λόγο έχει ο κ. Γείτονας.
      ΚΩΝΣΤΑΝΤΙΝΟΣ ΓΕΙΤΟΝΑΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, συζητούμε σήμερα τα υπόλοιπα άρθρα του νομοσχεδίου. Θέλω να πω προκαταβολικά στην κυρία Υπουργό ότι η συζήτηση στη Βουλή γίνεται για να τη λαμβάνει υπόψη της η Κυβέρνηση.
      Περίμενα πραγματικά σήμερα -και με απογοητεύσατε- μετά από τις παραγωγικές επισημάνσεις και παρατηρήσεις μας, να κάνατε ορισμένες διορθώσεις που έχουν σχέση με τη λειτουργικότητα και την αποτελεσματικότητα στην εφαρμογή του νόμου. Πέρα από τη γενική μας θέση της καταψήφισης έγιναν συγκεκριμένες παρατηρήσεις, ιδιαίτερα όσον αφορά στα θέματα διαφάνειας. Δεν κατάλαβα γιατί επιμένετε. Θα τα βρούμε μπροστά μας. 
      Στην ομιλία μου επί της αρχής αναφέρθηκα στα μεγάλα ελλείμματα που έχει αυτός ο νόμος. Δεν θα τα επαναλάβω. Συνοψίζω: Έλλειμμα η υποβάθμιση του ρόλου των Ο.Τ.Α. στις δραστηριότητες του ιαματικού τουρισμού, δηλαδή σ’ ένα κατεξοχήν θέμα τοπικής ανάπτυξης. Έλλειμμα ο τριτεύων, τεταρτεύων, θα έλεγα, ρόλος του Υπουργείου Υγείας. Δεν προβλέπεται η σύμπραξη του Υπουργείου Υγείας ούτε στο σχεδιασμό ούτε στην εποπτεία λειτουργίας του τομέα, ουσιαστικά σε μία δραστηριότητα που προσφέρει υπηρεσίες υγείας. Όπως είπα και στην ομιλία μου επί της αρχής, κυρία Υπουργέ, χάθηκε πολύτιμος χρόνος, χωρίς να έχουμε ένα καλύτερο αποτέλεσμα. 
      Οι διατάξεις του νομοσχεδίου έχουν πολλές ασάφειες. Δίνουν ευρύτατες εξουσιοδοτήσεις σε σας. Έχουν κενά. Έτσι δεν εξυπηρετείται ο στόχος. Θα έλεγα ότι πολλές διατάξεις δεν παρέχουν ασφάλεια δικαίου. Η τουριστική εκπαίδευση –άρθρο 42- αντιμετωπίζεται αποσπασματικά. Δεν υπάρχει πολιτική για την αναβάθμιση των Σχολών Τουριστικών Επαγγελμάτων. Όταν μάλιστα είναι τόσο σημαντικός ο τουριστικός τομέας. Όταν, δίνουμε ιδιαίτερη σημασία στην ανάπτυξη του ιαματικού τουρισμού. Δίνεται η δυνατότητα εγγραφής σε εξάμηνο των Τ.Ε.Ι. στους σπουδαστές των Σχολών. Αυτό είναι η λύση;
      Με το άρθρο 24 προσθέτετε δέκα μέλη στη σύσταση του Εθνικού Συμβουλίου Τουρισμού. Περίμενα να ακούσω πώς θα αναβαθμίσετε το ρόλο του Συμβουλίου. Εδώ λέτε ότι θα ορίσετε μέλη από φορείς για να καλυφθούν όλοι οι σχετικοί φορείς και ειδικούς επιστήμονες. Ούτε εδώ έχετε κριτήρια επιλογής. Ποιους επιστήμονες θα διορίσετε; Εσείς αποφασίζετε πάλι χωρίς κανένα κριτήριο. Τώρα που οι «κουμπαριές» και οι «κουμπάροι» δεν σας βγήκαν σε καλό, χωρίς κριτήριο ποιους αλήθεια θα διορίσετε; 
      Αντίστοιχα, ευρεία εξουσιοδότηση προβλέπεται και στην τροπολογία που φέρατε –αναφέρομαι στην τροπολογία με γενικό αριθμό 42 και ειδικό 10- με την οποία προβλέπεται η δημιουργία κεντρικού γραφείου πληροφόρησης και εξυπηρέτησης, όπως λέτε, επενδυτών. Υπάγεται απευθείας στον Υπουργό. Δεν έχουν συμμετοχή άλλα συναρμόδια Υπουργεία, όπως το ΠΕ.ΧΩ.Δ.Ε.. Και μάλιστα πάλι με υπουργική απόφαση θα καθορίζονται οι αρμοδιότητες, η στελέχωση και η λειτουργία του. «Γιάννης κερνάει» κι εδώ, «Γιάννης πίνει». Το φέρνετε με τροπολογία. 
      Κυρία Υπουργέ, αλήθεια δεν σας ήταν γνωστή αυτή η ανάγκη από πριν για να ενσωματώσετε τη διάταξη στο νομοσχέδιο και να συζητηθεί στην Επιτροπή; Τη φέρνετε με τροπολογία. Μετά την κατάθεση του νομοσχεδίου προέκυψε η ανάγκη να κάνετε ειδικό γραφείο παρά τω Υπουργώ για την προσέλκυση των επενδυτών; Τι προχειρότητα είναι αυτή; Ζητάτε ευρεία εξουσιοδότηση χωρίς καμία δέσμευση. Θα έχουμε πάλι –γιατί προβλέπεται αρκετό προσωπικό- κομματικούς ωρομίσθιους. Είδαμε σήμερα τις λίστες Ψωμιάδη όπου με αριθμό πρωτοκόλλου ζητείται να «διορίσει» το κόμμα η Νέα Δημοκρατία. Με έγγραφο δημόσιο με αριθμό πρωτοκόλλου, εκεί φτάσαμε. Ή θα έχουμε πάλι διπλοθεσίτες γιατί δεν υπάρχουν κριτήρια. 
      ΑΝΑΣΤΑΣΙΟΣ ΚΑΡΑΜΑΡΙΟΣ: …(Δεν ακούστηκε)
      ΚΩΝΣΤΑΝΤΙΝΟΣ ΓΕΙΤΟΝΑΣ: Πρέπει να υπάρχουν κριτήρια, κύριε συνάδελφε, και το ξέρετε καλύτερα από μένα. Όταν δεν υπάρχουν κριτήρια στους νόμους έχουμε όλες αυτές τις εστίες διαφθοράς. Το βλέπουμε καθημερινά. 
      Έρχομαι πάλι στο άρθρο 51. Είχα μιλήσει πολύ επί της αρχής γι’ αυτό, για την αλλαγή χρήσης ξενοδοχείων. Έθεσα συγκεκριμένα ερωτήματα. Σας είπα ότι η διάταξη είναι διάτρητη και θα δημιουργήσει νέες εστίες διαφθοράς. Ζήτησα απόσυρση της διάταξης για να τη μελετήσουμε σωστά. Η κυρία Υπουργός δεν μου απάντησε επί της ουσίας. Περιορίστηκε στο γνωστό σλόγκαν: «Η Κυβέρνηση θα ξεριζώσει τα άνθη του κακού». Μα, συνεχώς με την πολιτική σας –και γι’ αυτό επιμένω σ’ αυτήν τη διάταξη- ανοίγετε κερκόπορτες. Το κάνετε και σ’ αυτό το νομοσχέδιο. Εσείς όχι μόνο δεν ξεριζώνετε τα άνθη του κακού, αλλά δημιουργείτε καινούργιους μπαξέδες ανάπτυξης ζιζανίων της διαφθοράς. 
      Η διάταξη αυτή δεν υπηρετεί τη διαφάνεια. Να την αποσύρετε, να τη μελετήσουμε σωστά, να μπουν κριτήρια. Για να μην ευνοηθούν ευνοημένοι από την περίοδο της χούντας και με χρηματοδοτήσεις και με παρεκκλίσεις, να μην υπάρχει διάκριση και διαφορετική μεταχείριση ανθρώπων, εν προκειμένω ιδιοκτητών ακινήτων που είναι στην ίδια περιοχή. Δεν μπορούσατε να κάνετε ούτε αυτήν τη διόρθωση. Και μας λέτε πάλι ότι θα ξεριζώσετε τα «άνθη του κακού» και ότι θα υπάρχει μηδενική ανοχή στη διαφθορά; Είναι ωραίο να το λέτε, αλλά στελέχη σας επέδειξαν όχι μηδενική ανοχή στη διαφθορά, αλλά μηδενική αντοχή στις σειρήνες της διαφθοράς. 
      Επίσης, ούτε το άρθρο 29 υπηρετεί τη διαφάνεια. Τι κάνετε εδώ; Επεκτείνετε, κυρία Υπουργέ, τη ρύθμιση που αφορά μακροχρόνια μίσθωση ακινήτων της Κ.Ε.Δ. και της Ε.Τ.Α., Τουριστικών Ακινήτων και ακινήτων της Κτηματικής Εταιρείας Δημοσίου. Την επεκτείνετε και για τα ακίνητα της Εκκλησίας κάνοντας επιλεκτική εφαρμογή του πρώτου και του τρίτου εδαφίου –έχω εδώ το κείμενο- της παλιάς διάταξης. Έτσι όμως όπως το διατυπώνετε, η διάταξη αυτή δεν δεσμεύει κανέναν. Δεν ξέρουμε ποια είναι τα κριτήρια αξιολόγησης των προς μίσθωση ακινήτων της Εκκλησίας και ποιος θα τα αποφασίσει. Στην Κ.Ε.Δ. ή στην Ε.Τ.Α. υπάρχουν κριτήρια προβλέπονται αποφάσεις συγκεκριμένων συλλογικών οργάνων. Εδώ τίποτα. Δεν υπάρχει καμία δέσμευση για αδιάβλητους οργανισμούς. Εκεί υπάρχει δέσμευση. Δεν προβλέπεται η τήρηση της κοινοτικής νομοθεσίας που ισχύει για τα ακίνητα του δημοσίου, άρα νομίζετε ότι έτσι διασφαλίζεται το ευρύτερο δημόσιο συμφέρον; Δεν διασφαλίζεται. 
      Έχουμε πολλά παραδείγματα για το πώς λεηλατήθηκε η εκκλησιαστική περιουσία όλα αυτά τα χρόνια. Κανείς δεν έχει αντίρρηση ότι μπορεί και πρέπει να αξιοποιηθεί και η εκκλησιαστική περιουσία και σε τουριστικές δραστηριότητες. Αλλά τα παραδείγματα λεηλάτησης είναι πολλά. Δεν σας προβληματίζει; Βάζετε μία διάταξη και τους επιτρέπετε μακροχρόνια μίσθωση, χωρίς κανένα κριτήριο ούτε για την επιλογή των ακινήτων ούτε για τους διαγωνισμούς.
      Επιμένω –γι’ αυτό σας είπα στην αρχή ότι με απογοητεύσατε- στο ότι έπρεπε και μπορείτε να κάνετε ορισμένες βελτιώσεις. Εγώ επιμένω και τώρα και παρακαλώ να το κάνετε. Να προστεθεί στη διάταξη ότι θα ισχύουν αντίστοιχες διαδικασίες διαφάνειας που ισχύουν και για τα ακίνητα του δημοσίου. Δεν είναι η Εκκλησία κράτος εν κράτει! Είναι γενικότερα περιουσία του ελληνικού λαού και η περιουσία της Εκκλησίας! 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε. 
      Ελπίζω σήμερα, κυρία Υπουργέ, να αντιδράσετε θετικά στις επισημάνσεις και του Εισηγητή μας και στις δικές μου. Εμείς έχουμε διαφορετική αντίληψη για το νομοσχέδιο. Είπαμε τις αντιρρήσεις μας. Είπαμε τι ψηφίζουμε –τα είπε ο Εισηγητής μας αναλυτικά- και τι καταψηφίζουμε. Όμως, πέρα από αυτό, απαιτούμε σαφήνεια στις διατάξεις και όρους διαφάνειας.
      Ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Γείτονα.
      Το λόγο έχει ο κ. Τσοχατζόπουλος. 
      ΑΠΟΣΤΟΛΟΣ - ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Κύριε Πρόεδρε, κυρία Υπουργέ, κυρίες και κύριοι συνάδελφοι, δεδομένου ότι αύριο είναι η Παγκόσμια Ημέρα του Τουρισμού, θεώρησα σκόπιμο σήμερα να κάνω μια παρέμβαση, ενώ συζητάμε το τελευταίο μέρος των άρθρων ενός νομοσχεδίου για τον ιαματικό τουρισμό και το θερμαλισμό, τον οποίο δυστυχώς παραγράψατε και εξαφανίσατε μέσα από το νομοσχέδιό σας, διότι θεωρώ πως είναι πράγματι κρίσιμη η στιγμή για την ανάπτυξη του ελληνικού τουρισμού μετά από δυόμισι χρόνια διακυβέρνησης της Νέας Δημοκρατίας, μετά από την αλλαγή δύο Υπουργών, μετά από τη δημιουργία Υπουργείου για τον τουρισμό, να συνειδητοποιήσουμε ότι δυστυχώς τα πράγματα δεν προχωρούν. 
      Βρισκόμαστε σε μια περίοδο βαθύτατης κρίσης του ελληνικού τουρισμού. Οι αναφορές εκπροσώπων του Υπουργείου σας, κυρία Υπουργέ, ότι δήθεν υπάρχει αύξηση του τουρισμού φέτος δεν μπορούν να σκεπάσουν την πραγματικότητα, διότι η αύξηση των επισκεπτών, η αύξηση των τουριστών στην Ελλάδα ήταν μια αναμενόμενη εξέλιξη. Ήδη από τις αρχές της δεκαετίας την οποία διανύουμε και μετά τους Ολυμπιακούς Αγώνες –και ενώ τη χρονιά των Ολυμπιακών Αγώνων δεν προβλέπαμε αύξηση των επισκεπτών- ήταν αναμενόμενο ότι τα επόμενα χρόνια θα υπήρχε μια σταθερή αύξηση. Ο Παγκόσμιος Οργανισμός Τουρισμού μιλά για 4% με 4,5% αύξηση κατ’ έτος και μάλιστα αυτό μέχρι το 2008.
      Παρακαλώ, λοιπόν, να ζητήσετε από τους συνεργάτες σας να ασχοληθούν με το υλικό, το οποίο υπάρχει στο Υπουργείο Ανάπτυξης –βέβαια τότε δεν υπήρχε Υπουργείο Τουρισμού- όπου έχουν καταγραφεί οι μελέτες, όπου υπάρχει ένα στρατηγικό σχέδιο ανάπτυξης του τουρισμού.
      Σας συνιστώ να ασχοληθείτε με το «Oxford Institute», το οποίο έχει κάνει μια συγκεκριμένη μελέτη κατ’ απαίτηση του Υπουργείου μας. Σας συνιστώ, επίσης, να ζητήσετε να σας φέρουν από το Πρόγραμμα Κοινωνίας της Πληροφορίας το συγκεκριμένο πρόγραμμα δημιουργίας δορυφόρων λογαριασμών. Αυτοί οι δορυφόροι λογαριασμοί είναι απαραίτητοι για να εντοπίσετε το τι τελικά γίνεται με την αγορά τουρισμού, διότι η οικονομία τουρισμού στη χώρα, κυρίες και κύριοι συνάδελφοι, απαιτεί πράγματι μια ολοκληρωμένη πολιτική διαρκή παρέμβαση. 
      Το τουριστικό προϊόν που παράγεται στη χώρα μας έχει ανάγκη μιας πολιτικής υποστήριξης σε βάθος. Η διαδικασία αποτύπωσης της πραγματικότητας, όσον αφορά τη διαδικασία παραγωγής του τουριστικού προϊόντος, είναι μια βασική προϋπόθεση για να μιλήσουμε. Εάν, λοιπόν, δεν γνωρίζουμε τα πραγματικά μεγέθη, εάν δεν γνωρίζουμε τη συμβολή της εργασίας, εάν δεν γνωρίζουμε τη συμβολή των επενδύσεων και της οικονομίας στο τουριστικό προϊόν στο οποίο παράγεται είτε ποιοτικά είτε ποσοτικά, αδυνατούμε να μιλήσουμε για συγκεκριμένα μέτρα πολιτικής.
       Δεν είναι δυνατόν να ερχόμαστε χωρίς μέτρα πολιτικής σήμερα, δυόμισι χρόνια μετά, αφότου είχαμε καταθέσει ένα πλήρες σχέδιο αξιοποίησης των ιαματικών πηγών και του θερμαλισμού σε συνεργασία με την τοπική αυτοδιοίκηση. Ήταν ένα νομοσχέδιο το οποίο απηχούσε τη συνολική πρόταση όλων των Οργανισμών Τοπικής Αυτοδιοίκησης που είχαν ιαματικές πηγές σε συνέδριο που είχε πραγματοποιηθεί στη Λέσβο με συμμετοχή της Νέας Δημοκρατίας και όλων των Κομμάτων, όπου είχαν κατατεθεί πράγματι ολοκληρωμένες απόψεις και προτάσεις για το πώς διαχειρίζεται η πολιτεία το δημόσιο αγαθό, διότι εδώ πρόκειται για ένα δημόσιο αγαθό. Τα ιαματικά προϊόντα, τα νερά, ο πηλός είναι κοινωνικό αγαθό. Επομένως, η ευθύνη της πολιτείας να εγγυηθεί την ασφαλή διαχείριση αυτού του κοινωνικού αγαθού είναι πρώτης προτεραιότητας! 
      Βεβαίως –θα μου πείτε- το αξιοποιούμε και το προστατεύουμε, για να μπορέσει να στηριχθεί η οικονομία του τουρισμού. Καμία αντίρρηση σ' αυτό, όμως ένας λόγος παραπάνω να προβλέψετε όρους ασφάλειας για τους φορείς της τοπικής κοινωνίας, να μπορέσει πράγματι η τοπική αυτοδιοίκηση να παρέμβει με όρους ασφάλειας στην αξιοποίηση αυτού του τουριστικού προϊόντος. Και βέβαια, εκείνο το οποίο χρειάζεται είναι να διευρύνουμε την ικανότητα εκμετάλλευσης αυτής της δυνατότητας, διευρύνοντας –εάν θέλετε- πέρα από τον ιαματικό τουρισμό και θερμαλισμό, τον τουρισμό υγείας. 
      Ο τουρισμός υγείας, κυρία Υπουργέ, ετέθη και τότε, όταν συζητούσαμε το θέμα στη Βουλή πάλι, σ’ αυτή την Αίθουσα στην Ολομέλεια. Γιατί φθάσαμε να το συζητήσουμε, αλλά δεν μπορέσαμε να το ψηφίσουμε τελικά λόγω των επερχόμενων εκλογών. Τότε υπήρχε η ανάγκη και διαπιστώθηκε ότι από το  Υπουργείο Υγείας ετοιμαζόταν μια ολόκληρη πολιτική τουρισμού υγείας, η οποία συνδέει το θερμαλισμό, συνδέει την αξιοποίηση των ιαματικών πηγών, συνδέει τις κλινικές, τα κέντρα υγείας σε μια ολοκληρωμένη συγκρότηση νέας παραγωγικής διαδικασίας τουριστικού προϊόντος. Αυτό έχει ιδιαίτερη σημασία, παραδείγματος χάριν, στα Δωδεκάνησα –στη Ρόδο, στην Κω κ.λπ.- στη Λέσβο, στα νησιά και σε μια σειρά άλλες περιοχές της Ελλάδος που έχουν ιαματικές πηγές, όπου πρέπει να παντρέψουμε την υγεία με τις ιαματικές πηγές.
      Περιμένοντας, λοιπόν, από εσάς, αφού καθυστερήσατε δυόμισι χρόνια σ' αυτό το νέο νομοσχέδιο, να φέρετε μια  ολοκληρωμένη παρέμβαση που να απηχεί ακριβώς αυτή την αναγκαιότητα, βλέπουμε ότι δυστυχώς φέρατε ένα νομοσχέδιο το οποίο μειώνει ακόμα και αυτούς τους όρους και τις προϋποθέσεις κάτω από τα οποία προβλέψαμε στο παρελθόν τη λειτουργία του, με συνέπεια σήμερα να  υπάρχει ασάφεια, να υπάρχουν αβεβαιότητες. Το ακούσατε από συναδέλφους. Ο εισηγητής μας ήταν πολύ αναλυτικός. Σας εξήγησε τους λόγους γιατί εμείς αυτό το νομοσχέδιο, έτσι όπως πλέον τώρα το καταντήσατε, ελλειμματικό, δεν μπορούμε να το ψηφίσουμε. 
      Όμως, είναι ευκαιρία, κυρία Υπουργέ, να συνειδητοποιήσετε ότι πέραν των δορυφόρων λογαριασμών, για να διαπιστώσετε την πραγματικότητα στην αγορά και την οικονομία παραγωγής τουρισμού, τους όρους που πραγματικά υπάρχουν, χρειάζεστε ένα συγκεκριμένο σημείο, μια πολιτική παρέμβαση στη δημοσιότητα, στην επικοινωνιακή πολιτική, στη διαφήμιση, όπως στην καθομιλουμένη λέγεται. Βέβαια, αδυνατώ να κατανοήσω γιατί εσείς βάζετε όρους και περιορισμούς στις περιφερειακές αρχές, στις νομαρχιακές αρχές να πραγματοποιήσουν αυτοτελώς μια διαφημιστική προπαγάνδα, μια διαφημιστική επικοινωνιακή προγραμματική παρέμβαση. 
      Όμως, επιτρέψτε μου να σας προτείνω το εξής. Ακόμα από τη στιγμή που αναθέτετε τα πάντα στον Ε.Ο.Τ., εγκαταλείψατε όλη την εμπειρία, τη γνώση, η οποία είχε συγκεντρωθεί στο Υπουργείο Ανάπτυξης προηγουμένως, στη Γενική Διεύθυνση για τον Τουρισμό. Διότι εκεί πέρα καταλήξαμε ως κοινό τόπο όλων των Κομμάτων, ότι μια εταιρεία ιδιωτικού δικαίου με συμμετοχή δημόσιου και ιδιωτικού τομέα, με συμμετοχή της αυτοδιοίκησης που αποκλειστικά θα προωθήσει το μάρκετινγκ σε ευρωπαϊκό και παγκόσμιο επίπεδο για τον ελληνικό τουρισμό, είναι το αναγκαίο εργαλείο το οποίο χρειαζόμαστε, για να προωθήσουμε πραγματικά την υποστήριξη του ελληνικού τουρισμού αυτήν την εποχή. 
      Παρακαλώ, λάβετέ το αυτό υπ’ όψιν σας, διότι σε συνδυασμό με την άλλη ρύθμιση, που προβλέπετε στο τρίτο μέρος του νομοσχεδίου σας σχετικά με την εκπαίδευση –όπου πράγματι υπάρχει ανάγκη παρέμβασης στους όρους παραγωγής κατάλληλου ανθρώπινου δυναμικού, για να στηρίξουμε την αγορά και την οικονομία τουρισμού στην Ελλάδα- χρειάζονται πράγματι –ο εισηγητής μας αναφέρθηκε σ' αυτό- ειδικές νέες ρυθμίσεις, τις οποίες δεν βλέπουμε. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνοντας, κύριε Πρόεδρε, θα ήθελα να κάνω μια παρατήρηση, να πω ότι η βασική προϋπόθεση για να αξιοποιήσετε νέο ανθρώπινο δυναμικό είναι ο ίδιος ο ελληνικός τουρισμός, το Υπουργείο –μια που τώρα έχουμε Υπουργείο- μέσω του Ε.Ο.Τ. να προωθήσει μια συγκεκριμένη πολιτική εξειδίκευση, διότι δεν μπορεί ο Ε.Ο.Τ. να υποκαθιστά το Υπουργείο. Ο Ε.Ο.Τ. είναι εκτελεστικό όργανο. Ο Ε.Ο.Τ. πρέπει να είναι το πολιτικό εργαλείο.
      Όμως η Ε.Τ.Α. –από την άλλη μεριά- είναι ο επενδυτικός φορέας, με τον οποίο μπορείτε να παρέμβετε στην οικονομία του τουρισμού και να παράξετε αποτελέσματα. Όταν θέλετε να κάνετε απόσυρση ξενοδοχείων, όταν θέλετε να προβλέψετε δυνατότητες αξιοποίησης της εκκλησιαστικής περιουσίας, αξιοποίησης δημόσιας περιουσίας, τότε πρέπει να δυναμώσετε την Ε.Τ.Α. και να της δώσετε πραγματικά το χαρακτήρα μιας δυναμικής επιχείρησης παρέμβασης και παραγωγής τουριστικού προϊόντος, έτσι όπως γινόταν στο παρελθόν, διότι τότε είχαμε 500.000.000 ευρώ επενδύσεις, ένα μοναδικής εμβέλειας επενδυτικό πρόγραμμα.
    Άρα, η Ε.Τ.Α. είναι ένα εργαλείο ώριμο, το οποίο συνδυάζει συνεργασία δημόσιου και ιδιωτικού τομέα. Προσέξτε το αυτό, διότι καταλαβαίνω τις ευαισθησίες του οποιουδήποτε, αλλά εδώ έχουμε μια συνεργασία δημόσιου και ιδιωτικού τομέα. Δεν είναι τυχαίο ότι εμείς προβλέψαμε να εισαχθεί η Ε.Τ.Α. στο Χρηματιστήριο. Δυστυχώς αυτά τα πράγματα δεν μπορέσαμε να τα προωθήσουμε. 
    Κύριε Πρόεδρε, ευχαριστώ για το χρόνο που μου δώσατε.
    Πάντως, κυρία Υπουργέ, λάβετέ τα αυτά υπ' όψιν σας. Είναι ευκαιρία, διότι αύριο η Διεθνής Κοινότητα περιμένει από την Ελλάδα να υπάρξουν κάποιες τοποθετήσεις σε σχέση με την παγκόσμια αγορά τουρισμού. 
    Σε σχέση με τις προβλέψεις που ο Παγκόσμιος Οργανισμός Τουρισμού κάνει για την Ελλάδα, εμείς τι απαντάμε; Ποια είναι η συμβολή μας; Ποια είναι τα νέα στοιχεία; Αυτά θα περιμένουμε να τα ξανασυζητήσουμε. 
    Ευχαριστώ.
    (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Τσοχατζόπουλο.
    Το λόγο έχει ο συνάδελφος κ. Σαμπαζιώτης.
    ΔΗΜΗΤΡΙΟΣ ΣΑΜΠΑΖΙΩΤΗΣ: Κύριε Πρόεδρε, κύριε Υπουργέ, κυρίες και κύριοι συνάδελφοι, ο τουρισμός θεωρείται διεθνώς σημαντικός τομέας της οικονομίας τόσο για τα συναλλαγματοφόρα οφέλη του, όσο και για τον ανθρωποκεντρικό του χαρακτήρα. 
    Ιδιαίτερα για την Ελλάδα είναι αποφασιστικός παράγοντας διαμόρφωσης του εθνικού μας προϊόντος με καθοριστικό ρόλο στην ανάπτυξη της εθνικής οικονομίας. Με αυτό το δεδομένο ο σχεδιασμός της πολιτικής μας σήμερα στοχεύει στον επαναπροσδιορισμό της τουριστικής μας ταυτότητας με αποφασιστική αλλαγή κατεύθυνσης προς τις επιλεκτικές μορφές τουρισμού. 
    Ο ιαματικός τουρισμός είναι μια επιλεκτική μορφή τουρισμού με σημαντικά οικονομικά πλεονεκτήματα. Είναι η μορφή τουρισμού που υφίσταται τις λιγότερες αρνητικές επιδράσεις από τυχόν δυσμενείς συγκυρίες και μπορεί να δώσει δωδεκάμηνη τουριστική περίοδο. 
    Η Ελλάδα είναι πλούσια σε ιαματικές πηγές με νερά που έχουν ποικίλη φυσικοχημική σύσταση και ενδείκνυται για εφαρμογή στη σύγχρονη φυσική υδροθεραπεία. Σε όλες τις ιαματικές πηγές που λειτουργούν στην Ελλάδα συναντάται μόνο η μορφή της θεραπείας και όχι η προσφορά υπηρεσιών που έχουν σχέση με την αναζωογόνηση του οργανισμού. Δηλαδή, τα κέντρα που λειτουργούν στην Ελλάδα είναι κέντρα ιαματικού τουρισμού και όχι κέντρα τουρισμού υγείας. 
    Κυρίες και κύριοι συνάδελφοι, ο ιαματικός τουρισμός είναι δυνατόν να αποτελέσει και μέσο ξεκούρασης, αναζωογόνησης και ανανέωσης, εκτός από μέσο θεραπείας. Οι ελληνικές λουτροπόλεις μπορούν και πρέπει να αναπτυχθούν και να εξελιχθούν σε κέντρα τουρισμού υγείας, δηλαδή σε κέντρα θεραπείας που είναι και κέντρα αναψυχής και ηρεμίας για όλες τις ηλικίες για περισσότερους μήνες του έτους, αφού οι περισσότερες βρίσκονται κοντά στη θάλασσα και έχουν πολύ καλό κλίμα, βασικά στοιχεία δηλαδή για ποικίλες εφαρμογές στη θαλασσοθεραπεία και στην κλιματοθεραπεία. 
    Επομένως, βασικός σκοπός των αναπτυξιακών σχεδιασμών του τομέα του τουρισμού θα πρέπει να είναι η προσέλκυση επενδύσεων, ώστε να αναπτυχθούν και στην Ελλάδα σύγχρονα κέντρα τουρισμού υγείας, όπως γίνεται βεβαίως –και το γνωρίζουμε- με ταχείς ρυθμούς στις περισσότερες χώρες της Κεντρικής Ευρώπης. Τα κέντρα αυτά προσφέρονται για την ανάπτυξη των εναλλακτικών μορφών του τουριστικού προϊόντος και παρουσιάζουν τελευταία αυξημένη ζήτηση. 
    Κυρίες και κύριοι συνάδελφοι, η συγκροτημένη ανάπτυξη του ιαματικού τουρισμού αποτελεί σημαντική πηγή εθνικής οικονομικής ανάπτυξης, συμβάλλει στη συγκράτηση του πληθυσμού, αλλά και στη δραστηριοποίηση παραγωγικών μονάδων που δρουν συμπληρωματικά με τον τουρισμό και γενικότερα στην ενδογενή περιφερειακή ανάπτυξη προς όφελος κάθε πολίτη. 
    Η Κυβέρνηση της Νέας Δημοκρατίας κατανοώντας την αναγκαιότητα αξιοποίησης του φυσικού πλούτου της χώρας προς όφελος του κοινωνικού συνόλου επεξεργάστηκε το παρόν σχέδιο νόμου, με το οποίο, αφενός δημιουργούνται οι αναγκαίες προϋποθέσεις για την προστασία των ιαματικών φυσικών πόρων και αφετέρου δίνεται η δυνατότητα αξιοποίησής τους με τη δημιουργία των κατάλληλων υποδομών και επενδύσεων που θα συμβάλουν στην ανάπτυξη του ιαματικού τουρισμού. Δηλαδή, του τουρισμού που θα συνδυάζεται με άθληση, αναψυχή, βελτίωση της υγείας, της αισθητικής και της ευεξίας του ανθρώπου είτε πρόκειται για πολίτη της χώρας μας, είτε για τουρίστες που ενδιαφέρονται για αυτή τη μορφή του τουρισμού. 
    Σύμφωνα, λοιπόν, με τις διατάξεις του παρόντος νομοσχεδίου η κυριότητα όλων των πηγών περιέρχεται στον Ε.Ο.Τ.. Παρέχεται η δυνατότητα στον Ε.Ο.Τ. ή στο ελληνικό δημόσιο να προβούν σε απαλλοτριώσεις ιδιωτικών ακινήτων και όσης έκτασης απαιτείται για την αποτελεσματική προστασία των υφιστάμενων ιαματικών φυσικών πόρων. Επίσης, είναι δυνατή η απαλλοτρίωση ιδιωτικών εκτάσεων προκειμένου να εξασφαλιστεί η δυνατότητα τουριστικής ανάπτυξης και προσέλκυσης επενδύσεων. Σκοπός είναι η ανάπτυξη συνθηκών ανταγωνισμού και η άρση του μονοπωλίου της εκμετάλλευσης των ιαματικών φυσικών πόρων.
    Προβλέπεται η δυνατότητα του Ε.Ο.Τ. να αναθέτει σε τρίτους είτε τη διαχείριση είτε τη διανομή των ιαματικών φυσικών πόρων. Δημιουργείται Εθνικό Μητρώο Ιαματικών Φυσικών Πόρων. Ο κάθε ενδιαφερόμενος μπορεί να αντλήσει από το μητρώο όλες τις απαραίτητες πληροφορίες για τους αναγνωρισμένους ιαματικούς φυσικούς πόρους της χώρας, ενώ προβλέπεται η διαρκής ενημέρωση του μητρώου με στοιχεία και επιστημονικά δεδομένα για κάθε ιαματικό φυσικό πόρο.
    Ρυθμίζεται η διανομή και η διαχείριση των ιαματικών υδάτων και ρητά καθιερώνεται ότι διαχειριστής των φυσικών πόρων είναι ο Ε.Ο.Τ., ο οποίος διαθέτει τους φυσικούς πόρους κατά προτεραιότητα για θεραπευτικούς σκοπούς, διασφαλίζοντας όμως, έτσι και την κοινωνική χρήση του ιαματικού πόρου. 
    Για πρώτη φορά στο νομοθετικό σύστημα της χώρας μας εισάγονται και προστατεύονται τα κέντρα αναζωογόνησης, τα γνωστά spa, τα οποία περιλαμβάνονται στις σύγχρονες μορφές παρεχομένων τουριστικών υπηρεσιών σε ξενοδοχειακά συγκροτήματα. Έτσι και προστατεύεται ο καταναλωτής από την ψευδεπίγραφη παροχή ανάλογων υπηρεσιών και ενισχύεται ο σχετικός κλάδος του τουρισμού. Δίνεται επίσης, η δυνατότητα, τόσο στους Ο.Τ.Α., όσο και στους ιδιώτες που διαχειρίζονται ιαματικές πηγές να προσαρμοστούν στις νέες ρυθμίσεις. 
    Το νομοσχέδιο περιλαμβάνει και μια σειρά άλλων διατάξεων, κυρίες και κύριοι συνάδελφοι, που δίνουν λύσεις σε χρονίζοντα προβλήματα του ελληνικού τουρισμού. 
    Συγκεκριμένα, δίνεται η δυνατότητα αλλαγής χρήσης των γηρασμένων ξενοδοχειακών κτηρίων ηλικίας άνω των είκοσι ετών που βρίσκονται εντός σχεδίου ή εντός οικισμών προ του 1923 και της ανάπτυξης σε αυτά άλλων δραστηριοτήτων που επιτρέπονται κατά περιοχή, ανοίγοντας έτσι το δρόμο για την ανανέωση της ξενοδοχειακής προσφοράς της χώρας. 
    Παρέχεται η δυνατότητα μακροχρόνιας μίσθωσης έως και ενενήντα εννέα χρόνια για τουριστικούς σκοπούς ακινήτων της Εκκλησίας της Ελλάδος και διευθετούνται ιδιοκτησιακά προβλήματα σε εκτάσεις της Ε.Τ.Α. στην Ανάβυσσο, στο Γκολφ Αφάντου Ρόδου και στη μαρίνα ΣΕΦ αίροντας τα εμπόδια για την προκήρυξη των διαγωνισμών και την προσέλευση και προσέλκυση επενδυτών. 
    Κυρίες και κύριοι συνάδελφοι, θεωρώ ότι με το νομοσχέδιο αυτό θα πετύχουμε την απλοποίηση όλων των διαδικασιών, τη δρομολόγηση και την έναρξη υλοποίησης μιας σειράς μεγάλων επενδύσεων στον τουρισμό σε όλη τη χώρα. Θα πετύχουμε η χώρα μας να καταστεί ένας από τους κορυφαίους τουριστικούς προορισμούς στην Ευρώπη όχι μόνο το καλοκαίρι, αλλά για όλους τους υπόλοιπους μήνες του έτους. 
    Η Κυβέρνηση της Νέας Δημοκρατίας και ο Πρωθυπουργός προσωπικά έχει αναγνωρίσει και αποδώσει στον τουρισμό τη σημασία και τη βαρύτητα που πρέπει να έχει στο γενικότερο πλαίσιο της ελληνικής οικονομίας. Είναι μια δέσμευσή μας, που την υλοποιούμε με σκληρή δουλειά και πρόγραμμα και η οποία θα συμβάλει καθοριστικά στην πρόοδο και την ευημερία των Ελλήνων πολιτών. 
    Για όλους αυτούς τους λόγους ψηφίζω ανεπιφύλακτα το παρόν νομοσχέδιο. 
    (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Σαμπαζιώτη. 
    Το λόγο έχει ο κ. Καραμάριος. 
    ΑΝΑΣΤΑΣΙΟΣ ΚΑΡΑΜΑΡΙΟΣ: Κύριε Πρόεδρε, είναι πράγματι ευτυχής συγκυρία, γιατί αύριο εορτάζεται η ημέρα του Παγκόσμιου Τουρισμού και διερωτήθη ο κ. Τσοχατζόπουλος –ο οποίος ατυχώς απουσιάζει- τι θα πει η Ελλάδα αύριο.
    Η Ελλάδα, αγαπητέ κύριε συνάδελφε, έχει φυσικό περιβάλλον, ιστορία και πολιτισμό. Αυτές είναι οι φυσικές δυνατότητες της Ελλάδας, αυτή είναι η υποδομή για την τουριστική ανάπτυξη της χώρας. Πολύ περισσότερο όμως λυπούμαι γιατί εξέφρασε την άποψη ότι υπάρχει κρίση του τουρισμού. 
    Δεν μπορώ να δω πού υπάρχει κρίση. Αν υπάρχει κρίση του τουρισμού πρέπει να είναι υπεύθυνοι οι ίδιοι, διότι για τα έργα υποδομής τα οποία στηρίζουν τον τουρισμό τόσα χρόνια, υπεύθυνοι ήσαν οι ίδιοι. 
    Δεν μπορείτε σήμερα να λέτε να θωρακίσετε την Ε.Τ.Α., να της δώσετε βοήθεια και επί είκοσι χρόνια να μην έχετε μπορέσει να αξιοποιήσετε ούτε ένα ακίνητο της Ε.Τ.Α.. 
      Ποιον αιτιώνται; Εαυτούς να αιτιώνται. Αυτό είναι το λάθος, αγαπητέ κύριε Πρόεδρε, διότι αύριο γιορτάζουμε την Παγκόσμια Ημέρα του Τουρισμού και εμείς χαιρόμεθα, γιατί ο τουρισμός σήμερα είναι πράγματι η μοναδική βιομηχανία η οποία μπορεί να βοηθήσει το εθνικό μας εισόδημα. Αυτή η ιστορία και ο πολιτισμός κάθε νομού –που ο ένας νομός είναι καλύτερος από τον άλλον, το ένα νησί μας είναι καλύτερο από το άλλο- παρέχουν τη δυνατότητα να αυξήσουμε τον τουρισμό για να αυξήσουμε και το εθνικό μας εισόδημα.
      Ας μην αιτιώμεθα, λοιπόν, άλλους και ας μην κρίνουμε σήμερα, λέγοντας «καλές οι διατάξεις, αλλά γιατί να βάλετε λοιπές διατάξεις;». Μα, είπα και στην πρωτολογία μου την πρώτη φορά ότι το νομοσχέδιο είναι για τον ιαματικό τουρισμό. Είναι ένα νομοσχέδιο το οποίο έπρεπε να έλθει. Οι λοιπές διατάξεις είναι όλες συναφείς με τον τουρισμό. Πώς έπρεπε να χαρακτηριστούν; Χαρακτηρίστηκαν πράγματι ως μεταβατικές και λοιπές διατάξεις. Αυτός είναι ο χαρακτηρισμός. Δεν φέραμε άρθρα ή τροπολογίες άσχετες, αλλά όλες οι τροπολογίες και τα άρθρα των λοιπών διατάξεων και των μεταβατικών διατάξεων –και αυτό είναι προς τιμήν του Υπουργείου Τουριστικής Ανάπτυξης- αφορούν χρόνια προβλήματα. Αυτό δεν το βλέπουμε; Δηλαδή δεν μας ενδιαφέρει να δούμε σήμερα αυτά τα θέματα τα οποία υπήρχαν τόσο καιρό και λέμε ότι δεν είδαμε άλλες μορφές τουρισμού, δεν είδαμε τον τουρισμό υγείας; Χαίρω πάρα πολύ. Είκοσι χρόνια που είχατε τέτοιες δυνατότητες, με τέτοιο πακτωλό χρημάτων της Ευρωπαϊκής Ένωσης, τι κάνατε; Πού είναι η δική σας προσπάθεια για τις νησιωτικές περιοχές, για να μπορέσετε να φέρετε χρήματα από την Ευρωπαϊκή Ένωση ώστε να αναπτύξουμε τα νησιωτικά μας συμπλέγματα, αγαπητέ κύριε Παρασκευά; Θα τα πείτε και σεις ο ίδιος.
      Σας δόθηκε η ευκαιρία, όταν ήσασταν στην Προεδρία της Ευρωπαϊκής Ένωσης να φέρετε την ατζέντα των νησιωτικών περιοχών, να αξιοποιήσετε το άρθρο 30 της Ευρωπαϊκής Συνθήκης του Άμστερνταμ, η οποία φωνάζει μέχρι σήμερα. Γι’ αυτό κάνω την έκκληση και στο Υπουργείο να φέρετε διατάξεις βοήθειας υπέρ των νησιωτικών περιοχών, να φέρετε διατάξεις για μορφές τουρισμού οι οποίες θα βοηθούν την ανάπτυξη των νησιών. 
      Και ο κ. Σημίτης, τότε που ήταν Πρόεδρος στη Διάσκεψη της Χαλκιδικής, παρ΄όλο που απαντώντας σε δικές μου ερωτήσεις έλεγε «ναι, ετοιμαζόμαστε να φέρουμε τέτοιο πρόγραμμα», δεν έφερε τίποτα και χάθηκε η ευκαιρία. Και σήμερα λένε, γιατί δεν έχουν αναπτυχθεί τα έργα υποδομής στα νησιά μας και σε άλλες περιοχές της χώρας; Τώρα σκέφθηκαν τον ορεινό χώρο της Ελλάδας και των παραμεθορίων περιοχών; Το λέει και το Σύνταγμα. Τι έκαναν τόσα χρόνια που άφησαν περιοχές της Βορείου Ελλάδας να είναι σήμερα οι τελευταίες από απόψεως εθνικού εισοδήματος; 
      Θέλω, λοιπόν, κύριοι συνάδελφοι, όταν στεκόμαστε σε νομοσχέδια που βοηθούν προς αυτό τον τομέα, να είμαστε θετικοί και όχι επικριτικοί και μόνο. Να βοηθούμε όλοι και να πούμε «ναι, υπάρχει η δυνατότητα να τα διορθώσουμε. Δεν ψηφίζω για άλλους λόγους, αλλά ας μην κατακρίνω το νομοσχέδιο». 
      Όλες οι διατάξεις του νομοσχεδίου είναι σωστές. Αναφερόμενος στα άρθρα, ένα προς ένα –γιατί θα κάνω και μερικές παρατηρήσεις εποικοδομητικές- θα μπορούσα να πω τα εξής: 
      Στο άρθρο 29 των εκκλησιαστικών ακινήτων, τι σας ενδιαφέρει, κύριοι συνάδελφοι, ποιος είναι ο ιδιοκτήτης του ακινήτου ή αν αυτά τα ακίνητα θα τα αξιοποιήσουμε επ’ ωφελεία της τουριστικής μας ανάπτυξης; Αυτό είναι το ερώτημα. Σας ενδιαφέρει να κάθονται τόσα χρόνια αναξιοποίητα τα ακίνητα, διότι η νομοθεσία μας δεν το επέτρεπε ή δεν διδόταν η ευκαιρία να αξιοποιηθούν ή σας ενδιαφέρει γιατί ανήκουν στην Εκκλησία; Τόσο πολύ δεν σας ταιριάζει η Εκκλησία και θέλετε και σ’ αυτή τη περίπτωση να φέρετε τις αντιρρήσεις σας, γι’ αυτό ζητάτε και το χωρισμό της Εκκλησίας από το κράτος; 
      Εμείς ενδιαφερόμεθα για την αξιοποίηση των ακινήτων. Ελάτε να δείτε πόσα ακίνητα έχει το Πατριαρχείο στα Δωδεκάνησα, ελάτε να δείτε πόσα αναξιοποίητα ακίνητα υπάρχουν στο Άγιο Όρος ή και στη Χαλκιδική σε ορισμένες περιοχές, στις οποίες έχουν πράγματι πολλά μοναστήρια μεγάλες περιουσίες.
      Μην ξεχνάτε, κύριοι, ότι η εκκλησιαστική περιουσία των μοναστηριών και των άλλων εκκλησιών των νησιών αυτών έγινε επί τουρκοκρατίας και ιταλικής κατοχής σε μας. Για να αποφύγουμε, κύριε Πρόεδρε, τη δέσμευση των ακινήτων πολλών περιοχών των νησιών μας από την ιταλική κατοχή βρήκαμε την ευκαιρία και τα παραχωρούσαμε στην Εκκλησία. Και όταν έγραφε επάνω «Chiesa Orthodoxa», δηλαδή της Εκκλησίας της Ελλάδος στην κτηματολογική εγγραφή, οι Ιταλοί έκαναν πίσω. Σέβονταν την Εκκλησία και μας έμειναν αυτά τα ακίνητα.
      Αλλά έκτοτε, έρχονται οι δικές μας οι διατάξεις και λένε ότι απαγορεύεται η αξιοποίηση. Πώς θα τα αξιοποιήσουμε επιτέλους; Αυτό τώρα «σας μάρανε», όπως λέμε στο χωριό μου και να μου επιτραπεί η έκφραση; Το ότι ανήκουν στην Εκκλησία; Αυτός είναι ο λόγος που τα μοναστήρια σήμερα έχουν μεγάλες περιουσίες, είτε από φιλοδωρήματα ανθρώπων, οι οποίοι θέλουν για άλλους λόγους να αφιερώσουν την περιουσία τους. 
      Έρχομαι στο άρθρο 34 για τα καταλύματα. Σας είπα, κυρία Υπουργέ, να προσέξετε πάρα πολύ τα καταλύματα στα νησιά. Γι’ αυτό σας είπα ότι υπάρχουν ιδιαιτερότητες που δεν μπορείτε να τις αγνοήσετε. Απαγορεύεται από το άρθρο 101 του Συντάγματος. Είσθε υποχρεωμένη να δεχθείτε ότι υπάρχουν κάποιες ιδιαιτερότητες, να μη ζητάτε πολλές τέτοιες προϋποθέσεις στα νησιά μας. Για να μπορεί κάποιος να κάνει μια πανσιόν για παράδειγμα με τέσσερα διαμερίσματα, δεν μπορεί να του λέμε ότι θέλουμε περιβαλλοντική μελέτη, θέλουμε εγκαταστάσεις με προϋποθέσεις, πισίνες κ.λπ.. Δεν γίνονται αυτά. Στα μικρά νησιά μας, στο Μαράθι που είναι κοντά στους Αρκιούς που έχει ένα και μόνο κτίσμα με τέσσερα διαμερίσματα δεν μπορεί κανείς να αξιώνει περιβαλλοντική μελέτη. Μελέτη είναι εκεί η ίδια η φύση, η οποία δίνει και τη μεγάλη αξιοποίηση.
      Το άρθρο 47 αναφέρεται στην αξιοποίηση του Γκολφ Αφάντου. Εδώ είναι το πρόβλημά μας, κυρία Υπουργέ. Είκοσι χρόνια κάνουν προσκλήσεις ενδιαφέροντος αξιοποιήσεως του ακινήτου του Γκολφ. Ξέρει ο κ. Γεωργακόπουλος, γιατί και ο ίδιος έκανε προσπάθειες. Δεν είχαμε κανένα αποτέλεσμα. Θα έλθουμε σήμερα να λέμε γιατί το αξιοποιούμε; Για όνομα του Θεού! 
      Έρχομαι στα άρθρα 50 και 51. Εκεί, κυρία Υπουργέ, θα μου επιτρέψετε να πω ότι υπάρχουν πράγματι παρεμβάσεις πολεοδομικής φύσεως. Περισσότερο στο άρθρο 50. Καταργείτε μια διάταξη, της οποίας τη συνέπεια την ξέρετε. Έχω την εντύπωση ότι αυτά πρέπει να τα δείτε σε δεύτερη φάση με το Υπουργείο ΠΕ.ΧΩ.Δ.Ε., γιατί πράγματι και για τη μια περίπτωση και για την άλλη -εννοώ τις διατάξεις αυτές που συνολικά τροποποιούνται με το άρθρο 50-  πρέπει να δούμε ενιαία πράγματι πώς μπορούμε να αξιοποιήσουμε τα ακίνητα αυτά και όχι να λέμε δέκα, είκοσι, τριάντα ή πενήντα στρέμματα. ΄Η λέμε δέκα ή λέμε είκοσι ή δεν λέμε τίποτα. Είναι θέματα αξιοποιήσεως παραλιακών ακινήτων.
      Όσον αφορά το τελευταίο, το άρθρο 51 που είναι η αλλαγή χρήσεως, σας είπα και πριν να βάλετε ένα παραθυράκι. Όταν είναι κάτω από τα είκοσι χρόνια δεν βλάπτει να πούμε το εξής: στις περιπτώσεις που υπάρχουν ακίνητα, τα οποία είναι άχρηστα δεκαεπτά, δεκαοκτώ, δεκαεννέα, δεκαπέντε ετών και πρέπει πράγματι να τα αξιοποιήσουμε επ’ ωφελεία της εθνικής μας οικονομίας, αφήνετε ένα περιθώριο και θα εξετάζεται από επιτροπή αυτό το θέμα. Δεν βλάπτει να αφήσουμε ένα παράθυρο στο νόμο. Πάλι εσείς θα έχετε τη δυνατότητα να πείτε, ναι ή όχι. Αλλά αν πούμε 19,5 χρόνια ή δεκαεννέα ή δεκαοκτώ δεν μπορεί να αλλάξει. Θα μου πείτε ότι ξεκίνησε με πενήντα, σαράντα, τριάντα; Όχι, δεν ξεκινήσαμε έτσι, είκοσι βάζουμε σήμερα. Αλλά δεν μπορούμε να πούμε ότι από δέκα έως είκοσι δεν υπάρχει πάντοτε ένας λόγος ο οποίος θα επιβάλει την αλλαγή χρήσεως του ακινήτου. Πολύ περισσότερο που σας είπα ότι χρειάζεται να βάλουμε και στις πολεοδομικές διατάξεις αλλαγή ακινήτου. Εκεί που η άδειά του ήταν για βιομηχανία και έχουν εγκαταλειφθεί εμπορικά κέντρα να μπορούν και εκείνα να τροποποιηθούν με διατάξεις και να μετατραπούν σε τουριστικά καταλύματα.
      Αυτά είχα να πω και θα επανέλθω στο εξής. Ναι αύριο είναι η Παγκόσμια Ημέρα Τουρισμού, ναι η Ελλάδα είναι πρώτη, ναι προσπαθεί και θα προσπαθεί να είναι πρωτοπόρος στον τουρισμό και πολύ περισσότερο, εμείς οι Δωδεκανήσιοι -όλα τα νησιά που είναι όμορφα, σας είπα ότι το ένα είναι καλύτερο από το άλλο- έχουμε τέτοια υποδομή, που πρέπει πράγματι να στρέψουμε τον παγκόσμιο τουρισμό στα νησιά μας αυτά, επ’ ωφελεία της εθνικής μας οικονομίας. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Καραμάριο.
      Ο κ. Σγουρίδης έχει το λόγο.
      ΠΑΝΑΓΙΩΤΗΣ ΣΓΟΥΡΙΔΗΣ: Πράγματι, κύριε Πρόεδρε, αύριο είναι η Παγκόσμια Ημέρα του Τουρισμού. Το βαθύτερο νόημα αυτής της ημέρας είναι η κοινωνική διάσταση που έχει ο τουρισμός ως προς την κατεύθυνση του ότι οι πολίτες αυτού του πλανήτη έχουν δικαίωμα στην αναψυχή, έχουν δικαίωμα στον ελεύθερο χρόνο, έχουν δικαίωμα για διακοπές. Διότι πρέπει να κατανοήσουμε όλοι μας ότι βάσει αυτού του δικαιώματος των πολιτών του πλανήτη για διακοπές, έρχεται εκ των υστέρων η οικονομική διάσταση του τουρισμού.
      Η οικονομική διάσταση του τουρισμού είναι απόρροια των διακοπών και των Ελλήνων. Σήμερα, όμως –και θα το ξανατονίσω- το 48% των Ελλήνων πολιτών δεν κάνει διακοπές, διότι συρρικνώθηκε το εισόδημά τους και δεν μπορούν να προβούν σ’ αυτό που τους βοηθάει στο να αποκτήσουν ξανά ευεξία για το υπόλοιπο του χρόνου.
      Έρχομαι τώρα στο δεύτερο κεφάλαιο του νομοσχεδίου που πραγματευόμαστε για τις λοιπές διατάξεις. Θα μιλήσω επιλεκτικά για ορισμένα άρθρα.
      Για το άρθρο 24. Δεν έχει νόημα το να αυξήσουμε, κατά δέκα άτομα το Εθνικό Συμβούλιο Τουρισμού. Μπορούσαμε να το αυξήσουμε και κατά δεκαπέντε άτομα. Ουσία έχει να δώσουμε αυτή την ώθηση και να αναβαθμίσουμε το Εθνικό Συμβούλιο Τουρισμού, ως επιστημονικό σύμβουλο του Υπουργείου Τουρισμού. Αυτό είναι το βασικό. Δηλαδή αυτά τα οποία συζητούνται μέσα στο Εθνικό Συμβούλιο Τουρισμού, κατ’ έτος είτε αν θέλετε δυο φορές του έτους, να μπορούν να αποτελέσουν τη βάση πάνω στην οποία θα κτίσει το Υπουργείο Τουριστικής Ανάπτυξης. Αυτό για εμένα είναι το πιο σημαντικό.
      Έρχομαι στο άρθρο 25. Πράγματι προσθέτετε σαράντα έξι νέες οργανικές θέσεις στον ανύπαρκτο, κατά βάση, οργανισμό του Υπουργείου Τουριστικής Ανάπτυξης. Σας είχα επισημάνει, κυρία Υπουργέ, ότι από τη στιγμή που προχωράτε σ’ αυτό το εγχείρημα και πήρατε το δικαίωμα από τον κ. Αλογοσκούφη να σας δώσει επιπροσθέτως σαράντα έξι θέσεις στον οργανισμό, τουλάχιστον αξιοποιείστε αυτό το δικαίωμα, ώστε να αποκτήσετε επιστημονικό δυναμικό μέσα στο Υπουργείο Τουριστικής Ανάπτυξης.
      Εσείς τι κάνετε; Εξ αυτών των σαράντα έξι, οι τριάντα είναι θέσεις διοικητικών γραμματέων. Τριάντα θέσεις διοικητικών γραμματέων, αντί να πάρετε μηχανικούς, αντί να πάρετε τεχνικούς, αντί να πάρετε διοικητικούς και οικονομικούς Π.Ε.. Και σας είχα κάνει την πρόταση, αντί για οκτώ στο Π.Ε. διοικητικού οικονομικού, να πάρετε δεκαπέντε. Αντί για τρεις στο Π.Ε. μηχανικών, να πάρετε δέκα μηχανικούς. Θα σας χρειαστούν. Ούτως ή άλλως, υπάρχει ένα συγκοινωνούν δοχείο, μεταξύ του Υπουργείου Τουριστικής Ανάπτυξης και του Ε.Ο.Τ.. Θα μπορούσαν να κάνουν μετατάξεις να βοηθήσουν τον Ε.Ο.Τ. σ’ αυτή τη δύσκολη στιγμή που θα αναλάβει να φέρει εις πέρας αυτά τα οποία ψηφίσαμε στο πρώτο μέρος για τον ιαματικό τουρισμό. Είναι ευκαιρία τώρα που θεσμοθετείτε τις θέσεις, αντί να πάρετε γραμματείς Δ.Ε., να πάρετε Π.Ε.. Αντί να πάρετε τρεις  μηχανικούς κατηγορίας Τ.Ε., πάρτε δέκα. Και αφήστε τους γραμματείς στους εννέα.
      Σας διαβάζω –πρέπει να το έχετε, αλλά εγώ απλώς σας το υπενθυμίζω- το εξής: Ο σύλλογος υπαλλήλων της Γενικής Γραμματείας Τουρισμού σας έστειλε στις 8.9.2006 μια επιστολή. Τι σας λέει; «Η τοποθέτηση προϊσταμένων σε διευθύνσεις φαντάσματα, χωρίς γραφεία, χωρίς προσωπικό, χωρίς καμία ουσιαστική αρμοδιότητα και κυρίως χωρίς ορατή προοπτική απόκτησης οποιαδήποτε από τα προηγούμενα…πού θα εγκατασταθούν, άραγε»; Και ρωτάει παρακάτω. «Πώς θα ασκήσουν τις ισχνές, σχεδόν ανύπαρκτες αρμοδιότητες»; Και συνεχίζει αυτή η επιστολή των δικών σας υπαλλήλων -γιατί δικοί σας υπάλληλοι είναι αυτοί, του Υπουργείου σας- «όλες αυτές οι προαγωγές και τοποθετήσεις έχουν γίνει σ’ ένα Υπουργείο σφραγίδα». Δεν τα λέω εγώ αυτά, τα λένε οι υπάλληλοι. Τουλάχιστον, σας δίνετε η ευκαιρία τώρα, να πάρετε τεχνικούς. Ενισχύστε το Υπουργείο σας.
      Έρχομαι στο άρθρο 29, για τις εκμισθώσεις των ακινήτων της εκκλησίας. Και θα ήθελα εδώ να ξεκαθαρίσω σ’ αυτά που ακούστηκαν προηγουμένως από άλλο συνάδελφο, ότι θεωρώ πως δεν θα πρέπει να στρεβλώνουμε τις τοποθετήσεις συναδέλφων. Ακούστε, κυρία  Υπουργέ, τη συλλογιστική μου, διότι  θέλω να συμβάλλω θετικά σ’ αυτό το άρθρο, στο οποίο εάν προσθέσετε μια φράση, εγώ προσωπικά θα το ψηφίσω.
       Σύμφωνα με τη νομολογία του Ευρωπαϊκού Δικαστηρίου Δικαιωμάτων του Ανθρώπου, παρ’ όλο που η Εκκλησία είναι Νομικό Πρόσωπο Δημοσίου Δικαίου, δεν πρέπει να δεχθεί έντονες νομοθετικές παρεμβάσεις από το ελληνικό κράτος, σχετικά με την περιουσία και την ιδιοκτησία της. Και συμφωνώ με αυτή την απόφαση του Ευρωπαϊκού Δικαστηρίου. Όπως κατ’ επέκταση συμβαίνει και στα Ανώτατα Εκπαιδευτικά Ιδρύματα, όπως κατ’ επέκταση συμβαίνει, αν θέλετε και στην Τοπική Αυτοδιοίκηση. Εναπόκειται, όμως, στην Εκκλησία να κάνει διαφανή και επωφελή διαχείριση στην περιουσία της, όπως απαιτεί η σχέση με την κοινωνία των πολιτών και ο πνευματικός της ρόλος. «Διαφανή διαχείριση», αυτό λέει η απόφαση του Ευρωπαϊκού Δικαστηρίου Δικαιωμάτων του Ανθρώπου. Κι εδώ ακριβώς βρίσκεται το λεπτό σημείο. Η υπεραξία της γης δίνεται από το ίδιο το κράτος. Έχω εγώ δηλαδή ένα χωράφι πεντακόσια στρέμματα ή  έχω μια πλαγιά τριάντα στρέμματα. Έχει καμία αξία αυτό αν το μεταβιβάσω είτε δώσω δικαίωμα μεταβίβασης για ενενήντα εννέα χρόνια, είτε μειώσω τα συμβολαιογραφικά; Πάλι θα μείνει η πλαγιά τριάντα  στρεμμάτων ή πεντακοσίων στρεμμάτων γη αγροτική. Η αξία της γης, κατά βάση δίνεται από το κράτος. Άρα, λοιπόν, έχει δικαίωμα το κράτος, όταν εγώ δίνω αυτή τη γη για τουριστική αξιοποίηση, τουλάχιστον να ελέγχομαι από το διυπουργικό όργανο, το οποίο επιβλέπει τα Σ.Δ.Ι.Τ.τη Σύμπραξη Δημοσίου και Ιδιωτικού Τομέα.
      Άρα, λοιπόν, στο άρθρο αυτό, αν προσθέσετε, ότι οι παραπάνω διατάξεις του πρώτου και τρίτου εδαφίου της παραγράφου αυτής εφαρμόζονται για μακροχρόνιες μισθώσεις και για την Εκκλησία, με την προϋπόθεση έγκρισης από τη διυπουργική επιτροπή των Σ.Δ.Ι.Τ., αυτό που κάνετε στον οποιονδήποτε δήμαρχο ή κοινοτάρχη που προχωράει σ’ ένα Σ.Δ.Ι.Τ., να το κάνετε και σ’ έναν μητροπολίτη, και σ’ έναν ηγούμενο. Αυτός, από πού κι ως πού, δίνει για τουριστική αξιοποίηση ένα οποιοδήποτε ακίνητο της Εκκλησίας, χωρίς να περνάει - την υπεραξία που εγώ τη δίνω, εσείς τη δίνετε κυρία Υπουργέ,  η Βουλή τη δίνει την υπεραξία- από τη διυπουργική επιτροπή; Ας περάσει κι αυτό από τη διυπουργική επιτροπή. Δηλαδή εγώ θα δώσω τους όρους δόμησης στη μονή Τομπλού, εγώ θα δώσω τους όρους δόμησης στη μονή του Βόλου, το κράτος, η πολιτεία και δεν θα έχει το δικαίωμα να ελέγξει το Σ.Δ.Ι.Τ. το οποίο γίνεται, αν και κατά πόσο είναι επ’ ωφελεία του ελληνικού δημοσίου και του ελληνικού λαού; Αυτό που σας λέω είναι πολύ σημαντικό και πρέπει να το κάνετε, κυρία  Υπουργέ. Σας προφυλάσσει.
      Έρχομαι στο άρθρο 31. Από πού κι ως πού δίνετε το δικαίωμα παραίτησης από ένδικα μέσα στο Γενικό Γραμματέα; Κανονικά πρέπει να τελεσιδικήσουν τα ένδικα μέσα. Να γίνει δικαστήριο πρωτοβαθμίως, δευτεροβαθμίως, να βγει η δικαστική απόφαση και εκ των υστέρων να προχωρήσουμε στην αποδοχή των ένδικων μέσων. Δηλαδή στο πρωτοβάθμιο δικαστήριο εμείς παραιτούμεθα και φεύγουμε; Αυτό δεν έχει συμβεί ποτέ.
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε συνάδελφε, παρακαλώ.
      ΠΑΝΑΓΙΩΤΗΣ ΣΓΟΥΡΙΔΗΣ: Νομίζω ότι οι παρατηρήσεις μου είναι σοβαρές και  έχουν και επιχειρηματολογία. Γι’ αυτό θεωρώ ότι θα πρέπει να ακουστούν.
      ΠΡΟΕΔΡΕΥΩΝ (Γεώργιος Σούρλας): Δεν αμφισβητώ τη σοβαρότητα των παρατηρήσεών σας, αλλά βλέπετε ότι ο χρόνος μας πιέζει. 
      ΠΑΝΑΓΙΩΤΗΣ ΣΓΟΥΡΙΔΗΣ: Έρχομαι στο τελευταίο που θέλω να πω για την απόσυρση των ξενοδοχείων.
      Σας λέω κυρία Υπουργέ, ότι αυτό το οποίο κάνετε στα εντός σχεδίου πόλεως, μπορούσε να γίνει ούτως ή άλλως με τις κείμενες πολεοδομικές διατάξεις. Από τη στιγμή που μπορεί να γίνει, σύμφωνα με τις κείμενες πολεοδομικές διατάξεις, δεν χρειάζεται να περάσουμε άρθρο εδώ. Άρα σημαίνει ότι ομιλούμε γι’ αυτά τα οποία έχουν παρεκκλίσεις, που αντίκεινται όμως στο ότι αλλάζει η χρήση. Ενώ δηλαδή παίρνω για ξενοδοχείο κάλυψη 80%, θα μπορούσα να έχω για πολυκατοικία μόνο το 60%. Άρα, λοιπόν, αυτό το επιπλέον θα το γκρεμίσει; Μπορεί να το γκρεμίσει; Σαφώς και όχι.
      Εδώ υπάρχει μια ξέχωρη μεταχείριση. Και επιπλέον -σας το λέω πάλι για να σας προφυλάξω- αυτό το οποίο βάζετε, ότι ισχύει το ίδιο πράγμα για όσα έχουν εγερθεί εκατέρωθεν της εθνικής οδού Πατρών-Αθηνών-Θεσσαλονίκης-Ευζώνων, της Π.Α.Θ.Ε. και απέχουν πεντακόσια μέτρα. Να το επεκτείνετε. Μην το βάλετε Π.Α.Θ.Ε., βάλτε «σε όλο το εθνικό δίκτυο». Γιατί σας το λέω; Γιατί το μόνο που υπάρχει στην Π.Α.Θ.Ε. είναι ο «Λεβέντης». Με τον Κωνσταντίνο Καραμανλή ο «Λεβέντης» νομιμοποιήθηκε, από εκεί πέρασε η εθνική οδός και έχουμε το πέταλο του  Μαλλιακού με όλα τα επακόλουθα. Τώρα, με τον Κώστα Καραμανλή το νεότερο, θα νομιμοποιήσουμε τα του «Λεβέντη» κτίσματα, τα οποία θα αποκτήσουν άλλη χρήση.
      Σας λέω, λοιπόν, κυρία Υπουργέ, με όλη την αγάπη που σας έχω, αντί για Π.Α.Θ.Ε. να το κάνετε «εθνικό δίκτυο», τουλάχιστον να μην πηγαίνουν σε συνειρμούς
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριε Σγουρίδη. Μην πάμε τώρα…
      ΠΑΝΑΓΙΩΤΗΣ ΣΓΟΥΡΙΔΗΣ: Όσο για την τροπολογία…
      ΠΡΟΕΔΡΕΥΩΝ (Γεώργιος Σούρλας):  Κύριε Σγουρίδη, σας παρακαλώ!
      ΠΑΝΑΓΙΩΤΗΣ ΣΓΟΥΡΙΔΗΣ: Τελειώνω μ’ αυτό, κύριε Πρόεδρε και δεν θα ξαναμιλήσω, δεν θα δευτερολογήσω.
      Όσο δε για την τροπολογία, είναι καθαρά παράθυρο ρουσφετολογικό. Αποσύρετε το, γιατί ο Ε.Ο.Τ. έχει κατά βάση τη διαφήμιση των λιμένων και του αεροδρομίου. Θα πάρει το Υπουργείο μετακλητούς υπαλλήλους και θα τους αποσπάσει στον Ε.Ο.Τ.. Δεν δικαιούται; Τη διαφήμιση την έχει ο Ε.Ο.Τ.. Πώς λοιπόν θα πάρετε εσείς μετακλητούς υπαλλήλους και θα τους διαθέσετε στον Ε.Ο.Τ.; 	Δεν μπορείτε να το κάνετε, νομικά. 
      ΠΡΟΕΔΡΕΥΩΝ (Γεώργιος Σούρλας): Θα απαντήσει ο Υπουργός μετά. Ευχαριστώ, κύριε Σγουρίδη.
      Ο κ. Παρασκευάς έχει το λόγο.
      ΙΩΑΝΝΗΣ ΠΑΡΑΣΚΕΥΑΣ: Ευχαριστώ, κύριε Πρόεδρε. 
      Θα περίμενα ένα διαφορετικό νομοσχέδιο από την κυρία Υπουργό, μετά από 2,5 χρόνια διακυβέρνησης του τόπου από τη Νέα Δημοκρατία και μετά τελικά και από τη δημιουργία του Υπουργείου Τουριστικής Ανάπτυξης. Δυστυχώς, η δημιουργία αυτού του Υπουργείου παρέμεινε μόνο στα χαρτιά, γιατί είναι αλήθεια –και για όποιον ξέρει πρόσωπα και πράγματα- ότι αυτό το Υπουργείο δεν έχει ουσιαστικά καμία αρμοδιότητα.
      Μέχρι στιγμής αυτό το οποίο ασκούσε και ο προηγούμενος Υπουργός κ. Αβραμόπουλος και αυτό που κάνει η κ. Πετραλιά τώρα, είναι ένα πράγμα: Απλά και μόνο δημόσιες σχέσεις. 
      Η πρώτη νομοθετική παρέμβαση η οποία έρχεται από την κυρία Υπουργό, αφορά ουσιαστικά ένα αντικείμενο που έχει ένα βαρύγδουπο τίτλο και μιλάει για την ανάπτυξη του ιαματικού τουρισμού, αλλά στο τέλος δεν πρόκειται ουσιαστικά για ένα νομοσχέδιο το οποίο δίνει κατευθύνσεις ή δίνει εκείνα τα στοιχεία στα οποία θα μπορούσε κάποιος να πει ότι ναι, δημιουργείται ένα ευνοϊκό περιβάλλον ούτως ώστε να έχουμε ανάπτυξη πράγματι του ιαματικού τουρισμού ή ανάπτυξη ενός τομέα ειδικού τουρισμού, όπως συνήθως λέγεται. 
      Πάρα πολλές φορές μιλάμε και λέμε ότι ο τουρισμός είναι η βαριά βιομηχανία της χώρας, αλλά με πολύ μεγάλη μου λύπη διαπιστώνω ότι η σημερινή Κυβέρνηση απλά κάνει διαχείριση μίας κατάστασης την οποία παρέλαβε και μάλιστα μία διαχείριση η οποία δεν είναι, κατά το κοινώς λεγόμενο, έστω και καλή.
       Επαίρονται οι κυβερνητικοί εκπρόσωποι και εσείς η ίδια κυρία Υπουργός, ότι η φετινή τουριστική περίοδος ήταν πάρα πολύ καλή τουριστική περίοδος για τη χώρα. Εγώ θα συμφωνήσω μαζί σας σε ένα επίπεδο ποσοτικό. Είναι γεγονός ότι τη φετινή χρονιά είχαμε έναν αριθμό επισκεπτών μεγαλύτερο από την προηγούμενη χρονιά, την αμέσως επόμενη των Ολυμπιακών Αγώνων και ήταν κάτι φυσιολογικό. Θα ήθελα όμως, αν έχετε κάποια στοιχεία κυρία Υπουργέ, στην ομιλία σας να μου δώσετε μόνο ένα στοιχείο: Ποια ήταν τα έσοδα φέτος. Θα διαπιστώσετε ένα πράγμα, ότι και στην περσινή τουριστική περίοδο τα έσοδα από τον τουρισμό ήταν μειωμένα σε σχέση με την προηγούμενη σεζόν, όπως και τα φετινά έσοδα θα είναι μειωμένα σε σχέση με την προηγούμενη. Και αυτό γιατί; Διότι ουσιαστικά το προϊόν το οποίο πουλάμε στη χώρα είναι προϊόν υποβαθμισμένο και είναι ένα προϊόν, το οποίο δεν ελκύει τουρίστες υψηλής εισοδηματικής στάθμης.
      Από έρευνες που έχουν γίνει στη δική μου περιοχή, στα Δωδεκάνησα, στη Ρόδο, την Κω και στα υπόλοιπα νησιά, ξέρετε ποια είναι η ημερήσια δαπάνη για κάθε επισκέπτη; Δεν ξεπερνάει τα 20 ευρώ την ημέρα. Και με το σύστημα του «all inclusive» που ουσιαστικά γίνεται πια γάγγραινα και ένας θεσμός ο οποίος κατατρύχει όλες τις τουριστικές επιχειρήσεις, αυτές οι οποίες είναι έξω από το μεγάλο ξενοδοχειακό κύκλωμα, σιγά-σιγά θα πέφτει το τουριστικό εισόδημα και θα υποβαθμίζεται και το τουριστικό προϊόν.
      Έχετε σκεφθεί ποτέ κυρία Υπουργέ -είναι γεγονός και δεν σας αδικώ- ότι δεν μπορεί να γίνει καμία νομοθετική παρέμβαση όσον αφορά το «all inclusive»; Είναι δύσκολο. Ζούμε σε μία ελεύθερη αγορά, οι συμφωνίες και οι συμβάσεις γίνονται μεταξύ επιχειρηματιών και δεν μπορεί να παρέμβει σε κανένα επίπεδο το κράτος.
      Έχω μία πρόταση: Δεν μπορούμε να παρέμβουμε νομοθετικά ούτως ώστε να υπάρχουν προϋποθέσεις για εκείνα τα ξενοδοχεία για τα  οποία μπορούν να υπογράψουν συμβόλαια αυτού του είδους; Είναι ποτέ δυνατόν κυρία Υπουργέ, να υπογράφονται συμβόλαια all inclusive για την παροχή γευμάτων ή παντός είδους εδεσμάτων ή εξυπηρετήσεων σε ξενοδοχεία τα οποία δεν έχουν την κατάλληλη υποδομή; Αυτό στο τέλος αποτελεί δυσφήμιση για τη χώρα. Πιθανόν τελικά πρόσκαιρα, ίσως για φέτος, ίσως για του χρόνου, ίσως για τα επόμενα δύο χρόνια όλο αυτό το σύστημα να μας δίνει μία ευεξία, γιατί κάθε χρόνο θα έχουμε ουσιαστικά μία αύξηση του αριθμού των επισκεπτών, στο τέλος όμως, αυτό που θα εισπράξουμε σαν αποτέλεσμα είναι απλά και μόνο μείωση των εσόδων που έχει η χώρα ουσιαστικά από τη βιομηχανία του τουρισμού.
      Κυρία Υπουργέ, εκπλήσσομαι γιατί εσείς προσωπικά έχετε αναγάγει τον Ε.Ο.Τ. ως τον παντογνώστη, τον οργανισμό εκείνον ο οποίος μπορεί να κάνει τα πάντα για τον τουρισμό. Είναι ο νεκροθάφτης του ελληνικού τουρισμού. Δεν θα έπρεπε τελικά να λέγεται Ελληνικός Οργανισμός Τουρισμού. Πρέπει να αλλάξει ονομασία. Όλα τα κακά, όλες οι παθογένειες οι οποίες πλήττουν τον ελληνικό τουρισμό οφείλονται ουσιαστικά σε αυτό το έκτρωμα. Είναι ένας οργανισμός, ο οποίος είναι άθροισμα μικρομαγαζιών. Είναι μαγαζάκια-μαγαζάκια και αυτή είναι η πολιτική την οποία ασκούν. Γι’ αυτό και θα διαπιστώσετε σε λίγο, εάν αποφασίσετε να βάλετε το νυστέρι για τη διόρθωση των κακώς κειμένων στο όλο κύκλωμα του τουρισμού, τις αντιδράσεις που θα έχετε μέσα από το ίδιο το γραφειοκρατικό σύστημα του Ε.Ο.Τ.. Και καθένας από εκεί, από τους υψηλότερα ιστάμενους μέχρι και τους χαμηλότερους, θα ανθίστανται σθεναρώς ούτως ώστε να μην υπάρξει καμία αλλαγή ούτως ώστε να μη χάσει κανένας τα κεκτημένα δικαιώματα τα οποία έχει. Αυτή είναι η κατάσταση στον Ε.Ο.Τ..
      Θεωρώ τελικά ότι με αυτή την απόφαση που πήρατε σήμερα, με αυτό το συγκεκριμένο νομοσχέδιο, να δώσετε αυτές τις αυτοκρατορικές αρμοδιότητες στον Ε.Ο.Τ., κάνατε μεγάλο λάθος. Πλανάστε πλάνην οικτρά. Θα μετανιώσετε, κυρία Υπουργέ και εσείς θα φύγετε από το Υπουργείο, θα πάει κάποιος άλλος. Αυτός ο οποίος θα πληρώσει το μάρμαρο θα είναι ουσιαστικά ο ελληνικός τουρισμός, θα είναι οι ιαματικές και φυσικές πηγές, θα είναι ο φυσικός πλούτος της χώρας, γιατί κανείς από αυτούς εκεί μέσα δεν έχει τη δυνατότητα να πάει τα πράγματα ένα βήμα μπροστά. Το μόνο που κάνουν τελικά είναι να πηγαίνουν τα πράγματα πολλά βήματα πίσω. 
      Γιατί, κυρία Υπουργέ, δεν σας λένε και δεν σας κάνουν μία πρόταση για το πώς τελικά αναβαθμίζεται αυτό το τουριστικό προϊόν; Με ποιον τρόπο τελικά κτίζονται τα ξενοδοχεία; Ποια είναι η κτιριακή δομή των κτιρίων; Με ποιους συντελεστές ουσιαστικά κτίζουμε; Ποιες είναι οι διαστάσεις; Ποιες είναι οι ανάγκες των νέων ξενοδοχείων; Είναι δυνατόν ακόμα να μένουμε ουσιαστικά σε προδιαγραφές δόμησης ξενοδοχειακών μονάδων της περασμένης εικοσαετίας και να μην υπάρχει αλλαγή;
      Θα μου επιτρέψετε, κυρία Υπουργέ, να πω το εξής: Σε δύο ή τρία άρθρα του νομοσχεδίου κάνατε κάποια δειλά βήματα για να διορθώσετε κάποια κακώς κείμενα, τα οποία υπάρχουν. Δυστυχώς, όμως,  οι διορθώσεις οι οποίες γίνονται είναι εκατό τοις εκατό ρουσφετολογικές.
     Και θα εξηγήσω γιατί. Και θέλω ειλικρινά να μου απαντήσετε. Το άρθρο 50 με την κατάργηση των εδαφίων α΄ και την αναρίθμηση του γ΄ και του β΄, με την κατάργηση της αρτιότητας των είκοσι στρεμμάτων στα δέκα, είναι ρουσφετολογική διάταξη ή όχι για περιοχές της Κρήτης; Και ποιος σας πίεσε; Ποιος; Από πού τελικά πιεστήκατε για να κάνετε την αλλαγή του προεδρικού διατάγματος; Για ποιο λόγο; Ποια είναι η διαφοροποίηση τελικά των είκοσι από τα δέκα στρέμματα; Αν θέλαμε, κύριε Υπουργέ, να κάνουμε την οποιαδήποτε παρέμβαση στο προεδρικό διάταγμα το 474Δ΄ στο ΦΕΚ, θα έπρεπε να πάμε αλλού. Στο ίδιο προεδρικό διάταγμα γίνεται αναφορά στις ζώνες τουριστικής ανάπτυξης. 
     Θα μπορούσαμε τελικά να το τροποποιήσουμε αυτό και εκεί θα μπορούσα να συμφωνήσω μαζί σας. Να πάμε σε μια συνολική τροποποίηση και να βάλλουμε συγκεκριμένες δεσμεύσεις ούτως ώστε αυτές οι δεσμεύσεις και προϋποθέσεις να δημιουργούν τέτοιες προδιαγραφές ούτως ώστε να μπορούν να αξιοποιηθούν μεγάλα ακίνητα για τη δημιουργία μονάδων οι οποίες θα είναι μονάδες ποιότητας. Στην περιοχή τη δική μου -και την ξέρετε πάρα πολύ καλά- έχουμε στο νησί εκατόν είκοσι χιλιάδες κλίνες περίπου, εκ των οποίων νόμιμες αμφιβάλλω αν θα είναι περίπου ογδόντα. Αυτές -και εδώ είναι και ένα μεγάλο άλλο πρόβλημα- όλες -αφαιρώντας μόνο ένα ποσοστό 2%- έχουν πολεοδομικές παραβάσεις. Επικρέμεται η σπάθη του Εισαγγελέα στον τράχηλο όλων των ξενοδόχων και όλων των επιχειρηματιών.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Μισό λεπτό, κύριε Πρόεδρε, αν μου επιτρέπετε.
     Γιατί; Έγιναν αυτές οι παραβάσεις. Είναι γνωστό σε όλους μας. Εμείς σαν πολιτεία έχουμε ουσιαστικά δυο επιλογές: η μια είναι να κλείσουμε τα ξενοδοχεία. Να τα κλείσουμε. Θα πρέπει να συμπεριφερόμεθα ειλικρινά και έντιμα απέναντι ουσιαστικά στον πολίτη και στην επιχειρηματία. Δεν μπορούμε να νομοθετούμε από τη μια μεριά και να εθελοτυφλούμε από την άλλη. Δεν μπορούμε να λέμε «ξέρεις, αυτοί είναι οι όροι δόμησης, αυτές είναι οι προϋποθέσεις, αυτές είναι οι διαδικασίες», εμείς οι ίδιοι σήμερα νομοθετούμε και αύριο τα ελεγκτικά μας όργανα να κλείνουν τα μάτια και να λένε «μπορεί να λειτουργήσει». 
     Και θα ήθελα να ρωτήσω το εξής: Έδωσε ο κ. Αβραμόπουλος, αν θυμάμαι καλά, μια παράταση αυτής της επαμφοτερίζουσας κατάστασης μέχρι το τέλος του χρόνου, αν θυμάμαι καλά. Αν συνέβαινε οτιδήποτε, κυρία Υπουργέ, ποιος «θα πλήρωνε τη νύφη»; Υπήρχε μια πυρκαγιά σ΄ ένα μεγάλο ξενοδοχείο, υπήρχε μια κατάρρευση, υπήρχε τελικά ένα γεγονός το οποίο ήταν απρόβλεπτο. Ποιος «θα πλήρωνε τη νύφη»; Εγώ θα πρότεινα, κυρία Υπουργέ, η επόμενη παρέμβασή σας ουσιαστικά να δώσει λύση στο πρόβλημα. 
     ΠΡΟΕΔΡΕΥΩΝ (Γεώργιος Σούρλας): Κλείστε παρακαλώ.
     ΙΩΑΝΝΗΣ ΠΑΡΑΣΚΕΥΑΣ: Μισό λεπτό, κύριε Πρόεδρε. 
     Ξέρω ότι συζητήθηκε και συζητιόταν και παλιότερα. Πιστεύω τελικά ότι θα πρέπει να παρθεί μια γενναία διακομματική απόφαση για το τι συμβαίνει και το τι γίνεται στα τουριστικά μας καταλύματα. Και να πάρουμε γενναίες αποφάσεις ούτως ώστε να μπορούν και οι επιχειρηματίες να ξέρουν τι τους ξημερώνει αύριο και να ξέρουν και τα ελεγκτικά όργανα τι ελέγχουν. 
     Προτείνω να αποσυρθεί ουσιαστικά το άρθρο 50 το οποίο τροποποιεί εν μέρει το προεδρικό διάταγμα και να εκδοθεί ένα νέο προεδρικό διάταγμα που να έχει σχέση με τις περιοχές τουριστικής ανάπτυξης και να δίνει λύση σε πάρα πολλά προβλήματα που υπάρχουν. 
     Ευχαριστώ πολύ, κύριε Πρόεδρε, για την ανοχή σας. 
     ΠΡΟΕΔΡΕΥΩΝ (Γεώργιος Σούρλας): Τα υπόλοιπα με την Υπουργό κατ’ ιδίαν. Τεράστιο κεφάλαιο είναι, γνώσεις έχετε, ενδιαφέρον για την εκλογική σας περιφέρεια έχετε.
      ΙΩΑΝΝΗΣ ΠΑΡΑΣΚΕΥΑΣ: Κύριε Πρόεδρε, δεν είναι εύκολο να συναντήσει κάποιος Υπουργό. Το ξέρετε καλύτερα εσείς όταν ήσασταν απλός Βουλευτής και παίρνατε τηλέφωνο και δεν βλέπατε κανέναν Υπουργό. 
     ΠΡΟΕΔΡΕΥΩΝ (Γεώργιος Σούρλας): Μην το λέτε αυτό. 
     ΙΩΑΝΝΗΣ ΠΑΡΑΣΚΕΥΑΣ: Αυτή είναι η πραγματικότητα. Εκτός και αν μου κλείσει δημόσιο ραντεβού η κυρία Υπουργός να κουβεντιάσουμε τα θέματα.
     ΦΑΝΗ ΠΕΤΡΑΛΙΑ- ΠΑΛΛΗ(Υπουργός Τουριστικής Ανάπτυξης): Θα σας απαντήσω. 
     ΠΡΟΕΔΡΕΥΩΝ (Γεώργιος Σούρλας): Ευχαριστούμε πολύ, κύριε Παρασκευά. Το λόγο έχει ο κ. Βεργίνης και μετά η Υπουργός. 
     ΞΕΝΟΦΩΝ ΒΕΡΓΙΝΗΣ: Ευχαριστώ πολύ, κύριε Πρόεδρε. 
     Κυρία Υπουργέ, κυρίες και κύριοι συνάδελφοι, συζητούμε για πολλές ημέρες τώρα ένα νομοσχέδιο το οποίο πραγματικά μας δίνει νέες διαστάσεις στο πως να δούμε τον τουρισμό στην Ελλάδα. Και θα πρέπει να ομολογήσουμε ότι η πρώτη μορφή τουρισμού στην Ελλάδα -έτσι άρχισε ο τουρισμός στην Ελλάδα- ήταν οι ιαματικές πηγές. 
     Και μάλιστα πρέπει να ομολογήσουμε και κάτι ακόμη, ότι ο ιαματικός τουρισμός είναι γνωστός από πολύ παλιά, από την Ελληνική μυθολογία αλλά και από τους αρχαίους Έλληνες. Θυμίζω δυο πράγματα. Ο Ηρόδοτος καθιέρωσε το χρόνο λουτροθεραπείας είκοσι ενός ημερών. Επίσης, ο Ιπποκράτης πρώτος αναφέρθηκε στην επίδραση ψυχρών και θερμών λουτρών στο σώμα του ανθρώπου. Άκρως θεραπευτικό και ισχύει και σήμερα. Ενώ, ο Αριστοτέλης με την αφορμή των ιαματικών πηγών και την θεραπεία τους αναφέρθηκε κυρίως στους σεισμούς. Το δοκίμιο του που αναφέρεται στους σεισμούς ως αντικείμενο έχει ως κύριο θέμα του βασικά τις θεραπείες από τις ιαματικές πηγές. 
     Έρχεται λοιπόν σήμερα αυτό το νομοσχέδιο να νομοθετήσει ένα κενό το οποίο υπήρχε. Υπήρχε, αγαπητοί συνάδελφοι, ιδιαίτερα της Αξιωματικής Αντιπολίτευσης, θεσμικό κενό. Και αυτό το ξέρετε καλά. Και δεν υπήρξε θεσμοθέτηση επί του θέματος αυτού. Και γιατί πρέπει να το προσέξουμε ιδιαιτέρως; Θα πρέπει, κυρία Υπουργέ, αυτό το θέμα να το τονίσω ιδιαιτέρως -νομίζω ότι μας προσέχετε- θα πρέπει να πούμε και να ομολογήσουμε ότι ενώ οι άλλες μορφές τουρισμού στην Ελλάδα είναι δύο, τρεις, πέντε μήνες το πολύ. Ο τουρισμός μέσα από τις ιαματικές πηγές μπορεί να είναι ετήσιος. Και σ’ αυτό πρέπει να δώσουμε πολύ μεγάλη σημασία. 
     Κάτι άλλο που έχει πολύ μεγάλη σημασία είναι ότι αποτελεί μια διαπίστωση ότι ο μεγάλος πλούτος με τους λιγότερους κινδύνους έρχεται από την αξιοποίηση του ιαματικού τουρισμού. Όλες οι άλλες μορφές τουρισμού έχουν ένα σημαντικό βαθμό κινδύνου, κυρίως από συνθήκες συγκυρίας. Γιατί απ’ ό,τι γνωρίζετε οι διάφορες συγκυρίες επηρεάζουν τα μέγιστα την τουριστική ανάπτυξη και επομένως το τουριστικό ρεύμα. Οι ιαματικές πηγές, όμως, αποτελούν την πλέον σταθερή πηγή συναλλάγματος. Αν λάβουμε δε υπ’όψιν, κύριοι συνάδελφοι, ότι η Ελλάδα εξαρτάται κυρίως από το συνάλλαγμα, ακόμα και σήμερα, που είναι εντός της Ευρωπαϊκής Ένωσης. Σας θυμίζω ότι το συνάλλαγμα αυτό είναι η διαφορά που οφείλεται στο εμπορικό ισοζύγιο μεταξύ εισαγωγών-εξαγωγών, στο τουριστικό συνάλλαγμα, στο ναυτιλιακό συνάλλαγμα και στο μεταναστευτικό συνάλλαγμα. Αν το μεταναστευτικό έχει πλέον σιγά-σιγά ξεφτίσει, δηλαδή έχει μειωθεί σημαντικά πάμε πλέον κατά βάση στις δυο άλλες πηγές: τουριστικό συνάλλαγμα και ναυτιλιακό συνάλλαγμα. Άρα, αυτές είναι οι πηγές στις οποίες πρέπει να στηριχθεί ουσιαστικά το επενδυτικό κλίμα της χώρας μας. 
     Επομένως εδώ οφείλαμε να προσελκύσουμε νέες επενδύσεις. Πώς λοιπόν η Ελλάδα θα μπορούσε να προσελκύσει νέες επενδύσεις όχι μονάχα εσωτερικού αλλά και ξένου κεφαλαίου απ΄ άλλες χώρες; Μονάχα αν επενδύσει σ’ εκείνες τις επενδύσεις, σ’ εκείνες -αν θέλετε- τις παρεμβάσεις από πλευράς και υλικοτεχνικών υποδομών αλλά και του ανθρώπινου δυναμικού, σ’ εκείνες τις δραστηριότητες που έχουν μια μονιμότητα είσπραξης συναλλάγματος. Οι ιαματικές πηγές, λοιπόν, μας δίνουν αυτήν τη δυνατότητα και αυτές τις ευκαιρίες. 
     Άρα, λοιπόν, θα πρέπει πράγματι να παραδεχθούμε ένα πράγμα. Αυτό το νομοσχέδιο, τουλάχιστον, συμπληρώνει, έρχεται πράγματι, να θίξει όλα εκείνα τα θέματα στα οποία παρατηρούνταν κενά σε ότι αφορά το θεσμικό τους πλαίσιο. Και έρχεται αυτό το νομοσχέδιο να θεραπεύσει. Γι΄ αυτό έχουμε και πληθώρα διατάξεων, που αναφέρονται σε διάφορα σημεία. Αυτή είναι η υπόθεση. Αυτό έχει ξεφύγει από πολλούς. Το αναφέρω ως παρατήρηση. Αγγίζει, λοιπόν, τα περισσότερα θέματα και συμπληρώνει ακριβώς την τουριστική νομοθετική πλευρά. 
     Το άλλο θέμα που έχει μεγάλη σημασία είναι ότι έρχεται με τις διάφορες διατάξεις να θεραπεύσει τα «κακώς κείμενα». Δηλαδή, δεν υπήρχε νομοθετικό κενό. Υπήρχαν νομοθετικές διατάξεις, αλλά «κακώς κείμενες». Αυτές λοιπόν έρχεται να διορθώσει με πολλές παρεμβάσεις αυτό το νομοσχέδιο.
      Τρίτον, σε ορισμένα άρθρα στα οποία θέλω να αναφερθώ, υπάρχει κριτική π.χ. για το άρθρο 25. Μα δεν νομίζω ότι έχετε δίκιο. Έχει δίκιο εκείνος που γνωρίζει την πραγματικότητα σε ό,τι αφορά  τη διοίκηση και τη διαχείριση εντός του οργανισμού που λέγεται Υπουργείο Τουρισμού. Για να γίνοντια αυτές οι παρεμβάσεις για να υπάρχουν αυτές οι θέσεις οι οποίες έρχονται να δημιουργηθούν, πράγματι λέτε ότι υπήρχε ανύπαρκτο Υπουργείο Τουρισμού. Εσείς το ομολογείτε. Πώς μπορεί τότε λοιπόν να λειτουργήσει ένα Υπουργείο, εάν δεν έχουμε συγκεκριμένες οργανικές θέσεις με συγκεκριμένες θέσεις εργασίας. 
      Λέτε λοιπόν στην Υπουργό και κάνετε κριτική, γιατί υπάρχουν αυτές οι θέσεις. Ρωτάτε την ίδια πώς μπορεί να λειτουργήσει; Και βεβαίως έχει θέση γραμματέων, γιατί υπάρχει επιστημονικό προσωπικό, αλλά δεν υπάρχει βοηθητικό προσωπικό, να μπορούν να λειτουργήσουν οι ίδιοι επιστήμονες, οι ίδιοι τεχνοκράτες. 
      Έχουμε το άρθρο 29. Γίνεται πολλή κριτική. Γιατί κύριοι συνάδελφοι; Δεν πρέπει να υπάρχει κίνητρο αξιοποίησης της περιουσίας της Eκκλησίας; Κίνητρα δίνονται. Εδώ πρέπει να κάνετε την κριτική σας, αν τα κίνητρα που δίνονται είναι ή δεν είναι παραγωγικά. Απαντούμε λοιπόν ότι είναι παραγωγικά, εξόχως παραγωγικά για να αξιοποιηθεί μια περιουσία σχολάζουσα. Υπάρχει σχολάζουσα περιουσία εκκλησιαστική. 
      Αλλά εξίσου κυρία Υπουργέ, πράγματι υπάρχει σχολάζουσα περιουσία, ανεκμετάλλευτη σε ό,τι αφορά  τα Ο.Τ.Α.. Αν πράγματι εδώ υπάρχει η δυνατότητα να δοθεί και στα Ο.Τ.Α. αυτή η περίπτωση του άρθρου 29, να το κάνετε. Αρκεί βέβαια –και εδώ το τονίζω- αυτή η αξιοποίηση να μην είναι σε βάρος της ιδιωτικής πρωτοβουλίας και συνεπώς έχουμε μια άλλη κατάσταση δημοσίου. Επίσης σε ό,τι αφορά  τη διαφήμιση, ορθώς η κυρία Υπουργός φέρνει αυτό το θέμα και ορθώς για εξυπηρέτηση της ενότητας εφαρμογής πολιτικής σε ολόκληρη την επικράτεια, βάζει την παράγραφο για την υλοποίηση των παραπάνω προγραμμάτων και ενεργειών, απαιτείται η προηγούμενη σύμφωνη γνώμη του Υπουργείου Τουριστικής Ανάπτυξης. Σήμερα και η «κουτσή Μαρία» παίρνει αποφάσεις! Ε, δεν είναι δυνατόν να υπάρχει ένας συγχρονισμός και συντονισμός ενεργειών σε ό,τι αφορά  την τουριστική ανάπτυξη. Και εν πάση περιπτώσει πρέπει να έχουμε ορισμένες συνισταμένες τουριστικής ανάπτυξης στην Ελλάδα αξιόλογης. Άρα λοιπόν πρέπει να υπάρχουν γραμμές πολιτικής. Και οι γραμμές πολιτικής πρέπει να είναι από το Υπουργείο Τουρισμού. 
      Θα τελειώσω κύριε Πρόεδρε, αναφερόμενος στο τελευταίο άρθρο, το άρθρο 51. Εδώ κυρία Υπουργέ, έχω την άποψη ότι θα πρέπει, αντί να είναι μόνο η Π.Α.Θ.Ε., θα πρέπει να είναι ολόκληρο το δίκτυο. Θα έλεγα δίκτυο όχι μόνο περιφερειακό αλλά το εθνικό δίκτυο είναι και διεθνές. Άρα π.χ. Πάτρα προς Πύργο, ή Ιόνιος οδός, γιατί αυτή η διάταξη να μην ισχύσει και εκεί, παρά να είναι μονάχα ονομαστικά για την Π.Α.Θ.Ε.; Νομίζω ότι αυτό θίγει, χωρίς να έχουμε κανένα λόγο, να προστατεύουμε μονάχα ή να αναφερόμαστε μονάχα στην Π.Α.Θ.Ε.. 
      Τελειώνω λέγοντας ότι οι δύο τροπολογίες έρχονται πράγματι για να μπορέσει να ολοκληρωθεί αυτό το νομοθέτημα. Οι δύο τροπολογίες είναι ανάγκη να υπάρξουν. Με την πρώτη για να μπορέσει η Υπουργός και το Υπουργείο Πολιτισμού να στελεχώσουν τη λειτουργία ορισμένων υπηρεσιών, γιατί διαφορετικά δεν γίνεται. Λέτε ότι θα πάει στο «χρονοντούλαπο». Μα, αν δεν πάει στο «χρονοντούλαπο» τι πρέπει να κάνει; Πρέπει πράγματι να ισχυροποιήσει και να δραστηριοποιήσει τις υπηρεσίες. Χωρίς όμως αυτή τη διάταξη, δεν μπορεί να λειτουργήσει το Υπουργείο Τουριστικής Ανάπτυξης, ούτε και  με την δεύτερη εξίσου. 
      Επομένως, κύριε Πρόεδρε, έχω την άποψη ότι πρέπει να συνηγορήσουμε σ' αυτό το νομοθέτημα, σ' αυτό το σχέδιο νόμου, να το υπερψηφίσουμε, γιατί τελικά πρέπει να λειτουργήσουν αυτοί οι θεσμοί. Και αυτές οι διορθώσεις στο υπάρχον θεσμικό πλαίσιο, είναι ανάγκη να τεθούν σε μια λειτουργία.
      Ευχαριστώ πολύ, κύριε Πρόεδρε.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε και τον κύριο Βεργίνη, με την αγόρευση του οποίου ολοκληρώθηκαν οι ομιλίες των συναδέλφων Βουλευτών. 
      Το λόγο έχει η Υπουργός Τουριστικής Ανάπτυξης. 
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Τουριστικής Ανάπτυξης): Κύριε Πρόεδρε, κυρίες και κύριοι συνάδελφοι, κύριε Παρασκευά, απευθύνομαι κατευθείαν σε εσάς, για να σας πω ότι οποιοσδήποτε συνάδελφος Βουλευτής έρχεται στο γραφείο μου είτε στο Υπουργείο Πολιτισμού προηγουμένως είτε εδώ σήμερα, ανοίγει την πόρτα και μπαίνει μέσα. Αυτό νομίζω ότι μπορούν να το βεβαιώσουν πάρα πολλοί συνάδελφοί σας. 
      ΠΡΟΕΔΡΕΥΩΝ (Γεώργιος Σούρλας): Χωρίς τη μεσολάβηση του Προεδρείου κυρία Υπουργέ. Το λέω στον κ. Παρασκευά που αμφισβητούσε τις δικές σας διαθέσεις. 
      ΙΩΑΝΝΗΣ ΠΑΡΑΣΚΕΥΑΣ: Θα έρθω αύριο να σας δω. 
      ΦΑΝΗ ΠΕΤΡΑΛΙΑ –ΠΑΛΛΗ (Υπουργός Τουριστικής Ανάπτυξης): Ειδικά αύριο δεν θα έλθετε. Διότι αύριο –και είναι μια ευτυχής συγκυρία- είναι η Παγκόσμια Ημέρα Τουρισμού. Θεωρώ ότι είναι πραγματικά μια περίεργη συγκυρία, ότι δύο εβδομάδες τώρα στο Ελληνικό Κοινοβούλιο συζητούμε για τον τουρισμό. Εγώ θεωρώ ότι είναι ευτυχής αυτή η συγκυρία, θετική. 
      Αύριο λοιπόν είναι Παγκόσμια Ημέρα Τουρισμού. Έχετε όλοι προσκληθεί για αύριο το βράδυ στο «Τουριστικό Πλανητάριο» που θα λειτουργεί καθ’ όλη τη διάρκεια της ημέρας και για άλλες τρεις ημέρες στο Καλλιμάρμαρο, στο Παναθηναϊκό Στάδιο. 
      Έλεγα λοιπόν, κυρίες και κύριοι συνάδελφοι, ότι οι συνάδελφοι Βουλευτές είναι όλες τις ώρες, όλη τη μέρα ευπρόσδεκτοι, ακόμα και όταν υπάρχουν και άλλου είδους συναντήσεις, ακόμη και όταν υπάρχουν συσκέψεις. Κάποιοι συνάδελφοί σας κιόλας, έτυχε να έλθουν ενώ είχαμε σύσκεψη, κάθισαν και εκείνοι στη σύσκεψη και ήταν εποικοδομητικά αυτά που είπαν. Είναι ευπρόσδεκτοι όλοι. Και όχι μόνο ως παρουσία. Αλλά όπως έλεγα και την προηγούμενη φορά που συζητούσαμε, και όλες οι προτάσεις και οι συμβουλές είναι πραγματικά καλοδεχούμενες.
      Θα αναγκαστώ κύριοι συνάδελφοι, να επαναλάβω κάποια πράγματα σήμερα. Διότι κάποιοι εκ των συναδέλφων δεν ήταν ούτε όταν απήντησα στη συζήτηση επί της αρχής, ούτε και την τελευταία φορά που συζητήσαμε το πρώτο κομμάτι που αφορούσε τον ιαματικό τουρισμό.
      Χαίρομαι όμως διότι πραγματικά –και απαντώ στο ερώτημα και του κ. Τζοχατζόπουλου- αύριο η Κυβέρνηση δεν εορτάζει επετειακά μια ημέρα. Αύριο βάζουμε ψηλά τον πήχη. Πολύ ψηλά για τον Ελληνικό Τουρισμό. Και επειδή με ρωτήσατε κύριε συνάδελφε, θα σας απαντήσω ότι ήταν μια ιδιαίτερη χρονιά η φετινή. Θα αγγίξει διψήφιο αριθμό ως προς τις αφίξεις. Και επειδή με ρωτήσατε και για το θέμα του καθαρού τουριστικού συναλλάγματος, πρέπει να σας πω ότι τα στοιχεία της Τράπεζας της Ελλάδος, από τον Ιανουάριο μέχρι τον Ιούνιο, δίνουν μια αύξηση της τάξης του 7,5%. Μιλάω για καθαρό συνάλλαγμα. 
      Ειδικά ο Μάιος ήταν ένας πεσμένος μήνας. Είναι τα τελευταία της Τράπεζας της Ελλάδος που τα πήραμε πριν από λίγες ημέρες.
      Κύριοι συνάδελφοι, θεωρώ ότι το νομοσχέδιο που σε λίγη ώρα θα ψηφίσουμε, είναι ένα πολύ καλό νομοσχέδιο. Είναι ένα νομοσχέδιο το οποίο δίνει τις δυνατότητες για την αξιοποίηση του μεγάλου πλούτου των ιαματικών πηγών στη χώρα μας. Τακτοποιεί τα πράγματα. Κύριοι συνάδελφοι, επειδή αναφερθήκατε στο ζήτημα. Πιστεύω ότι πρέπει να αποκτήσουμε ευελιξία και στον Ε.Ο.Τ., και μέσα στο ίδιο το Υπουργείο Τουριστικής Ανάπτυξης. 
      Και θα πω κάτι: Εγώ δεν ξεχωρίζω. Δεν είναι δύο τα «μαγαζιά» κύριοι συνάδελφοι. Ένα είναι το «μαγαζί», το Υπουργείο Τουριστικής Ανάπτυξης. Ο Ε.Ο.Τ., είναι όπως και οι υπόλοιποι εποπτευόμενοι οργανισμοί.
      Αυτό είναι κάτι που ξεκαθαρίζω και σε όλους τους συνεργάτες και σε όλους τους εργαζόμενους. Διότι ο στόχος είναι κοινός. Και τώρα που αναπτύσσουμε τις νέες μορφές του τουρισμού –απαραίτητες οι νέες μορφές του τουρισμού για την επιμήκυνση της τουριστικής περιόδου- είναι απαραίτητο να υπάρχει η συνεργασία για να μην υπάρχουν επικαλύψεις. 
      Εγώ θα συμφωνήσω μαζί σας ότι υπάρχουν επικαλύψεις. Ναι, υπάρχουν αυτήν τη στιγμή. Και αυτό ακριβώς προσπαθούμε να εξουδετερώσουμε, αυτό ακριβώς προσπαθούμε να λύσουμε. Πολύ σύντομα θα έρθει ένα δεύτερο νομοσχέδιο, και εν συνεχεία ένα τρίτο νομοσχέδιο, για τα σοβαρά θέματα, τα οποία έχουμε συζητήσει. 
      Αυτά έχω απαντήσει και ως προς το θέμα των πολεοδομικών υπερβάσεων και ως προς το θέμα των προδιαγραφών, θα το επαναλάβω γιατί είναι πολύ σοβαρό θέμα και δεν θέλω να πλανάται η αίσθηση ότι δεν έχουν δοθεί οι απαντήσεις: 
      Σήμερα το μείζον πρόβλημα του Ελληνικού τουρισμού, στο θέμα των ξενοδοχείων, είναι οι πολεοδομικές υπερβάσεις, που έχει η πλειοψηφία των Ελληνικών ξενοδοχείων. Αυτό είναι το θέμα που πρέπει να λύσουμε. Είναι ένα θέμα, που συζητούμε. Έχω επανειλημμένως συναντηθεί με τον κ. Σουφλιά, με το Υ.ΠΕ.ΧΩ.Δ.Ε.. Είναι θέμα το οποίο απασχολεί την Κυβέρνηση, μας απασχολεί. Βεβαίως, είναι ένα πρόβλημα, το οποίο δεν έχει λυθεί εδώ και σαράντα χρόνια. Και θέλει μελέτη για να λυθεί. Δεν είναι εύκολο. Είπατε «τα κλείνουμε ή…» Πρέπει να βρεθεί μία λύση. Δεν μπορούμε να στρουθοκαμηλίζουμε, να κρύβουμε όλα τα προβλήματα «κάτω από το χαλί» και απ’ την άλλη να λέμε ότι η Ελλάδα μπορεί να επιτύχει να είναι μέσα στους πέντε δημοφιλέστερους προορισμούς του κόσμου. Βεβαίως μπορεί η Ελλάδα. Μπορεί να είναι! Δεν μπορούμε, όμως, να προχωρούμε προς αυτήν την κατεύθυνση, να εργαζόμαστε προς αυτή την κατεύθυνση και, από την άλλη πλευρά, η πλειοψηφία των ελληνικών ξενοδοχείων να μην είναι νόμιμη, να υπάρχουν παρεκκλίσεις. 
      Εδώ θα σας πω ότι κι εγώ είχα αυτήν την έννοια, την αγωνία με το θέμα της πυρασφάλειας. Διότι το ένα φέρνει το άλλο. Είναι οι κρίκοι σε μία αλυσίδα.
      Αυτά, λοιπόν, σαφώς και είναι θέματα, τα οποία πρέπει να λυθούν.
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας της κυρίας Υπουργού)
      Κύριε Πρόεδρε, νομίζω ότι δεν χρειάζεται να σας πω πως δεν έχω απαντήσει ούτε σε ένα από τα ερωτήματα των συναδέλφων. Χρειάζομαι πολλά λεπτά ακόμα. Δώστε μου όσο χρόνο μπορείτε και από εκεί και πέρα θα δούμε πώς θα απαντήσω διαφορετικά στους συναδέλφους.
      (Στο σημείο αυτό την Προεδρική Έδρα καταλαμβάνει ο Γ’ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ)
      Κατ’ αρχήν θα ήθελα να αναφερθώ στη διαφήμιση –και είναι η πέμπτη φορά που μιλώ για το θέμα αυτό- για να ξεκαθαρίσω ένα πράγμα. Δεν παίρνουμε καμία αρμοδιότητα, δεν παίρνουμε τα χρήματα, τα οποία δίνουμε στην κάθε Νομαρχιακή Αυτοδιοίκηση για τη διαφήμιση. Απλά εναρμονίζουμε τη διαφήμιση. Πρέπει να εκπέμψουμε ένα κοινό μήνυμα, ως χώρα και από εκεί και πέρα, η κάθε περιφέρεια, η κάθε νομαρχία και ο κάθε δήμος, ο κάθε νομός να κάνει τη δική του διαφήμιση. Δεν είναι, όμως, δυνατόν να μην έχουμε ένα κεντρικό μήνυμα ως χώρα. Για πρώτη φορά έχουμε στρατηγικό σύμβουλο έχουμε μάρκετινγκ, έχουμε μπράντινγκ. Αυτό και μόνο κάνουμε. Εναρμόνιση.
      Όσον αφορά το θέμα της Εκκλησίας, θα επαναλάβω και πάλι ότι είναι ένα θέμα, το οποίο είχε συζητηθεί παλαιότερα και σε άλλα νομοσχέδια. Και σε δικά σας  νομοσχέδια. Το θέμα με την Εκκλησία δεν είναι έτσι όπως το λέτε. 
      Αναφερθήκατε στο αν θα δίνει η Ναοδομία τις άδειες. Κύριε συνάδελφε, είναι δυνατόν η Ναοδομία να δίνει τις άδειες σε τουριστικές επενδύσεις; Θα τηρηθούν οι διαδικασίες. Ο Ε.Ο.Τ. είναι αρμόδιος. Ξέρετε πολύ καλά ότι τίποτα δεν αλλάζει.
      Ως προς το άρθρο 47 θα ήθελα να απαντήσω στον κ. Κατσιφάρα ότι η παράγραφος 3 είχε διαγραφεί όταν αρχίσαμε τη συζήτηση στην Ολομέλεια. Την πρώτη ακριβώς ημέρα είχε ήδη διαγραφεί η συγκεκριμένη παράγραφος, για να μη δημιουργείται η αίσθηση ότι μπορεί να υπέκρυπτε οτιδήποτε άλλο.
      Όσον αφορά –γιατί άκουσα από όλους…
      ΑΠΟΣΤΟΛΟΣ ΚΑΤΣΙΦΑΡΑΣ: Δηλώνετε κατηγορηματικά ότι θα παραμείνει…
    ΦΑΝΗ ΠΕΤΡΑΛΙΑ-ΠΑΛΛΗ (Υπουργός Τουριστικής Ανάπτυξης): Επειδή άκουσα από όλους να γίνεται συζήτηση για το θέμα της αύξησης του αριθμού των μελών του Εθνικού Συμβουλίου Τουρισμού, θα ήθελα να πω το εξής: Κύριοι συνάδελφοι, ήταν αρκετοί οι φορείς, οι οποίοι είχαν μείνει απέξω. Αίτημα των φορέων ήταν αυτό. Κάποιων φορέων του τουρισμού. Και σας είπα ότι τα πέντε μέλη θα είναι οι εκπρόσωποι των κομμάτων.
    Ο κ. Τσοχατζόπουλος εξύμνησε ένα παρόμοιο νομοσχέδιο, το οποίο είχε ο ίδιος κάνει. Δεν μας είπε, όμως, γιατί αναγκάστηκε να το πάρει πίσω από την Ολομέλεια της Βουλής, ενώ είχε περάσει από την Επιτροπή. 
    Όσον αφορά το θέμα της απόσυρσης θα ήθελα να πω το εξής: Κυρίες και κύριοι συνάδελφοι και αυτό ήταν ένα αίτημα των ξενοδόχων.
    ΙΩΑΝΝΗΣ ΠΑΡΑΣΚΕΥΑΣ: Κυρία Υπουργέ, είναι λάθος ο όρος που χρησιμοποιείτε.
    ΦΑΝΗ ΠΕΤΡΑΛΙΑ-ΠΑΛΛΗ (Υπουργός Τουριστικής Ανάπτυξης): Ως προς το θέμα της Π.Α.Θ.Ε. πρέπει να σας πω ότι μετά την εισήγηση, που έγινε στην επιτροπή, - πάρα πολλοί από εσάς προτείνετε να επεκταθεί στις εθνικές οδούς- είχα επαφή με το Υ.ΠΕ.ΧΩ.Δ.Ε.. Το είδαμε το θέμα. Βεβαίως ο χρόνος μεταξύ της συζήτησης στην επιτροπή και στην Ολομέλεια δεν ήταν αρκετός. Διότι από την πρώτη προσέγγιση, που έγινε, εμφανίστηκαν εγγενείς δυσκολίες για να μπορέσει να υπάρξει μια ρύθμιση, η οποία με μία και μόνο κουβέντα θα μπορούσε να μπει στο συγκεκριμένο νομοσχέδιο. Σας λέω, όμως, ότι είναι από τα θέματα, τα οποία είναι ανοιχτά και που μετά από την πρόταση η οποία έγινε και μετά τη συζήτηση, το κουβεντιάζουμε με το ΥΠΕΧΩΔΕ.
    ΙΩΑΝΝΗΣ ΠΑΡΑΣΚΕΥΑΣ: Είναι λάθος ο ορισμός «απόσυρση».
    ΠΡΟΕΔΡΕΥΩΝ (Ιωάννης Τραγάκης): Ωραία, δεχόμεθα και παρατηρήσεις.
    Κυρία Υπουργέ, έχετε να κάνετε κάτι νομοτεχνικές…
    ΦΑΝΗ ΠΕΤΡΑΛΙΑ-ΠΑΛΛΗ (Υπουργός Τουριστικής Ανάπτυξης): Κύριε Πρόεδρε, τελειώνω λέγοντας το εξής: 
    Ο κ. Σγουρίδης δεν είναι εδώ. Επειδή, όμως, την περασμένη φορά, στη συζήτηση που έγινε στο πρώτο κομμάτι, μέχρι το άρθρο 23, είχε κάνει μία ολόκληρη αναφορά σχετικά με τα ΕΤΑ, θα καταθέσω για τα Πρακτικά της Βουλής την απάντηση στα όσα ο κ. Σγουρίδης είχε πει τότε. Δεν θα κάνω καμία συζήτηση επ’ αυτού, διότι σέβομαι το γεγονός ότι δεν είναι εδώ. Απλώς θα ήθελα να κατατεθεί στα Πρακτικά.
    (Στο σημείο αυτό η Υπουργός Τουριστικής Ανάπτυξης κ. Φάνη Πετραλιά-Πάλλη καταθέτει για τα Πρακτικά την προαναφερθείσα απάντηση, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
    Τελειώνοντας, κύριε Πρόεδρε, θα ήθελα να αναφέρω κάποιες νομοτεχνικές βελτιώσεις επί του σχεδίου νόμου. Θα τις καταθέσω στα Πρακτικά. 
    Κύριοι συνάδελφοι, αφορά το ότι η λέξη «θερμαλισμός» δεν είχε μπει σε όλα τα άρθρα μετά την προσθήκη που κάναμε, όπως επίσης και μία σωστή παρατήρηση: Δεν είναι «υδρολογικές», αλλά «υδρογεωλογικές» οι μελέτες. Είναι η έννοια την οποία πρέπει να διαφοροποιήσουμε.
    (Στο σημείο αυτό η Υπουργός Τουριστικής Ανάπτυξης κ. Φάνη Πετραλιά-Πάλλη, καταθέτει για τα Πρακτικά τις προαναφερθείσες νομοτεχνικές βελτιώσεις, οι οποίες έχουν ως εξής:
    (Να φωτογραφηθεί η σελίδα 148)
    ΦΑΝΗ ΠΕΤΡΑΛΙΑ-ΠΑΛΛΗ (Υπουργός Τουριστικής Ανάπτυξης): Τέλος, κύριοι συνάδελφοι, όσον αφορά τις δύο τροπολογίες –μίλησα και στη συζήτηση επί της αρχής επ’ αυτών- θα ήθελα να σας πω τα εξής: 
    Κύριοι συνάδελφοι, εγώ χαίρομαι, διότι τελικά όλοι συμφωνούμε. Στα μεγάλα συμφωνούμε. Ο στόχος όλων μας είναι ένας και είναι κοινός: Πώς θα απογειωθεί ο Ελληνικός Τουρισμός, πώς θα απογειωθεί η χώρα μας. Διότι ο τουρισμός είναι το μέλλον της Ελλάδας. Σήμερα αντιπροσωπεύει το 18% του Α.Ε.Π.. Οκτακόσιες χιλιάδες συμπολίτες μας εργάζονται στον τουρισμό. Οι δυνατότητες είναι πολύ μεγάλες. Θα τις υλοποιήσουμε όμως όλοι μαζί. Γιατί ο τουρισμός δεν έχει χρώματα και δεν έχει κόμματα.
    Και επειδή αναφερθήκατε και στην έννοια –και ο κ. Σγουρίδης- για την  κοινωνική διάσταση, κατ’ αρχήν θέλω να σας πω ότι εμείς στο Υπουργείο Τουριστικής Ανάπτυξης καταργούμε τον όρο «κοινωνικός τουρισμός». Προσωπικά δεν μου πηγαίνει αυτός ο όρος. Τι πάει να πει «κοινωνικός τουρισμός»; Εμένα με ενοχλεί. Το βρίσκω λίγο «ρατσιστικό». Το αντικαθιστούμε με το τουρισμός για όλους. Διότι ακριβώς αυτό πιστεύουμε: Ότι πρέπει όλοι οι συμπολίτες μας να έχουν το δικαίωμα στις διακοπές. Υψηλού επιπέδου τουρισμός για όλους καθ’ όλη τη διάρκεια του έτους, με καινούργια προγράμματα.
      Οι εργαζόμενοι στη Κέρκυρα μου έκαναν μια πάρα πολύ σωστή παρατήρηση.  Μου είπαν: «Κάνετε τουρισμό για όλους, αλλά εμείς που εργαζόμαστε το καλοκαίρι δεν έχουμε τη δυνατότητα να κάνουμε διακοπές». Και έχουν δίκιο. Ξεκινάμε πρόγραμμα για τους εργαζόμενους στον τουρισμό, ακριβώς διότι είναι πολύ σωστό να κάνουν τουρισμό και εκείνοι που δεν κάνουν διακοπές. 
      Βεβαίως πρέπει να σας πω ότι θα ξεκινήσουμε τον «Τουρισμό για όλους», που είχε επιτυχία φέτος, πολύ πιο πριν για του χρόνου. 
      Και μια αναφορά στην τροπολογία. 
      Κυρίες και κύριοι συνάδελφοι, σας εξήγησα την προηγούμενη φορά ότι στις στιγμές της πυρκαγιάς στη Χαλκιδική, ή σε πάρα πολλές άλλες περιπτώσεις, έχουμε ανάγκη να έχουμε κάποιους ανθρώπους. Στην πυρκαγιά της Χαλκιδικής, θέλαμε να έχουμε τριάντα, σαράντα νέα παιδιά στο αεροδρόμιο «ΜΑΚΕΔΟΝΙΑ» για να δώσουν ένα φυλλάδιο εκείνη την ώρα στους τουρίστες να τους δώσουν κάτι. Οι άνθρωποι έφευγαν μετά τη πυρκαγιά από τη Χαλκιδική και θέλαμε να έχουμε τη δυνατότητα να τους πλησιάσουμε. Πολλές φορές έχουμε την ανάγκη να κάνουμε κάποια πράγματα γρήγορα. Δεν μπορούμε να τα πραγματοποιήσουμε. Η συγκεκριμένη τροπολογία ακριβώς προς αυτό αποσκοπεί και τίποτα περισσότερο. Ξέρετε πολύ καλά ότι είναι ποινικό αδίκημα η μονιμοποίηση ωρομισθίων με το Π.Δ. 164. Άλλωστε, εδώ προτείνουμε ένα νόμο του 2001, να εφαρμοσθεί αναλόγως. 
      Τελειώνω, κύριε Πρόεδρε, λέγοντας ότι η τροπολογία αναριθμείται. Πρέπει να γίνει άρθρο 55 και βεβαίως το τελευταίο άρθρο πρέπει…
      ΠΡΟΕΔΡΕΥΩΝ (Ιωάννης Τραγάκης): Θα το κάνει το Προεδρείο αυτό, κυρία Υπουργέ. 
      ΦΑΝΗ ΠΕΤΡΑΛΙΑ- ΠΑΛΛΗ (Υπουργός Τουριστικής Ανάπτυξης): Δεν ήθελα να σας υποκαταστήσω, κύριε Πρόεδρε, με συγχωρείτε. 
      ΠΡΟΕΔΡΕΥΩΝ (Ιωάννης Τραγάκης): Κάθε άλλο, ίσα-ίσα μας βοηθάτε, αλλά σε άλλο δεν μας βοηθήσατε, κυρία Υπουργέ, παρά την καλή θέληση που επιδείξατε για το άρθρο 51 και για τα  είκοσι χρόνια. Γνωρίζετε ότι σας ζήτησα τα είκοσι χρόνια να είναι από την έκδοση της οικοδομικής αδείας και όχι από την άδεια λειτουργίας. Δεν αφορά πολλούς και είναι δίκαιο αίτημα. Εάν πάλι δεν μπορείτε να κάνετε δεκτό αυτό, να κάνατε τα δεκαοκτώ χρόνια. Ξέρω, πάντως, ότι είχατε καλή προαίρεση. Το είδα και σας ευχαριστώ. 
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Τουριστικής Ανάπτυξης): Θέλω να σας πω πως οι προτάσεις που έγιναν στην Επιτροπή από όλους σας, μελετήθηκαν. 
      Όσον αφορά το άρθρο 50 –κύριε Παρασκευά, αναφέρομαι σε εσάς, γιατί δεν ήσασταν ούτε στις προηγούμενες συζητήσεις, ούτε στην επιτροπή…
      ΙΩΑΝΝΗΣ ΠΑΡΑΣΚΕΥΑΣ: Δεν ήμουν, γιατί δεν είμαι μέλος της επιτροπής. 
      ΦΑΝΗ ΠΕΤΡΑΛΙΑ –ΠΑΛΛΗ (Υπουργός Τουριστικής Ανάπτυξης): Θέλω, λοιπόν, να σας πω το εξής: Δεν αλλάζουμε κάτι στο προεδρικό διάταγμα. Απλώς οι περιοχές στις οποίες επεκτείνεται το άρθρο 50, είναι περιοχές που ήταν κορεσμένες. Είχαν χαρακτηριστεί ως κορεσμένες και από την στιγμή κατά την οποία έχει αρθεί ο κορεσμός, είναι μια αδικία η οποία αποκαθίσταται. 
      ΙΩΑΝΝΗΣ ΠΑΡΑΣΚΕΥΑΣ: Θα επανέλθω για να το δείτε ξανά. 
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Τουριστικής Ανάπτυξης): Κύριε Πρόεδρε, θα σας πω ότι είναι αλήθεια ότι και σεις και άλλοι συνάδελφοι, μας προτείνατε διάφορα για το θέμα της απόσυρσης. Δεν είναι εύκολο. Ξεκινάμε από ένα μέτρο το οποίο ζήτησε όλος ο κόσμος των ξενοδόχων. Κάνουμε αυτήν τη στιγμή αυτήν την συγκεκριμένη τομή. Θέλω να σας πω ότι ένα νέο νομοσχέδιο έρχεται, ένα τρίτο νομοσχέδιο ετοιμάζεται, το οποίο το τοποθετώ την Άνοιξη, που θα λύνει πραγματικά τα μεγάλα προβλήματα. 
      Ευχαριστώ. 
      (Χειροκροτήματα από την πτέρυγα της Νέας Δημοκρατίας) 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κυρία Υπουργέ. 
      Κύριε Κοντογιάννη, ως εισηγητής της Νέας Δημοκρατίας, θέλετε το λόγο; 
      ΓΕΩΡΓΙΟΣ ΚΟΝΤΟΓΙΑΝΝΗΣ: Όχι, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Νομίζω ότι δεν χρειάζεται κιόλας.
      Ο κ. Κατσιφάρας θέλει να κάνει μια παρατήρηση και με αυτή θα κλείσουμε. 
      ΑΠΟΣΤΟΛΟΣ ΚΑΤΣΙΦΑΡΑΣ: Δεν θα κάνω παρατήρηση, θα πάρω τη δευτερολογία μου κανονικά. 
       Δεν είχα πρόθεση να μιλήσω, αλλά πήρα αφορμή από την τελευταία εξαγγελία της κυρίας Υπουργού που είπε να αντικαταστήσουμε ως μεταρρύθμιση αυτό που για είκοσι χρόνια είναι κοινωνικά αποδεκτό, δηλαδή τον κοινωνικό τουρισμό. 
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Τουριστικής Ανάπτυξης): Όχι, τον τίτλο, είπα να αντικαταστήσουμε. Δεν καταλάβατε. 
      ΑΠΟΣΤΟΛΟΣ ΚΑΤΣΙΦΑΡΑΣ: Τον τίτλο; Μα αυτό είναι μεταρρύθμιση που πρέπει να κάνετε; Όταν λέτε τουρισμό για όλους, τι εννοείτε; Νομίζετε ότι μέσα από εκεί θα εμπλουτίσετε το έργο του Υπουργείου Τουριστικής Ανάπτυξης; Αν  υπάρχει μια μεταρρύθμιση που έκανε το ΠΑ.ΣΟ.Κ ιστορικά δικαιωμένη στην κοινωνία, είναι ο κοινωνικός τουρισμός. 
      ΦΑΝΗ ΠΕΤΡΑΛΙΑ –ΠΑΛΛΗ (Υπουργός Τουριστικής Ανάπτυξης): Κύριε Πρόεδρε, μπορώ να πάρω το λόγο; Εδώ έγινε  παρανόηση. 
      ΠΡΟΕΔΡΕΥΩΝ (Ιωάννης Τραγάκης): Κύριε Κατσιφάρα, το επιτρέπετε; 
      ΑΠΟΣΤΟΛΟΣ ΚΑΤΣΙΦΑΡΑΣ: Το επιτρέπω, βεβαίως. 
      ΠΡΟΕΔΡΕΥΩΝ (Ιωάννης Τραγάκης): Ορίστε, κυρία Υπουργέ. 
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Τουριστικής Ανάπτυξης): Κύριε συνάδελφε, παρανόηση έγινε. Εγώ δεν είπα αυτό. Εγώ είπα ότι ο τίτλος,  η λέξη «κοινωνικός τουρισμός», εμένα δεν μου αρέσει, τον θεωρώ ρατσιστικό. Τι πάει να πει «κοινωνικός τουρισμός»; Ένας είναι ο τουρισμός. Δικαίωμα έχουν όλοι οι άνθρωποι στον τουρισμό. Όλοι έχουν δικαίωμα στις διακοπές.
      ΑΠΟΣΤΟΛΟΣ ΚΑΤΣΙΦΑΡΑΣ: Χαίρομαι που η Νέα Δημοκρατία έστω και καθυστερημένα αντιλαμβάνεται το δικαίωμα για όλους. 
      ΦΑΝΗ ΠΕΤΡΑΛΙΑ- ΠΑΛΛΗ (Υπουργός Τουριστικής Ανάπτυξης): Εάν δεν θέλετε, εντάξει. Συζητάμε ένα νομοσχέδιο τόσες μέρες και αναφερόμαστε τώρα σ' αυτό για να δημιουργούμε εντυπώσεις;
      Εγώ είπα ότι προσωπικά εμένα, κύριε συνάδελφε, με ενοχλεί  η λέξη «κοινωνικός τουρισμός». Τι σημαίνει «κοινωνικός τουρισμός»; Άλλοι κάνουν κοινωνικό τουρισμό και άλλοι κανονικό τουρισμό; Ο τουρισμός είναι δικαίωμα για όλους. Όλοι έχουν δικαίωμα στον τουρισμό. Δημιουργήσαμε ένα πρόγραμμα για εκατό χιλιάδες συμπολίτες μας. Νοιώθουν άσχημα όταν λένε; «Εσείς είστε του κοινωνικού τουρισμού;». Πηγαίνουν οι άνθρωποι στα ξενοδοχεία και τους λένε εάν είναι του «κοινωνικού τουρισμού». Τι πάει να πει του «κοινωνικού τουρισμού»;
      ΠΡΟΕΔΡΕΥΩΝ (Ιωάννης Τραγάκης): Έχετε δίκιο.
        ΑΠΟΣΤΟΛΟΣ ΚΑΤΣΙΦΑΡΑΣ: Αντιλαμβάνομαι τι λέτε. Εγώ για την ιστορία και για τα Πρακτικά καταθέτω ότι δύο από τις μεγαλύτερες μεταρρυθμίσεις που έκανε ιστορικά το ΠΑ.ΣΟ.Κ, ήταν το Εθνικό Σύστημα Υγείας και ο κοινωνικός τουρισμός γι’ αυτούς τους κλάδους. 
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Τουριστικής Ανάπτυξης): Δηλαδή θέλετε να μείνει ο τίτλος; Εντάξει, καμία αντίρρηση. Αυτά θα συζητάμε τώρα; 
      ΑΠΟΣΤΟΛΟΣ ΚΑΤΣΙΦΑΡΑΣ: Απλά το  υπενθυμίζω και θα χαιρόμουνα να το καταθέτετε και εσείς.
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Τουριστικής Ανάπτυξης): Δεν κατάλαβα τι θέλετε να καταθέσουμε. 
      ΑΠΟΣΤΟΛΟΣ ΚΑΤΣΙΦΑΡΑΣ: Την προσφορά του κοινωνικού τουρισμού στον αδύναμο, σε αυτόν που δεν μπορούσε, στον εργαζόμενο. 
      Να προχωρήσουμε, όμως, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Από τι αντικαθίσταται η λέξη «κοινωνικός τουρισμός»; 
      ΑΠΟΣΤΟΛΟΣ ΚΑΤΣΙΦΑΡΑΣ: Από «τον τουρισμό για όλους».
      ΠΡΟΕΔΡΕΥΩΝ (Ιωάννης Τραγάκης): Αφού δεν υπάρχει θέμα, γιατί το συνεχίζουμε;
      Ολοκληρώστε, κύριε Κατσιφάρα.
      ΑΠΟΣΤΟΛΟΣ ΚΑΤΣΙΦΑΡΑΣ: Δεν θέλω να συνεχίσουμε με τη διάσταση που το λέει η κυρία Υπουργός. Απλά δεν θεωρώ ότι είναι κάτι ιδιαίτερο ως μεταρρύθμιση που την εξήγγειλε μ' αυτό τον στόμφο. Εγώ θα χαιρόμουν να στηριχθεί.
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Τουριστικής Ανάπτυξης): Κύριε συνάδελφε, είπα εγώ τη λέξη «μεταρρύθμιση»;
      ΑΠΟΣΤΟΛΟΣ ΚΑΤΣΙΦΑΡΑΣ: Επί της ουσίας, κύριε Πρόεδρε, θέλω να καταθέσω δύο στοιχεία, επειδή γίνεται μεγάλος λόγος για τις αφίξεις.  Το ένα στοιχείο -και να γραφεί στα Πρακτικά- είναι από την κίνηση του αεροδρομίου «ΕΛΕΥΘΕΡΙΟΣ ΒΕΝΙΖΕΛΟΣ». 
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Τουριστικής Ανάπτυξης): Εγώ σας τα έφερα αυτά χθες. 
      ΑΠΟΣΤΟΛΟΣ ΚΑΤΣΙΦΑΡΑΣ:  Η αύξηση είναι 3,2%. Το δεύτερο στοιχείο –θα το καταθέσω για τα Πρακτικά, επειδή μιλάτε για διψήφιο αριθμό και πραγματικά δημιουργείται σύγχυση- αφορά τις διεθνείς αφίξεις στα περισσότερα αεροδρόμια της χώρας. Ο μέσος όρος είναι 6.3%, όταν η Ισπανία έχει 6.11%. Η κυρία Υπουργός δυστυχώς ακόμη και σήμερα, στις τέσσερις μέρες συζήτησης του νομοσχεδίου, δεν μας έκανε καμία αναφορά στους άλλους δείκτες που συνθέτουν και δίνουν την όλη διάσταση της τουριστικής οικονομίας και της τουριστικής αγοράς. Σκόπιμα το έκρυψε, το απέφυγε, γνωρίζει ότι είναι αρνητικοί αυτοί οι δείκτες και γι’ αυτό δεν έκανε καμία αναφορά.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      ΑΠΟΣΤΟΛΟΣ ΚΑΤΣΙΦΑΡΑΣ: Θα κάνω μία τελευταία αναφορά στο νομοσχέδιο, γιατί έχασα το χρόνο μου, κύριε Πρόεδρε. 
      Το νομοσχέδιο δεν αντιμετωπίζει –είναι μία πραγματικότητα- τις πραγματικές ανάγκες της τουριστικής αγοράς. Είναι γραφειοκρατικό. Για δύο χρόνια το Υπουργείο Τουριστικής Ανάπτυξης θα ασχολείται με προεδρικά διατάγματα και υπουργικές αποφάσεις, αντί να διαμορφώνει ποιότητα και ανταγωνιστικότητα στο ελληνικό τουριστικό προϊόν.
      Εμείς ως ΠΑ.ΣΟ.Κ. πιστεύουμε στη δύναμη που έχει η χώρα μας ιστορικά, αλλά και σ' αυτό που μπορεί να διαμορφώσει ως πλεονέκτημα. Θέλουμε μία βιώσιμη, δημιουργική και συνολική αξιοποίηση των φυσικών, πολιτιστικών και ιστορικών δυνατοτήτων της χώρας μας. Στόχος μας είναι να διαμορφώσουμε ένα τουριστικό προϊόν σύνθετο μεν, για να μπορεί να αντέχει στις παραδοσιακές τουριστικές αγορές, διακριτό και αναβαθμισμένο δε, για να μπορεί μία χώρα μικρή να κρατήσει την οικιστική της ισορροπία, την περιβαλλοντική της ισορροπία και να έχει μέλλον στην τουριστική οικονομία.
      Το νομοσχέδιο που έχετε φέρει, κυρία Υπουργέ, και ειδικά το πρώτο νομοσχέδιο εναλλακτικού τουρισμού, πραγματικά δεν ανταποκρίνεται στις ανάγκες του ίδιου του τουριστικού προϊόντος που θέλουμε. Είναι περιορισμένο, είναι ατελές, γιατί δεν συνθέτει το σύνολο του τουριστικού προϊόντος στο χώρο του θερμαλισμού, του τουρισμού υγείας και του ιαματικού και δεν έχει αναπτυξιακή κατεύθυνση. 
      Θέλω να πιστεύω –και κλείνω με αυτό- ότι αυτό με την απόσυρση των ξενοδοχείων δεν θα το  βρούμε μπροστά μας –δεν μιλάω προσωπικά για σας- δεν θα το βρούμε μπροστά μας ως χώρα, γιατί φοβάμαι πως έχει φωτογραφικές διατάξεις. Όπως, επίσης, θέλω να πιστεύω ότι στο χώρο της εκκλησιαστικής περιουσίας τουλάχιστον δεν θα γίνει –και δεν ξέρω με ποιες συναινέσεις- μόνο τουριστική αξιοποίηση στην Αθήνα. Και μιλάω τη Ριζάρειο, μιλάω για το Κουκάκι και μιλάω για όλα αυτά τα πράγματα. Θεωρώ δηλαδή πως όλη η περιουσία μας δεν πρέπει να πάει –και αυτό είναι πλούτος της χώρας μας- μόνο για τουριστική αξιοποίηση. Είναι μια ισοπεδωτική λογική. Πρέπει να κρατήσουμε και λίγη γη για τις επόμενες γενιές. Είναι καλύτερα να βελτιώσουμε τους υπάρχοντες όρους, να προσθέσουμε με μέτρο τη γη που θα καλύψει την παραγωγική διαδικασία, αλλά είναι έγκλημα να υποθηκεύουμε όλη τη γη μας. 
      ΠΡΟΕΔΡΕΥΩΝ (Ιωάννης Τραγάκης): Πέρασε και ο χρόνος της διακοπής. Ευχαριστούμε, κύριε συνάδελφε.
      ΑΠΟΣΤΟΛΟΣ ΚΑΤΣΙΦΑΡΑΣ: Νομίζω, κυρία Υπουργέ, ότι πρέπει εκεί να προσέξετε όσο γίνεται περισσότερο. Και γρήγορα καταθέστε ένα νομοσχέδιο για την αναβάθμιση της τουριστικής εκπαίδευσης, γιατί εδώ ούτε «μερεμέτια» δεν κάνετε. Οι τροπολογίες που έχετε φέρει είναι ανούσιες. Δεν προσθέτουν τίποτα. Θα κλείσουν όλες οι σχολές, απαξιωμένες από την πολιτική σας.
      (Στο σημείο αυτό ο Βουλευτής κ. Απόστολος Κατσιφάρας καταθέτει για τα Πρακτικά το έγγραφο με τα προαναφερθέντα στοιχεία, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε κύριε συνάδελφε. 
      Κύριε Κοντογιάννη, έχετε το λόγο. 
      ΓΕΩΡΓΙΟΣ ΚΟΝΤΟΓΙΑΝΝΗΣ:  Δεν ξέρω αν τα στοιχεία που κατέθεσε ο συνάδελφος για το αεροδρόμιο «ΕΛΕΥΘΕΡΙΟΣ ΒΕΝΙΖΕΛΟΣ» περιλαμβάνουν και τον Αύγουστο. Εγώ έχω τα στοιχεία του Ι.Τ.Ε.Π., κύριε συνάδελφε.
      ΑΠΟΣΤΟΛΟΣ ΚΑΤΣΙΦΑΡΑΣ: Το Ι.Τ.Ε.Π.  είναι πρόβλεψη, δεν είναι στοιχεία. 
      ΓΕΩΡΓΙΟΣ ΚΟΝΤΟΓΙΑΝΝΗΣ: Τα στοιχεία του Ι.Τ.Ε.Π. δεν είναι πρόβλεψη. Και μιλάει καθαρά, ότι τα διαθέσιμα στοιχεία για το αεροδρόμιο «ΕΛΕΥΘΕΡΙΟΣ ΒΕΝΙΖΕΛΟΣ» της Αθήνας αναφέρονται στο επτάμηνο. Δεν περιλαμβάνουν τον Αύγουστο. Σ’ αυτά δηλαδή που αναφέρει το ΙΤΕΠ αναφέρομαι και εγώ. Γι’ αυτό δεν τα περιλαμβάνει. Ο πίνακας που έχει εδώ με τα αεροδρόμια όλης της χώρας μιλάει για 8,41% αύξηση.
      Από εκεί και έπειτα θα ήθελα να σταθώ, αν μου επιτρέπετε, σε δύο σημεία, σε παρεμβάσεις που έκαναν συνάδελφοι. Τους άκουσα με ενδιαφέρον, αλλά δεν μπορώ να καταλάβω την εμμονή ορισμένων και στα συνθήματα για ρουσφετολογία, αλλά και στην επιμονή τους να ανακαλύπτουν σκιές κι εκεί που δεν υπάρχουν. Θα χαιρόμουν αν την ίδια επιμονή και εμμονή,  την ίδια ευαισθησία τη δείχνατε και όταν κυβερνούσατε. Σίγουρα, αν συνέβαινε αυτό στα είκοσι χρόνια που κυβερνούσατε και αν δεν ακολουθούσατε πολιτική ανοχής στη διαφθορά, δεν θα αναγκαζόταν ο σημερινός Αρχηγός σας στις 12 Οκτωβρίου του 2003 να πει ότι «ο Έλληνας πολίτης αηδιάζει από την έκταση της διαφθοράς σε πολλούς τομείς των δημοσίων υπηρεσιών». Είναι συνέντευξή του στην «ΚΑΘΗΜΕΡΙΝΗ».
      Τώρα, όσον αφορά την τροπολογία για τους διορισμούς, προς Θεού! Ούτε πρόθεση μονιμοποίησης υπάρχει αλλά ούτε και δυνατότητα μονιμοποίησης! Μιλάμε για ωρομίσθιους, δηλαδή για 1390 ώρες το χρόνο. Δεν μιλάμε για τις στρατιές που μπήκαν στο δημόσιο σε άλλες εποχές. Και έγινε αυτή η επέκταση της αναλογικής εφαρμογής του ν. 2947/2001, νόμου δικού σας, για τους συγκεκριμένους λόγους που ανέφερε προηγουμένως η Υπουργός. 
      Πιστεύω ότι το νομοσχέδιο, κυρίες και κύριοι, δίνει δυνατότητες για την τουριστική ανάπτυξη της χώρας. Δημιουργεί την αναγκαία υποδομή που έχει ανάγκη αυτή τη στιγμή η Ελλάδα, για να αναπτύξει μια από τις πιο σύγχρονες μορφές τουρισμού, τον ιαματικό τουρισμό. 
      Σας ευχαριστώ. 
      (Στο σημείο αυτό ο Βουλευτής κ. Γεώργιος Κοντογιάννης καταθέτει για τα Πρακτικά το προαναφερθέν έγγραφο το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΠΡΟΕΔΡΕΥΩΝ (Ιωάννης Τραγάκης): Κυρία Ξηροτύρη, έχετε το λόγο. 
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κύριε Πρόεδρε. 
      Βεβαίως, έγινε μια καλή συζήτηση και θα έλεγα ότι μας δόθηκε η δυνατότητα αρκετές ώρες να συζητήσουμε για τα θέματα και του ιαματικού τουρισμού και του τουρισμού γενικότερα. Όμως, κύριε Υπουργέ, σ’ αυτήν εδώ τη διαδικασία τελικά δεν ξεκαθαρίστηκε, στο βαθμό που θα έπρεπε, ο ρόλος και οι αρμοδιότητες και ότι πραγματικά υπάρχει μια σταθερή πολιτική του Υπουργείου για την ενίσχυση του Ε.Ο.Τ.. Είναι συγκεχυμένη η πολιτική σας. Μια του δίνετε δραστηριότητες και μια του αφαιρείτε.
      Από την άλλη πλευρά δεν ξεκαθαρίστηκε τίποτα για το τι θα κάνετε με την Ε.Τ.Α.. Παραμένει η ίδια τακτική με την εταιρεία αυτή διαχείρισης των Τουριστικών Ακινήτων. Θα περιμέναμε ίσως κάποια βήματα προς την κατεύθυνση πολλά απ’ αυτά τα ακίνητα να επανέλθουν πάλι στον Ε.Ο.Τ.. 
      Ως προς την πολιτική των αδειών, των παρατάσεων κ.λπ. συνεχίζεται η ίδια ιστορία. Οι ίδιες παρατάσεις, χωρίς επιβολή κυρώσεων και χωρίς να ελέγχει κανείς γιατί δεν έχουν καταφέρει τα ξενοδοχεία να καταταγούν, να πάρουν τα αστέρια, τα κλειδιά κ.λπ.. Συνεχείς παρατάσεις! 
      Από την άλλη πλευρά συνεχίζεται η πολιτική ακόμη και στις περιοχές που είναι κορεσμένες να υπάρχουν, όπως και με τον Αναπτυξιακό Νόμο, παροχές, να κατακερματιστούν ακόμη περισσότερο οι εκτάσεις και να υπάρχει δυνατότητα αξιοποίησης πολύ μικρότερων εκτάσεων. Αυτό κάνετε με το άρθρο 50, δηλαδή στην ουσία καταργείτε το προεδρικό διάταγμα, μια σημαντική περιβαλλοντολογικού  χαρακτήρα ρύθμιση, την πρόβλεψη δηλαδή αυξημένου εμβαδού αρτιότητας είκοσι στρεμμάτων για αναπτυγμένες περιοχές. Έχετε στόχους. Μεταξύ των στόχων είναι δυνατόν να είναι και αυτός, το να επιτρέπουμε νέα καταλύματα μικρότερου εμβαδού σε κορεσμένες περιοχές; Επιστρέφουμε τελικά στη μιζέρια. Η Κυβέρνηση δηλαδή δεν λέει στο μικρό επιχειρηματία, στο μικρό κτηματία να συνεταιριστεί με άλλους και να κάνει μια αξιόλογη τουριστική μονάδα, παρά επιτρέπει όλον αυτόν τον κατακερματισμό. Εγώ ξέρω ότι υπάρχουν αιτήματα Βουλευτών απ’ όλες τις πτέρυγες για να υπάρξει αυτή η ρύθμιση. Όμως, δεν συμφωνούμε. Συνεχώς καταλήγουμε στον κατακερματισμό, στον υπερκορεσμό, στο να δημιουργούμε ατέλειωτες κλίνες και, βέβαια, το τουριστικό προϊόν να μην μπορεί να καλυτερεύσει. 
      Βέβαια, και το άρθρο 52 περί των παρεμβάσεων με σύγχρονα μέσα, τελεφερίκ κ.λπ. και περί της δυνατότητας χειρισμού των δασικών και λοιπών εκτάσεων, όπως καταλαβαίνετε, δεν μας βρίσκει καθόλου σύμφωνους. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κυρία συνάδελφε. 
      Κυρία Υπουργέ, έχετε το λόγο, για να κλείσουμε τη συζήτηση. 
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Τουριστικής Ανάπτυξης): Προς το συνάδελφο κ. Κατσιφάρα, ο οποίος αναφέρθηκε στα στοιχεία του αεροδρομίου «ΕΛΕΥΘΕΡΙΟΣ ΒΕΝΙΖΕΛΟΣ» ως προς την κίνηση θα καταθέσω για τα Πρακτικά το επίσημο έγγραφο του «ΕΛΕΥΘΕΡΙΟΣ ΒΕΝΙΖΕΛΟΣ»: 
      Κατά την περίοδο Ιανουαρίου - Αυγούστου 2006 το σύνολο επιβατών με σκοπό τον τουρισμό, σε σχέση με την αντίστοιχη περίοδο του 2005, είναι +14%. Δηλαδή 14% είναι η αύξηση στο «ΕΛΕΥΘΕΡΙΟΣ ΒΕΝΙΖΕΛΟΣ» για επιβάτες που ήρθαν με σκοπό τον τουρισμό. Το καταθέτω, κύριε συνάδελφε. Αυτό είναι επίσημο στοιχείο από το «ΕΛΕΥΘΕΡΙΟΣ ΒΕΝΙΖΕΛΟΣ» 
      (Στο σημείο αυτό η Υπουργός Τουριστικής Ανάπτυξης κ. Φάνη Πάλλη – Πετραλιά καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Εγώ, κύριε Πρόεδρε, θα ήθελα να ευχαριστήσω και τους συναδέλφους για τη συζήτηση την οποία είχαμε. Θεωρώ ότι το νομοσχέδιο αυτό είναι μια τομή για τον Ελληνικό τουρισμό. Θα ακολουθήσουν και άλλα νομοσχέδια. Ο Ελληνικός τουρισμός χρειάζεται μεταρρυθμίσεις και τομές. Είμαστε μία Κυβέρνηση η οποία υλοποιεί τις μεταρρυθμίσεις και τις τομές και ιδιαίτερα στον τομέα του τουρισμού είναι εκεί που χρειάζονται οι μεγαλύτερες μεταρρυθμίσεις.
	Κύριοι συνάδελφοι, ευχαριστώ πάρα πολύ για τη συζήτηση.
	ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κυρία Υπουργέ.
	Κυρίες και κύριοι συνάδελφοι, κηρύσσεται περαιωμένη η συζήτηση επί της ενότητας των άρθρων 24 έως 54 και επί της τροπολογίας με γενικό αριθμό 742 και ειδικό 10 και προχωρούμε στην ψήφισή τους κεχωρισμένως.
	Ερωτάται το Σώμα: Γίνεται δεκτό το άρθρο 24 ως έχει;
	ΠΟΛΛΟΙ ΒΟΥΛΕΥΤΕΣ: Δεκτό, δεκτό.
	ΑΠΟΣΤΟΛΟΣ ΚΑΤΣΙΦΑΡΑΣ: Κατά πλειοψηφία.
	ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
	ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κατά πλειοψηφία.
	ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 24 έγινε δεκτό ως έχει κατά πλειοψηφία.
	Ερωτάται το Σώμα: Γίνεται δεκτό το άρθρο 25 ως έχει;
	ΠΟΛΛΟΙ ΒΟΥΛΕΥΤΕΣ: Δεκτό, δεκτό.
	ΑΠΟΣΤΟΛΟΣ ΚΑΤΣΙΦΑΡΑΣ: Κατά πλειοψηφία.
	ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
	ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κατά πλειοψηφία.
	ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 25 έγινε δεκτό ως έχει κατά πλειοψηφία.
	Ερωτάται το Σώμα: Γίνεται δεκτό το άρθρο 26 ως έχει;
	ΠΟΛΛΟΙ ΒΟΥΛΕΥΤΕΣ: Δεκτό, δεκτό.
	ΑΠΟΣΤΟΛΟΣ ΚΑΤΣΙΦΑΡΑΣ: Κατά πλειοψηφία.
	ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
	ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κατά πλειοψηφία.
	ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 26 έγινε δεκτό ως έχει κατά πλειοψηφία.
	Ερωτάται το Σώμα: Γίνεται δεκτό το άρθρο 27 ως έχει;
	ΠΟΛΛΟΙ ΒΟΥΛΕΥΤΕΣ: Δεκτό, δεκτό.
	ΑΠΟΣΤΟΛΟΣ ΚΑΤΣΙΦΑΡΑΣ: Κατά πλειοψηφία.
	ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
	ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κατά πλειοψηφία.
	ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 27 έγινε δεκτό ως έχει κατά πλειοψηφία.
	Ερωτάται το Σώμα: Γίνεται δεκτό το άρθρο 28 ως έχει;
	ΠΟΛΛΟΙ ΒΟΥΛΕΥΤΕΣ: Δεκτό, δεκτό.
	ΑΠΟΣΤΟΛΟΣ ΚΑΤΣΙΦΑΡΑΣ: Κατά πλειοψηφία.
	ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
	ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κατά πλειοψηφία.
	ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 28 έγινε δεκτό ως έχει κατά πλειοψηφία.
	Ερωτάται το Σώμα: Γίνεται δεκτό το άρθρο 29 ως έχει;
	ΠΟΛΛΟΙ ΒΟΥΛΕΥΤΕΣ: Δεκτό, δεκτό.
	ΑΠΟΣΤΟΛΟΣ ΚΑΤΣΙΦΑΡΑΣ: Κατά πλειοψηφία.
	ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
	ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κατά πλειοψηφία.
	ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 29 έγινε δεκτό ως έχει κατά πλειοψηφία.
	Ερωτάται το Σώμα: Γίνεται δεκτό το άρθρο 30 ως έχει;
	ΠΟΛΛΟΙ ΒΟΥΛΕΥΤΕΣ: Δεκτό, δεκτό.
	ΑΠΟΣΤΟΛΟΣ ΚΑΤΣΙΦΑΡΑΣ: Κατά πλειοψηφία.
	ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
	ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κατά πλειοψηφία.
	ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 30 έγινε δεκτό ως έχει κατά πλειοψηφία.
	Ερωτάται το Σώμα: Γίνεται δεκτό το άρθρο 31 ως έχει;
	ΠΟΛΛΟΙ ΒΟΥΛΕΥΤΕΣ: Δεκτό, δεκτό.
	ΑΠΟΣΤΟΛΟΣ ΚΑΤΣΙΦΑΡΑΣ: Κατά πλειοψηφία.
	ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
	ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κατά πλειοψηφία.
	ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 31 έγινε δεκτό ως έχει κατά πλειοψηφία.
	Ερωτάται το Σώμα: Γίνεται δεκτό το άρθρο 32 ως έχει;
	ΠΟΛΛΟΙ ΒΟΥΛΕΥΤΕΣ: Δεκτό, δεκτό.
	ΑΠΟΣΤΟΛΟΣ ΚΑΤΣΙΦΑΡΑΣ: Κατά πλειοψηφία.
	ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
	ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κατά πλειοψηφία.
	ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 32 έγινε δεκτό ως έχει κατά πλειοψηφία.
	Ερωτάται το Σώμα: Γίνεται δεκτό το άρθρο 33 ως έχει;
	ΠΟΛΛΟΙ ΒΟΥΛΕΥΤΕΣ: Δεκτό, δεκτό.
	ΑΠΟΣΤΟΛΟΣ ΚΑΤΣΙΦΑΡΑΣ: Κατά πλειοψηφία.
	ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
	ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κατά πλειοψηφία.
	ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 33 έγινε δεκτό ως έχει κατά πλειοψηφία.
	Ερωτάται το Σώμα: Γίνεται δεκτό το άρθρο 34 ως έχει;
	ΠΟΛΛΟΙ ΒΟΥΛΕΥΤΕΣ: Δεκτό, δεκτό.
	ΑΠΟΣΤΟΛΟΣ ΚΑΤΣΙΦΑΡΑΣ: Κατά πλειοψηφία.
	ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
	ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κατά πλειοψηφία.
	ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 34 έγινε δεκτό ως έχει κατά πλειοψηφία.
	Ερωτάται το Σώμα: Γίνεται δεκτό το άρθρο 35 ως έχει;
	ΠΟΛΛΟΙ ΒΟΥΛΕΥΤΕΣ: Δεκτό, δεκτό.
	ΑΠΟΣΤΟΛΟΣ ΚΑΤΣΙΦΑΡΑΣ: Κατά πλειοψηφία.
	ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
	ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κατά πλειοψηφία.
	ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 35 έγινε δεκτό ως έχει κατά πλειοψηφία.
	Ερωτάται το Σώμα: Γίνεται δεκτό το άρθρο 36 ως έχει;
	ΠΟΛΛΟΙ ΒΟΥΛΕΥΤΕΣ: Δεκτό, δεκτό.
	ΑΠΟΣΤΟΛΟΣ ΚΑΤΣΙΦΑΡΑΣ: Κατά πλειοψηφία.
	ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
	ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κατά πλειοψηφία.
	ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 36 έγινε δεκτό ως έχει κατά πλειοψηφία.
	Ερωτάται το Σώμα: Γίνεται δεκτό το άρθρο 37 ως έχει;
	ΠΟΛΛΟΙ ΒΟΥΛΕΥΤΕΣ: Δεκτό, δεκτό.
	ΑΠΟΣΤΟΛΟΣ ΚΑΤΣΙΦΑΡΑΣ: Κατά πλειοψηφία.
	ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
	ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κατά πλειοψηφία.
	ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 37 έγινε δεκτό ως έχει κατά πλειοψηφία.
	Ερωτάται το Σώμα: Γίνεται δεκτό το άρθρο 38 ως έχει;
	ΠΟΛΛΟΙ ΒΟΥΛΕΥΤΕΣ: Δεκτό, δεκτό.
	ΑΠΟΣΤΟΛΟΣ ΚΑΤΣΙΦΑΡΑΣ: Κατά πλειοψηφία.
	ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
	ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κατά πλειοψηφία.
	ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 38 έγινε δεκτό ως έχει κατά πλειοψηφία.
	Ερωτάται το Σώμα: Γίνεται δεκτό το άρθρο 39 ως έχει;
	ΠΟΛΛΟΙ ΒΟΥΛΕΥΤΕΣ: Δεκτό, δεκτό.
	ΑΠΟΣΤΟΛΟΣ ΚΑΤΣΙΦΑΡΑΣ: Κατά πλειοψηφία.
	ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
	ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κατά πλειοψηφία.
	ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 39 έγινε δεκτό ως έχει κατά πλειοψηφία.
	Ερωτάται το Σώμα: Γίνεται δεκτό το άρθρο 40 ως έχει;
	ΠΟΛΛΟΙ ΒΟΥΛΕΥΤΕΣ: Δεκτό, δεκτό.
	ΑΠΟΣΤΟΛΟΣ ΚΑΤΣΙΦΑΡΑΣ: Κατά πλειοψηφία.
	ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
	ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κατά πλειοψηφία.
	ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 40 έγινε δεκτό ως έχει κατά πλειοψηφία.
	Ερωτάται το Σώμα: Γίνεται δεκτό το άρθρο 41 ως έχει;
	ΠΟΛΛΟΙ ΒΟΥΛΕΥΤΕΣ: Δεκτό, δεκτό.
	ΑΠΟΣΤΟΛΟΣ ΚΑΤΣΙΦΑΡΑΣ: Κατά πλειοψηφία.
	ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
	ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κατά πλειοψηφία.
	ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 41 έγινε δεκτό ως έχει κατά πλειοψηφία.
	Ερωτάται το Σώμα: Γίνεται δεκτό το άρθρο 42 ως έχει;
	ΠΟΛΛΟΙ ΒΟΥΛΕΥΤΕΣ: Δεκτό, δεκτό.
	ΑΠΟΣΤΟΛΟΣ ΚΑΤΣΙΦΑΡΑΣ: Κατά πλειοψηφία.
	ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
	ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κατά πλειοψηφία.
	ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 42 έγινε δεκτό ως έχει κατά πλειοψηφία.
	Ερωτάται το Σώμα: Γίνεται δεκτό το άρθρο 43 ως έχει;
	ΠΟΛΛΟΙ ΒΟΥΛΕΥΤΕΣ: Δεκτό, δεκτό.
	ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
	ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κατά πλειοψηφία.
	ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 43 έγινε δεκτό ως έχει κατά πλειοψηφία.
	Ερωτάται το Σώμα: Γίνεται δεκτό το άρθρο 44 ως έχει;
	ΠΟΛΛΟΙ ΒΟΥΛΕΥΤΕΣ: Δεκτό, δεκτό.
	ΑΠΟΣΤΟΛΟΣ ΚΑΤΣΙΦΑΡΑΣ: Κατά πλειοψηφία.
	ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
	ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κατά πλειοψηφία.
	ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 44 έγινε δεκτό ως έχει κατά πλειοψηφία.
	Ερωτάται το Σώμα: Γίνεται δεκτό το άρθρο 45 ως έχει;
	ΠΟΛΛΟΙ ΒΟΥΛΕΥΤΕΣ: Δεκτό, δεκτό.
	ΑΠΟΣΤΟΛΟΣ ΚΑΤΣΙΦΑΡΑΣ: Κατά πλειοψηφία.
	ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
	ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κατά πλειοψηφία.
	ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 45 έγινε δεκτό ως έχει κατά πλειοψηφία.
	Ερωτάται το Σώμα: Γίνεται δεκτό το άρθρο 46 ως έχει;
	ΠΟΛΛΟΙ ΒΟΥΛΕΥΤΕΣ: Δεκτό, δεκτό.
	ΑΠΟΣΤΟΛΟΣ ΚΑΤΣΙΦΑΡΑΣ: Κατά πλειοψηφία.
	ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
	ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κατά πλειοψηφία.
	ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 46 έγινε δεκτό ως έχει κατά πλειοψηφία.
	Ερωτάται το Σώμα: Γίνεται δεκτό το άρθρο 47 όπως τροποποιήθηκε από την κυρία Υπουργό;
	ΠΟΛΛΟΙ ΒΟΥΛΕΥΤΕΣ: Δεκτό, δεκτό.
	ΑΠΟΣΤΟΛΟΣ ΚΑΤΣΙΦΑΡΑΣ: Κατά πλειοψηφία.
	ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
	ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κατά πλειοψηφία.
	ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 47 έγινε δεκτό όπως τροποποιήθηκε από την κυρία Υπουργό κατά πλειοψηφία.
	Ερωτάται το Σώμα: Γίνεται δεκτό το άρθρο 48 ως έχει;
	ΠΟΛΛΟΙ ΒΟΥΛΕΥΤΕΣ: Δεκτό, δεκτό.
	ΑΠΟΣΤΟΛΟΣ ΚΑΤΣΙΦΑΡΑΣ: Κατά πλειοψηφία.
	ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
	ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κατά πλειοψηφία.
	ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 48 έγινε δεκτό ως έχει κατά πλειοψηφία.
	Ερωτάται το Σώμα: Γίνεται δεκτό το άρθρο 49 ως έχει;
	ΠΟΛΛΟΙ ΒΟΥΛΕΥΤΕΣ: Δεκτό, δεκτό.
	ΑΠΟΣΤΟΛΟΣ ΚΑΤΣΙΦΑΡΑΣ: Κατά πλειοψηφία.
	ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
	ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κατά πλειοψηφία.
	ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 49 έγινε δεκτό ως έχει κατά πλειοψηφία.
	Ερωτάται το Σώμα: Γίνεται δεκτό το άρθρο 50 ως έχει;
	ΠΟΛΛΟΙ ΒΟΥΛΕΥΤΕΣ: Δεκτό, δεκτό.
	ΑΠΟΣΤΟΛΟΣ ΚΑΤΣΙΦΑΡΑΣ: Κατά πλειοψηφία.
	ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
	ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κατά πλειοψηφία.
	ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 50 έγινε δεκτό ως έχει κατά πλειοψηφία.
	Ερωτάται το Σώμα: Γίνεται δεκτό το άρθρο 51 ως έχει;
	ΠΟΛΛΟΙ ΒΟΥΛΕΥΤΕΣ: Δεκτό, δεκτό.
	ΑΠΟΣΤΟΛΟΣ ΚΑΤΣΙΦΑΡΑΣ: Κατά πλειοψηφία.
	ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
	ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κατά πλειοψηφία.
	ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 51 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 52 ως έχει;
	ΠΟΛΛΟΙ ΒΟΥΛΕΥΤΕΣ: Δεκτό, δεκτό.
	ΑΠΟΣΤΟΛΟΣ ΚΑΤΣΙΦΑΡΑΣ: Κατά πλειοψηφία.
	ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
	ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κατά πλειοψηφία.
	ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 52 έγινε δεκτό ως έχει κατά πλειοψηφία.
	Ερωτάται το Σώμα: Γίνεται δεκτό το άρθρο 53 ως έχει;
	ΠΟΛΛΟΙ ΒΟΥΛΕΥΤΕΣ: Δεκτό, δεκτό.
	ΑΠΟΣΤΟΛΟΣ ΚΑΤΣΙΦΑΡΑΣ: Κατά πλειοψηφία.
	ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
	ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κατά πλειοψηφία.
	ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 53 έγινε δεκτό ως έχει κατά πλειοψηφία.
	Ερωτάται το Σώμα: Γίνεται δεκτό το άρθρο 54 ως έχει;
	ΠΟΛΛΟΙ ΒΟΥΛΕΥΤΕΣ: Δεκτό, δεκτό.
	ΑΠΟΣΤΟΛΟΣ ΚΑΤΣΙΦΑΡΑΣ: Κατά πλειοψηφία.
	ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
	ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κατά πλειοψηφία.
	ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 54 έγινε δεκτό ως έχει κατά πλειοψηφία.
	Eρωτάται το Σώμα: Γίνεται δεκτή η τροπολογία με γενικό αριθμό 742 και ειδικό 10;
	ΠΟΛΛΟΙ ΒΟΥΛΕΥΤΕΣ: Δεκτή, δεκτή.
	ΠΡΟΕΔΡΕΥΩΝ (Ιωάννης Τραγάκης): Συνεπώς η υπ’ αριθμό 742/10 τροπολογία έγινε δεκτή κατά πλειοψηφία και εντάσσεται στο νομοσχέδιο ως ίδιον άρθρο.
	Εισερχόμαστε στην ψήφιση του ακροτελεύτιου άρθρου του νομοσχεδίου.
	Ερωτάται το Σώμα: Γίνεται δεκτό το ακροτελεύτιο άρθρο;
	ΠΟΛΛΟΙ ΒΟΥΛΕΥΤΕΣ: Δεκτό, δεκτό.
	ΠΡΟΕΔΡΕΥΩΝ (Ιωάννης Τραγάκης): Το ακροτελεύτιο άρθρο έγινε δεκτό κατά πλειοψηφία.
	Συνεπώς το νομοσχέδιο του Υπουργείου Τουριστικής Ανάπτυξης: «Ανάπτυξη ιαματικού τουρισμού και λοιπές διατάξεις» έγινε δεκτό επί της αρχής και επί των άρθρων.
	Η ψήφισή του στο σύνολο αναβάλλεται για άλλη συνεδρίαση.
	Κυρίες και κύριοι συνάδελφοι, έχουν διανεμηθεί τα Πρακτικά των συνεδριάσεων της Τρίτης 12 Σεπτεμβρίου 2006, της Τετάρτης 13 Σεπτεμβρίου 2006 και της Πέμπτης 14 Σεπτεμβρίου 2006 και ερωτάται το Σώμα αν τα επικυρώνει.
	ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
	ΠΡΟΕΔΡΕΥΩΝ (Ιωάννης Τραγάκης): Συνεπώς τα Πρακτικά των συνεδριάσεων της Τρίτης 12 Σεπτεμβρίου 2006, της Τετάρτης 13 Σεπτεμβρίου 2006 και της Πέμπτης 14 Σεπτεμβρίου 2006 επικυρώθηκαν.
	Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση;
	ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
	Με τη συναίνεση του Σώματος και ώρα 22.05΄ λύεται η συνεδρίαση για αύριο ημέρα Τετάρτη 27 Σεπτεμβρίου 2006 και ώρα 10.30΄ με αντικείμενο εργασιών του Σώματος νομοθετική εργασία, μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Δικαιοσύνης: «Για την αντιμετώπιση της ενδοοικογενειακής βίας», σύμφωνα με την ημερήσια διάταξη που έχει διανεμηθεί.
                         Η ΠΡΟΕΔΡΟΣ                                ΟΙ ΓΡΑΜΜΑΤΕΙΣ
??

??

??

??

ΣΥΝΕΔΡΙΑΣΗ 26-9-06	ΣΕΛ. 1



