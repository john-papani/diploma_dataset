






Παρασκευή, 5 Απριλίου 2002
ΣΥΝΕΔΡΙΑΣΗ ΡΙΣΤ΄
ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ


Α΄ ΕΙΔΙΚΑ ΘΕΜΑΤΑ
1. Επικύρωση Πρακτικών, 
2. Άδεια απουσίας της Βουλευτού Θ. Μπακογιάννη, 
3. Ανακοινώνεται ότι τη συνεδρίαση παρακολουθούν μαθητές, από το 17ο Δημοτικό Σχολείο Περιστερίου, το Βαρβάκειο Λύκειο Αθηνών, το 1ο Γυμνάσιο Λέρου, το Β΄ Δημοτικό Σχολείο Χίου, το Γυμνάσιο Βροντάδου Χίου και το Ενιαίο Λύκειο Κοζάνης, 
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, 
2. Απαντήσεις Υπουργών σε ερωτήσεις Βουλευτών, 
3. Ανακοίνωση του δελτίου επικαίρων ερωτήσεων της Δευτέρας 8 Απριλίου 2002, 
4. Συζήτηση επικαίρων ερωτήσεων:
α) Προς τον κύριο Πρωθυπουργό, σχετικά με τη λήψη μέτρων πάταξης του φαινομένου της διαφθοράς στο δημόσιο τομέα κλπ., 
β) Προς τον Υπουργό Εργασίας και Κοινωνικών Ασφαλίσεων σχετικά με τις προθέσεις του Υπουργείου να επαναφέρει το δικαίωμα των εν χηρεία γυναικών να λαμβάνουν ολόκληρη τη σύνταξη λόγω θανάτου του συζύγου τους, 
γ) Προς τον Υπουργό Γεωργίας, σχετικά με τις προθέσεις του Υπουργείου να επιδοτηθεί ολόκληρη η πραγματική παραγωγή βαμβακιού, 
δ) Προς τον Υπουργό Πολιτισμού σχετικά με τον εξωραϊσμό και την ανάπλαση των κεντρικών κτιρίων και ιστορικών μνημείων της πόλης του Ηρακλείου εν όψει της Ολυμπιάδας του 2004, 
ε) Προς τον Υπουργό Οικονομίας και Οικονομικών, σχετικά με την κατανομή των διαφημιστικών δαπανών του δημοσίου κλπ, 
5) Συζήτηση επερώτησης προς τον Υπουργό Εργασίας και Κοινωνικών Ασφαλίσεων, για το θέμα της πολιτικής της Κυβέρνησης για την κοινωνική ασφάλιση, 
Γ΄ ΝΟΜΟΘΕΤΙΚΗ ΕΡΓΑΣΙΑ
Α. Κατάθεση Έκθεσης Διαρκούς Επιτροπών:
Η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την Έκθεσή της στο σχέδιο νόμου του Υπουργείου Εσωτερικών, Δημόσιας Διοίκησης και Αποκέντρωσης: "Αναβάθμιση της πολιτικής προστασίας και λοιπές διατάξεις", 
ΟΜΙΛΗΤΕΣ
Α. Επί των επικαίρων ερωτήσεων.
α) Προς τον Πρωθυπουργό.
ΈΒΕΡΤ Μ., 
ΣΗΜΙΤΗΣ Κ., 
β) Προς τους Υπουργούς.
ΑΡΓΥΡΗΣ Ε., 
ΚΑΡΑΤΖΑΦΕΡΗΣ Γ., 
ΚΟΥΡΑΚΗΣ Ι., 
ΜΑΤΖΑΠΕΤΑΚΗΣ Σ., 
ΠΙΠΕΡΓΙΑΣ Δ., 
ΣΠΥΡΟΠΟΥΛΟΣ Ρ., 
ΣΤΡΙΦΤΑΡΗΣ Σ., 
ΦΩΤΙΑΔΗΣ Α., 
Β. Επί της επερώτησης.
ΑΜΠΑΤΖΟΓΛΟΥ Γ., 
ΓΚΑΤΖΗΣ Ν., 
ΚΑΚΛΑΜΑΝΗΣ Ν., 
ΚΑΣΤΑΝΙΔΗΣ Χ., 
ΚΟΛΟΖΩΦ Ο., 
ΠΑΠΑΡΗΓΑ Α., 
ΡΕΠΠΑΣ Δ., 
ΣΠΥΡΟΠΟΥΛΟΣ Ρ., 
ΣΤΡΙΦΤΑΡΗΣ Σ., 
ΤΖΕΚΗΣ Α., 
ΤΣΙΟΓΚΑΣ Δ., 
ΧΟΥΡΜΟΥΖΙΑΔΗΣ Γ., 


ΠΡΑΚΤΙΚΑ ΒΟΥΛΗΣ
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ B΄
ΣΥΝΕΔΡΙΑΣΗ ΡΙΣΤ΄
Παρασκευή, 5 Απριλίου 2002


Αθήνα, σήμερα στις 5 Απριλίου 2002, ημέρα Παρασκευή και ώρα 11.09΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
(ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 4.4.2002 εξουσιοδότηση του Σώματος επικυρώθηκαν με ευθύνη του Προεδρείου τα Πρακτικά της ΡΙΕ΄ συνεδριάσεώς του, της 4ης Απριλίου 2002, σε ό,τι αφορά στην ψήφιση στο σύνολο του σχεδίου νόμου: "Εναρμόνιση του ν. 1650/1986 με τις οδηγίες 97/11 ΕΕ και 96/61 ΕΕ, διαδικασία οριοθέτησης και ρυθμίσεις θεμάτων για τα υδατορέματα και άλλες διατάξεις".
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από το Γραμματέα της Βουλής κ. Άγγελο Τζέκη, Βουλευτή Β΄ Θεσσαλονίκης, τα ακόλουθα:
Α. ΚΑΤΑΘΕΣΗ ΑΝΑΦΟΡΩΝ
1) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ κατέθεσαν αναφορά με την οποία ο Πανελλαδικός Σύλλογος Αναπήρων Πολιτών ζητεί τη δωρεάν παροχή 1000 τηλεφωνικών μονάδων το μήνα στα άτομα με κινητικά προβλήματα που έχουν ποσοστό αναπηρίας 67% και άνω.
2) Οι Βουλευτές κύριοι ΦΩΤΗΣ ΚΟΥΒΕΛΗΣ και ΠΑΝΑΓΙΩΤΗΣ ΛΑΦΑΖΑΝΗΣ κατέθεσαν αναφορά με την οποία ο Σύλλογος Γονέων και Κηδεμόνων του Δημοτικού Σχολείου Λεωνιδίου ζητεί την επίλυση των λειτουργικών προβλημάτων του Σχολείου που είναι ενταγμένο στο πρόγραμμα "Μελίνα".
3) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε δημοσίευμα εφημερίδας στο οποίο ζητείται να χαρακτηρισθεί ο λιμένας Πλατύ Γιαλού Αστακού ως σημείο εισόδου στη Χώρα.
4) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία Κάτοικοι Στράτου Αιτωλ/νίας ζητούν την ολοκλήρωση της απαλλοτρίωσης κτημάτων τους και την αποζημίωσή τους στην περιοχή της αρχαίας Στράτου Αιτωλ/νίας.
5) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία ο κ. Αλέξανδρος Μαλτσίδης ζητεί την επίλυση στρατολογικού του προβλήματος.
6) Ο Βουλευτής Φθιώτιδας κ. ΑΘΑΝΑΣΙΟΣ ΧΕΙΜΑΡΑΣ κατέθεσε αναφορά με την οποία το Εκκλησιαστικό Συμβούλιο του Ιερού Ναού Αγίου Δημητρίου Φθιώτιδας ζητεί οικονομική ενίσχυση για την αποπεράτωση της ανέγερσης του Ιερού Ναού.
7) Ο Βουλευτής Φθιώτιδας κ. ΑΘΑΝΑΣΙΟΣ ΧΕΙΜΑΡΑΣ κατέθεσε αναφορά με την οποία ο Δήμαρχος Λαμιέων ζητεί την ένταξη του Νομού Φθιώτιδας στο πρόγραμμα κατά της ανεργίας.
8) Ο Βουλευτής Εύβοιας κ. ΓΕΩΡΓΙΟΣ ΠΑΠΑΓΕΩΡΓΙΟΥ κατέθεσε αναφορά με την οποία το Εργατοϋπαλληλικό Κέντρο Εύβοιας ζητεί την εξεύρεση λύσης για τους ανέργους της ΒΙΟΜΑΓΝ στο Μαντούδι Εύβοιας.
9) Ο Βουλευτής Καβάλας κ. ΓΕΩΡΓΙΟΣ ΚΑΛΑΝΤΖΗΣ κατέθεσε αναφορά με την οποία η Πανελλήνια Ομοσπονδία Αξιωματικών Αστυνομίας και η 'Ενωση Αξιωματικών Πυροσβεστικού Σώματος ζητεί το χαρακτηρισμό του επαγγέλματος των εργαζομένων στα Σώματα Ασφαλείας ως επικίνδυνου και ανθυγιεινού.
10) Ο Βουλευτής Αργολίδας κ. ΓΕΩΡΓΙΟΣ ΤΣΟΥΡΝΟΣ κατέθεσε αναφορά με την οποία ο Δικηγορικός Σύλλογος Ναυπλίου διαμαρτύρεται για τη διχοτόμηση του ιστορικού Εφετείου Ναυπλίου με τη δημιουργία της μεταβατικής έδρας στην πόλη της Καλαμάτας.
11) Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία ο Πανελλήνιος Σύλλογος Φυσικοθεραπευτών ζητεί τη νομική κατοχύρωση του πλαισίου που αφορά στην άσκηση του επαγγέλματος του φυσικοθεραπευτή.
12) Ο Βουλευτής Μαγνησίας κ. ΑΘΑΝΑΣΙΟΣ ΝΑΚΟΣ κατέθεσε αναφορά με την οποία ο Πανελλήνιος Σύλλογος Φυσικοθεραπευτών ζητεί τη νομική κατοχύρωση του πλαισίου που αφορά στην άσκηση του επαγγέλματος του φυσικοθεραπευτή.
13) Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία ο Σύλλογος Εκτάκτων Αρχαιολόγων ζητεί τη στελέχωση της αρχαιολογικής υπηρεσίας βάσει φακέλου και όχι με γραπτό διαγωνισμό.
14) Ο Βουλευτής Ηλείας κ. ΒΑΣΙΛΕΙΟΣ ΚΟΡΚΟΛΟΠΟΥΛΟΣ κατέθεσε αναφορά με την οποία ο Σύλλογος Εκτάκτων Αρχαιολόγων ζητεί τη στελέχωση της αρχαιολογικής υπηρεσίας βάσει φακέλου και όχι με γραπτό διαγωνισμό.
15) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία ο Σύλλογος Εκτάκτων Αρχαιολόγων ζητεί τη στελέχωση της αρχαιολογικής υπηρεσίας βάσει φακέλου και όχι με γραπτό διαγωνισμό.
16) Ο Βουλευτής Ηλείας κ. ΒΑΣΙΛΕΙΟΣ ΚΟΡΚΟΛΟΠΟΥΛΟΣ κατέθεσε αναφορά με την οποία Κάτοικοι Δημοτικού Διαμερίσματος Λιναριάς Δήμου Αρχαίας Ολυμπίας ζητούν την αλλαγή της χάραξης της νέας εθνικής οδού Βυτίνας - Αρχαίας Ολυμπίας.
17) Ο Βουλευτής Καστοριάς κ. ΑΝΕΣΤΗΣ ΑΓΓΕΛΗΣ κατέθεσε αναφορά με την οποία η 'Ενωση Αγροτικών Συνεταιρισμών Φλώρινας ζητεί την ένταξη της καλλιέργειας των φασολιών στο Ο.Σ.Δ.Ε. και τη στρεμματική ενίσχυση των ακριτικών Νομών Φλώρινας και Καστοριάς.
18) Ο Βουλευτής Καστοριάς κ. ΑΝΕΣΤΗΣ ΑΓΓΕΛΗΣ κατέθεσε αναφορά με την οποία η Ομοσπονδία Δυτικομακεδονικών Σωματείων Αθηνών ζητεί την ίδρυση αυτόνομου Πανεπιστημίου στη Δυτική Μακεδονία.
19) Ο Βουλευτής Λευκάδας κ. ΕΥΑΓΓΕΛΟΣ ΒΛΑΣΣΟΠΟΥΛΟΣ κατέθεσε αναφορά με την οποία ο Δήμος Λευκάδας ζητεί την οικονομική ενίσχυση για τη διοργάνωση του 40ου Διεθνούς Φεστιβάλ Φολκλόρ της Λευκάδας.
20) Ο Βουλευτής Ιωαννίνων κ. ΚΩΝ/ΝΟΣ ΤΑΣΟΥΛΑΣ κατέθεσε αναφορά με την οποία το Σωματείο Οδηγών Εισπρακτόρων και Λοιπού Προσωπικού Αστικού και Υπεραστικού ΚΤΕΛ Νομού Ιωαννίνων ζητεί την αποκλειστική ανάθεση των διεθνών λεωφορειακών γραμμών που συνδέουν τη Νότια Αλβανία με την Ελλάδα στην Κοινοπραξία "ΗΠΕΙΡΟΣ".
21) Ο Βουλευτής Πέλλας κ. ΙΟΡΔΑΝΗΣ ΤΖΑΜΤΖΗΣ κατέθεσε αναφορά με την οποία η Δ.Ο.Υ. Γιαννιτσών Πέλλας ζητεί την πλήρη στελέχωση της υπηρεσίας της.
22) Ο Βουλευτής Θεσσαλονίκης κ. ΑΔΑΜ ΡΕΓΚΟΥΖΑΣ κατέθεσε αναφορά με την οποία ο Δήμος Πανοράματος Θεσσαλονίκης διαμαρτύρεται για τη μη αναπλήρωση της θέσης του αποχωρήσαντος απογευματινού γιατρού από το ιατρείο του ΙΚΑ Πανοράματος.
23) Ο Βουλευτής Πειραιά κ. ΠΑΝΑΓΙΩΤΗΣ ΚΡΗΤΙΚΟΣ κατέθεσε αναφορά με την οποία ο κ. Αλέξανδρος Μαλτσίδης, κάτοικος εξωτερικού, ζητεί την επίλυση στρατολογικού του προβλήματος.
24) Ο Βουλευτής 'Αρτας κ. ΚΩΝ/ΝΟΣ ΚΑΡΑΜΠΙΝΑΣ κατέθεσε αναφορά με την οποία Κάτοικοι των Συνεταιρισμών Λαγκαδά - Χουτιανά του Διαμερίσματος Μηλιανών και Γρέβιας του Δήμου Τετραφυλίας 'Αρτας ζητούν την εγκατάσταση αναμεταδοτών για την ικανοποιητική λήψη τηλεοπτικής εικόνας και ήχου στην περιοχή τους.
25) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Σύλλογος Εκτάκτων Αρχαιολόγων ζητεί τη στελέχωση της αρχαιολογικής υπηρεσίας του Υπουργείου Πολιτισμού με προσλήψεις των μελών του.
26) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία Βαμβακοπαραγωγοί του Νομού Φθιώτιδας καταγγέλλουν παρατυπίες στην παράδοση βάμβακος εσοδείας 2001.
27) Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία η ΄Ενωση Γονέων και Κηδεμόνων Ελλάδος για την καταπολέμηση των ναρκωτικών και της εγκληματικότητας ζητεί τον έλεγχο του περιεχομένου των τηλεοπτικών εκπομπών.
28) Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία η κυρία Μαργαρίτα Παπαδοπούλου ζητεί να της δοθούν τα καταστατικά ίδρυσης και λειτουργίας των Σχολών "Αθλητισμός - Χορός - ΄Εκφραση".
29) Ο Βουλευτής Καρδίτσας κ. ΣΠΥΡΟΣ ΤΑΛΙΑΔΟΥΡΟΣ κατέθεσε αναφορά με την οποία η κυρία Μαργαρίτα Παπαδοπούλου ζητεί να της δοθούν τα καταστατικά ίδρυσης και λειτουργίας των Σχολών "Αθλητισμός - Χορός - ΄Εκφραση".
30) Ο Βουλευτής Καρδίτσας κ. ΣΠΥΡΟΣ ΤΑΛΙΑΔΟΥΡΟΣ κατέθεσε αναφορά με την οποία η ΄Ενωση Αξιωματικών Ελληνικής Αστυνομίας Θεσσαλίας ζητεί το χαρακτηρισμό του επαγγέλματος των εργαζομένων στα Σώματα Ασφαλείας ως επικίνδυνου και ανθυγιεινού.
31) Ο Βουλευτής Καστοριάς κ. ΑΝΕΣΤΗΣ ΑΓΓΕΛΗΣ κατέθεσε αναφορά με την οποία η Νομαρχιακή Αυτοδιοίκηση Καστοριάς ζητεί να συνεχισθούν τα δρομολόγια της Ολυμπιακής Αεροπλοϊας του αεροδρομίου "Αριστοτέλης" Καστοριάς από και προς Δυτική Μακεδονία και Νότιο Αλβανία.
32) Ο Βουλευτής Θεσσαλονίκης κ. ΘΕΟΧΑΡΗΣ ΤΣΙΟΚΑΣ κατέθεσε αναφορά με την οποία ο Δήμος Καλλιθέας Θεσσαλονίκης ζητεί την ασφάλιση στον ΟΓΑ των αλλοδαπών που απασχολούνται στην αγροτική οικονομία.
33) Ο Βουλευτής Λασιθίου κ. ΦΟΙΒΟΣ ΙΩΑΝΝΙΔΗΣ κατέθεσε αναφορά με την οποία ο Δήμος Λεύκης Λασιθίου ζητεί να ληφθούν μέτρα για την αναβάθμιση του τηλεπικοινωνιακού κέντρου στην περιοχή του.
Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στην με αριθμό 1315/7-9-01 ερώτηση δόθηκε με το υπ' αριθμ. 2943/3-10-01 έγγραφο από τον Υπουργό Μεταφορών και Επικοινωνιών η ακόλουθη απάντηση:
"Σε απάντηση της ερώτησης με αριθμό 1315/7-9-01 που κατέθεσε στη Βουλή ο Βουλευτής κ. Γ. Γαρουφαλιάς, σας πληροφορούμε τα παρακάτω:
1. Σύμφωνα με το άρθρο 17 παρ. 15 του ν 2166/93 σε κατόχους αγροτικών μηχανημάτων χορηγούνται ΦΙΧ αυτοκινήτου για την εξυπηρέτηση των μηχανημάτων αυτών.
Κατ΄ εφαρμογή της πιο πάνω παραγράφου και με βάση το πόρισμα της ειδικής επιτροπής που συστήθηκε σχετικά, έχει εκδοθεί η αριθ. Α2/20308/2944/95 Κοινή Υπουργική Απόφαση των Υπουργών Οικονομικών, Γεωργίας, Δημόσιας Τάξης και Μεταφορών και Επικοινωνιών, σύμφωνα με την οποία η κάτοχοι αυτοπροωθούμενων συλλεκτικών μηχανών τεύτλων μπορούν να θέσουν σε κυκλοφορία 2 ΦΙΧ αυτοκίνητα μικτού βάρους μέχρι 26.000 χιλ/μα ανά μηχάνημα.
Επισημαίνεται ότι για την ως άνω ρύθμιση και την ικανοποίηση των σχετικών αιτημάτων, είχε εκδηλωθεί σφοδρή αντίδραση των συνεργαζομένων ομοσπονδιών φορτηγών αυτοκινήτων Δ.Χ.
Στη συνέχεια ο Σύλλογος Τευτλοεξαγωγέων Αγροτών Θεσσαλίας επανέρχεται και με σχετικά υπομνήματα τα οποία υποβάλει κατά καιρούς, ζητά την τροποποίηση αυτής της διάταξης ώστε να δοθεί η δυνατότητα στους κατόχους αυτών των μηχανημάτων να θέσουν σε κυκλοφορία ένα (1) ΦΙΧ αυτοκίνητο μικτού βάρους μέχρι 38.000 χιλ/μα.
Το αίτημα αυτό μπορεί να φαίνεται εύλογο εκ πρώτης όψεως, όμως για τη λύση των ως άνω δύο μικρότερων φορτηγών ελήφθησαν υπόψη τα παρακάτω τα οποία συνθέτουν την λειτουργικότητα και την αποτελεσματικότητα του μέτρου:
α. Η απόδοση της συλλεκτικής μηχανής (συλλογή καρπού, εναπόθεση στο 1ο φορτηγό, αποχώρηση 1ου φορτηγού για τα αποθηκευτικά κέντρα - κατάθεση καρπού στο 2ο φορτηγό.
β. Το γεγονός ότι αυτοκίνητα μικτού βάρους μέχρι 26000 χιλ/μων είναι σχετικά ευέλικτα.
γ. Το γεγονός ότι τα φορτηγά αυτά πηγαίνουν σε αγρούς, όχι πάντα εύκολα προσβάσιμους για τα μεγάλα ΦΔΧ αυτοκινήτων, και έτσι προκρίθηκε συμβιβαστική λύση των μικρότερων φορτηγών.
Θεωρείται ότι το θέμα της συγκομιδής και μεταφοράς ζαχαρότευτλων έχει διευκολυνθεί τα μέγιστα από το Υ.Μ.Ε. και έχει αντιμετωπισθεί με τον καλύτερο δυνατό τρόπο.
2. Επιπροσθέτως, με αποφάσεις των Νομαρχών Θεσσαλίας, επετράπει η μεταφορά των ζαχαρότευτλων στις αποθήκες ή στα εργαστήρια επεξεργασίας αυτών με γεωργικούς ελκυστήρες και λοιπά αγροτικά μηχανήματα, με ή χωρίς αμοιβή κατά τις χρονικές περιόδους συγκομιδής τους και επίσης επετράπη τα παραπάνω προϊόντα και για τις ίδιες χρονικές περιόδους να μεταφέρονται χωρίς είσπραξη κομίστρου και από ΦΙΧ αυτοκίνητα.
Οι παραπάνω αποφάσεις προκάλεσαν τις έντονες διαμαρτυρίες των μεταφορέων - ιδιοκτητών Φ.Δ.Χ. αυτοκινήτων Θεσσαλίας και Κεντρικής Ελλάδας και ήδη η Κεντρική Πανελλήνια Συντονιστική Επιτροπή του Κλάδου τους προαναγγέλλει ότι θα κατέλθουν σε πανελλαδική απεργία διαρκείας εάν δεν αποσυρθούν οι αποφάσεις αυτές.
Ο Υπουργός
ΧΡΙΣΤΟΣ ΒΕΡΕΛΗΣ"

2. Στην με αριθμό 1360/11-9-2001 ερώτηση δόθηκε με το υπ' αριθμ. 1991/2-10-2001 έγγραφο από τον Υφυπουργό Γεωργίας η ακόλουθη απάντηση:
"Απαντώντας στην ερώτηση 1360/11-9-2001 που κατέθεσε ο Βουλευτής κύριο Π. Σκανδαλάκης, σας πληροφορούμε τα εξής:
Το ελαιόλαδο υπάγεται στην Κοινή Οργάνωση Αγοράς και συνεπώς τα διάφορα μέτρα για τη στήριξή του αποφασίζονται από τα όργανα της κοινότητας (Συμβούλια Υπουργών, Διαχειριστικές Επιτροπές κλπ.).
Η προς επιδότηση ποσότητα ελαιολάδου, προκύπτει από τις αιτήσεις ενίσχυσης των ελαιοπαραγωγών.
Για τον καθορισμό του ύψους της προκαταβολής των αποδεκτών προς ενίσχυση ποσοτήτων από την Ευρωπαϊκή Επιτροπή, λαμβάνονται υπόψη διάφορα στοιχεία, όπως: α) οι διαδοχικές εκτιμήσεις παραγωγής των Νομαρχιακών Αυτοδιοικήσεων, β) τα στοιχεία παραγωγής ελαιολάδου από τα ελαιοτριβεία με βάση τις Δηλώσεις Μηνιαίας Κατάστασης Εργασιών του Ελαιοτριβείου (ΔΜΚΕΕ), γ) τα στοιχεία των Ομοιογενών Ελαιοκομικών Ζωνών (ΟΕΖ) που αποφασίζονται από τον Υπουργό Γεωργίας κατόπιν εισηγήσεων - προτάσεων των Νομαρχιακών Αυτοδιοικήσεων, δ) τα στοιχεία αξιολόγησης των αποδόσεων σε ελιές και ελαιόλαδο, όπως αυτά ορίζονται στον Καν. (ΕΚ) 2366/98, ε) καθώς επίσης και άλλες πηγές πληροφόρησης στις οποίες μπορεί να προσφύγει η Επιτροπή, ή να αναθέσει κατά περίπτωση την εκπόνηση μελετών ή τη διεξαγωγή ερευνών σχετικά με την παραγωγή ελαιολάδου.
Ο καθορισμός των Ομοιογενών Ελαιοκομικών Ζωνών (ΟΕΖ) και των αποδόσεών τους, πραγματοποιείται από επιτροπές που συγκροτούν με απόφασή τους οι Προϊστάμενοι των Δ/νσεων Αγροτικής Ανάπτυξης με τη συμμετοχή όλων των τοπικών εμπλεκόμενων φορέων. Οι εν λόγω επιτροπές είναι πενταμελείς και αποτελούνται από τον Προϊστάμενο του Τμήματος Παρέμβασης και Εισοδηματικών Ενισχύσεων (ΠΕΕ) της Δ/νσης Αγροτικής Ανάπτυξης (Δ.Α.Α.) ως πρόεδρο, ένα γεωπόνο Δ.Α.Α., έναν εκπρόσωπο του Ο.Ε.Ε.Ε., έναν υπάλληλο του Τμήματος ενίσχυσης στην παραγωγή της αντίστοιχης εκάστοτε Οργάνωσης Παραγωγών και έναν υπάλληλο του Τμήματος ενίσχυσης της Ένωσης των Οργανώσεων Παραγωγών. Έργο των επιτροπών είναι η εισήγηση προς τη Δ/νση ΠΑΠ Δενδρ/κής του Υπουργείου Γεωργίας των στοιχείων των ΟΕΖ, η τελική έγκριση των οποίων θα γίνεται με απόφαση του Υπουργού Γεωργίας. Για την εκτέλεση του έργου των οι επιτροπές, στις οποίες συμμετέχουν όλοι οι εμπλεκόμενοι φορείς, λαμβάνουν υπόψη όλες τις παραμέτρους, ακολουθώντας τη διαδικασία που τους έχει ορισθεί από το Υπουργείο Γεωργίας. Για οποιαδήποτε τροποποίηση των Ο.Ε.Ζ., η Δ/νση Αγροτικής Ανάπτυξης πρέπει να υποβάλει εισήγηση στο Υπουργείο Γεωργίας, με την προσήκουσα αιτιολογία και αυτή στη συνέχεια να γίνει αποδεκτή από την Ευρωπαϊκή Επιτροπή. Επίσης από την περίοδο 1999/2000 έχει ήδη ξεκινήσει και μια στατιστική μέθοδος εκτίμησης των αποδόσεων των ζωνών, προκειμένου αυτές να συγκριθούν με τα στοιχεία των ανωτέρω επιτροπών, με σκοπό τον ακριβή προσδιορισμό τους.
Επί των τελικά εγκεκριμένων, από την Ευρωπαϊκή Επιτροπή, στοιχείων των ΟΕΖ εφαρμόζεται ενιαίο κριτήριο αποδεκτών προς ενίσχυση ποσοτήτων ελαιολάδου.
Η ποσότητα που δικαιούται να επιδοτηθεί, καθορίζεται για κάθε παραγωγό, σύμφωνα με σχετικά παραστατικά που υποβάλλει (Αποδείξεις Παροχής Υπηρεσιών (ΑΠΥ) του ελαιοτριβείου, ζυγοταινίες, έντυπα προορισμού και αποθεμάτων, κλπ), τα οποία ελέγχονται και συγκρίνονται με τα στοιχεία και κριτήρια που προαναφέρθηκαν.
Για τη μεγαλύτερη αποτελεσματικότητα των ελέγχων στον τομέα της ενίσχυσης στην παραγωγή ελαιολάδου, το Υπουργείο Γεωργίας έχει λάβει πρόσθετα οριζόντια μέτρα, πλην των αναφερομένων στους κοινοτικούς κανονισμούς, όπως:
- Μετά από εισήγηση των περιφερειακών υπηρεσιών, οι Ομοιογενείς Ελαιοκομικές Ζώνες εγκρίνονται από τον Υπουργό Γεωργίας.
- Με απόφαση του Υπουργού Γεωργίας καθορίζονται για κάθε ελαιοκομική περίοδο για όλη τη χώρα κριτήρια αποδεκτών προς ενίσχυση ποσοτήτων ελαιολάδου.
- Επίσης σύμφωνα με τον κανονισμό (ΕΚ) 1273/99 από την περίοδο 1999/2000 έχει τεθεί σε εφαρμογή και ένας επιπλέον αντικειμενικός προσδιορισμός των αποδόσεων των ζωνών (Περιφερειακές Ζώνες) για τον έλεγχο των αποδόσεων που θα εισηγούνται οι Νομαρχιακές Αυτοδιοικήσεις.
- Η διακίνηση των ελαιολάδων των παραγωγών θα γίνεται μόνον εφόσον αυτή είναι σύμφωνη με τον Κώδικα Βιβλίων και Στοιχείων (και θα αναγνωρίζονται για ενίσχυση μόνο οι ποσότητες εκείνες για τις οποίες θα αποδεικνύεται ο προορισμός τους με τα προβλεπόμενα από τον Κ.Β.Σ. παραστατικά).
- Οι οργανώσεις των παραγωγών υποχρεούνται να τηρούν, σε ενιαία μαγνητικά μέσα, τα αρχεία που αφορούν την ενίσχυση στην παραγωγή ελαιολάδου. Η μη παράδοσή τους στο Υπουργείο Γεωργίας και στον Οργανισμό Ελέγχου Ενισχύσεων Ελαιολάδου, οποτεδήποτε ζητηθούν, θα αποτελεί άρνηση ελέγχου και θα επιβάλλονται οι κυρώσεις που ορίζουν οι σχετικοί κανονισμοί (αποκλεισμός τόσο των παραγωγών όσο και των οργανώσεών τους από τις κοινοτικές επιδοτήσεις).
- Σε συνεργασία με το Υπουργείο Οικονομικών (Σ.Δ.Ο.Ε.) πρόκειται να εφαρμοστούν δειγματοληπτικά διασταυρωτικοί έλεγχοι των φορολογικών στοιχείων των ελαιουργείων και πυρηνελαιουργείων.
Ο Υφυπουργός
Ε. ΑΡΓΥΡΗΣ"
3. Στην με αριθμό 1361/11-9-01 ερώτηση δόθηκε με το υπ΄ αριθμ. 152/4-10-01 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
"Απαντώντας στην ερώτηση 1361/11-9-2001 που κατέθεσε στη Βουλή ο Βουλευτής κ. Παναγιώτης Σκανδαλάκης παρακαλούμε να πληροφορήσετε τον κ. Βουλευτή σύμφωνα με τα στοιχεία της Δ/νσης Ελέγχου Συντήρησης Έργων (ΔΕΣΕ) της Περιφέρειας Πελοποννήσου τα εξής:
Μετά από αυτοψίες που διενήργησε η Δ/νση Ελέγχου Συντήρησης Έργων (ΔΕΣΕ) της Περιφέρειας Πελοποννήσου στις μεταλλικές γέφυρες του Ευρώτα στην είσοδο της Σπάρτης και στην έξοδο της Σκάλας Λακωνίας διαπιστώθηκαν φθορές και ελήφθησαν τα απαιτούμενα μέτρα για την διευκόλυνση της κυκλοφορίας σε αυτές. Αναλυτικότερα: 
α. Υπήρχαν φθορές στα μεταλλικά σκαφοειδή ελάσματα του καταστρώματος της γέφυρας του Ευρώτα στην είσοδο της Σπάρτης. 
Στη συνέχεια η αρμόδια Υπηρεσία της Περιφέρειας διέκοψε την κυκλοφορία και διοχέτευσε και τα δύο ρεύματα αυτής στην παρακείμενη νέα προεντεταμένη γέφυρα. 
Με εργολαβία, προϋπολογισμού 4 εκατ. δρχ. έγινε τμηματική αποξήλωση του ασφαλτοτάπητα και της στρώσης αόπλου σκυροδέματος του καταστρώματος της γέφυρας αυτής και διαπιστώθηκε, ότι οι βλάβες στα μεταλλικά στοιχεία αυτής ήταν εκτεταμένες. Για το λόγο αυτό θεωρήθηκε απαραίτητη η εκπόνηση τεχνικής μελέτης για την αποκατάσταση, με την οποία θα γίνει τεχνοικονομική διερεύνηση των δύο εναλλακτικών λύσεων ώστε αυτή να χρησιμοποιηθεί μελλοντικά είτε ως πεζογέφυρα είτε ως οδική.
β. Το κατάστρωμα της μεταλλικής γέφυρας του Ευρώτα στην έξοδο της Σκάλας Λακωνίας είχε ανάλογες βλάβες με την προαναφερόμενη γέφυρα και για το λόγο αυτό πριν από την επισκευή της απαιτήθηκε η εκπόνηση σχετικής τεχνικής μελέτης. 
Επειδή κατά την διάρκεια των εργασιών επισκευής της προαναφερθείσας γέφυρας δεν είναι δυνατόν η διεξαγωγή της κυκλοφορίας από αυτήν, η κυκλοφορία διοχετεύτηκε μέσω αγροτικών δρόμων, οι οποίοι είναι παράλληλοι προς τον ρουν του Ευρώτα και μετά από στοιχειώδη βελτίωσή τους, σε προεντεταμένη γέφυρα του Ευρώτα, που βρίσκεται 3,5 χλμ. περίπου κατάντι της μεταλλικής γέφυρας. 
Οι συναρμόδιοι φορείς προβαίνουν στις απαραίτητες ενέργειες για την χρηματοδότηση των απαιτούμενων μελετών ώστε οι γέφυρες αυτές να επισκευασθούν το συντομότερο δυνατόν. 
Ο Υπουργός
Κ. ΛΑΛΙΩΤΗΣ"
4. Στην με αριθμό 1377/11.9.01 ερώτηση δόθηκε με το υπ' αριθμ. 2932/3.10.01 έγγραφο από τον Υπουργό Μεταφορών και Επικοινωνιών η ακόλουθη απάντηση:
"Σε απάντηση της ερώτησης με αριθμό 1377/11.9.01, που κατέθεσαν στη Βουλή οι Βουλευτές κύριοι Α. Χειμάρας, Ν. Κακλαμάνης και Ν. Αγγελόπουλος, σχετικά με τον εκσυγχρονισμό των Αεροδρομίων της χώρας σύμφωνα και με το με αριθμ. πρωτ.ΥΠΑ/Δ13/Α/39431/1884/21.09.01, έγγραφο σας πληροφορούμε τα παρακάτω:
Η Υπηρεσία Πολιτικής Αεροπορίας, στα πλαίσια της συμμόρφωσης της με τις απαιτήσεις του ICAO έχει ήδη δρομολογήσει τις απαραίτητες ενέργειες για την ρύθμιση του θέματος. Έχει ολοκληρωθεί η σύνταξη Κανονιστικού Πλαισίου για την πιστοποίηση αεροδρομίων και η επεξεργασία σχεδίου Π.Δ. για σύσταση Σώματος Επιθεωρητών αεροδρομίων κατ' επιταγή του άρθρου 32 του προσφάτως ψηφισθέντος νόμου 2912/01 και εντός του Οκτωβρίου, κατατίθεται στο ΣΤΕ.
Ο Υπουργός
ΧΡΙΣΤΟΣ ΒΕΡΕΛΗΣ"
5. Στην με αριθμό 1383/11.9.01 ερώτηση δόθηκε με το υπ' αριθμ. 1393/3.10.01 έγγραφο από τον Υπουργό Εθνικής Οικονομίας και Οικονομικών η ακόλουθη απάντηση:
"Απαντώντας στην ερώτηση 1383/11.9.01 του Βουλευτή κ. Η. Καλλιώρα σχετικά με τα ανταλλακτήρια συναλλάγματος σας γνωρίζουμε τα εξής:
1. Στα πλαίσια της εξουσιοδότησης που παρέχει ο ν. 2515/25.7.1997 (άρθρο 15) στην Τράπεζα της Ελλάδος να καθορίζει το κανονιστικό πλαίσιο των όρων και προϋποθέσεων της λειτουργίας, του ελέγχου και της εποπτείας των ανταλλακτηρίων συναλλάγματος που λειτουργούν κατόπιν αδείας της ως ανώνυμες εταιρείες αποκλειστικού σκοπού, η Τράπεζα της Ελλάδος, με την ΠΔ/ΤΕ 2440/11.9.99, όπως ισχύει, έχει καθορίσει, μεταξύ άλλων περιοριστικά τις εργασίες που επιτρέπεται να διενεργούν τα ανταλλακτήρια συναλλάγματος.
2. Η Ένωση Ελληνικών Ανταλλακτηρίων Συναλλάγματος έχει υποβάλλει προς την Τράπεζα της Ελλάδος αίτημα διεύρυνσης του πεδίου δραστηριοτήτων των ελληνικών ανταλλακτηρίων συναλλάγματος προς αντιμετώπιση των αρνητικών επιπτώσεων από την αναμενόμενη εκ της κυκλοφορίας του ενιαίου νομίσματος μείωση των εργασιών τους. Οι αιτούμενες νέες εργασίες δεν συνδέονται μόνον με τη διενέργεια πράξεων αγοράς και πώλησης συναλλάγματος, αλλά αφορούν και διαμεσολαβητικές και τουριστικές δραστηριότητες, οι οποίες εκφεύγουν του αποκλειστικού σκοπού λειτουργίας τους.
3. Η Τράπεζα της Ελλάδος εξετάζει το ανωτέρω αίτημα αφ' ενός υπό το πρίσμα των ως άνω επιπτώσεων, αφ' ετέρου εντός των περιορισμών που συνεπάγεται η εκ του νόμου, αποκλειστικότητα του σκοπού τους, λαμβανομένης υπόψη και της σκοπιμότητας διατήρησης του διακριτικού χαρακτήρα των εργασιών τους, ως επιχειρήσεων του χρηματοπιστωτικού τομέα της οικονομίας, ο οποίος υπόκειται σε ειδικούς κανόνες για την προστασία των συναλλασσομένων. Σημειώνεται ότι η μορφή της εποπτείας που ασκείται από την Τράπεζα της Ελλάδος επί των επιχειρήσεων αυτών είναι προσαρμοσμένη στις συγκεκριμένες δραστηριότητες που η νομοθεσία προσδιορίζει.
Η αξιολόγηση του συγκεκριμένου συστήματος, σε συνδυασμό με τη συνολική μέχρι σήμερα δραστηριότητα των ανταλλακτηρίων, ευρίσκεται στο στάδιο της ολοκλήρωσης.
Ο Υπουργός
Γ. ΠΑΠΑΝΤΩΝΙΟΥ"
6. Στην με αριθμό 1391/11-9-01 ερώτηση δόθηκε με το υπ' αριθμ. 921/3-10-01 έγγραφο από τον Υπουργό Εθνικής Παιδείας η ακόλουθη απάντηση:
"Απαντώντας στην ερώτηση με αριθμό 1391/11-9-01 την οποία κατέθεσε ο Βουλευτής κ. Αθαν. Γιαννόπουλος και αφορά στις αποδοχές του διδακτικού προσωπικού των Α.Ε.Ι. σας γνωρίζουμε ότι σύμφωνα με τις διατάξεις του ν. 2530/97 (ΦΕΚ 218/23-10-97) αναμορφώθηκε το μισθολόγιο των μελών του διδακτικού και ερευνητικού προσωπικού των ΑΕΙ της χώρας.
Το αίτημα για περαιτέρω αύξηση των αποδοχών των μελών ΔΕΠ, είναι θέμα το οποίο θα εξετασθεί σε συνεργασία με το Υπουργείο Οικονομικών στο πλαίσιο των δυνατοτήτων του προϋπολογισμού και των αναγκών της εκπαίδευσης.
Ο Υπουργός
ΠΕΤΡΟΣ Δ. ΕΥΘΥΜΙΟΥ"
7. Στην με αριθμό 1402/12-9-01 ερώτηση δόθηκε με το υπ' αριθμ. έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
"Απαντώντας στην ερώτηση 1402/12-9-01 που κατέθεσε στη Βουλή, ο Βουλευτής κ. Β. Κεδίκογλου, παρακαλούμε να πληροφορήσετε τον κύριο Βουλευτή σύμφωνα με τα στοιχεία της περιφέρειας Στερεάς Ελλάδας τα εξής:
1. Η αρμόδια Υπηρεσία (ΔΕΣΕ) της Περιφέρειας Στερεάς Ελλάδας πραγματοποίησε αυτοψίες στην ΕΟ Χαλκίδας - Αιδηψού και διαπίστωσε αυθαίρετες επεμβάσεις από Δήμους ή Οργανισμούς Κοινής Ωφέλειας για τη ν κατασκευή διαφόρων έργων (αποχέτευσης κλπ.).
2. Ήδη για την αποφυγή τέτοιων αυθαιρεσιών ζητήθηκε η συνδρομή των κατά τόπους αστυνομικών τμημάτων σύμφωνα με το άρθρο 47 του ν. 2696 (ΚΟΚ).
3. Σε ότι αφορά την αποκατάσταση των κακοτεχνιών που έχουν πραγματοποιηθεί στις συγκεκριμένες τομές του δρόμου η ΔΕΣΕ της Περιφέρειας ζήτησε την έντεχνη επιδιόρθωση αυτών μέσα σε εύλογο χρονικό διάστημα. Στις περιπτώσεις που δεν πραγματοποιηθούν από τους υπεύθυνους φορείς οι απαιτούμενες επιδιορθώσεις αυτές θα υλοποιηθούν από τη ΔΕΣΕ και η σχετική χρέωση θα βαρύνει του αρμόδιους φορείς.
Ο Υπουργός
Κ. ΛΑΛΙΩΤΗΣ"
8. Στην με αριθμό 1427/13-9-01 ερώτηση δόθηκε με το υπ' αριθμ. 2004/3-10-01 έγγραφο από τον Υφυπουργό Γεωργίας η ακόλουθη απάντηση:
"Απαντώντας στην ερώτηση 1427/13-9-01 που κατέθεσε ο Βουλευτής κ. Σ. Σπηλιωτόπουλος, σας πληροφορούμε τα εξής:
Στα πλαίσια του μέτρου 2.1 ΕΠΕΝΔΥΣΕΙΣ ΣΤΗ ΜΕΤΑΠΟΙΗΣΗ ΚΑΙ ΕΜΠΟΡΙΑ ΤΩΝ ΓΕΩΡΓΙΚΩΝ ΠΡΟΪΟΝΤΩΝ του Επιχεισησιακού Προγράμματος: ΑΓΡΟΤΙΚΗ ΑΝΑΠΤΥΞΗ - ΑΝΑΣΥΓΚΡΟΤΗΣΗ ΤΗΣ ΥΠΑΙΘΡΟΥ 2000 - 2006, είναι δυνατή η ενίσχυση επενδυτικών σχεδίων που θα αφορούν στην ίδρυση ή στον εκσυγχρονισμό με ή χωρίς μετεγκατάσταση των υφιστάμενων σφαγείων υπό τον όρο να πληρούν τις προϋποθέσεις που ορίζονται στην υπ' αριθμ. 450/2001/Α.Π. 393393/5188/29-8-01 Κ.Υ.Α. των Υπουργών Εσωτερικών, Δημόσιας Διοίκησης και Αποκέντρωσης, Εθνικής Οικονομίας και Γεωργίας.
Το επιλέξιμο ύψος των προτεινόμενων επενδύσεων μπορεί να κυμαίνεται μεταξύ 80.000 και 20.000.000 ευρώ, τα δε ποσοστά ενίσχυσης είναι δυνατόν να κυμαίνονται μεταξύ 35 και 50%.
Συγκεκριμένα για τον εκσυγχρονισμό των σφαγείων Καλαβρύτων, αναφέρεται ότι:
Μετά το ενδιαφέρον που επέδειξε ο Δήμαρχος Καλαβρύτων για τον εκσυγχρονισμό των σφαγείων της πόλης και κατόπιν προσκλήσεώς του, κλιμάκιο εμπειρογνωμόνων του Υπουργείου Γεωργίας έκανε αυτοψία στον χώρο και έδωσε τεχνικές συμβουλές και πληροφορίες.
Το πρόγραμμα για την οικονομική ενίσχυση των σφαγείων δημοσιεύτηκε πολύ πρόσφατα και ήδη αποστέλλεται σε κάθε νομό.
Ο Δήμος Καλαβρύτων δραστηριοποιήθηκε και προσέγγισε μελετητή για την εκπόνηση μελέτης εκσυγχρονισμού, προκειμένου να την καταθέσει για την διεκδίκηση της ενίσχυσης.
Η ίδρυση και ο εκσυγχρονισμός των σφαγείων, θα ενισχυθούν κατά προτεραιότητα.
Ο Υπουργός
Φ. ΧΑΤΖΗΜΙΧΑΛΗΣ")
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, έχω την τιμή να ανακοινώσω στο Σώμα ότι την Τρίτη 9.4.2002 και ώρα 6.30΄μ.μ. θα διεξαχθεί προ ημερησίας διατάξεως συζήτηση, με πρωτοβουλία της Προέδρου της Κοινοβουλευτικής Ομάδας του Κομμουνιστικού Κόμματος Ελλάδας κας Αλέκας Παπαρήγα με θέμα: "Αλλαγή του εκλογικού συστήματος και ψήφιση της απλής αναλογικής". Θα μεταφερθεί δηλαδή η ημέρα Κοινοβουλευτικού Ελέγχου για την Τρίτη 9.4.2002 και το νομοθετικό έργο της Τρίτης 9.4.2002 για τη Δευτέρα 8.4.2002. Η Βουλή εγκρίνει;
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΟΣ (Απόστολος Κακλαμάνης): Συνεπώς η Βουλή ενέκρινε.
Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Δευτέρας 8 Απριλίου 2002.
"Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παρ. 4 καν. Βουλής)
1. Η με αριθμό 509/1.4.2002 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Δημητρίου Πιπεργιά προς τον Υπουργό Ανάπτυξης, σχετικώς με την απλοποίηση της διαδικασίας έκδοσης του σήματος λειτουργίας των ενοικιαζομένων δωματίων από τον Ελληνικό Οργανισμό Τουρισμού.
2. Η με αριθμό 528/2.4.2002 επίκαιρη ερώτηση του Βουλευτή της Νέας Δημοκρατίας κ. Σπυρίδωνος Ταλιαδούρο προς τον Υπουργό Εθνικής Παιδείας και Θρησκευμάτων, σχετικώς με τον εκσυγχρονισμό της λειτουργίας του Διαπανεπιστημιακού Κέντρου Αναγνώρισης Τίτλων Σπουδών της Αλλοδαπής (ΔΙΚΑΤΣΑ).
3. Η με αριθμό 526/2.4.2002 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τους Υπουργούς Πολιτισμού, Εμπορικής Ναυτιλίας, σχετικώς με τη λειτουργία της Ναυπηγοεπισκευαστικής Ζώνης Πειραιά-Περάματος-Σαλαμίνας.

Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παρ. 4 καν. Βουλής)
1. Η με αριθμό 521/2.4.2002 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Ιωάννη Καψή προς τον Υπουργό Γεωργίας, σχετικώς με την επιβολή προστίμων για οικοδόμηση σε φερόμενες ως δασικές εκτάσεις, στη νήσο Σαλαμίνα κλπ.
2. Η με αριθμό 529/2.4.2002 επίκαιρη ερώτηση του Βουλευτή της Νέας Δημοκρατίας κ. Γεωργίου Τρυφωνίδη προς την Υπουργό Περιβάλλοντος, Χωροταξίας και Δημοσίων Έργων, σχετικώς με τον κίνδυνο μόλυνσης των πηγών του ποταμού Λούρου από την ανεξέλεγκτη λειτουργία της Χωματερής Δουρούτης Ιωαννίνων.
3. Η με αριθμό 527/2.4.2002 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Γεωργίου Χουρμουζιάδη προς τους Υπουργούς Περιβάλλοντος, Χωροταξίας και Δημοσίων Έργων, Γεωργίας, σχετικώς με τη λήψη των αναγκαίων μέτρων περιβαλλοντικής προστασίας της λίμνης Κορώνειας κλπ.".
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμεθα στη συζήτηση των
ΕΠΙΚΑΙΡΩΝ ΕΡΩΤΗΣΕΩΝ
Επίκαιρες ερωτήσεις πρώτου κύκλου: Με τη συγκατάθεση του Σώματος θα προηγηθεί η δεύτερη με αριθμό 508/25/1.4.2002 επίκαιρη ερώτηση του Βουλευτή της Νέας Δημοκρατίας κ. Μιλτιάδη Έβερτ προς τον κύριο Πρωθυπουργό, σχετικώς με τη λήψη μέτρων πάταξης του φαινομένου της διαφθοράς στο δημόσιο τομέα κλπ.
Η επίκαιρη ερώτηση του κυρίου Έβερτ έχει ως εξής:
"Η διαφθορά στο χώρο του δημοσίου όχι μόνο δεν έχει καταπολεμηθεί μέχρι σήμερα αλλά συνεχώς διευρύνεται. Η κατάσταση που επικρατεί στο χώρο της υγείας είναι τουλάχιστον απαράδεκτη. Στα κρατικά νοσοκομεία πανάκριβα μηχανήματα κατά περίεργο τρόπο τίθενται εκτός λειτουργίας ή δεν έχουν χρησιμοποιηθεί ποτέ και υποχρεούνται οι πολίτες να προσφεύγουν σε ιδιωτικές κλινικές. 
Εξαιτίας αυτής της τακτικής οι δαπάνες μόνο του ΙΚΑ από την παραπομπή ασθενών σε αξονικούς και μαγνητικούς τομογράφους ιδιωτικών εργαστηρίων και νοσοκομείων, ανήλθαν κατά το 2000 στο ποσόν των 3.921.217.915 δραχμών και μόνο για ασθενείς του Νομού Αττικής, όπως ομολογεί το ίδιο το ΙΚΑ. Η σπατάλη στα φάρμακα, οι κατ' επίφαση διαγωνισμοί για προμήθεια ιατροτεχνολογικού εξοπλισμού, αναλώσιμου υγειονομικού υλικού και ειδών τροφοδοσίας επιτείνουν τη διαφθορά και δημιουργούν αβάσταχτα βάρη στα νοσοκομεία και στα ασφαλιστικά ταμεία.
Ανάλογη κατάσταση επικρατεί και στις οικονομικές εφορίες. Η διαφθορά στο χώρο ανακυκλώνεται καθώς επίορκοι εφοριακοί υπάλληλοι διενεργούν ελέγχους που σε πολλές περιπτώσεις είναι αναξιόπιστοι. Εντονότερο το φαινόμενο της διαφθοράς παρουσιάζεται στην πολεοδομία, όπου το σύστημα του ελέγχου πάσχει σοβαρά. Εκδίδονται παράνομες οικοδομικές άδειες, νομιμοποιούνται αυθαίρετες κατοικίες, άλλοτε αποκρύπτονται στοιχεία, παραλείπονται νόμιμες ενέργειες και υπάρχει ανοχή στις αυθαιρεσίες.
Και ενώ η διαφθορά εξαπλώνεται σε όλους τους χώρους του δημοσίου, έχουν καταργηθεί όλα τα συστήματα ελέγχουν και επιθεωρήσεων που θα διασφαλίζουν τον πολίτη από την κακοδιοίκηση και το δημόσιο από τις απαράδεκτες σπατάλες.
Κατόπιν αυτών, ερωτάται ο κύριος Πρωθυπουργός ποια μέτρα πρόκειται να ληφθούν για να παταχθεί το φαινόμενο της διαφθοράς στο δημόσιο τομέα και ειδικότερα στους χώρους της πολεοδομίας, των οικονομικών εφοριών και της υγείας, ώστε ο Έλληνας πολίτης να προσβλέπει στο κράτος με εμπιστοσύνη;"
Ο Πρωθυπουργός κ. Σημίτης έχει το λόγο.
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κυρίες και κύριοι συνάδελφοι, διάβασα με προσοχή την επίκαιρη ερώτηση του κ. Έβερτ.
Όπως γνωρίζετε, η Κυβέρνηση πριν από λίγο καιρό ανήγγειλε μία σειρά από μέτρα για την καταπολέμηση της διαφθοράς στη Δημόσια Διοίκηση, γιατί εμείς έχουμε ανοικτό μέτωπο με τη διαφθορά. Ο κ. Έβερτ ή προφασίζεται ότι αγνοεί αυτά τα μέτρα ή πράγματι τα αγνοεί. 
Θα ήθελα να τον ρωτήσω τα εξής: Υποστηρίζει η Νέα Δημοκρατία την αναβάθμιση της Υπηρεσίας Εσωτερικών Υποθέσεων της ΕΛ.ΑΣ. για την προάσπιση της διαφάνειας στο δημόσιο τομέα; Έχει άλλα μέτρα να προτείνει; 
Υποστηρίζει την αναβάθμιση του Σώματος Ελεγκτών Δημόσιας Διοίκησης την οποία προτείνουμε και θα εφαρμόσουμε; Έχει άλλα μέτρα να προτείνει;
Υποστηρίζει την εκδίκαση των υποθέσεων διαφθοράς κατ' απόλυτη προτεραιότητα; Διαφωνεί; 
Θέλει την αναμόρφωση του πλαισίου του "πόθεν έσχες" που ίσχυε και θέλουμε να το αναμορφώσουμε για να γίνει πιο αποτελεσματικό; Διαφωνεί; Έχει κάτι άλλο να προτείνει;
Θέλει την επέκταση του "πόθεν έσχες" στο χώρο της Τοπικής και Νομαρχιακής Αυτοδιοίκησης; Διαφωνεί με αυτό; Έχει κάτι άλλο να προτείνει;
Θέλει το συντονιστικό όργανο των ελεγκτικών μηχανισμών το οποίο δημιουργήσαμε να αποκτήσει και διωκτικό χαρακτήρα ή όχι; Δεν θέλει διωκτικό χαρακτήρα; Τι προτείνει;
Θέλει την επέκταση του διπλογραφικού συστήματος σε όλους τους δήμους και τις νομαρχίες; Διαφωνεί; Έχει κάτι άλλο να προτείνει;
Συμφωνεί με την απλοποίηση των διοικητικών διαδικασιών που έχει στόχο τη γρήγορη και διαφανή εξυπηρέτηση των πολιτών; Διαφωνεί; Θέλει αυτές ή άλλες διαδικασίες; 
Συμφωνεί για τη δημιουργία ενός νέου θεσμικού πλαισίου για την καταπολέμηση του οικονομικού εγκλήματος με ιδιαίτερη προσοχή στη λειτουργία των υπεράκτιων επιχειρήσεων, όπως το έχουμε αναγγείλει;
Επαναλαμβάνω, το φαινόμενο της διαφθοράς προβληματίζει όλες τις χώρες του κόσμου. Εμείς έχουμε ανοιχτό μέτωπο. Οι αλλαγές στις οικονομικές και κοινωνικές συνθήκες δημιουργούν νέα δεδομένα, τα οποία πρέπει να λάβουμε υπόψη μας και για τα νέα αυτά δεδομένα έχουμε κάνει προτάσεις, όπως έχουμε πάρει και μια σειρά από μέτρα, τα οποία είναι γνωστά. 
Συνεπώς η ερώτηση του κ. Έβερτ δεν αφορά την Κυβέρνηση, η οποία έχει δηλώσει τι θα κάνει και είναι γνωστό σε όλους. Αφορά την ίδια τη Νέα Δημοκρατία, η οποία μέχρι στιγμής δεν έχει δηλώσει τι προτίθεται να κάνει, ποιες είναι οι σκέψεις της, ποιες είναι οι προτάσεις της. Να μας πει εδώ αν συμφωνεί και ποιες άλλες προτάσεις έχει. Επιτέλους να πάρει θέση και να παρουσιάσει μία πολιτική. 
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΟΣ (Απόστολος Κακλαμάνης): Ο κ. Έβερτ έχει το λόγο.
ΜΙΛΤΙΑΔΗΣ ΕΒΕΡΤ: Κύριε Πρόεδρε, ο κ. Σημίτης με το να ανεβάζει τους τόνους κάθε φορά που του κάνουμε μια ερώτηση ή συζητά με τα κόμματα της Αντιπολιτεύσεως στη Βουλή, δεν πρόκειται να καλύψει τα σφάλματα και τις παραλείψεις της Κυβερνήσεως. Και σ' αυτήν την πολιτική του "σκληρού ροκ", όπως την είδατε ξανά να παρουσιάζεται με τους σκληρούς τόνους, δεν πρόκειται να του απαντήσουμε. Θα τον αφήσουμε μονότονα να ανεβάζει τους τόνους και να ακολουθεί αυτήν την πολιτική που ακολουθεί, που είναι αδιέξοδη και, εν πάση περιπτώσει, δεν λύνει τα προβλήματα.
Κύριε Πρόεδρε, εσείς γνωρίζετε ότι την πρώτη φορά που κατέθεσα τη συγκεκριμένη επίκαιρη ερώτηση ήταν πέντε ή έξι ημέρες πριν αναγγελθούν τα μέτρα στα οποία αναφέρθηκε ο κύριος Πρωθυπουργός. Υποχρεώθηκα τρεις φορές να την καταθέσω, διότι η διαδικασία που ακολουθήθηκε -η σωστή διαδικασία- δεν μου είχε έδωσε τη δυνατότητα να πάρω το λόγο. 
Αλλά και μετά την ανακοίνωση, τα μέτρα που αναφέρατε είναι όλα αστυνομικού χαρακτήρα. Είναι τι θα κάνετε, αφού συντελεστεί το έγκλημα, πώς θα επιβάλλετε κυρώσεις. Καλά κάνατε και εξαγγείλατε, έστω και καθυστερημένα, μετά από τρία χρόνια, αυτά τα μέτρα. Το πρόβλημα όμως είναι αλλού: πώς θα προλάβετε τα μέτρα. Δεν έχετε καταλάβει πόσο πολύ έχει αναπτυχθεί και έχει θεριέψει η απάτη στη Δημόσια Διοίκηση. Δεν μπορεί να υπάρξει συναλλαγή στη Δημόσια Διοίκηση, εάν δεν "τα σκάσεις" κάπου. Για να μπορέσεις να περάσεις κάτι νόμιμο, πρέπει -να χρησιμοποιήσω τη λαϊκή έκφραση- "να λαδώσεις". Για να μην υποστείς καμία κύρωση και να εμπεδωθεί η παρανομία, πάλι πρέπει να ακολουθήσεις την ίδια διαδικασία. 
Εγώ σας μίλησα για συγκεκριμένους τομείς, όπως είναι οι εφορίες, όπως είναι η υγεία και η ασφάλιση, όπως είναι οι πολεοδομίες και περίμενα να μου πείτε τι προληπτικά μέτρα, διοικητικά και νομοθετικά θα λάβετε σ' αυτούς τους τέσσερις τομείς και όχι πώς θα αστυνομεύσετε απλώς και μόνο.
Επειδή αναφερθήκατε και στην υπόθεση των off-shore εταιρειών, σας λέω ότι οι πρώτοι που παρανομήσατε ήσαστε εσείς στην Κυβέρνηση με τη δημιουργία off-shore εταιρείας από πλευράς της ΔΕΚΑ. Έρχεσθε, λοιπόν, και μας δίνετε και μάθημα από πάνω; Αγνοείτε ότι η ΔΕΚΑ έχει κάνει off-shore εταιρεία και δανείστηκε με αυτήν την off-shore εταιρεία στο εξωτερικό; Πού ζείτε; 
Εν πάση περιπτώσει, με αυτά τα τεχνάσματα και μ' αυτές τις γενικότητες, χωρίς να απαντάτε επί της ουσίας, δεν πρόκειται πλέον να ξανακοροϊδέψετε τον ελληνικό λαό.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΟΣ (Απόστολος Κακλαμάνης): Ο κύριος Πρωθυπουργός έχει το λόγο.
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κυρίες και κύριοι συνάδελφοι, η βασική αρχή της συζήτησης είναι ότι προτείνεις, παρουσιάζεις και ο άλλος αντιπροτείνει και αντιπαρουσιάζει. Ακούσατε τον κ. Έβερτ τι αντιπρότεινε, τι αντιπαρουσίασε, ποια άλλη εκδοχή διέγραψε. Καμία. Γενικότητες. Το μόνο το οποίο είπε είναι ότι αυτά είναι αστυνομικά μέτρα και δεν του παρουσίασα θεσμικά μέτρα, τα οποία υπάρχουν. 
Λοιπόν, θέλω να σας διαβάσω μία σειρά από θεσμικά μέτρα που έχουμε πάρει: Ανεξάρτητες και ρυθμιστικές αρχές και μιλάω γι' αυτήν την Κυβέρνηση από το 1996. Συνήγορος του Πολίτη 1997, Ρυθμιστική Αρχή Ενέργειας 2001, Εθνικό Συμβούλιο Ραδιοτηλεόρασης 2001, Εθνική Επιτροπή Τηλεπικοινωνιών και Ταχυδρομείων 2001, Ρυθμιστική Αρχή Θαλασσίων Μεταφορών 2001.
Σώματα Ελέγχου: Ειδικό Σώμα Επιθεωρητών-Ελεγκτών Δημόσιας Διοίκησης, τελευταίος νόμος 2000, Σώμα Επιθεώρησης Εργασίας, τελευταίος νόμος 1998, Σώμα Επιθεωρητών Ελεγκτών Υπουργείου Μεταφορών και Επικοινωνιών 2000, Υπηρεσία Εσωτερικών υποθέσεων της Ελληνικής Αστυνομίας 1999, Σώμα Επιθεωρητών Υπηρεσιών Υγείας και Πρόνοιας 2001, Υπηρεσία Εσωτερικών Υποθέσεων του Λιμενικού Σώματος 2001, Προμήθειες για έργα και υπηρεσίες, Δικαστική Προστασία στα στάδια που προηγούνται της υπογραφής δημοσίων συμβάσεων το 1997, διαδικασίες ανάθεσης δημοσίων έργων με χρήση μαθηματικού τύπου το 1998, υποχρεωτικός έλεγχος νομιμότητας από το Ελεγκτικό Συνέδριο το 1999, Δικαστική προστασία στα στάδια που προηγούνται της υπογραφής των συμβάσεων σε ορισμένους τομείς το 2000, προμήθειες των νοσοκομείων και λοιπών μονάδων υγείας του ΠΕΣΥ το 2001, πολιτικό χρήμα και ευθύνη Υπουργών, οικονομικά των πολιτικών κομμάτων -ρύθμιση του 2000 και ξανασυζητείται, ποινική ευθύνη των Υπουργών 1997, για τη ραδιοτηλεόραση υπάρχουν δύο νόμοι και υπάρχει και νέος νόμος.
Υπάρχει, λοιπόν, μία σειρά από θεσμικά μέτρα. Για να δούμε την αντίδραση της Νέας Δημοκρατίας θα σας αναφέρω μόνο αυτό και θα κλείσω. Σας υπενθυμίζω ότι με βάση αυτήν τη νομοθεσία δημιουργήθηκε μία Διακομματική Επιτροπή ελέγχου των αναθέσεων όλων των μεγάλων έργων. Μία Επιτροπή στην οποία όλα τα κόμματα στέλνουν εκπροσώπους για να μην υπάρχει συζήτηση ότι ανατέθηκε κακώς το έργο ότι υπάρχει διαφθορά και ότι υπήρχαν προμήθειες. Το κάθε κόμμα έχει τη δυνατότητα εκεί μέσα να ελέγξει όλα τα δεδομένα. 
Ποια ήταν η αντίδραση της Νέας Δημοκρατίας; Αφού συμμετείχε για λίγο χρονικό διάστημα δήλωσε ότι αποχωρεί. 
ΜΙΛΤΙΑΔΗΣ ΕΒΕΡΤ: Διότι δεν λειτουργούσαν. 
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Λειτουργούν όλες και παίρνονται όλες οι αποφάσεις, γιατί σύμφωνα με το νόμο δεν μπορούν να παρθούν αποφάσεις αν δεν αποφασίσει αυτή η επιτροπή. 
Εσείς αρνείστε, δεν συμμετέχετε, δεν θέλετε να αναλάβετε ευθύνες και αυτό είναι το χαρακτηριστικό σας. Ούτε πρόταση κάνετε ούτε πολιτική έχετε ούτε συμμετοχή έχετε, διότι δεν θέλετε ευθύνη. Θέλετε να είστε ένα κόμμα το οποίο δεν έχει γνώμη, αλλά εκφράζει μόνο παράπονα. Πιστεύετε ότι έτσι θα κερδίσετε ψήφους. Έ, δεν κερδίζετε ψήφους, γιατί ο ελληνικός λαός θέλει θέση, άποψη και θέλει γνώμη. 
(Χειροκροτήματα από την πτέρυγα του ΠΑ.ΣΟ.Κ.)
ΜΙΛΤΙΑΔΗΣ ΕΒΕΡΤ: Το μόνο που δεν θέλει είναι η δική σας παρανομία. 
ΠΡΟΕΔΡΟΣ (Απόστολος Κακλαμάνης): Πρώτη είναι η με αριθμό 523/2-4-2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Δημητρίου Πιπεργιά προς τον Υπουργό Εργασίας και Κοινωνικών Ασφαλίσεων, σχετικώς με τις προθέσεις του Υπουργείου να επαναφέρει το δικαίωμα των εν χηρεία γυναικών να λαμβάνουν ολόκληρη τη σύνταξη λόγω θανάτου του συζύγου τους διά βίου, ανεξαρτήτως ηλικίας. 
(Θόρυβος στην Αίθουσα)
Παρακαλώ ησυχία. Παρακαλώ, κύριοι συνάδελφοι, καθίστε στις θέσεις σας. Συνεχίζεται η συνεδρίαση. Δεν είναι μόνο πέντε λεπτά η συνεδρίαση. 
Η επίκαιρη ερώτηση του κ. Πιπεργιά έχει ως εξής:
"Σύμφωνα με τις διατάξεις του ν. 2676/99 σε περίπτωση θανάτου συνταξιούχου ή ασφαλισμένου, ο οποίος έχει πραγματοποιήσει το χρόνο ασφάλισης που προβλέπεται από τις διατάξεις των Ασφαλιστικών Οργανισμών αρμοδιότητας Υπουργείου Εργασίας, ο επιζών σύζυγος ανεξαρτήτως ηλικία δικαιούται σύνταξη μια τριετία. Εάν κατά την ημερομηνία θανάτου του ασφαλισμένου ο επιζών σύζυγος έχει συμπληρώσει το 40ο έτος της ηλικίας του η σύνταξη καταβάλλεται και μετά τη λήξη της τριετίας. Άλλωστε διακόπτεται και επαναχορηγείται ολόκληρη μετά το 65ο έτος της ηλικίας του δικαιούχου. 
Η διάταξη αυτή δημιουργεί οξύ κοινωνικό πρόβλημα, καθώς οι νεότερες των σαράντα ετών διατελούσες εν χηρεία γυναίκες μένουν στην ουσία χωρίς έσοδα (εφόσον δεν εργάζονται) για μεσοδιάστημα τουλάχιστον είκοσι τριών χρόνων. Η πλειοψηφία των περιπτώσεων στις αυξημένες οικογενειακές υποχρεώσεις. Άλλωστε, σύμφωνα με τα αυστηρά κριτήρια που το ίδιο το κράτος θέτει, είναι εξαιρετικά δύσκολη (αδύνατη στο δημόσιο) η εύρεση εργασίας για αυτές τις γυναίκες που συνήθως είναι και ανειδίκευτες (γι' αυτό και δεν εργάζονταν) και άνω των τριάντα ετών, που θέτει ως ηλικιακό όριο προσλήψεων το ΑΣΕΠ. ΄Έτσι, πραγματοποιείται εις βάρος των κάτω των σαράντα ετών χηρών κοινωνική αδικία, που δημιουργεί δίκαιες διαμαρτυρίες και αιτήματα για τη διευθέτηση του θέματος. 
Ερωτάται ο αρμόδιος Υπουργός:
Είναι στις προθέσεις του επ' ευκαιρία του διαλόγου για το μείζον ασφαλιστικό ζήτημα να εισηγηθεί νέα διάταξη με την οποία θα επαναφέρει το δικαίωμα των εν χηρεία γυναικών να λαμβάνουν ολόκληρη τη σύνταξη λόγω θανάτου του συζύγου τους διά βίου, ανεξαρτήτως ηλικίας;"
Ο Υφυπουργός Εργασίας και Κοινωνικών Ασφαλίσεων κ. Σπυρόπουλος έχει το λόγο. 
ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων: Κύριε Πρόεδρε, κύριοι συνάδελφοι, κύριε συνάδελφε, θέτετε ένα θέμα, το οποίο ρύθμισε ο νομοθέτης με το ν. 2676/ 1999. Θέλω, βέβαια, να σας θυμίσω και σήμερα τι προϋπήρξε, τι δηλαδή ανάγκασε το νομοθέτη να προβεί σε αυτήν την τροποποίηση της υφιστάμενης ως τότε ασφαλιστικής νομοθεσίας. 
Υπήρξαν ουσιαστικά δύο αποφάσεις του Συμβουλίου της Επικρατείας, ειδικότερα η 2435/1997, που προσδιόρισαν με απόλυτη σαφήνεια, στα πλαίσια της ισότητας των δύο φύλων, την υποχρέωση όλων των ασφαλιστικών ταμείων να εξομοιώνουν τις παροχές ανάμεσα σε άνδρες και γυναίκες στην περίοδο χηρείας. 
Αυτό ως νέο δεδομένο ανέτρεψε συνολικά τα όποια αναδιανεμητικά ή κοινωνικά στοιχεία είχε η ως τότε ρύθμιση, που προέβλεπε την αναδιανομή των πόρων του ασφαλιστικού συστήματος υπέρ των γυναικών στην περίοδο της χηρείας. Ταυτόχρονα, βέβαια, σε εκείνη τη νομοθετική ρύθμιση υπήρξαν μια σειρά παράμετροι, που και στη διαδικασία της Ολομέλειας συμπληρώθηκαν και προστέθηκαν, προκειμένου η ρύθμιση αυτή να είναι ευνοϊκή ή να μην ανατρέπει εκείνα τα δεδομένα. 
Τι έγινε τότε; Καθορίστηκε ως ελάχιστο όριο, κάτω από το οποίο δεν δικαιούται ο χήρος ή η χήρα σύνταξη, το τεσσαρακοστό έτος. Θεσπίστηκε τριετές μεταβατικό διάστημα συνταξιοδότησης για την ομαλή προσαρμογή και τέθηκαν βέβαια και άλλες παράμετροι. 
Ταυτόχρονα, και σε εκείνη τη διαδικασία, που πολύ καλά τη θυμάμαι, νομίζω ότι υπήρξε και η συναίνεση όλων σχεδόν των πολιτικών κομμάτων. Όλοι αναγνώρισαν το νέο δεδομένο που δημιουργήθηκε με την απόφαση του Συμβουλίου της Επικρατείας. 
Θέλω να κάνω γνωστό στο Σώμα ότι, αν θέλαμε να συνεχίσουμε να εφαρμόζουμε εκείνη την απόφαση, σύμφωνα με τα σημερινά στοιχεία, τα οποία, βέβαια, επανεκτιμούμε, θα έπρεπε το ασφαλιστικό σύστημα και κυρίως τα μεγάλα ασφαλιστικά ταμεία να διαθέσουν πόρους πάνω από ογδόντα δισεκατομμύρια δραχμές κατ' έτος. Είναι, λοιπόν, ένα θέμα εξόχως δύσκολο. 
Όπως είναι διατυπωμένη η ερώτησή σας, εκφράζετε ένα ενδιαφέρον για τις γυναίκες. Πιστεύω ότι είναι πάρα πολύ δύσκολο -όμως, το ερευνούμε - να επαναφέρουμε νομοθετική διάταξη που θα αντέχει στις νομολογιακές εξελίξεις, αν θα αφορά μόνο τις γυναίκες. 
Κύριε συνάδελφε, δεν θέλω να απαντήσω αρνητικά. Μελετούμε το θέμα. Το διερευνούμε. Δεν θέλω αυτήν τη στιγμή να δώσω άστοχες απαντήσεις. Το Υπουργείο δεν είναι ώριμο να οριστικοποιήσει τη θέση του. Αναγνωρίζοντας, όμως, το δικαίωμα και ταυτόχρονα τη δική μας υποχρέωση να ανταποκρινόμαστε στις ευαισθησίες και στα ερωτήματα που θέτουν οι Βουλευτές, θα το μελετήσουμε και θα σας απαντήσουμε και γραπτώς, όταν θα διαμορφωθούν ολοκληρωμένα εκείνες οι συνθήκες που θα μας δώσουν τα δεδομένα να πάρουμε πιο στέρεες πολιτικές αποφάσεις. 
Ευχαριστώ. 
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, τη συνεδρίασή μας παρακολουθούν από τα άνω δυτικά θεωρεία, αφού ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" για τα εκατόν ογδόντα χρόνια από την Ελληνική Επανάσταση, τριάντα μαθητές και δύο συνοδοί καθηγητές από το Γυμνάσιο Τραγαίας Νάξου Κυκλάδων. Επίσης, τη συνεδρίαση παρακολουθούν τριάντα εννέα μαθητές και δύο συνοδοί δάσκαλοι από το 17ο Δημοτικό Σχολείο Περιστερίου του Νομού Αττικής. Η Βουλή τους καλωσορίζει. 
(Χειροκροτήματα από όλες τις πτέρυγες)
Το λόγο έχει ο κ. Πιπεργιάς. 
ΔΗΜΗΤΡΙΟΣ ΠΙΠΕΡΓΙΑΣ: Κύριε Πρόεδρε, κυρίες και κύριοι συνάδελφοι, έθεσα το θέμα αυτό στην Ολομέλεια της Βουλής, διότι δέχθηκα επανειλημμένες διαμαρτυρίες από πάρα πολλούς εργαζόμενους και στην περιοχή της Χαλκίδας και στην περιοχή του Αλιβερίου, οι οποίοι είχαν ευαισθητοποιηθεί από τον πρόσφατο θάνατο δύο εργαζόμενων, ενός που εργαζόταν στην "ΑΓΕΤ ΗΡΑΚΛΗΣ" και ενός που εργαζόταν σε μια άλλη βιομηχανία της περιοχής Χαλκίδας. 
Στην περίπτωση αυτή ο σύζυγος απήλθε σε ηλικία σαράντα τριών ετών, άφησε χείρα και παιδιά και βέβαια η εφαρμογή αυτής της διάταξης δημιούργησε -και δικαιολογημένα- μία ογκούμενη δυσαρέσκεια και διαμαρτυρία από το σύνολο των εργαζομένων.
Έξω και πέρα από την νομική υφή της συγκεκριμένης διάταξης δημιουργείται ένα έντονο κοινωνικό θέμα και οι εργαζόμενοι διαμαρτυρήθηκαν. Ακόμη και όταν επισκέφθηκα εγώ την "ΑΓΕΤ" για ζητήματα τα οποία αφορούσαν το εργοστάσιο, δεν μου έθεταν ζητήματα για το εργοστάσιο, αλλά αυτό το θέμα κατά προτεραιότητα. Και ήταν λογικό. Γιατί μια γυναίκα τριάντα εννέα χρόνων ουσιαστικά κινδυνεύει να αποκλειστεί και από την εργασιακή αγορά -είναι πολύ δύσκολο να μπει στην αγορά σε μια τέτοια ηλικία- αλλά αύριο κινδυνεύει να αποκλειστεί και από εισοδήματα.
Αυτό, λοιπόν, είναι ένα θέμα το οποίο θα πρέπει να μας απασχολήσει, κύριε Υπουργέ, εξετάζοντας τη διάσταση αυτών των περιπτώσεων. Όχι την περίπτωση που υπάρχει εισόδημα στην οικογένεια, όχι την περίπτωση που υπάρχει εργαζόμενος στην οικογένεια, αλλά την περίπτωση που ουσιαστικά κινδυνεύει η οικογένεια να τεθεί στο περιθώριο. Διότι ακόμη και όταν τα παιδιά μεγαλώσουν και έχουν έξοδα για τις σπουδές, η σύνταξη που παίρνουν τα παιδιά είναι τόσο μικρή, που δεν τους φτάνει ούτε για τα φροντιστήρια! Όχι για να σπουδάσουν αλλά ούτε για τα φροντιστήρια!
Χρειάζεται, λοιπόν, το Υπουργείο, που έχει δείξει την ευαισθησία του και στο μεγάλο θέμα του ασφαλιστικού, να δει και αυτό το θέμα με ευαισθησία.
ΠΡΟΕΔΡΟΣ (Απόστολος Κακλαμάνης): Ο Υφυπουργός Εργασίας και Κοινωνικών Ασφαλίσεων κ. Ροβέρτος Σπυρόπουλος έχει το λόγο.
ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Κύριε συνάδελφε, θέλω να κάνω δυο-τρεις παρατηρήσεις.
Είπα και στην πρωτολογία μου ότι πράγματι γίναμε αποδέκτες των θεμάτων που θέτετε με την επίκαιρη ερώτησή σας αλλά και αρκετοί συνάδελφοι Βουλευτές έχουν θέσει το θέμα.
Θέλω, όμως, να ξεκαθαρίσω κάτι: Η όποια ρύθμιση δεν μπορεί να αφορά μόνο τις γυναίκες. Πρέπει αυτό να το έχουμε κατά νου. Αν γίνει κάτι μέσα από το κοινωνικοασφαλιστικό σύστημα και τα ασφαλιστικά ταμεία, δεν μπορεί να αφορά χείρες γυναίκες.
Άρα, δεν θα πρέπει να διαφεύγει από την προσοχή μας ότι πρέπει να αναζητούμε ρύθμιση με βάση τα νέα δεδομένα που έχουν διαμορφωθεί και στον εθνικό μας χώρο σε σχέση με τη νομολογία μιας σειράς αποφάσεως και ειδικότερα του Συμβουλίου της Επικρατείας. Ένα θέμα είναι αυτό.
Δεύτερον, πιστεύω -και θα το διαπιστώσατε στο χώρο εργασίας- ότι ιδιαίτερα σε χώρους εργασίας όπως είναι η Δ.Ε.Η., ο Ο.Τ.Ε., οι τράπεζες, το δικαίωμα αυτό δεν ήταν σε ασφαλισμένους στο Ι.Κ.Α..
( Στο σημείο αυτό την Προεδρική Έδρα καταλαμβάνει ο Α' Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ )
Και επίσης θέλω να πω και κάτι άλλο: Υπάρχει μια κουλτούρα μέσα στο χώρο εργασίας αυτό ότι εργασιακή αποκατάσταση είναι μόνο η ένταξη σε μια αγορά εργασίας όπως ο Ο.Τ.Ε., η Δ.Ε.Η., το δημόσιο. Την υπόλοιπη αγορά δεν την θεωρούμε αγορά εργασίας. Αυτό είναι ένα θέμα πάρα πολύ σοβαρό. Δεν θα μπορέσουμε να καταπολεμήσουμε την ανεργία ούτε να δώσουμε σημαντικές απαντήσεις, αν δεν διαμορφωθεί και με τη συνδρομή τη δική μας μια άλλη αντίληψη του τι είναι αγορά εργασίας.
Κλείνοντας θέλω να πω ότι θεωρώ ότι το θέμα αυτό πράγματι υφίσταται. Πιστεύω ότι θα πρέπει να δούμε πώς μπορούμε να το προσεγγίσουμε ορθότερα. Θα ήταν υπέρβαση από τη δική μου πλευρά μιας υπευθυνότητας, που πρέπει πάντα να έχουμε απαντώντας σε αυτά τα θέματα, αν σας απαντούσα σήμερα προς τη μία ή την άλλη κατεύθυνση, χωρίς τη μελέτη όλων εκείνων των στοιχείων από τα οποία γεννήθηκε ουσιαστικά αυτή η αναγκαιότητα μετά το θέμα που θέσατε. Θα υπάρχει μελέτη των στοιχείων και τότε θα υπάρξει πιο συγκεκριμένη απάντηση.
Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ακολουθεί η τρίτη με αριθμό 524/2-4-2002 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Σπυρίδωνος Στριφτάρη προς τον Υπουργό Γεωργίας, σχετικώς με τις προθέσεις του Υπουργείου να επιδοτηθεί ολόκληρη η πραγματική παραγωγή βαμβακιού.
Πάλι επίκαιρη ερώτηση για το βαμβάκι, έτσι;
Η επίκαιρη ερώτηση του κ. Στριφτάρη έχει ως εξής: 
"Στην επερώτησή μας που συζητήθηκε στις 28-1-2002 ο Υπουργός Γεωργίας μεταξύ άλλων, όσον αφορά στο επιδοτούμενο βαμβάκι είπε κατά λέξη τα εξής: "Γι' αυτό λοιπόν λέμε εμείς, και το λέω για να ακουστεί άλλη μια φορά και να ησυχάσετε και εσείς, ότι όλες οι ποσότητες βαμβακιού που προέρχονται από πραγματικές καλλιέργειες οι οποίες έχουν δηλωθεί στο ΟΣΔΕ (Ολοκληρωμένο Σύστημα Διαχείρισης και Ελέγχου) θα επιδοτηθούν κανονικά".
Δύο μήνες μετά όμως ο Υπουργός Γεωργίας ξέχασε τις δηλώσεις του και με αυθαίρετο και παράνομο τρόπο θεωρεί ως μη επιδοτούμενες σημαντικές ποσότητες βαμβακιού, παρ' όλο που έχουν παραχθεί σε εκτάσεις που έχουν δηλωθεί στο ΟΣΔΕ. 
Ερωτάται ο κύριος Υπουργός: 
α. Τι ενέργειες θα κάνει για να επιδοτηθεί ολόκληρη η πραγματική παραγωγή βαμβακιού; 
β. Τι ενέργειες θα κάνει για να αλλάξει το νέο κανονισμό και να μην υπάρχουν ποσοστώσεις και πρόστιμα συνυπευθυνότητας;".
Περίπου διακόσιες ερωτήσεις έχουν απαντηθεί για το βαμβάκι. 
Θα απαντήσει ο Υφυπουργός Γεωργίας ο κ. Αργύρης.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Ευχαριστώ, κύριε Πρόεδρε. 
Αγαπητέ κύριε συνάδελφε, μπορούμε και σήμερα να επαναλάβουμε αυτά που ειπώθηκαν κατά τη συζήτηση που κάναμε στην επερώτηση και την απάντηση που δόθηκε. Θα πρέπει λοιπόν να το επαναλάβουμε και να πούμε το εξής: Ότι ο Υπουργός δεν είναι αυτός που ζυγίζει το βαμβάκι, ούτε αυτός που δίνει την επιδότηση. Τις προϋποθέσεις για την επιδότηση του βαμβακιού τις προσδιορίζει ο κοινοτικός κανονισμός. Και μάλιστα ο κοινοτικός κανονισμός το σύστημα των ελλειμματικών πληρωμών.
Να θυμίσω λοιπόν και να πω ότι το βαμβάκι πρέπει να προέρχεται από επιλέξιμη έκταση, η οποία να έχει δηλωθεί στον ΟΣΔΕ -δηλαδή το Ολοκληρωμένο Σύστημα Διαχείρισης και Ελέγχου- να έχει ταυτοποιηθεί από συγκεκριμένους ελέγχους, οι οποίοι γίνονται κατά τη διάρκεια τόσο της καλλιεργητικής περιόδου, αλλά και κατόπιν στην εκκοκκιστική περίοδο από τον ΟΠΕΚΕΠΕ, που είναι ο Οργανισμός που έχει αναλάβει αυτήν τη διαδικασία. Έτσι αξιοποιούνται οι υπάρχουσες δυνατότητες συμπεριλαμβανομένων ακόμα και αυτών των δορυφόρων. Με αυτόν τον τρόπο ελέγχεται η αξιοπιστία καταγραφής των στοιχείων και συνεπώς η ταυτοποίηση παραγωγού και καλλιεργηθείσας έκτασης, σύμφωνα με το άρθρο 6 του κανονισμού 1051 της Ευρωπαϊκής Ένωσης. 
Η ποσότητα βαμβακιού η οποία προέρχεται από αγροτεμάχιο, το οποίο πρέπει να γίνει μετά από διασταυρωτικούς ελέγχους, πρώτον, να έχει ταυτοποιηθεί και να μπορεί να αναφερθεί -ως οφείλει- ότι πάει για επιδότηση με το σύστημα των ελλειμματικών πληρωμών. 
Θα πρέπει επίσης να πω ότι, όπως ορίζει ο κανονισμός, πρέπει η καλλιέργεια αυτή του βαμβακιού να τηρεί απαραίτητα μέτρα φιλικά προς το περιβάλλον. Μια που όπως ξέρετε -και είστε και γεωπόνος, κύριε συνάδελφε- το βαμβάκι δεν είναι φιλικό προς το περιβάλλον, δηλαδή δεν ευνοεί την αειφόρο ανάπτυξη. Άρα, αποτελεί υποχρέωση της πολιτείας να πάρει φιλοπεριβαλλοντικά μέτρα. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
Δεύτερον, η στρεμματική απόδοση πρέπει να συμφωνεί με τα δεδομένα, δηλαδή τα ιστορικά, και επίσης και τα πρόσφατα -μια και είστε γεωπόνος τα ξέρετε- της γεωπονικής επιστήμης. Επειδή συζητάμε για την προκειμένη περίπτωση, και αυτά ακριβώς που ισχυρίζεστε όλοι, θα πρέπει να πούμε ότι η ποσότητα του βαμβακιού που προέρχεται απ' αυτές τις εκτάσεις επιμένουμε και σήμερα ότι θα επιδοτηθεί.
Αν μου δώσετε μισό λεπτό, κύριε Πρόεδρε, θα σας πω…
ΠΡΟΕΔΡΕΥΩΝ (Κωνσταντίνος Γείτονας): Το έχετε. Εγώ έχω βάλει δύο λεπτά κατά λάθος. Έχετε συνολικά τρία λεπτά. 
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Συγγνώμη, επειδή χτύπησε το κουδούνι και βιάστηκα.
ΠΡΟΕΔΡΕΥΩΝ (Κωνσταντίνος Γείτονας): Όχι, έχετε χρόνο.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Θα πρέπει να σας πω το εξής. Μίλησα και για δορυφόρο. Ευτυχώς για τους καλούς παραγωγούς, δυστυχώς για τους παρανομούντες, η διαδικασία των ελέγχων μέσω και του δορυφόρου -όπως ανακοινώσαμε και πρόσφατα- έχει δείξει ότι κάποιοι εδώ προσπαθούν…
Βλέπετε τα πράσινα είναι και αυτά βαμβάκι. Το κόκκινο είναι βαμβάκι. Το έκανα κόκκινο για να αποδείξω σε εσάς τους κομμουνιστές ότι είστε έντιμοι άνθρωποι. 
ΝΙΚΟΛΑΟΣ ΓΚΑΤΖΗΣ: Η επιθεώρηση είναι με το πράσινο; 
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Προσπαθούν λοιπόν το βαμβάκι από εδώ να το περάσουν μέσα από το έντιμο βαμβάκι. 
Άρα, πιστεύω ότι ούτε εσείς δέχεστε αυτή η ποσότητα να επιδοτηθεί. Γιατί αν αυτή η ποσότητα, που δεν είναι μέσα στις διαδικασίες του ΟΣΔΕ, επιδοτηθεί τότε θα καταστρατηγηθούν όλες οι διαδικασίες, η υποχρέωση που έχει η πολιτεία να διασφαλίζει το εισόδημα του παραγωγού και εν προκειμένω των εβδομήντα χιλιάδων βαμβακοπαραγωγών. Γι' αυτό λοιπόν επιμένουμε και λέμε ότι θα επιδοτηθούν όλες εκείνες οι ποσότητες που προέρχονται από εκτάσεις που είναι ταυτοποιημένες, με βάση τον ΟΣΔΕ, και είναι συνάρτηση των ιστορικών και των επιστημονικών δεδομένων. 
Θα ήθελα να κάνω μια διευκρίνιση, γιατί βλέπουμε παραγωγούς να διαμαρτύρονται. Πιστεύω απόλυτα ότι είναι και παραγωγοί που έχουν δίκιο. Έχουν εγκλωβιστεί όμως από εκείνους τους δήθεν παραγωγούς που θέλουν να υφαρπάξουν το δικό τους εισόδημα. Από αυτούς, λοιπόν, ζητάμε συγγνώμη. Αν κάποιοι έχουν εγκλωβιστεί κι έχουν δίκιο και η διοίκηση αν πράγματι έχει κάνει λάθος, ας αναλάβει την ευθύνη γι' αυτό το λάθος που έχει γίνει σε ορισμένους. Σε καμιά περίπτωση όμως δεν θα επιτρέψουμε να συνεχίσουν οι παρανομούντες και παρατυπούντες και καλούμε και εσάς και όλους, αν πράγματι θέλουμε να εξυγιάνουμε το σύστημα, να βοηθήσουμε σ' αυτήν τη μεγάλη προσπάθεια, γιατί ο τομέας αυτός, ο τομέας του βαμβακιού, είναι πάρα πολύ σημαντικός.
ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, έχετε απαντήσει μέχρι τώρα σε όλους τους τόνους. Σήμερα απαντήσατε και σε όλες τις αποχρώσεις…
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Κύριε Πρόεδρε, έχω και άλλα χρώματα.
ΠΡΟΕΔΡΕΥΩΝ (Κωνσταντίνος Γείτονας): Καλώς. Ο κ. Στριφτάρης έχει το λόγο.
ΣΠΥΡΙΔΩΝ ΣΤΡΙΦΤΑΡΗΣ: Ευχαριστώ, κύριε Πρόεδρε.
Κατ' αρχήν να πω στον κύριο Υφυπουργό ότι περίμενα πραγματικά να έρθει ο κύριος Υπουργός, γιατί αναφερόμαστε συγκεκριμένα σ' αυτά που είπε και θα τα καταθέσω στη Βουλή. Ένα ζήτημα είναι αυτό.
Το δεύτερο ζήτημα είναι το εξής. Θέλω να πω στον κύριο Υφυπουργό ότι τα δεδομένα της επιστήμης λένε ότι δεν μπορεί να είναι η καλλιέργεια η δική μου φέτος, η απόδοση, ίση με εκείνη που είχα πέρσι, γιατί φέτος την φρόντισα, πήγα σε καλύτερο χωράφι και πέρσι μπορεί να είχα τριακόσια κιλά και φέτος να έπιασα τετρακόσια και δεν μπορεί να μου λέει ότι από ένα στρέμμα θα βγάλεις τριακόσια, τόσα θέλω εγώ. Αυτό λέει η επιστήμη. Και αν οι σύμβουλοί σας -και σας το έχω πει, κύριε Υφυπουργέ- είναι ανίδεοι και για άλλα πράγματα σας συμβουλεύουν και όχι σύμφωνα με αυτό που σήμερα η επιστήμη έχει καταφέρει και φθάνουν οι αποδόσεις και πεντακόσια και πεντακόσια είκοσι κιλά το στρέμμα, και είναι οι νέες ποικιλίες, οι νέες μέθοδοι καλλιέργειας. Αν αυτά δεν σας τα λένε, δεν φταίω εγώ. Και ούτε μπορείτε εσείς να παραβιάζετε τα μαθηματικά και να λέτε: ο μέσος όρος είναι τριακόσια, άρα το πολύ να σε αφήσω τριακόσια δέκα. Ο μέσος όρος του τριακόσια μπορεί να βγαίνει από διακόσια, που ήταν η απόδοση και ξέρετε και συγκεκριμένο άτομο που είχε διακόσια κιλά απόδοση και από ένα που είχε τετρακόσια κιλά. Δεν μπορεί να λέτε λοιπόν ότι τριακόσια κιλά θα είναι και τόσο έχεις δικαίωμα να επιδοτηθεί, γιατί πρέπει να παραβιάσεις τη γη να σου δώσει τόσα κιλά, πρέπει να παραβιάσεις την επιστήμη και να σου δώσει τόσα κιλά που λέω εγώ στο ΟΣΔΕ.
Το ΟΣΔΕ, κύριε Υπουργέ, για να το ξεκαθαρίσουμε κι αυτό, είναι ένα εργαλείο για να περιοριστεί η καλλιέργεια του βαμβακιού στους επτακόσιες ογδόντα δύο χιλιάδες τόνους. Άλλο όμως πρέπει να δείτε με το ΟΣΔΕ και άλλο πράγμα να ελέγξετε πραγματικά και όχι έτσι που ελέγξατε, που βγάζατε το 43% παράνομο. Δηλαδή στην Ελλάδα καλλιεργήθηκαν εξίμισι εκατομμύρια στρέμματα; Γιατί με αυτό που δώσατε προχθές στη δημοσιότητα, ουσιαστικά αυτό κάνετε. Κάναμε -λέει- δειγματοληπτικό έλεγχο σε τόσες χιλιάδες στρέμματα, τόσα ήταν βαμβάκι, από τα οποία το 43% είναι παράνομο στην ουσία. Και σας ρωτάω: Είναι εξίμισι εκατομμύρια η καλλιέργεια του βαμβακιού; Γιατί έτσι βγαίνει, με βάση το δειγματοληπτικό έλεγχο που κάνετε και τον χρησιμοποιείτε και δεν αισθάνεσθε την ευθύνη να πείτε ότι αυτό που κάναμε δεν είναι αντιπροσωπευτικό δείγμα. Και αν είναι αντιπροσωπευτικό δείγμα, τότε αλίμονο στην πραγματικότητα -αυτό λέτε- αφού δεν ταιριάζει με αυτά που λέμε εμείς.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Κύριε συνάδελφε, εγώ ξέρω ότι βρίσκεστε σε δίλημμα. Από τη μια μεριά έχετε την επιστημονική γνώση ότι αυτά τα πράγματα περί αποδόσεων δεν μπορούν να στηριχθούν, γιατί δεν πήραμε σαν μέτρο σύγκρισης την περσινή χρονιά. Πήραμε πέντε χρόνια, πήραμε δέκα χρόνια. Όταν λέμε ιστορικά δεδομένα, αυτό εννοούμε. Όταν έχεις ένα χωράφι και το καλλιεργείς πέντε χρόνια, έχεις το μέσο όρο. Παίρνεις υπόψη σου τις καιρικές συνθήκες, τα προβλήματα, όλα αυτά που συμβαίνουν. Αυτό είναι το ένα.
ΑΓΓΕΛΟΣ ΤΖΕΚΗΣ:… (Δεν ακούστηκε)
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Κύριε Τζέκη, να απαντήσω στον κύριο συνάδελφο.
Το δεύτερο είναι το εξής. Επειδή -λέει- κάποιοι άνθρωποι είναι στο δρόμο, εξ ορισμού πρέπει να τους υπερασπιστείτε. Όμως εδώ πρόκειται και για ανθρώπους, οι οποίοι έχουν παρανομήσει. Και αυτούς λοιπόν, επειδή είναι στο δρόμο και διαμαρτύρονται, θα τους υπερασπιστούμε;
ΣΠΥΡΙΔΩΝ ΣΤΡΙΦΤΑΡΗΣ: Θα περιμένουμε το αποτέλεσμα…
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Το ζήτημα είναι ότι αυτοί εγκλωβίζουν μέσα το όλο σύστημα, δηλαδή όλη την παραγωγή του βαμβακιού. Και υπάρχουν δύο βασικά πράγματα. Το ένα από εκείνους τους παράνομους, οι οποίοι δεν αρκέστηκαν μόνον στο να πάρουν την επιδότηση από το βαμβάκι, αλλά υφάρπαξαν και την επιδότηση των άλλων συναδέλφων από το σιτάρι. Και υπάρχουν και οι άλλοι, οι οποίοι νόμιμα βέβαια πήραν την επιδότηση από το σιτάρι, αλλά έβαλαν το μισό βαμβάκι από εκείνο που δήλωσαν και πήραν μόνο τη δήλωση, η οποία λέει ότι εγώ μπορώ να έχω δέκα τόνους και το υπόλοιπο των πέντε τόνων, αυτό ξέρετε πολύ καλά, κύριε Στριφτάρη, ότι είναι ο λεγόμενος "αέρας", που γεμίζει από τους παρανομούντες. Έχουμε λοιπόν ένα φαύλο κύκλο, ένα σύστημα, που πάει να μας κατασπαράξει όλους. 
Και χάρηκα πάρα πολύ που ο κ. Παττάκης έκανε ερώτηση στην Ευρωβουλή και μάλιστα είπε στον κ. Φίσλερ ότι η ελληνική Κυβέρνηση πάει να κρύψει διακοσίους χιλιάδες τόνους. Και η ελληνική Κυβέρνηση δεν προσπαθεί να κρύψει τίποτε. Ό,τι ενίσχυση ζητήσουν οι παραγωγοί -για ποσότητα που θα αποδειχθεί η καταγωγή της- η Κυβέρνηση δεν έχει τίποτε άλλο να κάνει, παρά να επιβραβεύσει ή να επιβεβαιώσει αυτό. Αλλά, αυτό επιβεβαιώνεται από τους ίδιους τους παραγωγούς και από τους εκκοκκιστές που έχουν την ευθύνη να αποδεικνύουν την καταγωγή του βαμβακιού. 
Αν, λοιπόν, είναι έτσι το βαμβάκι και αποδεικνύεται η καταγωγή και δεν είναι "πειρατικό" καλώς. Αν πρόκειται για "πειρατικό" -αυτό ορίζει ο κανονισμός- τότε σίγουρα δεν μπορεί σε καμία περίπτωση να συναινέσουμε στην επιδότηση αυτού του βαμβακιού. Γιατί μπορεί εδώ όλοι να θέλουμε να πατάξουμε τη διαφθορά, αλλά δεν θα δεχθούμε με τίποτε, επειδή μπορεί να ευνοεί κάποιους προϋπολογισμούς -και στην προκειμένη περίπτωση ευνοεί τον προϋπολογισμό της Ευρωπαϊκής Ένωσης- να γίνεται σύμμαχος και η Ευρωπαϊκή Ένωση με τους παρατυπούντες και τους παρανομούντες. 
ΠΡΟΕΔΡΕΥΩΝ (Κωνσταντίνος Γείτονας): Εισερχόμαστε στη συζήτηση των επικαίρων ερωτήσεων δευτέρου κύκλου.
Πρώτη είναι η υπ' αριθμ. 522/2.4.2002 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Στυλιανού Ματζαπετάκη προς τους Υπουργούς Πολιτισμού, Περιβάλλοντος, Χωροταξίας και Δημοσίων Έργων, σχετικώς με τον εξωραϊσμό και την ανάπλαση των κεντρικών κτιρίων και ιστορικών μνημείων της πόλης του Ηρακλείου εν όψει της Ολυμπιάδας του 2004.
Η επίκαιρη ερώτηση του κ. Ματζαπετάκη έχει ως εξής:
"Είναι γνωστό ότι οι Ολυμπιακοί Αγώνες του 2004 θα έχουν, μεταξύ άλλων, και το χαρακτήρα διεθνών "εξετάσεων" για τη χώρα μας. Πλήθη ανθρώπων από παντού αναμένεται να συρρεύσουν, κυρίως στις ολυμπιακές πόλεις, ενώ οι κάμερες των τηλεοπτικών δελτίων θα μεταδίδουν καθημερινά και επί ώρες εικόνες απ' όλη την Ελλάδα σε όλο τον κόσμο. Συνεπώς ο εξωραϊσμός και η ανάπλαση των ολυμπιακών πόλεων έχει αναγκαίο και επείγοντα χαρακτήρα.
Η Αθήνα έχει ήδη μεταμορφωθεί σε ένα απέραντο εργοτάξιο επισκευής, συντήρησης, αναπαλαίωσης κτηρίων, κατασκευής ή βελτίωσης δρόμων κλπ. Στο Ηράκλειο όμως, το κατ' εξοχήν εμποροβιομηχανικό και οικονομικό κέντρο της Κρήτης και μια από τις ολυμπιακές πόλεις, με μεγάλη ιστορική και πολιτιστική παράδοση, δεν παρατηρείται η απαιτούμενη κινητοποίηση για τον ανάλογο εξωραϊσμό και ανάπλαση μνημείων, κτηρίων και ιστορικών χώρων. Αυτή η κατάσταση δίνει την εντύπωση ολιγωρίας και ενδέχεται να εκθέσει τη χώρα μας. Παράλληλα οι ιδιοκτήτες πολλών κεντρικών κτηρίων του Ηρακλείου δηλώνουν ότι επιθυμούν να προχωρήσουν στην αποκατάσταση των όψεων των ακινήτων τους αλλά αδυνατούν λόγω του υψηλού οικονομικού κόστους.
Ερωτώνται οι Υπουργοί:
1. Τι ισχύει για ανάλογες επεμβάσεις σε κεντρικά σημεία της Αθήνας και αν προτίθενται να προβούν σε αντίστοιχες ενέργειες και στις λοιπές ολυμπιακές πόλεις.
2. Εάν προτίθενται να διευκολύνουν τους ιδιοκτήτες κεντρικών κτηρίων του Ηρακλείου οι οποίοι επιθυμούν να συμβάλουν στον εξωραϊσμό της πόλης, παρέχοντάς τους κίνητρα με μορφή άτοκων ή επιδοτούμενων δανείων, που θα αναλωθούν αποκλειστικά για την αποκατάσταση και ανάπλαση των κτηρίων τους".
Ο Υφυπουργός Πολιτισμού, αρμόδιος για θέματα αθλητισμού, κ. Κουράκης, έχει το λόγο.
Καταλαβαίνω ότι είναι υπόθεση του Ηρακλείου σήμερα ο λόγος και ο αντίλογος!
Ορίστε, κύριε Κουράκη, έχετε το λόγο.
ΙΩΑΝΝΗΣ ΚΟΥΡΑΚΗΣ (Υφυπουργός Πολιτισμού): Ευχαριστώ, κύριε Πρόεδρε, αλλά θέλω να τονίσω ότι ο κ. Βενιζέλος είναι σήμερα με τον κ. Όσβαλντ γι' αυτό δεν μπόρεσε να έρθει να απαντήσει στη Βουλή και θα τον εκπροσωπήσω εγώ. Η ερώτηση είναι αρμοδιότητας του Υπουργείου Πολιτισμού, επειδή το είπατε, και δεν είναι υπόθεση του Ηρακλείου!
Αγαπητέ συνάδελφε, το Υπουργείο Πολιτισμού έχει προγραμματίσει κατ' απόλυτη προτεραιότητα την υλοποίηση έργων και γενικότερων παρεμβάσεων στις ολυμπιακές πόλεις τα οποία θα χρηματοδοτηθούν, είτε από το Γ΄ Κοινοτικό Πλαίσιο Στήριξης είτε από κοινοτικούς πόρους είτε από το πρόγραμμα "ΕΛΛΑΔΑ-2004".
Στο Νομό Ηρακλείου, ειδικότερα μέσα από το πρόγραμμα "ΕΛΛΑΔΑ-2004", θα προγραμματιστούν και θα πραγματοποιηθούν σημαντικά έργα για την υποδομή της πόλης του Ηρακλείου, αλλά και έργα ανάπλασης γενικότερου εξωραϊσμού, συνολικού προϋπολογισμού 50 εκατομμυρίων ευρώ, ή αντίστοιχα -για να σας δώσω το μέγεθος σε δραχμές- 17,2 δισεκατομμύρια.
Πέραν των παρεμβάσεων αυτών, το Υπουργείο Πολιτισμού έχει εντάξει στο πρόγραμμα "ΠΟΛΙΤΙΣΜΟΣ" του Γ΄ Κοινοτικού Πλαισίου Στήριξης παρεμβάσεις, τόσο στο Μουσείο Ηρακλείου όσο και στον αρχαιολογικό χώρο της Κνωσού, δεδομένου ότι αυτά θα προσελκύσουν και το μεγαλύτερο αριθμό επισκεπτών και εν όψει των Ολυμπιακών Αγώνων. Έχει ήδη δημοπρατηθεί η επέκταση του Αρχαιολογικού Μουσείου Ηρακλείου, προβλέπεται ο εκσυγχρονισμός του και η διαμόρφωση του περιβάλλοντος χώρου, προϋπολογισμού 22 εκατομμυρίων ευρώ ή 7,1 δισεκατομμυρίων δραχμών. 
Στο αρχαιολογικό χώρο της Κνωσού εκτελείται ήδη το έργο της αναστήλωσης του ανακτόρου και της γενικότερης αναβάθμισης του εξωτερικού χώρου προϋπολογισμού 4,5 εκατομμυρίων ευρώ ή 1,5 δισεκατομμυρίων δραχμών. 
Όπως θα γνωρίζετε, αγαπητέ συνάδελφε, έχει ήδη ενταχθεί στο ΠΕΠ Κρήτης το έργο αναστήλωσης της αξιοποίησης των ενετικών τειχών της πόλης. Ήδη εκπονούνται οι σχετικές μελέτες στο πλαίσιο προγραμματικής σύμβασης που υπάρχει μεταξύ του Υπουργείου Πολιτισμού και του Δήμου Ηρακλείου. Στο ίδιο πρόγραμμα έχει προταθεί το έργο της ανάδειξης του Αγίου Πέτρου και του περιβάλλοντος χώρου, καθώς και του φρουρίου του Κούλε. Το φρούριο αυτό καθώς και το λιμάνι του Ηρακλείου θα φωτιστούν και όλη η περιοχή θα εξωραϊστεί και θα αναβαθμιστεί. 
Άλλες παρεμβάσεις που βελτιώνουν την εικόνα της πόλης είναι: 
- Ανάπλαση της ανατολικής εισόδου της πόλης του Ηρακλείου, σύνδεση με το αεροδρόμιο, με την παραλιακή λεωφόρο μέσω των οδών Ικάρου και Σταδίου προϋπολογισμού 1,5 δισεκατομμυρίων δραχμών. 
- Ανάπλαση και βελτίωση της δυτικής εισόδου της πόλης του Ηρακλείου. 
- Διαμόρφωση του Μουσείου Φυσικής Ιστορίας. Αυτό θα γίνει -το γνωρίζετε πάρα πολύ καλά- στο διατηρητέο κτίριο της παλιάς Ηλεκτρικής και όχι μόνο θα αναβαθμιστεί ένα σημαντικό τμήμα της πόλης, αλλά συγχρόνως θα προβάλει και τον πολιτισμό.
Όσον αφορά την ανάπλαση του ιστορικού κέντρου της πόλης του Ηρακλείου, θέλω να σας πω και να τονίσω ότι αυτό είναι αρμοδιότητα του ΥΠΕΧΩΔΕ προς το οποίο απευθύνεται και η ερώτησή σας. 
Στο ιστορικό κέντρο της Αθήνας εκτελείται το πρόγραμμα βελτίωσης οδών πεζοδρομίων, ανάπλασης των κεντρικών πλατειών, ανακαίνισης όψεων από την εταιρεία "Ενοποίηση Αρχαιολογικών Χώρων" σε κοινό πρόγραμμα ΥΠΕΧΩΔΕ και Υπουργείου Πολιτισμού, το οποίο όμως χρηματοδοτείται από το ΥΠΕΧΩΔΕ.
Στα ιδιόκτητα κτίρια, για τα οποία αναφέρεσθε στην ερώτησή σας, υπάρχει αντίστοιχη συμμετοχή του ιδιοκτήτη αναλόγως του έργου κατά περίπτωση. 
Πρέπει να σας διαβεβαιώσω, αγαπητέ συνάδελφε, ότι το Υπουργείο Πολιτισμού έχει πρόθεση να επεκτείνει το αντίστοιχο πρόγραμμα και στις άλλες ολυμπιακές πόλεις.
ΠΡΟΕΔΡΕΥΩΝ (Κωνσταντίνος Γείτονας): Ο κ. Ματζαπετάκης έχει το λόγο.
ΣΤΥΛΙΑΝΟΣ ΜΑΤΖΑΠΕΤΑΚΗΣ: Κύριε Πρόεδρε, κατ' αρχάς χαίρομαι που σήμερα ο συνάδελφος συντοπίτης Βουλευτής και Υπουργός κ. Κουράκης είναι για να απαντήσει στην ερώτησή μου, διότι περισσότερο παντός άλλου, ως είναι φυσικό, γνωρίζει τα της πόλης μας.
Βέβαια ήμουνα πολύ προσεκτικός στη σύνταξη της ερώτησης και γι' αυτό ακριβώς φρόντισα και η σύνταξη να είναι τέτοια, αλλά και ο αποδέκτης να είναι το Υπουργείο Πολιτισμού και το Υπουργείο ΠΕΧΩΔΕ. 
Ο κ. Κουράκης αναφέρθηκε σε θέματα που έχουν να κάνουν με μνημεία, με εισόδους της πόλης, γνωστά θέματα για τα οποία πραγματικά έχουμε εκφράσει με κάθε ευκαιρία την ικανοποίησή μας. 
Η ερώτησή μου όμως αλλού αποσκοπούσε: Στο πώς θα μπορέσει να υπάρξει μία βελτίωση και εξωραϊσμός στο κέντρο της πόλης, κάτι αντίστοιχο που υπάρχει άλλωστε και στην Αθήνα. 
Είναι γνωστό ότι, πέραν των υποδομών και των καθαρώς ολυμπιακών έργων, υπάρχει παντού ένα εργοτάξιο αυτήν την ώρα στην Αθήνα. Στις κεντρικές αρτηρίες υπάρχει μία προσπάθεια βελτίωσης. Εδώ δίπλα μας, στην πλατεία Συντάγματος περισσότερα από τα μισά κτίρια εδώ και καιρό αναπαλαιώνονται, ανακαινίζονται, εξωραΐζονται. Κάτι τέτοιο δεν γνωρίζω να υπάρχει στις άλλες ολυμπιακές πόλεις. Τουλάχιστον στο Ηράκλειο, από το οποίο και κατάγομαι και εκλέγομαι, δεν γνωρίζω να υπάρχει. 
Βεβαίως αναφέρθηκε στο ότι "θα" υπάρξουν, αλλά λυπάμαι γιατί σαν όχι απολύτως αρμόδιο Υπουργείο, το Υπουργείο Πολιτισμού, οι απαντήσεις του είναι μερικές και θα επιθυμούσα πραγματικά σήμερα την απάντηση να την έδινε το αρμόδιο Υπουργείο ΠΕΧΩΔΕ. 
Οι μέρες τρέχουν πραγματικά. Μας μένουν, αν δεν απατώμαι, λιγότερες από οκτακόσιες πενήντα ημέρες μέχρι τους Ολυμπιακούς Αγώνες. Εάν πραγματικά αυτό το "θα" πρόκειται να πραγματοποιηθεί, πρέπει να γίνει άμεσα διότι και μελέτη χρειάζεται και υλοποίηση αυτής της μελέτης χρειάζεται. Ήδη, όπως προανέφερα, στην Αθήνα εδώ και περίπου τρεις-τέσσερις μήνες στα περισσότερα κτίρια -εννοώ ιδιωτικά κτίρια στα οποία πρέπει να μετέχει και ο ιδιώτης, δεν έχει κανείς αντίρρηση πάνω σε αυτό- υπάρχουν εν εξελίξει έργα. Κάτι τέτοιο πρέπει να υπάρξει, επιτέλους, και στο Ηράκλειο και στις υπόλοιπες βεβαίως ολυμπιακές πόλεις.
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
ΙΩΑΝΝΗΣ ΚΟΥΡΑΚΗΣ (Υφυπουργός Πολιτισμού): Κύριε Πρόεδρε, διάβασα πολύ προσεκτικά την ερώτηση του αγαπητού συναδέλφου, που το ενδιαφέρον του είναι γνωστό για την πόλη. Στην ερώτησή σας και στο θέμα που αναφέρετε, μιλάτε για πρόνοια των Υπουργείων, για εξωραϊσμό και ανάπλαση των κεντρικών κτιρίων και ιστορικών μνημείων της πόλης. 
Εγώ, λοιπόν, σας απάντησα για μία σειρά ενέργειες που κάνει το Υπουργείο Πολιτισμού για τα ιστορικά μνημεία της πόλης. Και σας έδωσα και συγκεκριμένα χρονοδιαγράμματα και συγκεκριμένα νούμερα προϋπολογισμών. Υπάρχουν και αυτές οι εκτελέσεις των έργων και υπάρχουν και οι συγκεκριμένες προγραμματικές συμφωνίες για το πότε θα παραδοθούν τα έργα. 
Για τα άλλα ζητήματα που θέσατε, αυτά είναι ζητήματα του ΥΠΕΧΩΔΕ. Δεν είναι αρμοδιότητα δική μας. Για τα θέματα, λοιπόν, της δικής μας αρμοδιότητας, νομίζω ότι σας απάντησα. Σας είπα μάλιστα και το εξής, ότι το πρόγραμμα που εκτελείται στην Αθήνα, εκτελείται από την Εταιρεία Ενοποίησης Αρχαιολογικών Χώρων, είναι κοινό πρόγραμμα ΥΠΕΧΩΔΕ και Υπουργείου Πολιτισμού και χρηματοδοτείται από το ΥΠΕΧΩΔΕ. 
Υπάρχει πρόταση του Υπουργείου Πολιτισμού -σας το δήλωσα- και είναι να συμβάλουμε και εμείς σε συνεργασία με το ΥΠΕΧΩΔΕ, αλλά και με το Δήμο Ηρακλείου, γιατί για τα ιδιωτικά κτίρια πρέπει να υπάρξει προγραμματική σύμβαση και συμμετοχή ιδιωτών, δηλαδή προγραμματική σύμβαση του Δήμου Ηρακλείου, του ΥΠΕΧΩΔΕ και των ιδιωτών, γιατί θα συνδράμουμε και εμείς. Το κράτος δεν θα ανακαινίσει τα κτίρια των ιδιωτών. Θα υπάρξει μία συμμετοχή. 
Εγώ, κύριε Ματζαπετάκη, θέλω να σας πω ότι είναι σαφές το ενδιαφέρον σας και νομίζω ότι είναι σαφές και το ενδιαφέρον το δικό μου και όλων των συναδέλφων του Νομού Ηρακλείου για θέματα εξωραϊσμού της πόλης. Θέλω να σας διαβεβαιώσω ότι και μαζί σας και μαζί με τους άλλους συναδέλφους, θα παρακολουθήσουμε από κοντά την εξέλιξη της αναβάθμισης και την αλλαγή της αισθητικής όψης στις πόλεις του Νομού Ηρακλείου.
Πάντως επαναλαμβάνω ότι για τα θέματα που αφορούν την αρμοδιότητα του Υπουργείου Πολιτισμού νομίζω ότι ήμουν σαφέστατος και σας έδωσα συγκεκριμένες απαντήσεις.
ΣΤΥΛΙΑΝΟΣ ΜΑΤΖΑΠΕΤΑΚΗΣ: Μόνο να μην έχουν τελειώσει οι Ολυμπιακοί Αγώνες. 
ΠΡΟΕΔΡΕΥΩΝ (Κωνσταντίνος Γείτονας): Πάντως βλέπω να ενδιαφέρεται και ο παριστάμενος εκ Λασιθίου συνάδελφος. 
Δεύτερη είναι η με αριθμό 518/2-4-2002 επίκαιρη ερώτηση της Βουλευτού της Νέας Δημοκρατίας κας Αικατερίνης Παπακώστα προς τον Υπουργό Υγείας-Πρόνοιας, σχετικώς με την έλλειψη φαρμάκων για το θυρεοειδή κλπ. 
Η επίκαιρη ερώτηση δεν θα συζητηθεί λόγω κωλύματος του κυρίου Υπουργού και διαγράφεται.
Επίσης δεν θα συζητηθεί η τρίτη με αριθμό 525/2-4-2002 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Άγγελου Τζέκη προς τον Υπουργό Ανάπτυξης, σχετικώς με την ανάκληση της άδειας συνέχισης των εργασιών εξόρυξης μεταλλευμάτων από την επιχείρηση TVX GOLD στην κοινότητα Στρατονίκης Χαλκιδικής. 
Δεν θα συζητηθεί λόγω κωλύματος του κυρίου Υπουργού και διαγράφεται.
Τέταρτη είναι με αριθμό 519/2-4-2002 επίκαιρη ερώτηση του Ανεξαρτήτου Βουλευτή κ. Γεωργίου Καρατζαφέρη προς τον Υπουργό Οικονομίας και Οικονομικών, σχετικώς με την κατανομή των διαφημιστικών δαπανών του δημοσίου κλπ.
Η επίκαιρη ερώτηση του κ. Καρατζαφέρη έχει ως εξής:
"Επειδή τον τελευταίο καιρό πληθαίνουν τα δημοσιεύματα που αφορούν την έμμεση χρηματοδότηση συγκεκριμένων φιλικών προς την Κυβέρνηση εντύπων, ραδιοφωνικών σταθμών και καναλιών.
Και επειδή το δημόσιο χρήμα πρέπει να το σεβόμαστε τουλάχιστον όσο ο Καίσαρας τη γυναίκα του…" -είστε σίγουρος ότι τη σεβόταν, κύριε Καρατζαφέρη; Ιστορικά εγώ τουλάχιστον δεν το έχω επιβεβαιωμένο- "…όπερ δεν πρέπει να είναι μόνο τίμια η διαφημιστική δαπάνη αλλά και να φαίνεται κιόλας.
Ερωτάται ο κύριος Υπουργός: 
- Τι ποσά ξοδεύονται ετησίως από τα κρατικά λαχεία για διαφήμιση και πώς αυτά διανέμονται σε έντυπα και ηλεκτρονικά μέσα;
- Επιπλέον, ονομαστικώς τι ποσά κατά ΜΕΣΟΝ δόθηκαν για τα έτη 2000 και 2001;
- Και, τέλος, με τι κίνητρο έγινε η τελική επιλογή;"
Θα απαντήσει ο Υφυπουργός Οικονομικών κ. Φωτιάδης.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, αγαπητοί συνάδελφοι, είναι ενδιαφέρουσα όντως η επίκάιρη ερώτηση του αγαπητού φίλου και συναδέλφου Βουλευτή. 
Θα πρέπει να πούμε ότι τα ποσά τα οποία διατίθενται για τη διαφημιστική δαπάνη των κρατικών λαχείων είναι συγκεκριμένα και καθορίζονται προκαταβολικά ως ποσοστό των ακαθαρίστων εσόδων των συγκεκριμένων λαχείων. Είναι γνωστό ότι αυτό κυμαίνεται περίπου στο 2,5% των ακαθαρίστων εσόδων για τα περισσότερα των λαχείων, πλην του κρατικού λαχείου, του οποίου το ποσοστό φθάνει στο 4%, αφού καλύπτει και τη διαφημιστική δαπάνη του ευρωπαϊκού λαχείου.
Το 2000 δαπανήθηκαν περίπου 2 δισεκατομμύρια δραχμές για τη διαφημιστική δαπάνη των κρατικών λαχείων και το 2001 το ποσό αυτό είναι της τάξης του 1,8 δισεκατομμυρίων δραχμών. Η κατανομή της διαφημιστικής δαπάνης, όπως είναι γνωστό, ρυθμίζεται από νόμο του 1995 και προεδρικό διάταγμα του 1997 και ως ποσοστό αφορά κατά το 50% τα τηλεοπτικά μέσα, κατά το 40% τον έντυπο Τύπο και κατά το 10% το ραδιόφωνο.
Ταυτόχρονα δε το 30% υποχρεωτικά της συνολικής δαπάνης σε όλες τις υποκατηγορίες πρέπει να δίδεται σε επαρχιακά μέσα ενημέρωσης, ηλεκτρονικά ή έντυπα. 
Κίνητρο της τελικής μας επιλογής είναι το μέγιστο δυνατό αποτέλεσμα της προβολής και κριτήριο η μεγίστη απήχηση του κάθε Μέσου Μαζικής Ενημέρωσης, τηλεόραση, ραδιόφωνο, Τύπο, στο ευρύτερο κοινό, όπως αυτή συνάγεται από το ύψος των ποσοστών τηλεθέασης, ακροαματικότητας ή μέσης κυκλοφορίας σε συνδυασμό με το κόστος, το οποίο συνεπάγεται αυτή η διαφήμιση.
Πρέπει να πω ότι από τις καταστάσεις, τις οποίες καταθέτω για το σύνολο της διαφημιστικής δαπάνης για τα δύο χρόνια προκύπτει όχι μόνο ότι δεν έγινε εξαίρεση, αλλά αντιθέτως όλοι οι τηλεοπτικοί και ραδιοφωνικοί σταθμοί επιδοτήθηκαν με την ίδια αντικειμενικότητα, ανεξάρτητα από πολιτικές τοποθετήσεις, όπως και έντυπα ή μέσα ενημέρωσης όλων των πολιτικών φασμάτων.
Έτσι, λοιπόν, κύριε Πρόεδρε, καταθέτω για τις ανάγκες των Πρακτικών, αλλά και για την πλήρη ενημέρωση της Βουλής και του αγαπητού συναδέλφου, του κ. Καρατζαφέρη, αναλυτικές καταστάσεις όλων των διαφημιστικών δαπανών των δύο ετών.
(Στο σημείο αυτό ο Υφυπουργός Οικονομικών κ. Απόστολος Φωτιάδης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή να ανακοινώσω στο Σώμα ότι η Διαρκής επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την Έκθεσή της στο σχέδιο νόμου του Υπουργείου Εσωτερικών, Δημόσιας Διοίκησης και Αποκέντρωσης "Αναβάθμιση της πολιτικής προστασίας και λοιπές διατάξεις".
Το λόγο έχει ο κ. Καρατζαφέρης.
ΓΕΩΡΓΙΟΣ ΚΑΡΑΤΖΑΦΕΡΗΣ: Κύριε Πρόεδρε, δεν χωρά καμία αμφισβήτηση ότι το ήθος και η ευπρέπεια του παρισταμένου κυρίου Υπουργού είναι δεδομένα και κανείς δεν μπορεί να αμφισβητήσει. Ο τελευταίος, που θα μπορούσε να τα αμφισβητήσει, είμαι εγώ.
Όμως, κύριε Υπουργέ, πολύ φοβούμαι ότι είναι σχήμα οξύμωρο και αντιφατικό το δικό σας ήθος και η δική σας ευπρέπεια με ό,τι επικρατεί στο χώρο και στο πεδίο, στο οποίο σήμερα αναφερόμαστε.
Πράγματι γίνεται διασπάθιση, κατασπατάληση, εκμετάλλευση αυτών των μεγάλων ποσών, που δίδονται επιλεκτικώς. Τα μεγαλύτερα κονδύλια δίδονται εκεί που εξυπηρετείται η Κυβέρνηση και τα μικρότερα εκεί που εξυπηρετείται λιγότερο και απομονώνονται κάποιες άλλες φωνές. Αυτό μπορείτε να το διαπιστώσετε εσείς με μία μελέτη στα δικά σας κονδύλια, τα οποία μας δίδετε.
Προκύπτει, όμως, και κάτι άλλο. Μας είπατε ότι τα χρήματα, τα οποία δίδονται για τη διαφήμιση, είναι συνάρτηση των ακαθαρίστων εσόδων. Βλέπουμε, από τα νούμερα που εσείς μας δώσατε, μία μείωση το 2001 έναντι του 2000, πράγμα που σημαίνει ότι έφυγαν πόροι από το κράτος και πήγαν σε ιδιωτικούς φορείς, οι οποίοι ασχολούνται παράλληλα με άλλα λαχεία.
Άρα, λοιπόν, θέλω να πω ότι έχουμε και εδώ μία μείωση των εσόδων προς όφελος εκείνων που έχουν λαχεία. Δυστυχώς λαχεία εις τη χώρα μονοπωλεί και πάλι το ίδιο πρόσωπο, ο κ. Σωκράτης Κόκκαλης.
Βέβαια, δεν νομίζω ότι φημίζεται η Κυβέρνησή σας πως είναι ισομετρική απέναντι των Μέσων Ενημέρωσης. Βλέπετε τι γίνεται σήμερα με το "ALTER". Ο κύριος Πρωθυπουργός στη συνέντευξη, που θα δώσει μεθαύριο, καλεί άλλα κανάλια και όχι το "ALTER" με βάση την τηλεθέαση, που πριν από λίγο εσείς ισχυριστήκατε ότι γίνεται η ανάλογη κατανομή των κονδυλίων και άρα η προτίμηση.
Φαίνεται, λοιπόν, ότι προτιμάτε κάποια μέσα, που όχι μόνο τα ενισχύετε οικονομικά, αλλά τα ενισχύετε και δια της προβολής, όπως αυτό που σας είπα η προτίμηση άλλων καναλιών έναντι του "ALTER". Χρηματοδοτείτε αυτά που θέλετε.
Κύριε Υπουργέ, επιτρέψτε μου να σας πω εν τέλει ότι ελέγχετε και πιο έντονα εκείνα, τα οποία εσείς θέλετε. Γνωρίζουμε πολύ καλά την κατάσταση πολλών φερομένων ως μεγάλων καναλιών που ζητούν πάρα πολλά χρήματα και όχι μόνο δεν τα εισπράττει το δημόσιο, δηλαδή Υπουργείο σας, αλλά επιπλέον χρηματοδοτούνται με πολύ περισσότερα χρήματα από τα ποσά των διαφημιστικών σας κονδυλίων.
ΠΡΟΕΔΡΕΥΩΝ (Κωνσταντίνος Γείτονας): Ορίστε, κύριε Υφυπουργέ, μπορείτε να δευτερολογήσετε. 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριοι συνάδελφοι, δεν θα ήθελα να αναφερθώ σε επί μέρους διαφημιστικές δαπάνες για τα κανάλια, που αναφέρατε, γιατί πιστεύω ότι δεν είναι αυτή η πρόθεσή σας.
Όμως, από την απλή ανάγνωση -ήδη έχουν κατατεθεί στα Πρακτικά της Βουλής και μπορεί κάθε Βουλευτής να τα δει- προκύπτει, θα έλεγα, ακριβώς το αντίθετο. Κανάλια ή συγκροτήματα, τα οποία δεν είναι ιδιαίτερα ευνοϊκά στην Κυβέρνηση, με την ίδια αντικειμενικότητα και απλοχεριά χρηματοδοτούνται για τη διαφημιστική καμπάνια.
Εν πάση περιπτώσει, όμως, η ρητή εντολή, που έχει δοθεί από την πλευρά της ηγεσίας του Υπουργείου Οικονομικών προς την Επιτροπή των Κρατικών Λαχείων, η οποία διαχειρίζεται με αποκλειστική της ευθύνη μέσα στα πλαίσια των συγκεκριμένων νόμων και διατάξεων που υπάρχουν, είναι να υπάρχει αντικειμενική αντιμετώπιση με βάση κριτήρια, τα οποία δεν θα μπορούν να αμφισβητηθούν.
Όμως, το ξανατονίζω, είναι πολύ χαρακτηριστικές αυτές οι δύο καταστάσεις, τουλάχιστον για το 2000 και 2001, όπου φαίνεται πράγματι ότι το μοναδικό κριτήριο το οποίο δεν κυριαρχεί στη δαπάνη τη διαφημιστική και θα έλεγα ότι πολλοί θα μπορούσαν να μας κατηγορήσουν γι' αυτό, είναι ακριβώς τα κομματικά και πολιτικά κριτήρια ή τα κριτήρια του αν συμπαθώς πρόσκεινται τα συγκεκριμένα κανάλια ή ο Τύπος στην Κυβέρνηση. Θα έλεγα ότι από αυτές τις δαπάνες αποδεικνύεται ότι δεν θέλουμε να χρησιμοποιήσουμε τη δυνατότητα που έχουμε ως Κυβέρνηση να κατανέμουμε τις δαπάνες με βάση τη δική μας προτίμηση και τα στενά κομματικά συμφέροντα. Αντίθετα μάλιστα είναι απλόχερη η χορήγηση των διαφημίσεων σ' όλους από το φάσμα της αριστεράς μέχρι το φάσμα της δεξιάς, σε όλο το πολιτικό φάσμα. Έτσι, λοιπόν είναι χρήσιμη η συζήτηση. Εσείς θα πάρετε το αντίγραφο των καταστάσεων για να δείτε τη δίκαιη και αντικειμενική κατανομή των συγκεκριμένων κονδυλίων. Ευχαριστώ πολύ. 
ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, δεν μπορώ να μη σχολιάσω αυτό που περιγράψατε. Δεν ξέρω κατά πόσο κινούνται με βάση την ιδεολογία τα κανάλια -μιλήσατε για φάσμα από αριστερά μέχρι δεξιά- και όχι με άλλου είδους κίνητρα. 
Κύριοι συνάδελφοι, ολοκληρώθηκε η συζήτηση των επικαίρων ερωτήσεων. 
ΠΡΟΕΔΡΕΥΩΝ (Κωνσταντίνος Γείτονας): Εισερχόμαστε στην ημερήσια διάταξη των
ΕΠΕΡΩΤΗΣΕΩΝ
Θα συζητηθεί η με αριθμό 54/26.3.2002 επερώτηση των Βουλευτών του Κομμουνιστικού Κόμματος Ελλάδος κ. κ. Αλέκας Παπαρήγα, Νικολάου Γκατζή, Λιάνας Κανέλλη, Ορέστη Κολοζώφ, Παναγιώτη Κοσιώνη, Σταύρου Σκοπελίτη, Αντώνη Σκυλλάκου, Σπύρου Στριφτάρη, Άγγελου Τζέκη, Δημητρίου Τσιόγκα και Γεωργίου Χουρμουζιάδη προς τον Υπουργό Εργασίας και Κοινωνικών Ασφαλίσεων, σχετικά με την Κοινωνική Ασφάλιση.
Για τη συζήτηση της επερωτήσεως από τη Νέα Δημοκρατία έχει οριστεί ως Κοινοβουλευτικός Εκπρόσωπος ο Βουλευτής Α΄ Αθηνών κ. Νικήτας Κακλαμάνης και από το Συνασπισμό της Αριστεράς και της Προόδου έχει οριστεί ως Κοινοβουλευτικός Εκπρόσωπος ο Βουλευτής Αττικής κ. Γεώργιος Αμπατζόγλου. 
Ο πρώτος των επερωτώντων κ. Στριφτάρης έχει το λόγο.
ΣΠΥΡΙΔΩΝ ΣΤΡΙΦΤΑΡΗΣ: Κύριε Πρόεδρε, κυρίες και κύριοι συνάδελφοι, οι εργαζόμενοι, αλλά και τα άλλα λαϊκά στρώματα, είτε οι μικρομεσαίοι αγρότες είτε επαγγελματίες βιοτέχνες και μικρέμποροι τα τελευταία δέκα με δώδεκα χρόνια βρίσκονται μπροστά σε μια καλά οργανωμένη επίθεση ενάντια στα ασφαλιστικά τους δικαιώματα, τόσο όσον αφορά την υγεία όσο και τη σύνταξη και την πρόνοια.
Στόχος αυτής της επίθεσης είναι η δημιουργία ενός αντιλαϊκού και βάρβαρου συστήματος ασφάλισης, όπου η υγεία, η σύνταξη και η πρόνοια θα αντιμετωπίζονται σαν εμπόρευμα. Η φιλοσοφία και του ΠΑΣΟΚ και της Νέας Δημοκρατίας στο θέμα της ασφάλισης είτε αναφέρεται στην υγεία είτε αναφέρεται στη σύνταξη είναι η εξής: Έχεις λεφτά; Θα έχεις προϋποθέσεις να πάρεις κάποια σύνταξη, για να έχεις και ασφάλιση υγείας και πρόνοια. Δεν έχεις λεφτά, είσαι καταδικασμένος ως συνταξιούχος να ζεις με συντάξεις πείνας, να έχεις τριτοκοσμική ιατροφαρμακευτική περίθαλψη και πρόνοια ότι σου δώσουν τα φιλόπτωχα ταμεία.
Το λέω αυτό γιατί η κατεδάφιση του κοινωνικοασφαλιστικού συστήματος που οι Έλληνες εργαζόμενοι είχαν πετύχει πληρώνοντας τεράστια ποσά από το υστέρημά τους, άρχισε από το 1992 με τους γνωστούς ασφαλιστικούς νόμους της Νέας Δημοκρατίας που πέρασαν στην καθομιλούμενη ως οι νόμοι του Σιούφα. Η Νέα Δημοκρατία τότε με το πρόσχημα της κατάρρευσης του κοινωνικοασφαλιστικού συστήματος ψήφισε τους γνωστούς αντεργατικούς νόμους για να κάνει δήθεν τα ασφαλιστικά ταμεία βιώσιμα. Το ότι τότε αλλά και τώρα το κοινωνικοασφαλιστικό σύστημα βρίσκεται σε κρίση, κανένας δεν μπορεί να το αμφισβητήσει. Οι μόνοι όμως που δεν φταίνε γι' αυτό είναι οι ίδιοι οι ασφαλιζόμενοι, δηλαδή οι εργαζόμενοι. Γιατί ούτε συντάξεις μεγάλες παίρνουν, ούτε ιατροφαρμακευτική περίθαλψη στοιχειώδη έχουν ούτε πρόνοια παρέχεται έστω και στα ελάχιστα επίπεδα.
Αυτοί που φταίνε γι' αυτό είναι το κράτος και η εργοδοσία. Αυτό δεν είναι δικό μας εφεύρημα, όπως ίσως ισχυρισθούν ο κύριος Υπουργός ή η Κυβέρνηση. Γιατί και σήμερα και πριν γίνεται και γινόταν αποδεκτό απ' όλους τους ειδικούς επιστήμονες ότι τα ελλείμματα που παρουσιάζονται στα ταμεία δεν είναι αποτέλεσμα μόνο της υστέρησης των εσόδων σε σχέση με την αύξηση των δαπανών και της επιδείνωσης της δήθεν σχέσης των συνταξιούχων προς τους ασφαλισμένους. Βασικά, τα ελλείμματα των ταμείων προέρχονται από την εκμετάλλευση των πόρων της κοινωνικής ασφάλισης και από την εκμετάλλευση των αποθεματικών των ταμείων για τη βιομηχανική, την τουριστική και την τραπεζική ανάπτυξη της χώρας.
Κύριε Υπουργέ, αυτά δεν τα λέμε εμείς. Υπάρχουν στα Πρακτικά της Βουλής από τότε που συζητιόταν ο ν. 2074 και είναι λόγια του εισηγητή του ΠΑΣΟΚ. Σε αυτό εμείς φυσικά συμφωνούμε και είναι σωστό. Φυσικά, ο εισηγητής του ΠΑΣΟΚ κατέληγε εκεί τότε, γι' αυτό νομίζουμε ότι πρέπει να καταψηφισθεί αυτό το νομοσχέδιο, για να έχουμε συνέπεια στις αρχές του περί δικαίου λαϊκού αισθήματος, αλλά και στις αρχές της ευνομούμενης πολιτείας. Αυτά έλεγε τότε το ΠΑΣΟΚ.
Από τότε πέρασαν δέκα χρόνια. Το ΠΑΣΟΚ όχι μόνο διατήρησε ανέπαφο αυτό το ασφαλιστικό σύστημα, αλλά το έκανε ακόμα πιο άδικο, αντιεργατικό και αντιλαϊκό. Αν τα αποθεματικά των ταμείων πήγαιναν για κίνητρα στους βιομήχανους, τραπεζίτες και ξενοδόχους, όπως έλεγε τότε και ο εισηγητής του ΠΑΣΟΚ, για σαράντα και πάνω χρόνια, τώρα με το ΠΑΣΟΚ οι ίδιοι άνθρωποι μέσω του χρηματιστηρίου ληστεύουν τα αποθέματα των ασφαλιστικών ταμείων. Αυτά τα αποθέματα πηγαίνουν ακόμη να καλύψουν τρύπες που δημιουργεί η ανυπαρξία πρόνοιας, επαρκούς χρηματοδότησης της υγείας και δήθεν εκπαίδευσης και ειδίκευσης, για να θησαυρίζουν οι "αερητζήδες" και οι "αετονύχηδες" που βρίσκονται γύρω από τα κυβερνητικά επιτελεία και τα πλαισιώνουν.
Εδώ και εννιά χρόνια που κυβερνάται η χώρα από το ΠΑΣΟΚ, όχι μόνο δεν χτυπήθηκε η μαύρη εργασία, αλλά πολλαπλασιάστηκε. Σήμερα -δεν το λέμε εμείς, είναι και στοιχεία των δικών σας υπηρεσιών, κύριε Υπουργέ- περίπου το 25% των εργαζομένων στη χώρα μας είναι ανασφάλιστοι. Ακόμη, πεντακόσιες χιλιάδες είναι οι άνεργοι. Και ρωτάμε σαν Κομμουνιστικό Κόμμα Ελλάδας: αν όλοι αυτοί ήταν ασφαλισμένοι, θα υπήρχε πρόβλημα και θα ισχυριζόσασταν ότι φταίει η σχέση ασφαλισμένων προς συνταξιούχους; 
Εμείς πιστεύουμε ότι επειδή ακριβώς και η ανεργία συμφέρει τα μεγάλα αφεντικά και επειδή και η "μαύρη" εργασία τα συμφέρει διπλά και τριπλά, γι' αυτό και δεν πιάνετε τη "μαύρη" εργασία, γι' αυτό και αφήνετε ασύδοτους τους κεφαλαιοκράτες καπιταλιστές να έχουν στη δουλειά τους ανθρώπους που δεν έχουν κανένα ασφαλιστικό δικαίωμα. 
Αποτέλεσμα αυτής της σκανδαλώδους εύνοιας υπέρ των μεγάλων καπιταλιστικών κεφαλαιούχων, των καπιταλιστών, είναι να έχουμε καθαρά μείωση των εσόδων του μεγαλύτερου ασφαλιστικού φορέα, του ΙΚΑ. Θα μιλήσω και για τους άλλους φορείς παρακάτω. 
Έρχεστε τώρα να μας πείτε: "Εμείς, με το καινούριο σύστημα που προτείνουμε, θα χρηματοδοτήσουμε το ΙΚΑ και μάλιστα θα επιχορηγείται από το 2003 και μετά με 1% του Ακαθαρίστου Εγχώριου Προϊόντος". Εδώ δεν θα έβλαπτε λίγος σεβασμός στη νοημοσύνη του ελληνικού λαού. Πραγματικά, για να νομίσουμε εμείς ότι θα κάνετε κάτι ή για να ξεπεράσετε εσείς όχι μόνο τις απαιτήσεις που έχουν οι εργαζόμενοι, αλλά και τη λογική που λέει ότι ένα μέρος της κοινωνικής ασφάλισης πρέπει να το πληρώνει το κράτος, ήρθατε και ανακοινώσατε χθες ότι θα επιδοτείτε το ΙΚΑ με 1% του Ακαθάριστου Εγχώριου Προϊόντος. Υπολογίζετε την αύξηση του ΑΕΠ κάθε χρόνο σε 6,2% για το 2003 και προβλέπετε από τώρα για το 2032 ότι αυτή η αύξηση θα είναι γύρω στο 5%.
Εν ονόματι ποιας λογικής μπορεί να προβλέψετε πόσο θα είναι το ακαθάριστο εισόδημα. Αλλά εδώ φέρνετε ένα μπακάλικο λογαριασμό. Λέτε πόσο θέλει το ΙΚΑ; Παραδείγματος χάρη 400 δισεκατομμύρια θα είναι το έλλειμμα. Άρα για να δώσουμε εμείς το 1% το ΑΕΠ πρέπει να πάει στο 47 τρισεκατομμύρια. Δεν είναι σοβαρά πράγματα αυτά. Νομίζω ότι προσβάλουν τη νοημοσύνη κάθε λογικού ανθρώπου, το να μην μπορούμε στις αρχές του χρόνου να προσδιορίσουμε ακριβώς πόσο θα είναι η αύξηση του ΑΕΠ. Και πέρυσι η Κυβέρνηση έπεσε πολύ έξω, 25%, από 5% ήταν 4,1%. Φέτος λέτε ότι θα είναι 3,8% αν δεν κάνω λάθος. Όλοι λένε τώρα μετά από τρεις-τέσσερις μήνες που ψηφίσαμε τον προϋπολογισμό ότι δεν θα υπερβούμε το 3,4%. Η ουσία όμως είναι αυτό που λέμε εμείς, ότι θέλετε το κράτος να μη δεσμευτεί ότι θα προσφέρει για το κοινωνικοασφαλιστικό σύστημα. 
Δεν είναι όμως μόνο αυτά που έχουν να κάνουν με το ΙΚΑ. Φυσικά οι πόροι του ΙΚΑ έχουν μειωθεί και από την αλλαγή των εργασιακών σχέσεων, που ουσιαστικά έχετε καταργήσει το σταθερό ωράριο απασχόλησης και όταν οι εργοδότες έναν εργαζόμενο τρεις ώρες την ημέρα ουσιαστικά δεν είναι υποχρεωμένοι να τον ασφαλίζουν και είναι υποχρεωμένοι όταν τον απασχολούν πάνω από τέσσερις ώρες την ημέρα και φυσικά τα ασφάλιστρα που του δίνουν δεν είναι αυτά που πρέπει να δώσουν. Σαν να μην έφτανε αυτό, όλες οι ευνοϊκές ρυθμίσεις που είχε κάνει η Νέα Δημοκρατία για την απαλλαγή των εργοδοτών από εισφορές στα ασφαλιστικά ταμεία έρχεστε και σεις και δίνετε κίνητρα, 20% απαλλαγή από το ασφάλιστρο και τα χρεώνεται ο κρατικός προϋπολογισμός για νέες προσλήψεις που θα γίνουν. Ξέρετε πως είναι το κύκλωμα, απολύουμε τους παλιούς, παίρνουμε καινούριους για να πάρουμε την επιδότηση του 20% στα ασφάλιστρα. 
Φτιάξατε τους νόμους για τον ΟΓΑ και υπερηφανεύεστε ότι επιτέλους οι αγρότες έχουν ένα δικό τους ασφαλιστικό φορέα και δεν είναι όπως ήταν πρώτα ένα προνοιακό επίδομα που έδινε ο ΟΓΑ. Όμως εγώ θα ρωτήσω κάτι, σαράντα επτά χρόνια δουλειάς ποια άλλη κατηγορία ανθρώπων, τάξη ή στρώμα πληρώνει σαράντα επτά χρόνια ασφάλιση για να πάρει με σημερινές τιμές εβδομήντα έξι χιλιάδες σύνταξη. Δεν έχει σημασία αν είναι λίγα ή πολλά, γιατί αν θέλουν να πάρουν καλή σύνταξη, θα πληρώνουν πάρα αφού το βαλάντιο των αγροτών δεν σηκώνει. Και φτάσαμε σήμερα στο σημείο ο μισός αγροτικός πληθυσμός, ειδικά οι γυναίκες, να μην είναι ασφαλισμένες και να μην έχουν ούτε την φαρμακευτική περίθαλψη γιατί δεν έχει ενημέρωση το βιβλιάριό τους και θα μείνουν χωρίς σύνταξη. Ξοδέψατε τεράστια ποσά για να διαφημίσετε αυτό το μεγάλο κατόρθωμα που για σαράντα επτά χρόνια θα πληρώνουν και θα πάρουν σύνταξη 76.000 δραχμές.
Ενοποιήσατε τα τρία ταμεία ΤΣΑ και ΤΑΕ, με αποτέλεσμα οι κατώτερες συντάξεις και του ΤΕΒΕ και του ΤΑΕ που ήταν υγιή τα ταμεία τους, δεν είχαν ελλείμματα για να ξεχρεώσουν τα χρέη του ΤΣΑ πλήρωσαν και από πάνω και έχουμε τώρα κατώτερες συντάξεις του ΤΕΒΕ 109.000 για δεκαπέντε χρόνια ασφάλιση, 120.000 περίπου στο ταμείο εμπόρων και 93.000 στο ταμείο των αυτοκινητιστών. Ουσιαστικά πάμε προς τα κάτω για να καλύψουμε τα ελλείμματα που είχα το ΤΣΑ. Έτσι εννοείτε και στο καινούριο ασφαλιστικό που φέρνετε την ενοποίηση των ταμείων είναι καθαρό, και νομίζω έτσι το βλέπετε και αυτή είναι η φιλοσοφία σας, όπως και στο νόμο για τον ΟΓΑ, και για το ταμείο των αυτασφαλισμένων, που έπρεπε ήδη να έχετε βγάλει το προεδρικό διάταγμα που θα καθόριζε τις υποχρεώσεις των ασφαλισμένων και τις υποχρεώσεις του ταμείου απέναντι των ασφαλισμένων.
To 2000 έπρεπε να βγει αυτός ο νόμος, γιατί όταν ψηφίστηκε το 1999 έλεγε ότι μέσα σε ένα χρόνο, μέχρι 31.12.2000 θα έχει εκδοθεί το προεδρικό διάταγμα, για να έχετε τώρα την ευχέρεια και να διασπάσετε το κίνημα. Γιατί δεν αφορά λέει τους αγρότες το ασφαλιστικό που εξαγγέλουμε, δεν αφορά τους επαγγελματίες αυτό που εξαγγέλουμε, δεν αφορά τους δημοσιογράφους, κλπ. κλπ. Και τελικά για να διασπάσετε ακόμα το κίνημα χρησιμοποιείτε τη μέθοδο της Νέας Δημοκρατίας που χώρισε τους ασφαλισμένους που διορίσθηκαν πριν το 1993 και αυτούς που διορίστηκαν μετά το 1993. Και η Νέα Δημοκρατία έβαζε τουλάχιστον τις υποχρεώσεις που για την τριμερή χρηματοδότηση έπρεπε το κράτος να πληρώνει κάθε χρόνο το 33,33% από τα έξοδα ή έσοδα του ΙΚΑ. Έτσι φθάσαμε το 2000 να χρωστά το κράτος 594 δισεκατομμύρια με αυτή τη ρύθμιση στο ΙΚΑ και αν υπολογίσουμε το 2001 και το 2002 αυτά θα φθάσουν στο 1 τρισεκατομμύριο -χρωστά επίσης δισεκατομμύρια στο ταμείο των αυτασφαλισμένων- και εσείς να λέτε ότι δεν χρωστά τίποτα το κράτος στο ΙΚΑ. 
Σας ρωτώ λοιπόν θα δώσετε τα 3 τρισεκατομμύρια που χρωστάτε. Και αυτά τα χρωστά το κράτος είτε λόγω του νόμου του Σιούφα που εσείς τον εφαρμόζετε είτε λόγω των ασφαλισμένων του δημοσίου που είναι στο ΙΚΑ. 
Μας λέτε επίσης ότι τέλος πάντων τα φάγανε τα αποθεματικά και πού να βρούμε ποιος τα χρωστά. Τα αποθεματικά όμως πήγαν σε συγκεκριμένα χέρια. Αυτά τα χέρια θα πληρώσουν; Από κει πηγάζει η δική μας αντίληψη ότι για το κοινωνικοασφαλιστικό σύστημα θα πρέπει να πληρώσει το κράτος και η εργοδοσία. Διότι η εργοδοσία τα έπαιρνε σαράντα χρόνια και τα αξιοποιούσε. Ας πληρώσει λοιπόν η εργοδοσία τώρα για να έχουμε ένα κοινωνικοασφαλιστικό σύστημα δημόσιο, μοναδικό και να μην μπορεί κανείς να παίζει και να τζογάρει τα χρήματα των εργαζομένων, ώστε να έχουν αυτοί κάποια σύνταξη. 
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω τη τιμή να ανακοινώσω στο Σώμα ότι από τα άνω δυτικά θεωρία παρακολουθούν τη συνεδρίασή μας, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" "180 Χρόνια από την Ελληνική Επανάσταση", σαράντα τέσσερις μαθητές και τρεις συνοδοί καθηγητές από το Βαρβάκειο Λύκειο Αθηνών.
Τους καλωσορίζουμε.
(Χειροκροτήματα απ' όλες τις πτέρυγες)
Η Πρόεδρος της Κοινοβουλευτικής Ομάδας του Κομμουνιστικό Κόμματος Ελλάδας κας Αλέκα Παπαρήγα έχει το λόγο.
ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κ.Κ.Ε.): Κύριε Πρόεδρε, κύριοι Βουλευτές, κύριε Υπουργέ, τα μέτρα που φέρατε για λογαριασμό της Κυβέρνησης σαν καινούρια και προσαρμοσμένα μέτρα ύστερα από τις μεγάλες αγωνιστικές κινητοποιήσεις των εργαζομένων, για μας είναι μια ξαναζεσταμένη σούπα. Ίσως αυτά τα μέτρα να είναι χειρότερα από τα περσινά. 
Αυτό το οποίο επιμεληθήκατε καλύτερα είναι να ζητήσετε ως χορηγό υποστήριξης των ειλημμένων αποφάσεων σας πιο επεξεργασμένο το ψέμα, την αντιστροφή της πραγματικότητας, τη ρατσιστική πολιτική του διαίρει και βασίλευε -αυτό βέβαια υπήρχε και στα περσινά μέτρα- με τη λογική του διαχωρισμού των εργαζομένων, αυτοί που είναι δηλαδή κοντά στη συνταξιοδότηση, αυτοί που προσλήφθηκαν την επόμενη δεκαετία κλπ., την ίδια δηλαδή λογική που είχε και η Νέα Δημοκρατία. Και ο πειθαναγκασμός είναι ο χορηγός της πολιτικής σας.
Πειθαναγκασμός σε βάρος συνδικαλιστικών στελεχών -ορισμένοι βεβαίως με το αζημίωτο πειθαναγκάζονται- πειθαναγκασμός απέναντι στους εργαζόμενους με τη δαμόκλειο σπάθη ότι, αν δεν συμφωνήσουν, θα έλθουν χειρότερα μέτρα, με εκτεταμένη χειραγώγηση και πλαστά διλήμματα και τα γνωστά αντιδεξιά σύνδρομα και τον αντικομμουνισμό. 
Τα λέμε όλα αυτά, γιατί βλέπουμε ότι, παρά το γεγονός ότι αυτά τα μέσα ασκούν επίδραση σ' ένα μέρος του πληθυσμού, των εργαζομένων, ωστόσο δεν κατάφεραν να αναχαιτίσουν τους αγώνες, που είμαστε βέβαιοι ότι στο επόμενο διάστημα θα είναι ακόμα πιο δυνατοί, πιο ισχυροί. 
Έχετε και μικρότερους χορηγούς στην πολιτική σας, οπωσδήποτε τη Νέα Δημοκρατία, που ήταν σ' ένα βαθμό ο εμπνευστής αυτής της πολιτικής, εμπνευστής με την έννοια της εφαρμογής γενικότερων κατευθύνσεων της Ευρωπαϊκής Ένωσης. Και σαφώς η ηγεσία της Νέας Δημοκρατίας έχει κάνει εκπτώσεις από ορισμένες φραστικές διακηρύξεις που είχε πέρυσι κάτω από την πίεση των κινητοποιήσεων, αλλά κατά τη γνώμη μας σ' ένα βαθμό και η ηγεσία του Συνασπισμού έκανε εκπτώσεις σε αιτήματα θετικά που διακήρυσσε πέρυσι, αν θέλετε κάνοντας μια άλλη ιεράρχηση στο τι παλεύει απέναντι στην κυβερνητική πολιτική.
Κατά τη γνώμη μας, εμείς είχαμε δίκιο και έχουμε δίκιο όταν επιμένουμε ότι δεν πρέπει να αποκόπτεται το χρηματοδοτικό, το ταμειακό πρόβλημα που έχει προκύψει στους ασφαλιστικούς οργανισμούς από τις αιτίες των ελλειμμάτων και κυρίως απ' ΄ολους εκείνους τους παράγοντες που και χθες και σήμερα και το 2030 θα καθορίζουν την ουσία του σύγχρονου ασφαλιστικού συστήματος και αν θέλετε θα το χαρακτηρίζουν φιλεργατικό ή αντεργατικό.
Δεν υποτιμούμε καθόλου το χρηματοδοτικό πρόβλημα. Άλλωστε, δεν μπορεί να υπάρξει κοινωνική πολιτική χωρίς γενναία χρηματοδότηση, για μας πριν απ' όλα από το κράτος και όσο υπάρχει εργοδοσία από την εργοδοσία. 
Δεν συμφωνούμε όμως με το γεγονός ότι πάει να γίνει το χρηματοδοτικό το παιχνίδι που παίζει η Κυβέρνηση με την έννοια ότι προσπαθεί να πείσει ότι θέλει να εξασφαλίσει τη χρηματοδότηση και εφόσον εξασφαλίσει τη χρηματοδότηση, μπορεί να υπάρξει η συναίνεση και των ίδιων των εργαζομένων. 
Τι εννοούμε, επιμένοντας φυσικά ότι το χρηματοδοτικό είναι η βάση, η ουσία; Ποιο κοινωνικό σύστημα όμως ασφάλισης θα χρηματοδοτείται; Διότι η χρηματοδότηση μπορεί να ισχύει σαν μείζον πρόβλημα και για το άλφα και για το βήτα και για το δέλτα σύστημα κοινωνικής ασφάλισης. 
Εμείς θεωρούμε ότι πασχίζετε να μας πείσετε ότι χρηματοδοτείτε γενικά ένα δίκαιο κοινωνικό σύστημα ασφάλισης. Στην πραγματικότητα όμως, υποχρηματοδοτείτε ένα σύστημα κοινωνικής ασφάλισης το οποίο είναι άδικο, είναι αντεργατικό, παίρνει κατακτήσεις που έχουν και διατηρούν την αξία τους ως ένα βαθμό και σήμερα, κυρίως όμως χρηματοδοτείτε ένα σύστημα κοινωνικής ασφάλισης, το οποίο θα βασίζεται πάνω στην ελαστική απασχόληση, στην περιοδική, στη μερική απασχόληση και σε υπηρεσίες υγείας και πρόνοιας οι οποίες θα είναι πλήρως και σε βάθος εμπορευματοποιημένες. Πασχίζετε να υποχρηματοδοτήσετε ένα κοινωνικό σύστημα ασφάλισης το οποίο θα έχει να αντιμετωπίσει την ανερχόμενη ανεργία και την ανερχόμενη υπολειτουργία των εργαζομένων, ένα σύστημα κοινωνικής ασφάλισης, όπου η τάση του θα είναι, ξεκινώντας από φέτος, η σύνταξη να φτάνει στο 40% ή και στο 30% των αποδοχών, σε ένα καθεστώς, όπως είπα και προηγούμενα, γενικευμένης στον έναν ή στον άλλον βαθμό ελαστικής απασχόλησης. 
Επομένως εμείς δεν δίνουμε σημασία σ' αυτό που λέτε "δημιουργούμε ένα βιώσιμο σύστημα κοινωνικής ασφάλισης το 2030", διότι η καλή μέρα, φαίνεται από το πρωί. Εμείς ξεκινάμε απ' αυτό που συντελείται το 2002, χωρίς να παραλείπουμε τι έγινε και όλα τα προηγούμενα χρόνια. Η καλή μέρα, όπως είπα, φαίνεται από το πρωί και το θέμα είναι ότι αν δεν μπει φραγμός σήμερα, τα επόμενα χρόνια τα πράγματα θα είναι πολύ χειρότερα. 
Κατά τη γνώμη μας όλο το σύστημα κοινωνικής ασφάλισης που προβάλλεται ως σύστημα, ως επιχειρηματολογία και ως πρόγραμμα χρηματοδότησης, μόνο ως φαρσοκωμωδία μπορεί να χαρακτηρισθεί και ως τραγωδία πραγματικά για τους εργαζόμενους.
Θα ήθελα να σχολιάσω τα τελευταία μέτρα της Κυβέρνησης, αν και σχολιάστηκαν από τον εισηγητή του κόμματός μας και ειδικότερα αυτό το περίφημο θέμα της χρηματοδότησης.
(Στο σημείο αυτό την Προεδρική Έδρα καταλαμβάνει η Δ΄ Αντιπρόεδρος της Βουλής κα ΑΝΝΑ ΜΠΕΝΑΚΗ ΨΑΡΟΥΔΑ)
Εμείς θεωρούμε ότι αυτά που εξαγγέλθηκαν χθες από τον Υπουργό Εθνικής Οικονομίας κ. Χριστοδουλάκη, στην ουσία οδηγούν στην κατάργηση και αυτής της τριμερούς χρηματοδότησης. Αυτό το κάνετε χωρίς καμία συστολή. Βεβαίως και αυτήν την τριμερή χρηματοδότηση δεν την τηρήσατε ποτέ. Δεν αναγνωρίζετε τα κλεμμένα και τα χρωστούμενα που είναι πάνω από δύο δεκάδες τρισεκατομμύρια το λιγότερο. 
Θα αναφέρω ένα χαρακτηριστικό παράδειγμα. Θα σταθώ στο σημαντικότερο από τους ασφαλιστικούς οργανισμούς, στο Ι.Κ.Α., με την έννοια ότι κυρίως καλύπτει λαϊκά στρώματα.
Για το 2003 η Κυβέρνηση όφειλε να καταθέσει για το Ι.Κ.Α. τουλάχιστον ένα τρισεκατομμύριο, συγκεκριμένα 946 δισεκατομμύρια με βάση τι χρωστάει από το 1993 και μετά, τι οφείλει για τη στήριξη της κοινωνικής πολιτικής και γι' αυτό το περίφημο ΕΚΑΣ. Δίνετε 470 δισεκατομμύρια, αυτό που λέτε 1% στο Α.Ε.Π. Με βάση τους δικούς μας υπολογισμούς, οι εξήντα πέντε στους εκατό θα παίρνουν τελικά σύνταξη 130.000 δραχμές. Αναφέρομαι στους ασφαλισμένους στο Ι.Κ.Α. Δεν είναι όμως μόνο το Ι.Κ.Α., είναι και οι λεγόμενοι ελευθεροεπαγγελματίες ή ένα μεγάλο μέρος των ελευθεροεπαγγελματιών. 
Είχα χθες εθιμοτυπική συνάντηση και γνωριμίας, ας το πω έτσι, με το νέο πρόεδρο του Δικηγορικού Συλλόγου Αθήνας. Έχω υπόψη μου και συνολικές μελέτες που γίνονται στο Δικηγορικό Σύλλογο Αθήνας και για τις οποίες μετέχουν εκπρόσωποι από όλες τις παρατάξεις. Μου είπαν ότι με βάση τα σύγχρονα δεδομένα ένας δικηγόρος που άρχισε να ασκεί το επάγγελμα το 1993, σύμφωνα με τις προβλέψεις της Κυβέρνησης, θα πάρει σύνταξη 100.000 δραχμές. Αυτή θα είναι η σύνταξη του δικηγόρου. Και ξέρουμε πάρα πολύ καλά ότι ο αριθμός των φτωχών και χαμηλόμισθων, ας το πω έτσι, δικηγόρων, αυξάνεται. Δεν μιλάμε βέβαια γι' αυτούς που έχουν τα μεγάλα δικηγορικά γραφεία που πια είναι εργοδότες και δεν υπάγονται, κατά τη γνώμη μας, σ' αυτό που λέμε ελεύθερος επαγγελματίας δικηγόρος. 
Θα ήθελα να προσθέσω κάτι σ' αυτό που είπε ο κ. Στριφτάρης όσον αφορά το περίφημο 1% του Α.Ε.Π. Η μία πλευρά είναι αυτή που έθεσε. Υπάρχει όμως και μία άλλη πλευρά: Τι θα πει 1% του Α.Ε.Π.; Τι θα πει αν θέλετε σε τελευταία ανάλυση Ακαθάριστο Εθνικό Προϊόν; 
Εδώ συνειδητά δεν παίρνετε υπόψη ότι έχουμε εκμεταλλευτές και εκμεταλλευόμενους, πλούσιους και φτωχούς για να το πω καλύτερα. Επομένως εσείς υπολογίζετε το Α.Ε.Π. με τέτοιον τρόπο που να διαιωνίζεται και να οξύνεται το χάσμα ανάμεσα στους εκμεταλλευτές και στους εκμεταλλευόμενους. Γιατί έτσι πρέπει να μιλήσουμε για ένα μισθωτό.
Δεν παίρνετε καθόλου υπόψη τι παράγει και τι προσφέρει ο εργαζόμενος. Ποιο είναι το ποσοστό εκμετάλλευσης των εργαζομένων; Και εσείς δέχεσθε ότι μέσα σε μία καπιταλιστική κοινωνία υπάρχουν εκμεταλλευτές και εκμεταλλευόμενοι, ότι υπάρχει ποσοστό που διαμορφώνει το κέρδος. Αυτά τα πράγματα τα παίρνετε υπόψη; 
Εμείς, λοιπόν, δεν δεχόμαστε καθόλου αυτήν τη λογική, διότι το θέμα είναι οι εργαζόμενοι να παίρνουν περισσότερα και να χάνουν κάποιοι. Και αυτοί που πρέπει να χάνουν είναι οι εργοδότες, ιδιαίτερα η σκληρή εργοδοσία. 
Η λογική της Ευρωπαϊκής Ένωσης και η δική σας είναι να αυξηθούν οι εισφορές των εργαζομένων, να αποσυρθεί σταδιακά το κράτος και να μειωθούν αρκετά οι εισφορές της εργοδοσίας και τέλος να υπάρξει η πλήρης αποδέσμευση των εισφορών από τους μισθούς και γενικότερα από τα εισοδήματα. Η λογική θα είναι η εξής: "Εσύ παίρνεις αυτό το μισθό με 150.000, με 200.000 δραχμές το μήνα -μένω ακόμη στις δραχμές- και θέλεις καλύτερη σύνταξη και καλύτερη περίθαλψη; Υπάρχει ένας τιμοκατάλογος εισφορών και διάλεξε σε ποια κλίμακα θα πας."
Με αυτήν την έννοια είναι σαθρά όλα τα επιχειρήματά σας περί βιωσιμότητας των ταμείων κλπ. Η βιωσιμότητα των ταμείων απειλείται από την κερδοφορία και από την πολιτική των ιδιωτικοποιήσεων και γενικά από τη συνολική πολιτική που ακολουθείτε, την οποία ευαγγελίζεται και η Νέα Δημοκρατία με τις όποιες αντιπολιτευτικές, επιφανειακές διαφορές υπάρχουν. Χοντρό είναι το ψέμα για τα μέτρα των γυναικών.
Με αυτήν την έννοια εμείς θεωρούμε ότι ο κοινωνικός διάλογος πρέπει να απορριφθεί, δεν έχει καμία θέση. Είναι διάλογος παράδοσης κυριολεκτικά άνευ όρων των εργαζομένων. Η μόνη απάντηση που υπάρχει είναι η απάντηση του οξύτατου διαλόγου των αγώνων.
Εμείς πιστεύουμε ότι αυτόν το δρόμο θα ακολουθήσει ένα μεγάλο μέρος των εργαζομένων. Και αυτό γιατί ο κοινωνικός διάλογος είναι εντελώς ολισθηρός για τους εργαζόμενους και θα έχει σαν συνέπεια να οδηγηθούν σε σοβαρές περιπέτειες, γιατί στο τέλος θα βρεθούν και συνένοχοι. Όσοι συμμετέχουν σ' αυτόν τον κοινωνικό διάλογο και τον ασπάζονται, ανεξάρτητα από τη δικαιολογία που φέρνουν, έχουν κυριολεκτικά εγκληματικές ευθύνες.
Πρόκειται λοιπόν για ένα διάλογο παράδοσης των εργαζομένων χωρίς όρους. Το επισημαίνουμε για άλλη μια φορά.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κύριος Υπουργός έχει το λόγο, για μια παρέμβαση πέντε λεπτών.
ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Επιτρέψτε μου, κύριοι συνάδελφοι, σ' αυτήν τη μικρή παρέμβαση να πω ότι η απόφαση της Κυβέρνησης για τη μεταρρύθμιση του συστήματος κοινωνικής ασφάλισης στη χώρα μας συνάντησε τη θετική υποδοχή και αποδοχή του συντριπτικά μεγαλύτερου τμήματος των εργαζομένων, των Ελλήνων πολιτών. 
Από την πρώτη στιγμή διακηρύξαμε ότι επιθυμούμε με συναινετικό τρόπο, με το διάλογο, με την άσκηση της συνευθύνης μας απέναντι στους εργαζόμενους και ευρύτερα απέναντι στο κοινωνικό σύνολο, να αντιμετωπίσουμε ένα μεγάλο κοινωνικό ζήτημα. Πιστεύω πως όποιοι δεν συμμετέχουν σ' αυτήν τη διαδικασία του διαλόγου και της άσκησης της συνευθύνης μας, είτε δεν επιθυμούν τη λύση αυτού του μεγάλου κοινωνικού προβλήματος είτε αναγνωρίζουν και δημοσίως πλέον ότι δεν μπορούν να είναι χρήσιμοι και ότι δεν έχουν απόψεις να διατυπώσουν για να συμβάλουν προς την κατεύθυνση της επίτευξης της ορθής λύσης.
Η πολιτική που ακολουθήσαμε ήταν μια πολιτική σε τελείως αντίθετη κατεύθυνση απ' αυτή για την οποία σεις μιλούσατε μόλις τώρα, αναφερόμενοι στην πολιτική του διαίρει και βασίλευε όπως την βαφτίσατε. Άλλοι έχουν μια τέτοια πολιτική με την οποία επιχειρούν ποικιλοτρόπως να διασπάσουν την ενότητα των εργαζομένων και δεν βλέπουν ότι η δική μας πολιτική πρόταση οδηγεί στην ενιαιοποίηση του συστήματος κοινωνικής ασφάλισης, ώστε πλέον να αποκτήσουμε και στην πράξη και όχι μόνο στα λόγια ένα σύστημα ασφάλισης για το σύνολο των μισθωτών της χώρας που ανέρχονται στο 70% των ασφαλισμένων, αν εξαιρέσουμε εκείνους που είναι ασφαλισμένοι στον ΟΓΑ. 
Πράγματι, το σύνολο των μισθωτών με την ολοκλήρωση της εφαρμογής των ρυθμίσεων που εισηγούμεθα, θα διέπονται από το ίδιο ασφαλιστικό καθεστώς όσον αφορά τις εισφορές, τα όρια ηλικίας, την ανάδειξη του ποσοστού αναπλήρωσης, όπως επίσης και στον τρόπο με τον οποίο υπολογίζεται η σύνταξή τους. Αυτό είναι πάρα πολύ σημαντικό, ιδίως επειδή ανατρέπουμε την αντιασφαλιστική νομοθεσία της περιόδου 1990-1993 σε καίρια σημεία της και ιδίως γιατί αντιμετωπίζουμε με ευεργετικό τρόπο εκείνες τις δυνάμεις των εργαζομένων του ιδιωτικού τομέα που είναι ασφαλισμένοι στο ΙΚΑ και αντιμετωπίζουν το μεγάλο πρόβλημα της εργασιακής ανασφάλειας και της ασφαλιστικής ασυνέχειας πράγμα που δεν συμβαίνει με αυτούς που εργάζονται στο δημόσιο, στις ΔΕΚΟ ή στις τράπεζες.
Άρα η πολιτική μας είναι μια πολιτική ενιαιοποίησης των όρων και προϋποθέσεων λειτουργίας του συστήματος κοινωνικής ασφάλισης για τους μισθωτούς και ενοποίησης του κινήματος των εργαζομένων, που με ενιαίο τρόπο και με κοινή ευθύνη θα πρέπει να συμβάλουν στην ολοκληρωμένη αντιμετώπιση αυτού του προβλήματος.
Η χρηματοδότηση την οποία ανακοινώσαμε ήρθε κατόπιν της οιονεί κοινωνικής συμφωνίας που είχαμε επιτύχει στους δυο πρώτους γύρους για τη δομή και λειτουργία του συστήματος κοινωνικής ασφάλισης, αλλά και για τις παραμετρικές συνιστώσες του νέου ασφαλιστικού συστήματος στο πλαίσιο του διαλόγου με τους κοινωνικούς εταίρους. Αυτή είναι η ορθή διαδικασία. Έπρεπε πριν να συμφωνήσουμε και να καταλήξουμε στο περιεχόμενο της ασφαλιστικής μεταρρύθμισης, έτσι ώστε να συμφωνήσουμε ότι αυτές οι προτάσεις καθιστούν το σύστημα ασφάλισης κοινωνικά επαρκές και εν συνεχεία με βάση αυτές τις αποφάσεις να προχωρήσουμε στην αξιολόγησή τους και στην απόφαση για τη χρηματοοικονομική στήριξη του συστήματος της κοινωνικής ασφάλισης.
Αυτή η στήριξη η οποία θα αποτυπωθεί στο νομοσχέδιο που θα έρθει προς συζήτηση και ψήφιση στη Βουλή των Ελλήνων είναι δεδομένη. Μεταξύ των άλλων ενσωματώνει και υπερκαλύπτει αυτήν την υποχρέωση του κράτους στο πλαίσιο της λεγόμενης τριμερούς χρηματοδότησης του συστήματος, έτσι ώστε να μην υπάρχει πλέον καμία αβεβαιότητα ή ανησυχία για τη δυνατότητα των ταμείων να καταβάλουν τις συντάξεις στους ασφαλισμένους. 
Αυτή είναι η ορθότερη κατά την άποψή μας προσέγγιση του θέματος της χρηματοοικονομικής στήριξης. Είναι δηλαδή η σύνδεση αυτής της στήριξης με το Ακαθάριστο Εγχώριο Προϊόν. Ο εθνικός πλούτος μεταξύ των άλλων θα πρέπει να διαθέτει ένα τμήμα του 1% ετησίως για τη στήριξη του συστήματος κοινωνικής ασφάλισης. Αυτή η διαδικασία μαζί με την ανάληψη εκ μέρους του δημοσίου των υποχρεώσεών του απέναντι στο ΙΚΑ και στους άλλους ασφαλιστικούς οργανισμούς δείχνει με τον καλύτερο τρόπο πόσο υπεύθυνα έντιμα και έγκαιρα αντιμετωπίσαμε με τη συμβολή των εργαζομένων την επίλυση αυτού του σημαντικού κοινωνικού ζητήματος στη χώρα μας. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριοι συνάδελφοι, η κα Θεοδώρα Μπακογιάννη ζητεί ολιγοήμερη άδεια απουσίας της στο εξωτερικό. 
Εγκρίνει η Βουλή;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς, η Βουλή ενέκρινε τη ζητηθείσα άδεια.
Το λόγο έχει ο κ. Δημήτριος Τσιόγκας.
ΔΗΜΗΤΡΙΟΣ ΤΣΙΟΓΚΑΣ: Κυρία Πρόεδρε, τα αντιασφαλιστικά μέτρα που έβαλε ο κ. Γιαννίτσης την περασμένη άνοιξη στο ψυγείο επανέρχονται σήμερα με περιτύλιγμα του κ. Ρέππα. Τα αντιασφαλιστικά μέτρα της Κυβέρνησης και η συνέχεια των μέτρων και των αντιασφαλιστικών νόμων της Νέας Δημοκρατίας της περιόδου 1990-1993. Η Νέα Δημοκρατία ψήφισε νόμους που χειροτέρεψαν τα ασφαλιστικά δικαιώματα των εργαζομένων. 
Για όσους ασφαλίστηκαν από την 1η του Γενάρη του 1993 και μετά, άνδρες και γυναίκες, βγαίνουν στη σύνταξη στα εξήντα πέντε. Ταυτόχρονα καταργούνται τα βαριά και ανθυγιεινά. Για όλους αυτούς η Κυβέρνηση του ΠΑΣΟΚ αφήνει ανοιχτή την πόρτα για συνέχιση της εργασίας και μετά τα εξήντα πέντε, με κάτι ψίχουλα αύξηση στη σύνταξη, όταν κάποιος αποφασίσει να σταματήσει να δουλεύει. 
Η σύνταξη του Ι.Κ.Α. υπολογιζόταν με βάση το μέσο όρο των αποδοχών των δύο τελευταίων ετών. Η Νέα Δημοκρατία το άλλαξε προς το χειρότερο, αφού σήμερα η σύνταξη υπολογίζεται με την τελευταία πενταετία και μειώνεται ακόμη περισσότερο. Η Κυβέρνηση του ΠΑΣΟΚ χειροτερεύει ακόμη περισσότερο τον υπολογισμό της σύνταξης, αφού με τα μέτρα της Κυβέρνησης η σύνταξη θα υπολογίζεται με βάση την τελευταία δεκαετία, κάνοντάς την προνοιακό επίδομα.
Η κατώτερη σύνταξη μέχρι το 1992 έβγαινε με βάση τα τέσσερις χιλιάδες πενήντα ένσημα. Η Νέα Δημοκρατία μας φόρτωσε άλλα τετρακόσια πενήντα ένσημα στην πλάτη και τα πήγε στα τέσσερις χιλιάδες πεντακόσια. Η Κυβέρνηση του ΠΑΣΟΚ διατηρεί τα τέσσερις χιλιάδες πεντακόσια ένσημα και δεν τα μειώνει.
Η συμμετοχή των ασφαλισμένων στο φάρμακο πήγε στο 25%. Μέχρι τότε ίσχυε μόνο το 20% συμμετοχή για τους ασφαλισμένους του Ι.Κ.Α. Και σταδιακά άρχισαν να μην υπολογίζονται στη σύνταξη του Ι.Κ.Α. τα δώρα Χριστουγέννων και Πάσχα, η άδεια και το επίδομα αδείας, ενώ τώρα, με Κυβέρνηση ΠΑΣΟΚ αυτά δεν υπολογίζονται καθόλου στη σύνταξη του Ι.Κ.Α. Αποσυνδέθηκαν οι συντάξεις των κατώτερων ορίων και από τα δεκαοχτώ και είκοσι ημερομίσθια έχουν κατρακυλήσει σήμερα στα 15,3. 
Η Νέα Δημοκρατία σήμερα πιέζει την Κυβέρνηση του ΠΑΣΟΚ να προχωρήσει στη νομοθέτηση αντιασφαλιστικών μέτρων, για να μην αναλάβει η ίδια όλο αυτό το βάρος. Ό,τι λέει η Νέα Δημοκρατία σήμερα, το λέει γιατί είναι Αντιπολίτευση. Όταν ήταν κυβέρνηση έκανε τα ίδια. Το ΠΑΣΟΚ, τότε που ήταν στην Αντιπολίτευση, έλεγε στους εργαζόμενους "ψηφίστε μας, για να καταργήσουμε τους νόμους της Νέας Δημοκρατίας. Και όχι μόνο δεν τους κατάργησε, αλλά τους έκανε εφαλτήριο για να φέρει σήμερα ακόμα χειρότερα μέτρα, τα οποία είναι συνδεδεμένα με τις γενικότερες επιδιώξεις και της Κυβέρνησης και των βιομηχάνων, να αφαιρέσουν και να καταργήσουν δικαιώματα για τα οποία η εργατική τάξη έδωσε σκληρούς αγώνες, πολλές φορές αιματηρούς.
Έτσι, λοιπόν, με τη στήριξη της Νέας Δημοκρατίας ανατρέπονται οι εργασιακές σχέσεις, αλλά και με δεκανίκι την πλειοψηφία της ΓΣΕΕ, η οποία συμμετείχε στο διάλογο της απάτης. Με τον λεγόμενο, λοιπόν "κοινωνικό διάλογο" καταργήθηκε η μεγαλύτερη κατάκτηση της εργατικής τάξης, το οκτάωρο, για το οποίο χύθηκε αίμα, πέσαν κορμιά. Με τον "κοινωνικό διάλογο" νομιμοποιήθηκε η μερική απασχόληση, οι συμβάσεις έργου, οι συμβάσεις ορισμένου χρόνου, τα δίωρα, τα τρίωρα, τα τετράωρα. Οι συμβάσεις έργου επεκτείνονται καθημερινά και οι εργαζόμενοι δεν δικαιούνται ούτε δώρο Χριστουγέννων ούτε δώρο Πάσχα ούτε άδεια ούτε επίδομα άδειας ούτε αποζημίωση ούτε ταμείο ανεργίας ούτε επίδομα παιδιών ούτε τριετίες ούτε άλλες παροχές από την Εργατική Εστία.
Με τον λεγόμενο "κοινωνικό διάλογο" απελευθερώθηκαν οι απολύσεις και από 2% που ήταν, σήμερα στην ουσία είναι και 10%. Με τον "κοινωνικό διάλογο" απαλλάχθηκαν οι εργοδότες από τα ένσημα, από πέρσι 1η Απριλίου, κατά 20% για όσους έχουν μισθό κάτω από 200.000. Με αυτόν κόπηκαν τα δώρα γάμου και σπουδών, ακόμα και οι συντάξεις χηρείας, για τα οποία έγινε πριν από λίγο και σχετική ερώτηση. 
Βεβαίως όλα αυτά δεν θα γίνονταν αν δεν υπήρχε η συναίνεση της πλειοψηφίας της ΓΣΕΕ, γιατί έχει τεράστιες ευθύνες ακόμα και σήμερα, γιατί δεν οργανώνει την πάλη της εργατικής τάξης, την αντίσταση και τον αγώνα της, 
Όμως, με την προχθεσινή απεργία, η οποία είχε μεγάλη επιτυχία, ανοίγεται ο δρόμος για συνέχιση και κλιμάκωση των απεργιακών κινητοποιήσεων. Στις 18 του Απρίλη, αυτό "το φουσκωμένο ποτάμι" θα παρασύρει αυτά τα αντεργατικά μέτρα, που εσείς θέλετε να νομοθετήσετε. 
Βέβαια το πρόβλημα των ασφαλιστικών ταμείων δεν είναι μόνο οικονομικό. Έχει σχέση και με άλλα πράγματα, την ανεργία, με τη "μαύρη εργασία", με το ότι δεν πληρώνονται οι συμβάσεις, έχει σχέση με όλα αυτά που "φαγώθηκαν" από τους εργοδότες και το κράτος. 
Βεβαίως η Κυβέρνηση σήμερα πρέπει να απαντήσει όχι μόνο για το αν θα πληρώσει αλλά και αν θα εισπράξει αυτά τα οποία έχουν "φάει" οι εργοδότες.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Τζέκης έχει το λόγο.
ΑΓΓΕΛΟΣ ΤΖΕΚΗΣ: Ευχαριστώ, κυρία Πρόεδρε.
Πιστεύουμε -και αυτό αποδεικνύεται καθημερινά- ότι η Κυβέρνηση συνεχίζει το ρεσιτάλ της υποκρισίας για το μεγάλο θέμα της κοινωνικής ασφάλισης. Αν πέρσι, κάτω από τις μεγαλειώδεις κινητοποιήσεις των εργαζομένων, έκανε πίσω, δεν έχει αλλάξει το βασικό της στόχο: να προωθήσει, δηλαδή και στο κοινωνικοασφαλιστικό σύστημα τις αλλαγές που επιθυμούν και επιβάλλουν και η Ευρωπαϊκή Ένωση και ο ΟΟΣΑ και το Διεθνές Νομισματικό Ταμείο αλλά και ο Σύνδεσμος Ελληνικών Βιομηχανιών. 
Η Κυβέρνηση και όλοι αυτοί μαζί, συνεπικουρούμενοι και από τη Νέα Δημοκρατία, τρομοκρατούν τους εργαζόμενους με τη δήθεν κατάρρευση του ασφαλιστικού συστήματος για να γίνουν αποδεκτές οι προτάσεις τους από τον εργαζόμενο λαό ως σωτήριες. 
Όμως, οι μέχρι σήμερα Κυβερνήσεις και του ΠΑΣΟΚ και της Νέας Δημοκρατίας πήραν ασφαλιστικά μέτρα στο όνομα δήθεν της σωτηρίας της κοινωνικής ασφάλισης, όπως αύξηση ορίων συνταξιοδότησης, μερική απασχόληση, μείωση των συντάξεων κλπ. 
Όμως η κατάσταση αντί να καλυτερεύσει, χειροτέρευσε. Η εισφοροδιαφυγή είναι πάνω από 400 δισεκατομμύρια το χρόνο, οι οφειλές των εργοδοτών πάνω από 650 δισεκατομμύρια, μεγάλο μέρος των οποίων είναι κρατήσεις των εργαζομένων. Το κράτος οφείλει 3 τρισεκατομμύρια στο Ι.Κ.Α. από το 1993. Όλοι γνωρίζουμε ότι έχει ρυθμίσει ένα ποσό 1,3 τρισεκατομμυρίων δραχμών σε δεκαπέντε χρόνια με επιτόκιο 2%, ενώ το Ι.Κ.Α. αναγκάστηκε να δανειστεί για το 2001 70 δισεκατομμύρια δραχμές με επιτόκιο 5%. 
Όμως, το Ι.Κ.Α. -αναφερόμαστε σ' αυτό γιατί είναι ο μεγάλος ασφαλιστικός φορέας- κινδυνεύει να πέσει σε οικονομικό αδιέξοδο, καθώς το έλλειμμά του το 2002 υπολογίζεται στα 98 δισεκατομμύρια δραχμές και χρειάζεται 436 δισεκατομμύρια για να καλύψει τις υποχρεώσεις του. Αν προσθέσουμε και άλλα 480 δισεκατομμύρια για τις υποχρεώσεις του Ι.ΚΑ. προς τον ΟΑΕΔ και τον Ο.Ε.Κ., καταλαβαίνουμε το μέγεθος του προβλήματος.
Ενώ όλη αυτή η τραγική κατάσταση διαμορφώνεται στο μεγαλύτερο ασφαλιστικό φορέα, η Κυβέρνηση μείωσε την επιχορήγηση προς το Ι.Κ.Α. από τον προϋπολογισμό του 2002 κατά 30%. 
Έτσι, λοιπόν, παρουσιάζεται αυτή η άσχημη κατάσταση. Το ζήτημα για μας είναι συγκεκριμένο. Δεν μπορούμε να μιλάμε για οποιοδήποτε μοντέλο χρηματοδότησης αν δεν ξεκαθαρίσει η Κυβέρνηση τι θα κάνει με τα είκοσι τρισεκατομμύρια δραχμές που έχουν καταληστεύσει από τα ταμεία συνολικά και τι θα κάνει με τα τρία τρισεκατομμύρια από το 1993 μέχρι και το 2002. Σ' αυτό το σημείο παρατηρούμε ότι η Κυβέρνηση δεν αποφασίζει να ανοίξει το λεγόμενο κοινωνικό διάλογο. Εκεί που ανοίγει τον κοινωνικό διάλογο είναι το πώς θα φορτώσει όλη αυτήν την άσχημη κατάσταση στις πλάτες του ελληνικού λαού. 
Για το σχέδιο χρηματοδότησης είναι συγκεκριμένος ο απώτερος στόχος της Κυβέρνησης. Πρώτα και κύρια, να ξεμπερδέψει με την τριμερή χρηματοδότηση. 
Με τις προτάσεις αυτές, επίσης, διαγράφονται τα χρέη που έχει το δημόσιο προς το ΙΚΑ, παραγράφονται εκατοντάδες δισεκατομμύρια κλεμμένα από τα αποθεματικά, διαγράφονται ουσιαστικά οι οφειλές του κράτους από την τριμερή χρηματοδότηση, καταργείται η τακτική κρατική επιχορήγηση προς τον Οργανισμό, συνδέεται η χρηματοδότηση με το 1% του ΑΕΠ, που όπως πολύ σωστά εξήγησε ο εισηγητής μας -ότι προβλέπει μια σταθερή αύξηση του ΑΕΠ κατά 5% με 6%- και αυτό είναι αντιεπιστημονικό, κύριε Υπουργέ. Εάν θα πάρετε την αύξηση που έχετε χρόνο με το χρόνο, αυτή η αύξηση βγαίνει. 
Βέβαια εδώ οι αλχημείες σας δεν πρόκειται να περάσουν όπως δεν περνάνε και με τα προέσοδα που κάνετε και στους προϋπολογισμούς. Εκεί δηλαδή που ξεπουλάτε ό,τι ξεπουλάτε και αυτά τα εμφανίζεται ως έσοδα προκειμένου να καλύψετε τα τυχόν ελλείμματα. Βέβαια, εκδίδετε και πολυετή ομόλογα…
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Θα εξαντλήσω όλον το χρόνο μου, κυρία Πρόεδρε. 
…που δεν είναι ρευστοποιήσιμα πριν από τη λήξη τους και με αυτόν τον σχεδιασμό λέτε ότι δεν αυξάνουν τα χρέη της γενικής κυβέρνησης. Μα, τα χρέη θα αυξηθούν όταν θα λήξει το δεκαπενταετές ομόλογο το οποίο θα εκδώσετε. Άρα, λοιπόν, και πάλι θα αυξηθεί το δημόσιο χρέος της γενικής Κυβέρνησης. Είναι οι γνωστές αλχημείες τις οποίες κάνατε. 
Κυρία Πρόεδρε, το ζήτημα για μας είναι πολιτικό και περικλείει όλη την ταξικότητα της Κυβέρνησης, γιατί σ' αυτό το σημείο πρέπει να ξεκαθαρίσουμε ότι οι μόνιμα χαμένοι είναι οι εργαζόμενοι. Είναι αυτοί που πληρώνουν τις εισφορές τους, είναι αυτοί που πληρώνουν μέσα από το φορολογικό σύστημα, είτε τους άμεσους είτε και τους έμμεσους φόρους. Εκείνοι οι οποίοι αποφεύγουν να πληρώσουν και εργοδοτικές εισφορές, αλλά και καρπώνονται την υπεραξία που παράγουν οι εργαζόμενοι είναι κεφαλαιοκράτες. Είναι αυτοί τους οποίους εκπροσωπεί η Κυβέρνηση και γι' αυτό πραγματικά συμφωνούν οι όποιοι εργοδότες σ' αυτήν τη χρηματοδότηση. 
Εμείς πιστεύουμε ότι η ζωή αποδεικνύει ότι είναι έντονα ταξικός ο χαρακτήρας της πολιτικής σας, Γι' αυτό, όταν αναφέρετε ότι με τα μέτρα τα οποία παίρνετε σε οικονομικό και κοινωνικό επίπεδο συμβάλλετε στην ανταγωνιστικότητα, το μόνο στο οποίο συμβάλλετε είναι η αύξηση της κερδοφορίας του κεφαλαίου, γιατί αν μιλήσουμε για τους μισθούς βλέπουμε σε ποιο σημείο είναι. Αν μιλήσουμε για τις εργασιακές σχέσεις, για τις οποίες και εσείς άλλωστε προχθές -στη συνέντευξη που δώσατε- παραδεχθήκατε ότι και αυτές ακόμα οι "κουτσουρεμένες" εργασιακές σχέσεις θα μπουν στο τραπέζι της διαπραγμάτευσης για ακόμα χειρότερες μέρες των εργασιακών σχέσεων, καταλαβαίνουμε πού οδηγούνται τα πράγματα. 
Γι' αυτό το Κομμουνιστικό Κόμμα Ελλάδας είναι ξεκάθαρο και έχει πει να ισχύσει αυτή η τριμερής χρηματοδότηση. Σε βάθος χρόνου όμως να απαλλαγεί ο εργαζόμενος από τις εργοδοτικές εισφορές. Αρκετά πλήρωσε αυτά τα χρόνια. Αρκετά τον καταλήστευσαν οι εργοδότες. Είναι η λεγόμενη υπεραξία την οποία εσείς μπορεί συνειδητά να θέλετε να την αγνοείτε, αλλά όμως είναι μέσα στη ζωή και τη βιώνει ο κάθε εργαζόμενος. 
Στην πορεία, βέβαια, πιστεύουμε ότι θα δικαιωθούμε και μέσα από τους αγώνες της εργατικής τάξης, γιατί οι συμβιβασμένες ηγεσίες μπορεί να κάθονται στο διάλογο και να συζητάνε μαζί σας, όμως το σύνολο των εργαζομένων απορρίπτει τα μέτρα σας. Πήρατε ένα μήνυμα από πέρυσι και αυτό το μήνυμα θα το πάρετε και φέτος, γιατί οι συσπειρώσεις και η ενότητα του εργατικού κινήματος είναι χαρακτηριστική. Θα σας εμποδίσουν να περάσετε αυτά τα μέτρα, μέτρα βέβαια που κινούνται και στην κατεύθυνση της Ευρωπαϊκής Ένωσης. 
Σ' αυτό το σημείο, επιτρέψτε μου, κυρία Πρόεδρε, να αναφερθώ στη συνέντευξη του κ. Σπυρόπουλου που δόθηκε σε οικονομικό περιοδικό Εκεί ανέφερε ότι μέσα στην Ευρωπαϊκή Ένωση έχει ανοίξει ο διάλογος για ενιαίο ποσοστό από τον κρατικό προϋπολογισμό των κρατών-μελών της Ευρωπαϊκής Ένωσης. Δεν πρόκειται για κάτι καινούριο που εφευρίσκει η Κυβέρνηση και το φέρνει εδώ αλλά είναι και μία κατεύθυνση μέσα από την Ευρωπαϊκή Ένωση. 
Το ίδιο συμβαίνει και με την επαγγελματική διαχείριση των αποθεματικών, στην οποία αναφέρθηκε ο κ. Σπυρόπουλος, με τη δημιουργία ενός νέου φορέα διαχείρισης των κινητών και των ακινήτων αξιών των ταμείων. Εδώ είναι ακριβώς το σημείο που περάσαμε με νόμο πριν από δέκα μέρες για την Κεφαλαιαγορά και λοιπές διατάξεις, δηλαδή ότι θα παιχθούν τα χρήματα των αποθεματικών και του Επικουρικού Ταμείου στο Χρηματιστήριο Παραγώγων εκτός του Χρηματιστηρίου Αξιών Αθηνών. 
Καταλαβαίνουμε βέβαια ότι η καταλήστευση θα είναι ακόμα μεγαλύτερη.
Σ' αυτό το σημείο όμως θα πρέπει να παραδειγματιστεί η Κυβέρνηση από ολέθριες καταστροφικές συνέπειες που συνέβησαν σε άλλες χώρες. Και αναφέρομαι στην αμερικάνικη πολυεθνική την ΕΝΡΟΝ εκεί που πραγματικά ΄λα τα αποθέματα των εργαζομένων μέσα από τέτοιες εταιρείες τα έπαιζε στα χρηματιστήρια και είδαμε ότι με την πτώχευση της ΕΝΡΟΝ όχι μόνο οι εργαζόμενοι έχασαν τις θέσεις εργασίας, όχι μόνον δεν έχουν τους μισθούς αλλά δεν έχουν και τα αποθεματικά των ταμείων, δηλαδή δεν έχουν σύνταξη και κοινωνική ασφάλιση δεν έχουν καν πρόσβαση προς την ιατροφαρμακευτική περίθαλψη. 
΄Εχουμε βέβαια και τις συνεντεύξεις της κας Διαμαντοπούλου και του Διοικητή του ΙΚΑ κ. Νεκτάριου, που μέσα απ' αυτές τις συνεντεύξεις βγαίνει ολοκάθαρο το συμπέρασμα που είναι το εξής: Ότι θα απαλλαγούν οι εργοδότες από το βάρος της κοινωνικής ασφάλισης για να είναι ανταγωνιστικοί προς τις άλλες εταιρείες και σε ευρωπαϊκό επίπεδο και σε εθνικό. Αυτά θα τα πληρώσει ο εργαζόμενος λαός και όποιος θέλει εκτός από τη σύνταξη πείνας που θα πάρει, θα πρέπει να πάει και στις ιδιωτικές ασφαλιστικές εταιρείες. 
΄Αλλωστε ο κ. Χριστοδουλάκης -και κλείνω με αυτό, κυρία Πρόεδρε- ήταν αποκαλυπτικός στη συνάντηση των ασφαλιστικών εταιρειών της χώρας μας. Τους έδωσε τα πάντα και τους είπε ότι και τα αποθεματικά των ταμείων που είναι μερικά τρισεκατομμύρια δραχμές θα δοθούν και αυτά στο βωμό των θυσιών προκειμένου να αυξηθούν τα κέρδη των συγκεκριμένων πολυεθνικών και ντόπιων εταιρειών. 
Και σ' αυτό το σημείο, κυρία Πρόεδρε, εμείς πιστεύουμε ότι ήρθε η ώρα ο κάθε εργαζόμενος να πάρει την προσωπική του ευθύνη. Και βέβαια οι συνδικαλιστικές ηγεσίες μπορεί να επιλέγουν το δρόμο της συνεργασίας και της υποχώρησης στα σχέδια της Κυβέρνησης και του κεφαλαίου, αλλά η συντριπτική πλειοψηφία της εργατικής τάξης και των άλλων λαϊκών στρωμάτων θα δώσει πραγματικά το μήνυμα. Και ως Κομμουνιστικό Κόμμα Ελλάδας εμείς έχουμε επιλέξει το μέρος που θα πάρουμε και το έχουμε πάρει όλα αυτά τα χρόνια: Με τους εργάτες, με τους υπαλλήλους, με τους αγρότες, με τους μικροεπαγγελματίες θα δώσουμε τη μάχη για να μην περάσουν αυτά τα καταστροφικά σχέδια της Κυβέρνησης. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο συνάδελφος κ. Γκατζής έχει το λόγο.
ΝΙΚΟΛΑΟΣ ΓΚΑΤΖΗΣ: Ευχαριστώ, κυρία Πρόεδρε.
Τα αντιασφαλιστικά μέτρα δεν είναι κάτι που έπεσε εξ ουρανού. Και δεν εκπλήσσει πιστεύω κανέναν και ιδιαίτερα εκείνους τους εργαζόμενους που παρακολουθούν την αντιλαϊκή πολιτική της Κυβέρνησης εδώ και μια δεκαετία. ΄Εχουν προηγηθεί μέτρα ενάντια στις εργασιακές σχέσεις, μέτρα ενάντια στους μισθούς, μέτρα ενάντια στην κοινωνική πολιτική, μέτρα εκτός των άλλων και αυτό είναι το τελειωτικό κτύπημα που θέλει να φέρει στους εργαζόμενους με το αντιασφαλιστικό νομοσχέδιο που ετοιμάζει με τον δήθεν διάλογο. 
Τα μέτρα αυτά δεν είναι κατά Κυβέρνησης μεριά άσχετα με την πολιτική που ακολουθεί η νέα πολιτική της Ευρώπης στις αναδιαρθρώσεις. Είναι συμβατικά, όπως είπε ο κύριος Υπουργός, με τον πολιτισμό της Ευρωπαϊκής ΄Ενωσης και κυρίως με τον κοινωνικό πολιτισμό της. Στηριζόμενη η Κυβέρνηση στους μεσαιωνικούς νόμους της Νέας Δημοκρατίας και τον ν. 1902 και τον ν. 2804 διαιωνίζει και επιτείνει με το ρατσισμό της την κατηγοροποίηση του "διαίρει και βασίλευε" σε παλιούς και νέους εργαζόμενους για να διασπάσει το μέτωπό τους ενώ σταδιακά γενικεύει και επεκτείνει το σύνολο των αντιδραστικών μέτρων στο σύνολο των εργαζομένων.
Δόθηκε η ευκαιρία, θα θέλαμε να πούμε σ' αυτούς που δήθεν εξαιρείτε προσωρινά, στους αστυνομικούς, δημοσιογράφους και στρατιωτικούς ότι σύντομα θα αντιμετωπίσουν και αυτοί τα ίδια μέτρα που αντιμετωπίζουν σήμερα οι άλλοι συνάδελφοί τους και ότι θα πρέπει να συμπαρασταθούν στον αγώνα των εργαζομένων για να αποτρέψουν τα μέτρα τα οποία ετοιμάζονται ενάντια και σ' αυτούς.
Κύριοι Βουλευτές, η Κυβέρνηση προσπαθεί να ολοκληρώσει ουσιαστικά αυτά που προαποφασίζονται από την Ευρωπαϊκή ΄Ενωση. Και δεν είναι τα πρώτα. Όπως δεν ήταν τα πρώτα της Νέας Δημοκρατίας στις αρχές του 1990, έτσι δεν είναι και αυτά τα δεύτερα ή τα τελευταία γιατί θα επακολουθήσουν και άλλα σύμφωνα με τις αποφάσεις της Κορυφής στη Βαρκελώνη, η οποία ανέβαλε για την επόμενη Σύνοδό της τα αντιασφαλιστικά μέτρα γενικότερα.
Θα ήθελα να κάνω ορισμένες επισημάνσεις για τις συνέπειες: Οι πριν από το 1982 διορισθέντες, που δεν θα συμπληρώσουν τριακονταπενταετία στο δημόσιο έως το 2008, χάνουν όλα τα δικαιώματα που είχαν, πλην αυτό της τριακονταπενταετίας στη συνταξιοδότησή τους χωρίς όριο ηλικίας. Δηλαδή λίγοι θα βγουν στη σύνταξη με τις προϋποθέσεις που ισχύουν σήμερα και θα πάρουν σύνταξη το 80% του τελευταίου μισθού. Εσείς λέτε ότι τα μέτρα αυτά ανεβάζουν τις συντάξεις αντί να τις κατεβάζουν. Εκεί, όμως, θα πρέπει να δούμε τη μεθοδολογία που ακολουθείτε.
Η σύνταξη από το 80% θα πάει στο 70% για όσους θα συνταξιοδοτηθούν μετά το 2008 μέσα σε μια πενταετία. Δηλαδή μείον 10%. 
Πέρα από αυτό, κυρία Πρόεδρε, όσοι θα συνταξιοδοτηθούν μετά από μια δεκαετία, δηλαδή από το 2008 μέχρι το 2018, η σύνταξή τους θα υπολογίζεται στην πενταετία αντί του μισθού που παίρνουν οι εργαζόμενοι τον τελευταίο μήνα. 
Έτσι, έχουμε διπλή μείωση των συντάξεων των εργαζομένων. Γι' αυτό πολύ σωστά το συνδικαλιστικό κίνημα λέει ότι η σύνταξη θα φθάσει περίπου στο 60% της σημερινής σύνταξης. 
Από την άλλη μεριά, με την ενοποίηση των επικουρικών ταμείων που κάνετε, ενώ σήμερα από τα δύο ταμεία παίρνουν 36%, η επικουρική σύνταξη θα περιοριστεί στο 20%.
Κυρία Πρόεδρε, πέρα από αυτό θα θέλαμε να πούμε ότι με την τριακονταεπταετία της συνταξιοδότησης χωρίς όριο ηλικίας, που λέει η Κυβέρνηση, χάνεται η τριακονταπενταετία. Παραμερίζεται το ώριμο αίτημα για τριακονταπενταετία που βάζει το συνδικαλιστικό κίνημα. Έτσι, με τα μέτρα αυτά για το ασφαλιστικό σύστημα οι εργαζόμενοι θα αναζητήσουν ασφάλιση στον ιδιωτικό τομέα, για να συμπληρώνουν όσο το δυνατόν τις συντάξεις τους. 
Ποια αλχημεία χρησιμοποιεί, όμως, η Κυβέρνηση; Λέει ότι για να ανέβει κάπως η σύνταξη των συνταξιούχων στο δημόσιο τομέα, ενώ σήμερα υπολογίζεται στο βασικό μισθό και στο χρονοεπίδομα, θα προστεθούν εξήντα χιλιάδες δραχμές στον υπολογισμό της. Φυσικά, το 70% και η πενταετία θα υπολογίζεται. Θα πληρώνει, όμως, ο εργαζόμενος δώδεκα χιλιάδες δραχμές μηνιαίως από την 1-1-2003, για να τα πάρει, όταν θα βγει στη σύνταξη. Δεν κάνει δεκτό το αίτημα των εργαζομένων όλα αυτά τα χρόνια να συνυπολογίζονται τα επιδόματα στο σύνολο της υπολογισθείσης σύνταξης. 
Πέρα από αυτό, όμως, εκείνο που θα κάνει μεγάλη ζημιά είναι η κεφαλαιοποίηση που θα επέλθει στο επικουρικό ταμείο και η παράδοση της κινητής και ακίνητης περιουσίας, όπως πολύ σωστά επεσήμαναν οι προηγούμενοι ομιλητές και ο εισηγητής μας. Επίσης, τα χρήματα που χάνονται και δεν θα δίνονται ουσιαστικά δεν θα μπορέσουν να τα αποκαταστήσουν οι εργαζόμενοι με το τζόγο του χρηματιστηρίου, αφού τα 2/3 των αποθεματικών παίζονται και έτσι ανοίγει ο δρόμος για δραστικές μειώσεις και με την απόφαση που παίρνει η Κυβέρνηση να εντάξει τα αποθεματικά στις ασφαλιστικές εταιρείες. 
Εμείς δεν θα στηρίξουμε αυτά τα μέτρα. Θα παλέψουμε τα μέτρα αυτά της Κυβέρνησης μέσα και έξω από τη Βουλή. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Κυρία Πρόεδρε, χρησιμοποιώ και το χρόνο της δευτερολογίας. 
Καλούμε τους εργαζόμενους να συσπειρωθούν, να απορρίψουν αυτούς τους ψευτοδιαλόγους, να σταθούν μπροστά στα συμφέροντά τους και αντιμέτωποι προς αυτήν τη λαίλαπα της αντιλαϊκής πολιτικής που εφαρμόζεται γενικότερα στους εργαζόμενους με τις αναδιαρθρώσεις, τις ιδιωτικοποιήσεις και όλα αυτά τα μέτρα που παίρνονται και είναι εις βάρος τους, με την εμπορευματοποίηση της υγείας και με το φόρτο στα ασφαλιστικά ταμεία. 
Κυρία Πρόεδρε, πήγα σήμερα σε ένα νοσοκομείο, όπου είχαν μια κινητοποίηση. Μόνο το 6% των λειτουργικών δαπανών δίνεται για τη λειτουργία των νοσοκομείων. Φανταστείτε, λοιπόν, πόσο εμπορευματοποιείται χρόνο με το χρόνο η υγεία. 
Επίσης θα θέλαμε να πούμε ότι τα μέτρα αυτά της Κυβέρνησης έχουν φθάσει πια σε τέτοιο σημείο που τεντώνει το σκοινί απέναντι στους εργαζόμενους και αν σπάσει, θα πάρει σβάρνα τους πάντες που υπερασπίζονται αυτήν την πολιτική. Εμείς θα προσπαθήσουμε να σπάσει πραγματικά το σκοινί, να ανατρέψει αυτήν την πολιτική, να συσπειρωθούν οι εργαζόμενοι γύρω από ένα κοινωνικό λαϊκό μέτωπο, ούτως ώστε να μπορέσουν να ανατρέψουν και την πολιτική αυτή και να δουν άσπρες μέρες γι' αυτούς και για τα παιδιά τους. 
Ευχαριστώ. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Χουρμουζιάδης, ο τελευταίος επερωτών, έχει το λόγο.
ΓΕΩΡΓΙΟΣ ΧΟΥΡΜΟΥΖΙΑΔΗΣ: Ευχαριστώ, κυρία Πρόεδρε.
Όλοι μας εδώ μέσα, και οι ελάχιστοι παρόντες, αλλά και οι πολλοί απόντες, ξέρουμε ότι η φιλοσοφία των συνταξιοδοτήσεων κρύβει μέσα της μια εφιαλτική αντίφαση. Μια αντίφαση που λειτουργεί ενάντια σε κάθε τυπική ή ανθρώπινη λογική. Και το λέω αυτό γιατί "συνταξιοδοτώ" σημαίνει υποχρεώνω έναν άνθρωπο, που έχει ξοδέψει τη δύναμη των χεριών του και του μυαλού του δημιουργώντας και παράγοντας ό,τι συνιστά τον υλικό αλλά και τον πνευματικό κόσμο που μας περιβάλλει, να περάσει το υπόλοιπο της ζωής του εισπράττοντας τη μισή ή ίσως και λιγότερο από τη μισή αμοιβή από αυτή που εισέπραττε όσο δούλευε και δημιουργούσε.
Και όμως αυτήν την αντιφατική φιλοσοφία της συνταξιοδότησης, που έχουμε δεχθεί αναγκαστικά σαν μια αμετάκλητη κοινωνική πρακτική, έρχεται τώρα η Κυβέρνηση να την μεταφέρει από την περιοχή της αντίφασης στην περιοχή του εφιάλτη. Πραγματοποιείτε αυτήν την μεταφορά, κύριε Υπουργέ, με μια σειρά επιχειρημάτων που δεν αντέχουν ούτε στη διαδικασία της επαλήθευσης ούτε ασφαλώς και σε εκείνη της απλής ανάλυσης. Επιχειρηματολογείτε επισείοντας την απειλή της χρεοκοπίας των ασφαλιστικών ταμείων, μια χρεοκοπία βέβαια που όλοι ξέρουμε πως προκάλεσε η αφαίμαξη των πόρων των ταμείων από τη ληστρική κυβερνητική αδηφαγία.
Επιχειρηματολογείτε ισχυριζόμενοι πως οι πολιτικές σας προτάσεις έχουν σαν μοναδικό σκοπό την εξυγίανση του ασφαλιστικού μας συστήματος, ενώ στην πραγματικότητα τα όσα οι προτάσεις αυτές εμπεριέχουν δεν επαληθεύουν τον εξυγιαντικό τους σκοπό, όσο επιεικής και αν είναι η οικονομολογική τους ανάλυση. Οι αριθμοί, οι συγκρίσεις, η αναγωγή των συνταξιοδοτικών υπολογισμών στο πεδίο των καθημερινών αναγκών ασφαλώς σε άλλα συμπεράσματα μας οδηγούν.
Επιχειρηματολογείτε προφασιζόμενοι φιλολαϊκές ευαισθησίες. Όταν, όμως, κανείς εξετάσει προσεκτικά ό,τι προτείνετε για τη χρονική διάρκεια της εργασίας που θα οδηγεί στο δικαίωμα της σύνταξης, για τα όρια της σύνταξης, για τα όρια της ηλικίας, που πολλούς από τους εργαζόμενους θα τους απομακρύνουν από το δικαίωμα αυτό, αν τέλος κανείς προσέξει τη δυνατότητα που δίνετε για την πρόωρη συνταξιοδότηση, με αποτέλεσμα την καταστροφική μείωση της πραγματικής σύνταξης, τότε αντιλαμβάνεται πως οι προτάσεις σας είναι στημένες, όπως τον τελευταίο καιρό οι ποδοσφαιρικές συναντήσεις.
Δεν πείθετε, κύριε Υπουργέ, ότι με τις προτάσεις σας θέλετε να φροντίσετε για τα συμφέροντα των απόμαχων της δουλειάς. Και δεν πείθετε, γιατί τόσο η εξυγίανση των ταμείων, που υπόσχεστε, όσο και η φαντασματική τριμερής χρηματοδότηση, που σκηνοθετείτε, κινούνται στη σφαίρα των υποθετικών προτάσεων του δευτέρου είδους -να σας θυμίσω και τα γυμνασιακά σας χρόνια- δηλαδή στη σφαίρα του μη πραγματικού. 
Θα το διαπιστώσει αυτό κανείς πολύ εύκολα, αρκεί να εξετάσει τις ιστορικές, σχεδόν ανήθικες σχέσεις κράτους και ασφαλιστικών ταμείων, για να δει την απροθυμία, τη σημερινή απροθυμία της Κυβέρνησης να προχωρήσει με κάθε θυσία, θυσία βέβαια των εργαζομένων, στην εξυγίανσή τους. 
Αν επίσης κανείς υπολογίσει τους πλασματικούς αριθμούς του ΑΕΠ, αυτά τα αναξιόπιστα στοιχεία, με άλλα λόγια, που βοηθούν κατά την άποψη της Κυβέρνησης τη δόμηση της τριμερούς χρηματοδότησης, θα οδηγηθεί στο συμπέρασμα ότι η Κυβέρνηση αποφεύγει ακόμη και τη χρήση μιας απλής αριθμητικής προσέγγισης των ποσών. 
Βέβαια δεν θα επιχειρήσω εδώ να μπω στην περιπέτεια των αριθμών -το έκαναν οι άλλοι σύντροφοί μου- γιατί με αυτούς, όταν μάλιστα τους χειρίζεται κανείς προβάλλοντάς τους σ΄ ένα μέλλον αόρατο, που φαίνεται πολύ ασταθές, μπορεί να χτίσει ανέξοδους παραδείσους. 
Θεωρώ όμως πως είναι αρκετά διδακτικό να αναρωτηθούμε όλοι μας εδώ μέσα, κυρία Πρόεδρε, σε μια ισχυρή Ελλάδα όπου τόσο συχνά αναφέρεται ο κύριος Πρωθυπουργός -στα πλαίσια μίας σταθερής και εξελισσόμενης θετικά οικονομίας, όπου τόσο συχνά αναφέρεται ο Υπουργός της Οικονομίας- σε μία χώρα όπου τα κέρδη των μεγάλων επιχειρήσεων καλπάζουν, όπου οι ιδιώτες κυριαρχούν αγοράζοντας τον εθνικό μας πλούτο, σε μια χώρα τέλος πάντων που όλοι κατά την άποψη της Κυβέρνησης κοιμούνται ήσυχοι -οραματιζόμενοι τους χρυσοφόρους αγώνες του 2004- γιατί οι συντάξεις να αποτελούν δυσεπίλυτο οικονομικό πρόβλημα; 
Γιατί η Κυβέρνηση να καταφεύγει σε φτηνές αριθμητικές παγίδες για να μειώσει αυτά που δικαιούνται οι συνταξιούχοι, ως ανταπόδοση των όσων πρόσφεραν με τη δουλειά τους για να στηθεί αυτή η περίφημη ισχυρή Ελλάδα της ΟΝΕ και της Ευρω-ανασφάλειας. 
Και για να τελειώσω και εγώ με μία υπόθεση, του πραγματικού όμως είδους, φοβούμαστε και είμαστε σίγουροι πως παγιδευμένοι οι συνταξιούχοι σε μια μιζέρια ανταπόδοσης, θα στραφούν αναγκαστικά στην ιδιωτική ασφάλιση. Αυτός είναι ο σκοπός της Κυβέρνησης και γι' αυτό και εμείς είμαστε αντίθετοι, αγωνιστικά και όχι μόνο θεωρητικά. 
Ευχαριστώ.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Εξαντλήθηκε ο κατάλογος των επερωτώντων. Έχετε το λόγο, κύριε Υπουργέ. 
ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Κυρία Πρόεδρε, κύριοι συνάδελφοι, συζητούμε σήμερα ένα πολύ σημαντικό κοινωνικό ζήτημα που απασχολεί σχεδόν το σύνολο των πολιτών της χώρας μας. Από την πρώτη στιγμή που αναλάβαμε τη σχετική πρωτοβουλία για τη μεταρρύθμιση του συστήματος κοινωνικής ασφάλισης στη χώρα μας, διατυπώσαμε τη θέση ότι η κοινωνική ασφάλιση- σύνταξη είναι σημαντική περιουσία για τον κάθε ασφαλισμένο, τον κάθε εργαζόμενο. Αυτό το περιουσιακό στοιχείο το σεβόμαστε και θα το περιφρουρήσουμε.
Από την πρώτη στιγμή διακηρύξαμε ότι το πρόβλημα της κοινωνικής ασφάλισης είναι πραγματικό, υπαρκτό πρόβλημα. Δεν πρέπει να το προσεγγίσουμε σαν ένα δημοσιονομικό ζήτημα, του οποίου τη λύση θα επιδιώξουμε αποδεχόμενοι αδιαμαρτύρητα οποιαδήποτε κοινωνική συνέπεια. Αντιθέτως, είναι ένα μείζον κοινωνικό θέμα το οποίο βεβαίως έχει και μία οικονομική διάσταση, μία δημοσιονομική πτυχή η οποία πρέπει να μας απασχολήσει. 
Καλέσαμε τους κοινωνικούς εταίρους στο πλαίσιο του διαλόγου και της άσκησης της συνευθύνης μας, απέναντι στο κοινωνικό σύνολο και τη χώρα, να συζητήσουμε, να συνεργαστούμε, να διαμορφώσουμε ένα κοινό τόπο για να αντιμετωπίσουμε αυτό το πρόβλημα. Γιατί, όπως από την πρώτη στιγμή είπαμε, η συναινετική στάση που επιλέξαμε -και αυτή θα τηρήσουμε μέχρι τέλους- είναι ο ορθότερος τρόπος για να οδηγηθούμε σε λύσεις οι οποίες θα είναι ορθές και ταυτοχρόνως στέρεες, δεν θα ανατρέπονται. 
Η πρωτοβουλία μας αφορά το μεγαλύτερο ποσοστό των ασφαλισμένων της χώρας μας, το 70%, το σύνολο δηλαδή των μισθωτών στον ευρύτερο δημόσιο και ιδιωτικό τομέα. Με τις προτάσεις μας πιστεύουμε ότι καταλήξαμε σε μία συμφωνία. Στον πρώτο μεν γύρο, για τη δομή και λειτουργία του νέου ασφαλιστικού συστήματος, αλλά και το περιεχόμενο, τις παραμετρικές όπως λέμε συνιστώσες του. Στο δεύτερο γύρο, με τις αποφάσεις μας για τη χρηματοοικονομική στήριξη της ασφαλιστικής αυτής μεταρρύθμισης, δημιουργούμε ένα σύστημα βιώσιμο και ταυτόχρονα δίκαιο, γιατί υπάρχει και το στοιχείο του κοινωνικού εξορθολογισμού στην πρότασή μας για τη μεταρρύθμιση του ασφαλιστικού συστήματος. 
Πετύχαμε, θα έλεγα, τον άριστο συγκερασμό σε ευρύτερο πεδίο ανάμεσα στις δυνατότητες της ελληνικής οικονομίας -εν όψει των υποχρεώσεών μας όσον αφορά το Σύμφωνο Σταθερότητας- από τη μια και από την άλλη απέναντι στις ανάγκες της κοινωνικής ασφάλισης στη χώρας μας. Και σε στενότερο πεδίο πετύχαμε τον άριστο συγκερασμό ανάμεσα στην οικονομική αυτοτέλεια, την οικονομική αυτάρκεια του συστήματος κοινωνικής ασφάλισης αφ΄ενός και την κοινωνική του επάρκεια αφ΄ ετέρου. 
Ακούω πολλούς να σχολιάζουν και να αναλύουν τα θέματα της κοινωνικής ασφάλισης και μεταξύ των άλλων να αξιολογούν και τη δική μας πρωτοβουλία οδηγούμενοι με επιπόλαιο ατεκμηρίωτο τρόπο στο συμπέρασμα ότι θα χρειαστεί τα επόμενα χρόνια, το 2005, το 2006 να αναληφθεί νέα πρωτοβουλία, γιατί αυτό το οποίο σήμερα προωθούμε εμείς δεν συνιστά πραγματική μεταρρύθμιση. Η απάντηση προκύπτει αυτομάτως. 
Τόσο η δική μας πρόταση προβλέπει έναρξη εφαρμογής των νέων ρυθμίσεων την 1-1-2008, όσο και η πρώτη προσέγγισή μας κατά τον περσινό Απρίλιο ένα χρόνο πριν προέβλεπε έναρξη εφαρμογής των ρυθμίσεων την 1-1-2007. Είναι αυταπόδεικτο και άρα αυτονόητο ότι μέχρι τότε έτσι ή αλλιώς ουδείς πρότεινε και ουδείς δέχεται ότι χρειάζεται να τεθούν σε εφαρμογή ρυθμίσεις για την αντιμετώπιση αυτού του κοινωνικού ζητήματος. Και όμως κάποιοι τυφλωμένοι από αντιπολιτευτικό πάθος φθάνουν σε αυτό το σημείο, να θεωρούν ότι πολύ γρήγορα τα επόμενα λίγα χρόνια θα χρειαστεί να αναλάβουμε νέα πρωτοβουλία διορθωτική της σημερινής.
Απαντούμε με κατηγορηματικό και σαφή τρόπο ότι δημιουργούμε ένα σύστημα βιώσιμο σε βάθος χρόνου μέχρι το 2030. Οι προσεγγίσεις μας είναι προσεγγίσεις οι οποίες έχουν τεκμηριωθεί με βάση παραδοχές, οι οποίες γίνονται δεκτές από διεθνείς οργανισμούς, από όλους εκείνους οι οποίοι έχουν γνώμη και γνώση επί των θεμάτων αυτών. 
Ασφαλώς ο ρυθμός αύξησης του Ακαθάριστου Εγχώριου Προϊόντος σε ετήσια βάση δεν προβλέπεται έως το 2030 στο ποσοστό του 5% όπως αναληθώς αναφέρθηκε από συναδέλφους που μίλησαν πριν. Οι υπολογισμοί είναι πολύ μετριοπαθείς. Θα έλεγα ότι έχουμε επιλέξει σε κάθε περίπτωση το καλούμενο απαισιόδοξο σενάριο για την εξέλιξη των οικονομικών μεγεθών. Δεν ξεπερνά το 1,75% για κάποια χρόνια το ποσοστό αύξησης του ΑΕΠ και αυτό αφίσταται πολύ από το επίπεδο του ρυθμού ανάπτυξης σε ποσοστό 5% το οποίο επικαλεσθήκατε.
Με την πρότασή μας αυτή προχωρούμε σε ανατροπή σε καίρια σημεία της πολιτικής που ακολουθήθηκε την περίοδο 1990-1993, γιατί θεωρούμε -και αυτό είναι στοιχείο ενιαιοποίησης των όρων-προϋποθέσεων λειτουργίας του συστήματος κοινωνικής ασφάλισης- ότι επιτέλους πρέπει να αποκτήσουμε σύστημα κοινωνικής ασφάλισης, να υπερβούμε τον κατακερματισμό και την πολυδιάσπαση που χαρακτηρίζει τις λειτουργίες κοινωνικής ασφάλισης στην πατρίδα μας σήμερα. 
Επίσης πρέπει να οδηγηθούμε μέσω αυτής της σταδιακής και ομαλής σύγκλισης σε λειτουργίες τέτοιες και κανόνες που θα αφορούν το σύνολο των μισθωτών της χώρας, εξασφαλίζοντας ιδίως εκείνους που χαρακτηρίζεται η δουλειά τους από ανασφάλεια και από μεγάλο κίνδυνο η ασφαλιστική ιστορία τους -δηλαδή αντιμετωπίζει η εργασία τους κίνδυνο διακοπής της ασφαλιστικής συνέχειας- έτσι ώστε να γνωρίζουν ότι δεν υπάρχει καμία ανησυχία και αβεβαιότητα ως προς την ικανοποίηση αυτής της προσδοκίας ζωής, που είναι η λήψη μιας αξιοπρεπούς σύνταξης.
Το θέμα αυτό ασφαλώς συζητείται εκτεταμένα σε εθνικό, αλλά και διεθνές επίπεδο. Στην Ευρωπαϊκή Ένωση έχει αποσαφηνιστεί ότι με τη λεγόμενη ανοιχτή μέθοδο συντονισμού, όλα τα κράτη-μέλη είναι υποχρεωμένα να καταθέσουν μία εθνική έκθεση για το συνταξιοδοτικό σύστημά τους το Σεπτέμβριο του 2002. Εν συνεχεία -και αυτό θα συμβεί στο πλαίσιο της ελληνικής προεδρίας κατά το πρώτο εξάμηνο του 2003- συμβούλιο και ευρωπαϊκή επιτροπή θα προχωρήσουν στην κατάρτιση και έκδοση κοινής έκθεσης όσον αφορά την εξέλιξη των συστημάτων κοινωνικής ασφάλισης στην Ευρώπη. 
Η ανοιχτή μέθοδος συντονισμού όπως καλείται αυτή η διαδικασία δεν αναιρεί την αυτοτέλεια κάθε κράτους να αποφασίζει και να επιλέγει την πολιτική στον τομέα της κοινωνικής ασφάλισης, που θεωρεί ότι ανταποκρίνεται στις δικές του ιδιαιτερότητες και κοινωνικές προτεραιότητες. Από την άλλη, όμως, με τη χρησιμοποίηση συγκεκριμένων δεικτών δείχνει τους στόχους στους οποίους πρέπει να συγκλίνουμε για να αντιμετωπίσουμε τα προβλήματα του μέλλοντος, γιατί βεβαίως το θέμα της παροχής στο πλαίσιο της κοινωνικής ασφάλισης, κάθε είδους παροχής, είτε είναι σύνταξη είτε είναι μία υπηρεσία υγείας και περίθαλψης, δεν αφορά μόνο τις σημερινές γενιές αλλά και τις επόμενες. 
Γι' αυτό ακριβώς η κάθε πολιτική επιλογή θα πρέπει, μεταξύ των άλλων, να στηρίζεται σε αυτήν την αρχή: Της αλληλεγγύης των πολιτών εντός της ίδιας γενιάς, -αφού έχουμε επιλέξει ένα κλασικού ευρωπαϊκού τύπου αναδιανεμητικό και διανεμητικό σύστημα κοινωνικής ασφάλισης και όχι ένα σύστημα αγγλοσαξονικού ή αμερικανικού τύπου- αλλά βεβαίως θα πρέπει να στηρίζεται και στην αλληλεγγύη μεταξύ των γενεών. 
Η πρότασή μας, αγαπητοί συνάδελφοι, πιστεύουμε ότι αντιμετωπίζει με τρόπο θετικό και ικανοποιητικό την πολυπλοκότητα και την πολυδιάσπαση που χαρακτηρίζουν σήμερα τη λειτουργία της κοινωνικής ασφάλισης. Δεν θα μιλήσω για σύστημα κοινωνικής ασφάλισης. Αίρουμε ανισότητες και αδικίες που έχουν εγκαθιδρυθεί εδώ και πολλά χρόνια χωρίζοντας -γιατί αυτό τώρα συμβαίνει και εμείς το αίρουμε- τους ασφαλισμένους στο χώρο της μισθωτής εργασίας σε μεγάλες κατηγορίες, συγκεκριμένα σε τρεις μεγάλες κατηγορίες: Τους μισθωτούς του ιδιωτικού τομέα που είναι ασφαλισμένοι στο ΙΚΑ έως την 31/12/1992, τους ασφαλισμένους στο δημόσιο, τις ΔΕΚΟ και τις τράπεζες ως την 31/12/1992 και τους ασφαλισμένους στο σύνολό τους μετά την 1/1/1993. Με τη μεταρρύθμιση που προωθούμε οδηγούμεθα σε μία σύγκλιση, ώστε κάποια στιγμή να εγκαθιδρυθούν ενιαίοι κανόνες και προϋποθέσεις για το σύνολο των μισθωτών. Αυτό ακριβώς ανταποκρίνεται, μεταξύ των άλλων, και σε μία αδήριτη ανάγκη για την αποτελεσματικότερη και επωφελέστερη για τους ασφαλισμένους τελικώς λειτουργία των οργανισμών κοινωνικής ασφάλισης. 
Στην πατρίδα μας στον τομέα της κύριας σύνταξης -και μιλώ πάντα για την κατηγορία των μισθωτών- λειτουργούν περίπου δεκαπέντε ταμεία. Στις άλλες χώρες της Ευρωπαϊκής Ένωσης ο αριθμός αυτός δεν ξεπερνά τα πέντε ή έξι ασφαλιστικά ταμεία, στις πιο μεγάλες χώρες. Αν δε, λάβετε υπόψη σας τη σχέση του πληθυσμού ως προς τον αριθμό των ταμείων, αντιλαμβάνεσθε ποιες είναι οι αναλογίες.
Όσον αφορά την επικουρική σύνταξη στην πατρίδα μας λειτουργούν περισσότερα από τριάντα ταμεία επικουρικής σύνταξης. Μιλώ πάντοτε για το χώρο των μισθωτών. Στην Ευρωπαϊκή Ένωση δεν ξεπερνούν τα δέκα, σε οποιαδήποτε χώρα και αν αναφερθούμε. Ασφαλώς αυτή η οργανωτική αναδιάρθρωση, η ενοποίηση της λειτουργίας των ασφαλιστικών οργανισμών θα αποδώσει καρπούς σε πολλά επίπεδα, όχι μόνο με τις οικονομίες κλίμακος που θα επιτύχουμε, αλλά κυρίως, μεταξύ των άλλων, θα βελτιώσουμε τις υπηρεσίες που παρέχονται προς τους πολίτες ασφαλισμένους και βεβαίως ένας σφριγηλός ασφαλιστικός οργανισμός θα μπορεί πιο αποτελεσματικά να αντιμετωπίσει προβλήματα και μεταξύ των άλλων σημαντικότερο είναι, ίσως, αυτό της εισφοροδιαφυγής.
Ήδη η μηχανοργάνωση του ΙΚΑ -ψηφίσαμε τον περασμένο Δεκέμβριο το ν. 2972- σύντομα, σε διάστημα λίγων μηνών, εντός αυτού του έτους θα αποδώσει καρπούς. Θα έχουμε συγκεκριμένα αποτελέσματα. Προσδοκάται περιστολή της εισφοροδιαφυγής, έτσι ώστε αυτός ο ασφαλιστικός οργανισμός να εισπράξει δεκάδες -δεν θα πω εκατοντάδες στις οποίες αναφέρονται οι προβλέψεις που έχουν γίνει από τους ειδικούς, θα περιοριστώ στις δεκάδες- δισεκατομμυρίων σε ετήσια βάση.
Η πρότασή μας για τη λειτουργία και τη δομή του συστήματος κοινωνικής ασφάλισης, αγαπητοί συνάδελφοι, διατηρεί το δημόσιο, καθολικό και υποχρεωτικό χαρακτήρα της κοινωνικής ασφάλισης όσον αφορά την κύρια, όσο και την επικουρική σύνταξη. Η κύρια σύνταξη στηρίζεται, όπως γνωρίζετε, -και παραμένει αυτό το γνώρισμα- στο σύστημα κοινωνικής ασφάλισης της χώρας μας, σε τριμερή χρηματοδότηση με τη συμμετοχή βεβαίως και του κράτους. Δημιουργούμε ένα ενιαίο ταμείο, όπως είπα, για το σύνολο των μισθωτών εκτός βεβαίως των δημοσίων υπαλλήλων, που έχουν μία οιονεί αυτασφάλιση.
Η έναρξη εφαρμογής αυτών των ρυθμίσεων προβλέπεται την 1.1.2008, ώστε να έχουμε στη διάθεσή μας τον επαρκή χρόνο και μέσω του διαλόγου μαζί με τους κοινωνικούς εταίρους να οδηγηθούμε, πάντοτε με συμφωνία, σ' αυτήν την οργανωτική αναδιάρθρωση και την ολοκλήρωσή της.
Το ειδικό συμβούλιο του ταμείου κύριας σύνταξης θα συγκροτείται σε τριμερή βάση βεβαίως. Ο επικεφαλής πρόεδρος-διοικητής του ταμείου αυτού, κατά την πρότασή μας, πρέπει να επιλέγεται από τον Πρωθυπουργό μετά από συνεννόηση με τους πολιτικούς Αρχηγούς.
Όσον αφορά την επικουρική σύνταξη και αυτή είναι καθολική και υποχρεωτική για όλους τους ασφαλισμένους. Στηρίζεται σε διμερή χρηματοδότηση. Πιστεύουμε ότι θα πρέπει να δώσουμε τη δυνατότητα στο πλαίσιο αυτού του επιπέδου σύνταξης οι ίδιοι οι εργαζόμενοι στο πλαίσιο κλαδικών συλλογικών διαπραγματεύσεων να εξασφαλίζουν, μετά από διαπραγματεύσεις με τους εργοδότες, όρους και προϋποθέσεις για την αύξηση των συνταξιοδοτικών δικαιωμάτων τους με τη χρηματοδότηση των ταμείων επικουρικής σύνταξης από την εργοδοσία. 
Πιστεύουμε ότι στο τομέα αυτό θα πρέπει να λειτουργούν επτά ως δέκα το πολύ ταμεία. Το θέμα αυτό θα το αντιμετωπίσουμε και πάλι, γιατί υπάρχουν πολλά επιμέρους προβλήματα κατά κλάδο με τους εκπροσώπους των εργαζομένων. Το συμβούλιο θα πρέπει να συγκροτείται σε τριμερή βάση και πάλι, ο δε πρόεδρος θα πρέπει να επιλέγεται από τον αρμόδιο Υπουργό σε συνεννόηση με τους εταίρους, οι οποίοι θα πρέπει να διαθέτουν -και αυτή είναι μια καινοτομία- την πλειοψηφία σε αυτό το διοικητικό συμβούλιο.
Όπως είπα, αυτή η οργανωτική αναδιάρθρωση συμβάλλει αποφασιστικά στην αναβάθμιση της λειτουργίας του συνόλου των ασφαλιστικών ταμείων. Η μηχανοργάνωσή τους, η οn line σύνδεσή τους με όλα τα υποκαταστήματα που θα έχουν σε όλη την Ελλάδα με το Σώμα Επιθεωρητών Εργασίας, με το σύστημα TAXIS που χρησιμοποιούν οι οικονομικές υπηρεσίες της χώρας, με τον Οργανισμό Απασχόλησης Εργατικού Δυναμικού, θα συμβάλει ώστε να επιτύχουμε τη λειτουργία ενός σύγχρονου συστήματος κοινωνικής ασφάλισης στη χώρα μας. 
Σχετικά τώρα με τις παραμετρικές συνιστώσες στις οποίες αναφέρεται η μεταρρύθμισή μας, κύριο χαρακτηριστικό είναι ότι σεβόμαστε -δεν θα μπορούσε άλλωστε να γίνει και αλλιώς- ώριμα και θεμελιωμένα συνταξιοδοτικά δικαιώματα. Δεν ανατρέπουμε προσδοκίες, δεν αδικούμε ασφαλισμένους, δεν απαλλοτριώνουμε τα δικαιώματά τους ανταποκρινόμενα στις ανάγκες τους. Θα έλεγα πως υπάρχουν νέες διατάξεις -και δεν θα αναφερθώ με κάθε λεπτομέρεια στις διατάξεις που περιλαμβάνονται στη δική μας πρόταση, θα αρκεστώ όμως σε κάποιες νέες διατάξεις που πιστεύω ότι δημιουργούν ευνοϊκότερους όρους για τη λειτουργία της κοινωνικής ασφάλισης στη πατρίδα μας. Όπως είναι μεταξύ των άλλων η δυνατότητα εξόδου στη σύνταξη μετά τη συμπλήρωση τριάντα επτά ετών πραγματικής ασφάλισης ανεξαρτήτως ορίου ηλικίας, η παροχή κινήτρων για την παραμονή στην εργασία ακόμα και αν έχει θεμελιωθεί συνταξιοδοτικό δικαίωμα με αντίστοιχη σημαντική αύξηση των συνταξιοδοτικών δικαιωμάτων, ώστε η αύξηση αυτή να αποτελεί ένα πραγματικό κίνητρο. Και βεβαίως εισηγούμεθα νέες ρυθμίσεις για την εργαζόμενη μητέρα, ρυθμίσεις οι οποίες θα βοηθήσουν την εργαζόμενη μητέρα ιδίως την περίοδο που έχει ανάγκη την κοινωνική στήριξη του κράτους, την περίοδο δηλαδή της μητρότητας. 
Ειδικώς για τους δημόσιους υπαλλήλους προβλέπουμε την επέκταση και στο δημόσιο του θεσμού των βαρέων και ανθυγιεινών επαγγελμάτων. Όχι μόνο δεν καταργούμε το θεσμό των βαρέων και ανθυγιεινών επαγγελμάτων, όπως αναληθώς ειπώθηκε, αντιθέτως, εισηγούμεθα την επέκτασή τους και στο δημόσιο τομέα. Αυτό βεβαίως αποτελεί μια πολιτική επιλογή. Ο τρόπος όμως και το περιεχόμενο αυτής της επιλογής θα πρέπει να προσεγγιστεί με επιστημονικούς όρους. Προτείνουμε, λοιπόν -αυτό προβλέπει η πρότασή μας- εντός του έτους 2003 μια επιστημονική επιτροπή από ειδικούς και εμπειρογνώμονες- να μπορέσει να εξετάσει αυτό το θέμα να το μελετήσει και να εισηγηθεί ώστε να μην υπάρχει οποιαδήποτε αμφισβήτηση για το πόρισμά της. Στην επιτροπή αυτή μπορούν να συμμετέχουν κάλλιστα οι κοινωνικοί εταίροι μέσω εκπροσώπων τους.
Ειδικώς για τους δημόσιους υπαλλήλους επίσης, διευρύνουμε τη βάση της συνταξιοδότησής τους, πέραν του βασικού μισθού και του χρονοεπιδότηματός, με ένα σημαντικό ποσό εξήντα χιλιάδων δραχμών, για το οποίο βεβαίως προκειμένου να λάβουν σύνταξη πρέπει να καταβάλουν προηγουμένως κάποιες εισφορές. Αυτός είναι αδήριτος κανόνας λειτουργίας του συστήματος κοινωνικής ασφάλισης. Οι εισφορές αυτές βεβαίως δεν ανέρχονται στο ύψος που επίσης αναληθώς αναφέρθηκε. Δεν ξεπερνούν τις 4.000 δραχμές. Κακώς κάποιος συνάδελφος ανέφερε ότι θα υποχρεωθούν να καταβάλουν 12.000 δραχμές μηνιαίως. Επίσης, επαναφέρουμε την ρύθμιση που υπήρχε παλαιότερα -και θεωρούμε ότι είναι δικαιότερη- δηλαδή, τον υπολογισμό της σύνταξης των δημοσίων υπαλλήλων με βάση έναν κανόνα που αναφέρεται στα τριακοστά πεμπτα και όχι τα πεντηκοστά που καθιέρωσε ο ν. 2084/92.
Ανατρέπουμε σε καίρια σημεία, όπως σας είπα, την πολιτική που θεσπίστηκε την περίοδο 1990-1993, πρώτα και κύρια όσον αφορά το ποσοστό αναπλήρωσης για τους ασφαλισμένους μετά την 1.1.1993, το οποίο από 60% αναβαθμίζεται, ανεβαίνει στο 70%. 
Όσον αφορά τα κατώτερα όρια των συντάξεων, τα οποία προβλέπονταν με βάση τις διατάξεις εκείνου του νόμου στο επίπεδο των 45.000 δραχμών -και μιλώ με σημερινές τιμές και τα οποία με το νόμο της δικής μας Κυβέρνησης, το ν. 2676/99 αναβαθμίστηκαν στο επίπεδο των 70.000 δραχμών- προβλέπουμε αυτά τα κατώτερα όρια να φτάσουν στα ισχύοντα για τους ασφαλισμένους κατά την προηγούμενη περίοδο, χωρίς αυτό να σημαίνει ότι και εμείς δεν αναγνωρίζουμε πως πράγματι τα επίπεδα συντάξεων που χορηγούνται στην Ελλάδα σήμερα, δεν είναι αυτά που θα έπρεπε να δίδονται για να μπορεί να εξασφαλίσει κάποιος μια απολύτως άνετη διαβίωση.
Πρέπει να γνωρίζετε όμως, όταν μιλάμε ειδικώς για τα κατώτερα όρια των συντάξεων, ότι οι παροχές είναι υπερανταποδοτικές. Αν μιλούμε με όρους κοινωνικής ασφάλισης και μόνο, γνωρίζετε ότι με βάση τις εισφορές που έχει καταβάλει κάποιος, ο οποίος εργάζεται επί δεκαπέντε έτη, δηλαδή έχει συμπληρώσει τεσσεράμισι χιλιάδες ένσημα, θα πρέπει να του αποδίδεται μια σύνταξη η οποία είναι κατά τι μικρότερη των 70.000 δραχμών. Και αυτό πρέπει να το γνωρίζει ο ελληνικός λαός.
Η σύνταξη των περίπου 130.000 δραχμών που χορηγείται σήμερα και θα χορηγείται και στην κατηγορία αυτή μετά τις ρυθμίσεις, εφόσον καταστεί η δική μας πρόταση νόμος του κράτους, είναι μια σύνταξη η οποία κατά ένα πολύ σημαντικό τμήμα της αποτελεί προνοιακό επίδομα, επιδότηση από το κράτος. Είναι στοιχείο κοινωνικής πολιτικής, όχι ασφαλιστικής πολιτικής, η αναγνώριση της υποχρέωσης από την πλευρά του κράτους να ενισχύει τον εργαζόμενο και μετά το συνταξιούχο με ένα ποσό το οποίο είναι περίπου ίσο με το ποσό, το οποίο αντιστοιχεί σε πραγματικούς κοινωνικοασφαλιστικούς όρους με τις εισφορές που έχει καταβάλει. 
Καθιερώνεται επίσης για πρώτη φορά η δυνατότητα συνταξιοδότησης μετά από τριάντα πέντε έτη ασφάλισης και εργασίας και τη συμπλήρωση πενήντα οκτώ ετών ηλικίας για τους ασφαλισμένους μετά την 1.1.1983 σε δημόσιο, ΔΕΚΟ και τράπεζες, όπως ακριβώς αυτό προβλεπόταν για τους ασφαλισμένους στο ΙΚΑ. Και αυτό χάρη της ενιαιοποίησης των όρων και των ρυθμίσεων, προκειμένου -όπως είπα- να πάμε σε μια σύγκλιση, για να δημιουργήσουμε επιτέλους ένα σύστημα κοινωνικής ασφάλισης στην πατρίδα μας.
Κυρία και κύριοι συνάδελφοι, η προσαρμογή αυτή πράγματι είναι ομαλή, είναι ήπια, εξελίσσεται σε βάθος χρόνου. Άκουσα την κριτική των συναδέλφων του Κομμουνιστικού Κόμματος με μεγάλη προσοχή. Πράγματι έχουμε μια μεταβολή του ποσοστού αναπλήρωσης, όπως επίσης μια μετατροπή του τρόπου με τον οποίο υπολογίζεται η σύνταξη. Θεωρούμε ότι αυτό είναι στοιχείο δικαιοσύνης. Δεν προχωρούμε σε αυτήν την αλλαγή για λόγους τεχνικούς. 
Είναι στοιχείο δικαιοσύνης, προκειμένου έτσι ένα τμήμα των εργαζομένων να αναλάβει την ευθύνη στο πλαίσιο της αλληλεγγύης, για την οποία μίλησα πριν -φαντάζομαι ότι όλοι ασπαζόμαστε αυτήν την αρχή- απέναντι σε ένα άλλο τμήμα, ίσως και μεγαλύτερο, των εργαζομένων, οι οποίοι υπολείπονται κατά πολύ όσον αφορά τα προσδοκώμενα συνταξιοδοτικά δικαιώματά τους από την κατηγορία των συμπολιτών, των ασφαλισμένων για τους οποίους μίλησα πριν.
Αυτή όμως η σύγκριση γίνεται με σταδιακό τρόπο σε βάθος χρόνου, όπως είπα, ώστε το ποσοστό αναπλήρωσης να φτάνει το 70% το 2017, δεκαπέντε χρόνια από σήμερα. Ο δε νέος τρόπος υπολογισμού της σύνταξης με βάση την τελευταία πενταετία και όχι τον τελευταίο μισθό, πιστεύω ότι όλους σας βρίσκει σύμφωνους, γιατί αντιμετωπίζει και εξορθολογίζει ένα φαινόμενο απολύτως απαράδεκτο, εργαζόμενοι σε ασφαλές εργασιακό περιβάλλον να εξέρχονται στη σύνταξη με ποσοστό αναπλήρωσης επιπέδου 120%.
Λαμβάνουν συντάξεις υψηλότερες του μισθού την ώρα που -και αυτό δεν είναι παραδεκτό, αγαπητέ καθηγητά- οι συνταξιούχοι δεν συμβάλουν στην αύξηση του εγχώριου προϊόντος, γιατί δεν εργάζονται πλέον. Γι΄ αυτό ακριβώς πάντοτε οι παροχές, που εξασφαλίζονται γι' αυτούς, υπολείπονται από την αμοιβή και τις παροχές που λαμβάνει ο εργαζόμενος της τρέχουσας περιόδου. 
Η ολοκλήρωση αυτού του τρόπου υπολογισμού της σύνταξης γίνεται το 2012, δηλαδή σε δέκα χρόνια από σήμερα. Άρα, λοιπόν, η πρότασή μας είναι έτσι σχεδιασμένη, ώστε να δίνει τη δυνατότητα σε όλους να διαφυλάξουν τα δικαιώματά τους, αλλά ταυτόχρονα να συμβάλουν στη λειτουργία ενός συστήματος που είναι και δίκαιο και βιώσιμο.
Θα μου επιτρέψετε να πω ότι είναι σημαντική η πρότασή μας για τη δημιουργία μιας εθνικής αναλογιστικής αρχής, που δεν υπάρχει σήμερα στη χώρα μας.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Θα ήθελα μία πολύ μικρή ανοχή, κυρία Πρόεδρε. 
ΑΡΙΣΤΟΤΕΛΗΣ ΠΑΥΛΙΔΗΣ: Περιμένουν τα παιδιά στα θεωρεία να τα αναγγείλει η κυρία Πρόεδρος, για να συνεχίσουν την ξενάγησή τους στη Βουλή.
ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Είναι πολύ σωστή η παρατήρηση του κυρίου Παυλίδη. 
Παρακαλώ, κυρία Πρόεδρε, να αναγγείλετε τα παιδιά.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Δεν ήθελα να σας διακόψω, κύριε Υπουργέ. Τα παιδιά μας παρακολουθούν αρκετή ώρα από τα δυτικά θεωρεία. 
Κύριοι συνάδελφοι, τη συνεδρίασή μας παρακολουθούν από τα άνω δυτικά θεωρεία της Βουλής, αφού πρώτα ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" για τα "180 χρόνια από την Ελληνική Επανάσταση", τριάντα τέσσερις μαθητές και μαθήτριες και επτά συνοδοί καθηγητές από το 1ο Γυμνάσιο Λέρου.
Η Βουλή τους καλωσορίζει. 
(Χειροκροτήματα από όλες τις πτέρυγες)
Χαιρόμαστε όλοι ιδιαιτέρως και πολύ περισσότερο ο κ. Παυλίδης.
Ευχαριστώ πολύ, κύριε Υπουργέ. Μπορείτε να συνεχίσετε.
ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Ευχαριστώ, κυρία Πρόεδρε.
Η ίδρυση της εθνικής αναλογιστικής αρχής θα παίξει σημαντικό ρόλο, ώστε να γνωρίζουμε πως εξελίσσεται η λειτουργία κάθε ασφαλιστικού οργανισμού. Δεν θα χρειαστεί πλέον κάτω από πιεστικές συνθήκες να αντιμετωπίσουμε προβλήματα της κοινωνικής ασφάλισης. 
Η εθνική αναλογιστική αρχή, που δεν υπάρχει σήμερα και θα συγκροτηθεί με τη συμμετοχή και των κοινωνικών εταίρων, θα δώσει τη δυνατότητα να γνωρίζουμε ανά πάσα στιγμή σε ποια κατάσταση βρίσκεται ένας ασφαλιστικός οργανισμός, ώστε εγκαίρως, αφού θα γνωρίζουμε τις τάσεις όπως αυτές διαμορφώνονται, να παίρνουμε τις αναγκαίες πρωτοβουλίες και να προχωρούμε στις χρήσιμες παρεμβάσεις, πριν "ο κόμβος φθάνει στο χτένι". 
Επίσης, πιστεύουμε ότι είναι σημαντική η πρωτοβουλία μας για τη δημιουργία ενός θεσμικού πλαισίου, τη θέσπιση κανόνων και εγγυήσεων, που σήμερα δεν υπάρχουν, όσον αφορά τον τομέα των λεγόμενων επιπρόσθετων συντάξεων. Γνωρίζετε ότι υπάρχουν οργανισμοί, ταμεία εφάπαξ, αλληλοβοήθειας, αρωγής, τα οποία σήμερα στηρίζονται σε μονομερή ή διμερή συμφωνημένη χρηματοδότηση.
Πιστεύουμε -και αυτό είναι η πρότασή μας- ότι αυτοί οι οργανισμοί θα πρέπει να μετατραπούν σε αυτοδιοικούμενους φορείς και να είναι νομικά πρόσωπα ιδιωτικού δικαίου. Δεν θα έχει καμία εμπλοκή το κράτος στη λειτουργία αυτών των οργανισμών, όπως συμβαίνει και σήμερα θα θεσπίσουμε ακόμα κανόνες και θα προβλέψουμε εγγυήσεις, ώστε οι ασφαλισμένοι, που επιθυμούν, να μπορούν αξιοποιώντας αυτό το θεσμικό πλαίσιο να απευθύνονται σ' αυτούς τους φορείς και να αυξάνουν τα συνταξιοδοτικά δικαιώματά τους.
Η εργασία στην Ελλάδα είναι περισσότερη προστατευμένη σε σχέση με ό,τι συμβαίνει στις άλλες χώρες της Ευρωπαϊκής Ένωσης. 
Αγαπητοί συνάδελφοι, παίρνουμε αυτήν την πρωτοβουλία για τη μεταρρύθμιση του συστήματος κοινωνικής ασφάλισης στη χώρα μας, γιατί πιστεύουμε ότι καθώς προχωρούμε στην εγκαθίδρυση καθαρών κανόνων στο χώρο της εργασίας, θα πρέπει να συμβεί κάτι ανάλογο και στο χώρο της κοινωνικής ασφάλισης. Είναι γνωστό ότι οι ρυθμίσεις στο χώρο κοινωνικής ασφάλισης παρακολουθούν τις ρυθμίσεις στο χώρο εργασίας. Μία απορυθμισμένη αγορά εργασίας δεν επιτρέπει τη λειτουργία ενός συστήματος κοινωνικής ασφάλισης, το οποίο να λειτουργεί με άψογο τρόπο. 
Η χρηματοδότηση, την οποία προβλέπουμε, ανταποκρίνεται -επαναλαμβάνω και πάλι- στις κοινωνικές ανάγκες του συστήματος κοινωνικής ασφάλισης, χωρίς να επιβαρύνει την ελληνική οικονομία κατά τέτοιο τρόπο, ώστε να μας θέτει εκτός της πορείας προσέγγισης των στόχων που έχουμε θέσει.
Στο χώρο της εργασίας, γιατί έγινε εκτεταμένη αναφορά, πρέπει να αναγνωρίσετε ότι υπάρχουν προβλήματα, τα οποία όμως θα πρέπει να τα εντοπίσουμε σε τελείως διαφορετικά κατεύθυνση απ' αυτήν στην οποία αναφέρθηκαν οι συνάδελφοι.
Πράγματι η εργασία στην Ελλάδα είναι περισσότερο προστατευόμενη. Κατακρίνουν πολλοί οποιαδήποτε άλλη μορφή εργασίας, πέραν από τη…
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Υπουργέ, θα πάρετε και από τη δευτερολογία σας χρόνο;
ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Χρειάζομαι τριάντα λεπτά στο σύνολο.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Καλώς. 
ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Πρέπει να σας πω ότι στην Ελλάδα έχουμε πράγματι ένα χαμηλό ποσοστό απασχόλησης, γιατί ακολουθούμε ένα μοντέλο εργασιακών σχέσεων, το οποίο δεν ακολουθούν άλλες χώρες της Ευρώπης, για να προστατεύσουμε τους εργαζόμενους. Το ποσοστό απασχόλησης σε σχέση με τις άλλες χώρες της Ευρωπαϊκής 'Ενωσης ή σε σχέση με τον κοινοτικό μέσο όρο, υπολείπεται κατά 10 ποσοστιαίες μονάδες. Είμαστε στο 55%, όταν οι άλλες χώρες είναι στο 65%, σύμφωνα με τους δείκτες που αποφάσισε η Ευρωπαϊκή Ένωση στη Λισαβόνα.
Αν, όμως, αντί να μετρήσουμε απασχολούμενους πολίτες, αριθμό εργαζομένων δηλαδή, μετρήσουμε ώρες απασχόλησης, το λεγόμενο ισοδύναμο πλήρους απασχόλησης, θα δείτε ότι είμαστε πολύ κοντά με τον κοινοτικό μέσο όρο. Είμαστε περίπου στο 55,5% και στο 57,5% είναι ο κοινοτικός μέσος όρος. Αλλά βεβαίως, εκεί υπάρχουν άτυπες μορφές εργασίας. Σε πολλές περιπτώσεις δεν προβλέπεται καν η σύναψη γραπτής συμφωνίας, μεταξύ εργοδότη και εργαζόμενου. Αυτή η αντιπαράθεση ανάμεσα στη νεοφιλελεύθερη προσέγγιση και την προοδευτική προσέγγιση την οποία έχουμε επιλέξει εμείς, είναι μια ανοικτή και διαρκής αντιπαράθεση.
Εμείς, δεν πιστεύουμε ότι η καλούμενη απελευθέρωση αγοράς της εργασίας, πρέπει να αντιμετωπίζεται, όπως η απελευθέρωση της αγοράς ενέργειας ή της αγοράς τηλεπικοινωνιών, γιατί η εργασία είναι μείζον αγαθό. Αυτός ο διάλογος είναι διαρκής, αλλά εμείς έχουμε ξεκαθαρίσει τη θέση μας υπέρ του κόσμου της εργασίας και των δικαιωμάτων των εργαζομένων. 
'Όσον αφορά τώρα τις δαπάνες για κοινωνική πολιτική, θα μου επιτρέψετε να πω ότι η Ελλάδα τα τελευταία χρόνια έχει κάνει σημαντική πρόοδο, ώστε σήμερα να διαθέτει το υψηλότερο ποσοστό ως ποσοστό του ΑΕΠ ετησίως, για πολιτική κοινωνικής προστασίας. Κάναμε μια μεγάλη θεαματική πρόοδο από το 1993 και μετά. Τότε, είχαμε μείωση των δαπανών. Από τότε, έχουμε συνεχή αύξηση, ώστε σήμερα με βάση τα στοιχεία της EUROSTAT η Ελλάδα να είναι η πρώτη χώρα μεταξύ όλων των χωρών του λεγόμενου μεσογειακού ευρωπαϊκού νότου, της Ιταλίας, της Ισπανίας, της Πορτογαλίας και της Ιρλανδίας. Αυτό δείχνει την πρόοδο που κάνουμε στον τομέα αυτό, ώστε να μη δικαιολογείται αυτού του είδους η κριτική. Εμείς πρέπει να ασκούμε κριτική απέναντι σ' εκείνους που μας κατηγορούν ότι επιχειρούμε να διασπάσουμε το συνδικαλιστικό κίνημα, όταν δέχονται να κατηγορούν εκείνοι μεν την πλειοψηφία της ΓΣΕΕ, όπως την ονόμασαν, αλλά να ευνοούν και να ευλογούν τη συνυπογραφή κοινών ανακοινώσεων και κειμένων των συνδικαλιστικών παρατάξεων που εκφράζονται από το Κομμουνιστικό Κόμμα, το Συνασπισμό και τη Νέα Δημοκρατία, μόνο και μόνο γιατί δεν υπάρχει -φαντάζομαι- τίποτε άλλο κοινό -εκτός εάν υπάρχει- από το να αντιπολιτευθούν την Κυβέρνηση.
Εμείς δεχόμαστε ότι έχουμε μια διαφωνία σ' αυτά τα θέματα, αλλά πιστεύουμε ότι πρέπει να ακολουθούμε όλοι μια πολιτική αρχών. Μια τέτοια πολιτική ακολουθεί η Κυβέρνησή μας.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κυρίες και κύριοι συνάδελφοι, πριν δώσω το λόγο στον Κοινοβουλευτικό εκπρόσωπο του Κομμουνιστικού Κόμματος Ελλάδας κ. Κολοζώφ, έχω την τιμή να σας ανακοινώσω ότι τη συνεδρίασή μας παρακολουθούν από τα άνω δυτικά θεωρεία αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" για τα "180 χρόνια από την Ελληνική Επανάσταση" πενήντα τέσσερις μαθητές συνοδευόμενοι από είκοσι τέσσερις γονείς και πέντε δασκάλους από το Β' Δημοτικό Σχολείο Χίου.
Τους καλωσορίζουμε και εξηγούμε ότι συζητείται επερώτηση Βουλευτών του Κομμουνιστικού Κόμματος προς τον Υπουργό Εργασίας και Κοινωνικών Ασφαλίσεων για το ασφαλιστικό πρόβλημα. 
( Χειροκροτήματα απ' όλες τις πτέρυγες )
Παρίστανται οι Βουλευτές που επερωτούν, οι Κοινοβουλευτικοί Εκπρόσωποι και ο Υπουργός ο οποίος απαντά.
Ορίστε, κύριε Κολοζώφ, έχετε το λόγο.
ΟΡΕΣΤΗΣ ΚΟΛΟΖΩΦ: Κυρίες και κύριοι Βουλευτές, είδα το πόσο ικανοποιημένος εμφανίστηκε εδώ στην επερώτηση που έκανε το κόμμα μας, ο κύριος Υπουργός από τη θετική αποδοχή της πρότασης που κάνει η Κυβέρνηση για το ασφαλιστικό από τους εργαζόμενους.
Φαίνεται ότι η Κυβέρνηση, στο διάλογο που επίμονα προσπαθεί να επιβάλλει μέσα στα πλαίσια της λογικής που εφαρμόζεται εδώ και καιρό στην Ευρωπαϊκή Ένωση, δεν αντιλήφθηκε ότι ο ένας μετά τον άλλον και αυτοί που είχαν αυταπάτες ότι μπορούσαν κάπως να συνεννοηθούν μαζί της, εγκαταλείπουν αυτόν το διάλογο. Δεν αντιλήφθηκε ότι η ίδια η ΓΣΕΕ, που κυριαρχείται από στελέχη που είναι στο χώρο του ΠΑΣΟΚ, δυσκολεύεται να πάρει αποφάσεις που να στηρίξουν την κυβερνητική πολιτική. Δεν ξέρω από πού έβγαλε το συμπέρασμα ότι είναι θετική η αποδοχή της πρότασής τους. Μπορεί να περάσει η πρόταση, αλλά οι εργαζόμενοι δεν τη δέχονται θετικά. Εκβιαστικά εξαναγκάζονται να στηρίξουν αυτήν την πρόταση.
( Στο σημείο αυτό την Προεδρική Έδρα καταλαμβάνει ο Γ' Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ) 
Κύριοι Βουλευτές, τα δικαιώματα που κατάφεραν να θεμελιώσουν οι εργαζόμενοι με τους αγώνες τους τον προηγούμενο αιώνα, το δικαίωμα στην απασχόληση, η ασφαλιστική και συνταξιοδοτική κάλυψη στην πλειοψηφία του πληθυσμού, η επέκταση του τομέα της κρατικής υγείας, η καθιέρωση των κατώτερων ορίων συντάξεων, η μείωση της συνταξιοδοτικής ηλικίας, η κατάκτηση των ανθυγιεινών και βαρέων επαγγελμάτων, οι άδειες τοκετού και μία σειρά από άλλα, όλα αυτά, με μία πρωτοφανή σε διάρκεια και βάθος επίθεση του μεγάλου κεφαλαίου σήμερα παίρνονται πίσω και εσείς, αυτή η Κυβέρνηση, συμβάλλετε στην υλοποίηση αυτού του στόχου. Η σοσιαλδημοκρατική αντίληψη περί κοινωνικού κράτους έχει εγκαταλειφθεί και άρχισε να ενισχύεται η θεωρία ότι το κοινωνικό κράτος έφτασε στο τέλος. 
Στόχος του κεφαλαίου είναι η επιτάχυνση της συγκεντροποίησής του, σε συνδυασμό με την πιο επιθετική αντιεργατική πολιτική, επιδιώκοντας να ρίξει όσο πιο χαμηλά γίνεται την εργατική δύναμη, διασφαλίζοντας την κερδοφορία σε όλους τους τομείς. Όλα όσα προτείνονται και όσα αποφασίζονται πάνε προς αυτήν την κατεύθυνση. 
Ειδικότερα για την κοινωνική ασφάλιση, στόχος της επίθεσης είναι να μειώσει σημαντικά την κρατική και την εργοδοτική συμμετοχή που οδηγεί στις πιο υποβαθμισμένες υπηρεσίες, οι οποίες θα απευθύνονται στα πιο εξαθλιωμένα τμήματα των εργαζομένων και των συνταξιούχων. Οι νέες τεχνολογίες χρησιμοποιούνται σε βάρος των εργαζομένων, με τη γενίκευση των αλλαγών στις εργασιακές σχέσεις. Εδώ γίνεται πια καθεστώς αυτό. Αλλάζουν άρδην οι εργασιακές σχέσεις και κυριαρχούν αυτές οι μορφές. Έτσι εξαπλώνονται οι ελαστικές μορφές εργασίας και μεθοδεύεται η διανομή της ανεργίας με τη μορφή της μερικής απασχόλησης και άλλων τρόπων υποαπασχόλησης.
Ο κύριος Υπουργός είπε προηγουμένως ότι αν το μετρήσουμε σε ώρες, θα δούμε ότι είμαστε στα ίδια επίπεδα με την Ευρώπη. Ευχαριστούμε πολύ, μα αυτό λέμε τόσο καιρό, ότι μετράτε εδώ πέρα την απασχόληση, μετρώντας και αυτούς που εργάζονται με μερική απασχόληση και δουλεύουν ένα-δύο μεροκάματα την εβδομάδα. 
ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Οι άλλες χώρες το κάνουν αυτό, όχι εμείς.
ΟΡΕΣΤΗΣ ΚΟΛΟΖΩΦ: Αυτή είναι η τάση και οι άνεργοι φαίνονται να είναι λιγότεροι, ενώ στην πραγματικότητα πρόκειται για υποαπασχολούμενους στην πλειοψηφία του πληθυσμού και στην Ευρώπη και εδώ πέρα. Εδώ πάμε να πλησιάσουμε την Ευρώπη με τη διεύρυνση που παίρνουν αυτές οι μορφές εργασίας, με την αλλαγή των εργασιακών σχέσεων.
Σήμερα, όπου σταθείτε και όπου βρεθείτε, οι εργασίες αλλάζουν άρδην. Η σταθερή εργασία δεν υπάρχει πια σχεδόν πουθενά. Σε πολύ λίγα κράτη εξακολουθεί να διατηρείται. Εκεί πέρα η πίεση είναι μεγάλη για να αλλάξει αυτό. Αυτό θα γίνει σιγά-σιγά, για να μη δημιουργούνται αντιδράσεις, γιατί οι εργοδότες μετρούν και τις αντιδράσεις, έχουν και την ανάλογη εμπειρία.
Οι μετανάστες με την ωμή εκμετάλλευση χρησιμοποιήθηκαν και χρησιμοποιούνται εδώ πέρα σαν μέσο μεγαλύτερης πίεσης και υποταγής των εργαζομένων στις πιο σκληρές μορφές εκμετάλλευσης. Η πολιτική αυτή στη χώρα μας μεταφέρεται μέσω της Ευρωπαϊκής Ένωσης, αλλά δεν είναι μόνο της Ευρωπαϊκής Ένωσης. Είναι του διεθνούς κεφαλαίου γενικά. Αλλά εδώ, αυτός είναι ο φορέας, από εκεί μεταφέρεται, σε θεσμικό επίπεδο τουλάχιστον. Η προσπάθεια άρχισε με τη Λευκή Βίβλο, που εισήγαγε τις ελαστικές μορφές στις εργασιακές σχέσεις και συνεχίστηκε με μία σειρά από αποφάσεις που αφορούν στην κοινωνική ασφάλεια, με προσανατολισμό την αύξηση των ορίων συνταξιοδότησης και τη μείωση των συντάξεων.
Στις τελευταίες συναντήσεις κορυφής στη Λισαβόνα και στη Βαρκελώνη δόθηκε το πλαίσιο για τη λεγόμενη κοινωνική πολιτική που πρέπει να εφαρμόσουν τα κράτη-μέλη της Ευρωπαϊκής Ένωσης. Αναφέρθηκε και ο κύριος Υπουργός σ' αυτά. Στη Λισσαβόνα το Μάρτιο του 2000 αποφασίστηκε ο νέος στρατηγικός στόχος που θα εξυπηρετεί τον ανταγωνισμό των ευρωπαϊκών μονοπωλίων. Μεταξύ των άλλων συμφώνησαν στο συντονισμό του ευρωπαϊκού μοντέλου, δίνοντας ιδιαίτερη προσοχή στη βιωσιμότητα των συνταξιοδοτικών συστημάτων και λαμβάνοντας υπόψη τη γήρανση του πληθυσμού. Είναι καταπληκτικό πως χρησιμοποιούνται από την Κυβέρνηση ακριβώς και οι ίδιες διατυπώσεις. Η ευρωπαϊκή επιτροπή η ΚΟΜΙΣΙΟΝ ετοίμασε ανακοίνωση με τίτλο "Υποστήριξη εθνικών στρατηγικών για ασφαλείς και βιώσιμες συντάξεις μέσω μιας ολοκληρωμένης προσέγγισης" η οποία είναι σε στάδιο συζήτησης αυτήν τη στιγμή στο Ευρωπαϊκό Κοινοβούλιο. Τα κράτη-μέλη θα συντονιστούν μεταξύ τους, το επιβεβαίωσε και ο κύριος Υπουργός και θα υποβάλουν μέχρι το Σεπτέμβριο του 2000 σχέδιο εθνικών στρατηγικών. 
Στη σύνοδο της Βαρκελώνης πριν από λίγες μέρες το Μάρτιο του 2002 έκαναν έλεγχο της πορείας μεταρρύθμισης των συνταξιοδοτικών συστημάτων και έθεσαν ορισμένα χρονοδιαγράμματα, εκθέσεις των κρατών-μελών μέχρι το Σεπτέμβρη του 2000 που έπρεπε να γίνουν και κοινή έκθεση στο εαρινό συμβούλιο που αναφέρθηκε και ο κύριος Υπουργός το 2003 εδώ στη Θεσσαλονίκη. Να γιατί η Κυβέρνηση όχι μόνο βιάζεται να περάσει το αντιλαϊκό σχέδιό της για το ασφαλιστικό, γιατί πρέπει να δώσει λογαριασμό στην Ευρωπαϊκή Ένωση γι' αυτά τα ζητήματα γιατί έχει μείνει πίσω, σύμφωνα με τις εκτιμήσεις της Ευρωπαϊκής Ένωσης, αλλά Κυβέρνηση και ΠΑΣΟΚ έχουν αυξήσει τις πιέσεις τους στα συνδικαλιστικά στελέχη ώστε να μην αντιταχθούν σ' αυτήν τη λογική, γιατί θα δημιουργήσει σοβαρό πρόβλημα αξιοπιστίας πια της Κυβέρνησης στο διευθυντήριο της Ευρωπαϊκής Ένωσης, δεδομένου ότι η καθυστέρηση συνεχίζεται και αν αντιδράσουν οι εργαζόμενοι εδώ, ούτε σε δέκα χρόνια δεν θα μπορείτε να περάσετε αυτές τις πολιτικές.
Στα συμπεράσματα της Βαρκελώνης δίνεται το πλαίσιο που η Κυβέρνηση της Ελλάδας και των άλλων χωρών της Ευρωπαϊκής Ένωσης, πρέπει να αποδεχθούν και να προσαρμόσουν τις εθνικές τους πολιτικές. Είπατε ότι διατηρείται μέσα σ' αυτά τα πλαίσια η εθνική επιλογή. Αναφέρω τι λέει η Βαρκελώνη για να δείτε πόσο μπορεί η εθνική πολιτική να εφαρμοστεί. Προκειμένου να αντιμετωπιστεί η πρόκληση της γήρανσης του πληθυσμού, λένε τα συμπεράσματα της Βαρκελώνης, το ευρωπαϊκό συμβούλιο ζητεί να επισπευσθεί η μεταρρύθμιση των συνταξιοδοτικών συστημάτων -αυτό που κάνετε εσείς σήμερα- ώστε να εξασφαλιστεί η οικονομική τους βιωσιμότητα και η επίτευξη των κοινωνικών τους στόχων. Τα κίνητρα για την πρόωρη συνταξιοδότηση και τη θεσμοθέτηση συστημάτων πρόωρης συνταξιοδότησης από τις επιχειρήσεις θα πρέπει να ελαττωθούν. Μεγαλύτερη προσπάθεια θα πρέπει να καταβληθεί για να πολλαπλασιαστούν οι ευκαιρίες των εργαζομένων μεγαλύτερης ηλικίας να παραμείνουν στην αγορά εργασίας, μέσω επί παραδείγματι ευέλικτων και προοδευτικών μορφών συνταξιοδότησης και εξασφάλισης πραγματικής πρόσβασης σε δια βίου μάθησης. Κοντά στη σύνταξη θα είναι αυτοί της δια βίου μάθησης. Μέχρι το 2010 θα πρέπει να επιδιωχθεί η κατά πέντε περίπου έτη σταδιακή αύξηση της μέσης πραγματικής ηλικίας κατά την οποία τα άτομα σταματούν να εργάζονται στην Ευρωπαϊκή Ένωση. Η πρόοδος στον τομέα αυτό θα αναλύεται κάθε χρόνο πριν από το εαρινό ευρωπαϊκό συμβούλιο. Και μη μου πείτε τώρα ότι αυτά που προτείνει η Κυβέρνηση δεν πάνε προς αυτούς τους στόχους που έχουν καθοριστεί από την Ευρωπαϊκή Ένωση. Και μη μου πείτε ότι στην πράξη δεν αυξάνεται κατά πέντε χρόνια ο χρόνος της σύνταξης των εργαζομένων. Μόνο για τις γυναίκες αυτά που αποφασίσατε από τα εξήντα να πάνε στα εξήντα πέντε χρόνια και μόνο αυτό με το μέσο όρο που θέτει η Ευρωπαϊκή Ένωση, είστε κοντά, δεν μπορούν να σας κάνουν καμία κριτική. 
Η πρόταση της Κυβέρνησης, τόσο η σημερινή όσο και οι προηγούμενες του κ. Γιαννίτση που απορρίφθηκαν πάνε στην ίδια ακριβώς κατεύθυνση. Ο τελικός στόχος είναι η ανατροπή της σημερινής βάσης του ασφαλιστικού συστήματος και η δημιουργία εκείνων των προϋποθέσεων που θα επιτρέψει μια μελλοντική κυβέρνηση να κάνει ένα ακόμη πιο ουσιαστικό βήμα προς την κατεύθυνση της εξασφάλισης της ασυδοσίας του κεφαλαίου. Τα όρια σταδιακά και με τρόπους ταχυδακτυλουργικούς για να ξεγελάσουν τους εργαζόμενους, πάνε προς τα εξήντα επτά χρόνια με προοπτική να αφήσουμε ανοικτό το περιθώριο και για παραπέρα.
Μιλάτε για ενιαιοποίηση και πολλές φορές χρησιμοποιείτε αυτό τον όρο. Και για την ενιαιοποίηση -για την οποία εμείς δεν διαφωνούμε καθόλου και θα έχετε διαβάσει τις προτάσεις μας για το ασφαλιστικό- εμείς είμαστε προς αυτήν την κατεύθυνση, δηλαδή της δημιουργίας τριών μεγάλων συστημάτων, αλλά όχι με τον τρόπο που εσείς πάτε να το κάνετε. Εσείς αντί να δώσετε μια ώθηση στους συνταξιούχους και μισθωτούς με χαμηλά ημερομίσθια τους τραβάτε προς τα κάτω. Αυτό όμως δεν μπορεί να γίνει αποδεκτό σε καμιά περίπτωση.
Θεσμοθετήθηκε αύξηση των ορίων στο εξηκοστό πέμπτο έτος για άνδρες και γυναίκες. Η προσδοκία όμως των εργαζομένων ήταν να μειωθεί αυτός ο χρόνος, δηλαδή από το εξηκοστό πέμπτο να πάει στο εξηκοστό δεύτερο ή εξηκοστό τρίτο. 
Πρόκειται για τη μεγαλύτερη οπισθοδρόμηση όσον αφορά τις γυναίκες, από το εξηκοστό έτος να πάνε στο εξηκοστό πέμπτο. Και έρχεται η προπαγάνδα γύρω από τις γυναίκες και μου κάνει εντύπωση άνθρωποι στο Ευρωκοινοβούλιο να υποστηρίζουν ότι έτσι διασφαλίζεται η ισότητα μεταξύ ανδρών και γυναικών. Δηλαδή αυτή είναι η ισοτιμία μεταξύ ανδρών και γυναικών;
Μειώνεται επίσης η σύνταξη όπως ανέφεραν και προηγούμενοι ομιλητές και εσείς, κύριε Υπουργέ, το αμφισβητείτε. Ή μάλλον το παραδέχεστε και δεν το παραδέχεστε. Και για να το παραδεχθείτε αναφέρεστε σε ορισμένες κατηγορίες που παίρνουν υψηλές συντάξεις για να χρεώσετε σε όλους τους συνταξιούχους αυτήν την κατάσταση. Ε, όχι και έτσι! Οι συντάξεις μειώνονται από το 80% στο 70%. Αυτή είναι η πραγματικότητα. Μειώνονται γιατί πρώτα υπολογίζονταν στον τελευταίο χρόνο, ενώ τώρα υπολογίζονται στα πέντε χρόνια. Δεν παίζουμε με αυτά τα πράγματα. Και όπως είπα και προηγούμενα, αυτή είναι η κεντρική κατεύθυνση. Και εκεί είναι η ουσιαστική διαφωνία μας. Διότι δεν είναι ότι κάνετε μία μεταρρύθμιση, δεν είναι ότι αναζητείτε πόρους. Βρέστε τους πόρους από όπου θέλετε. Για ποιο σκοπό όμως; Για να καλυτερεύσει το ασφαλιστικό σύστημα ή για να χειροτερέψει;
Εσείς πάτε προς την κατεύθυνση συρρίκνωσης, στην κατεύθυνση που λέει και η Ευρωπαϊκή Ένωση, στην κατεύθυνση που λένε οι πολυεθνικές, στην κατεύθυνση που έχουν χαράξει οι G7. Αυτή είναι η πραγματικότητα, κύριε Υπουργέ.
Μας βάζετε, όχι εμάς μόνο αλλά και τους εργαζόμενους, μπροστά στο εκβιαστικό δίλημμα, στη βιωσιμότητα. Αν δηλαδή πάμε προς την κατεύθυνση που υποστηρίζουμε εμείς, το Κ.Κ.Ε. ή τα συνδικάτα λέτε ότι δεν αντέχει το σύστημα, γιατί δεν υπάρχουν χρήματα. Οι καλοί λογαριασμοί όμως κάνουν τους καλούς φίλους!
Κύριε Πρόεδρε, θα ήθελα τελειώνοντας να αναφερθώ στα όσα είπε ο κύριος Υπουργός. Εμείς θα στηρίξουμε τους εργαζόμενους στην προσπάθειά τους να περισώσουν ό,τι μπορούν να περισώσουν και αν είναι δυνατόν να κάνουμε μία αντεπίθεση για να μπορέσουμε να ευαισθητοποιήσουμε την Κυβέρνηση, να αναγκάσουμε αν θέλετε αυτή και τους εργοδότες να πάνε προς την κατεύθυνση αυτό που εσείς ονομάζεται πλουτισμό, αύξηση του Α.Ε.Π. -που υπερηφανεύεστε κάθε χρόνο ότι υπάρχει- να μοιράζεται στους εργαζόμενους. Και η μοιρασιά αυτή σημαίνει καλυτέρευση και του ασφαλιστικού συστήματος. Πρέπει να δώσουν αυτοί που κερδίζουν ασύδοτα, αυτοί που κέρδισαν την ίδια στιγμή που εργαζόμενοι έσφιγγαν το ζωνάρι για να πιαστούν οι στόχοι που βάλατε εσείς για την Ο.Ν.Ε. Εσείς οι ίδιοι το έχετε δεχθεί αυτό και δημόσια το έχουν πει κυβερνητικά στελέχη του ΠΑ.ΣΟ.Κ. 
Αυτή είναι η πραγματικότητα. Πρέπει να την αποδεχθούμε και να ζητήσουμε από αυτούς τους κυρίους να δώσουν τα αντίστοιχα στους εργαζόμενους. Και αυτοί και το κράτος να στηρίξουν το ασφαλιστικό σύστημα, αλλά και να δώσουν δίκαιες λύσεις που να πηγαίνουν προς αντίθετη κατεύθυνση, προς καλυτέρευση των συνθηκών ζωής και διαβίωσης και των εργαζομένων και των συνταξιούχων. Ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο Kοινοβουλευτικός Εκπρόσωπος του ΠΑ.ΣΟ.Κ. κ. Καστανίδης.
ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, η ευθύνη μιας κυβέρνησης είναι να επιλύει τα προβλήματα που ανακύπτουν κάθε φορά και όχι να τα μεταθέτει σε άλλους. 
Το πρώτο που μεταξύ μας, φαντάζομαι, πρέπει όλοι να συμφωνήσουμε, είναι ότι μετά από κάποιο χρονικό διάστημα το ασφαλιστικό μας σύστημα θα αντιμετωπίσει πρόβλημα βιωσιμότητας. Αν αυτό είναι το πρόβλημα που τίθεται ενώπιόν μας, η προφανής απάντηση -με την οποία πιστεύω ότι συμφωνούμε όλοι- είναι ότι πρέπει σήμερα να δοθούν λύσεις. 
Θα συμφωνήσω με αυτούς που ισχυρίζονται ότι η βιωσιμότητα δεν είναι το μοναδικό προς επίλυση θέμα, του ασφαλιστικού συστήματός μας. Η βιωσιμότητα πρέπει να εξασφαλισθεί με τέτοιο τρόπο, ώστε να μην ανατραπούν οι αρχές της κοινωνικής δικαιοσύνης. 
Ας δούμε, λοιπόν, εάν η Κυβέρνηση με τις προτάσεις της προς τους κοινωνικούς εταίρους, με τους οποίους διαλέγεται, επιλέγει την βιωσιμότητα και την υπεράσπιση κατά το δυνατόν των αρχών της κοινωνικής δικαιοσύνης. 
Θα δώσω μερικές γενικές απαντήσεις και θα σχολιάσω μερικές από τις παρατηρήσεις των συναδέλφων του Κ.Κ.Ε., χωρίς να εισέλθω σε λεπτομέρειες. Άλλωστε σε αυτές αναφέρθηκε στην αγόρευσή του ο Υπουργός Εργασίας και Κοινωνικών Ασφαλίσεων. 
Λέχθηκε ότι ό,τι περίπου προέβλεπαν τα μέτρα Γιανίτση, αυτά προβλέπονται και σήμερα.
ΔΗΜΗΤΡΙΟΣ ΤΣΙΟΓΚΑΣ: Ακριβώς. 
ΧΑΡΑΛΑΜΠΟΣ ΚΑΣΤΑΝΙΔΗΣ: Θα σας πω ότι αυτό είναι λάθος. Και θα μου επιτρέψετε να σας εξηγήσω γιατί. 
Σύμφωνα με τις τότε προτάσεις υπολογίζεται ότι μετά το 2020-2022 -επαναλαμβάνω σύμφωνα με τις προτάσεις της περασμένης άνοιξης- θα υπήρχε σημαντική μείωση των συντάξιμων αποδοχών, για ευρύτατες κατηγορίες εργαζομένων. Με τις σημερινές προτάσεις της Κυβέρνησης δεν παρατηρείται αυτό. Αντιθέτως, θα μπορούσε κανείς βάσιμα να ισχυρισθεί -και νομίζω ότι αυτό το ξέρει και η συνδικαλιστική ηγεσία- ότι ένας πολύ μικρός αριθμός εργαζομένων, κυρίως στις ΔΕΚΟ και στις τράπεζες, μετά το 2017 πιθανότατα να αντιμετωπίσει μία μείωση των συντάξιμων αποδοχών της τάξης του 3,5%. Και αυτό ακόμη δεν είναι απολύτως βέβαιο. Αντιθέτως υπάρχουν κατηγορίες εργαζομένων, και αυτό θέλω να το συνομολογήσουμε με βάση αυτά που συζητούνται μέχρι τώρα, που θα ωφεληθούν.
Το ποσοστό αναπλήρωσης, όπως γνωρίζετε, για τους εργαζομένους μετά το 1992, είναι διαφορετικό από το ποσοστό αναπλήρωσης των εργαζομένων μέχρι το 1992. Το γεγονός ότι η Κυβέρνηση ενδιαφέρεται να εξισώσει τις δύο κατηγορίες προς όφελος κυρίως αυτών που έχουν μικρότερο ποσοστό αναπηρίας και εντάχθηκαν στο ασφαλιστικό μας σύστημα μετά το 1992, φαντάζομαι ότι δεν πρέπει να το αγνοήσετε, γιατί τότε αγνοείτε και την αλήθεια.
Ειπώθηκε επίσης ότι η Κυβέρνηση με τις προτάσεις της αναφέρεται γενικά στο μεσαιωνικό πολιτισμό της Ευρώπης. Αλλάζοντας μία διατύπωση από τις προτάσεις του Υπουργού Εργασίας και Κοινωνικών Ασφαλίσεων που αναφέρεται στον κοινωνικό πολιτισμό της Ευρώπης, ισχυρίσθηκαν ορισμένοι εκ των συναδέλφων του Κ.Κ.Ε., ότι η Κυβέρνηση αντιγράφει τον μεσαιωνικό πολιτισμό της Ευρώπης.
Θα ήθελα να σας θυμίσω, κυρίες και κύριοι συνάδελφοι, ότι το μοναδικό αναγνωρισμένο μέσα στη διάρκεια των χρόνων και υπάρξαν κοινωνικό κράτος είναι στην Ευρώπη και μάλιστα σε αυτήν που παλαιότερα ονομάζαμε Δυτική Ευρώπη. Και οφείλεται κυρίως στη συνεισφορά των σοσιαλδημοκρατικών θεωριών και της σοσιαλδημοκρατικής πράξης. Σας θυμίζω ότι μια από τις μεγαλύτερες συγκρούσεις στο εσωτερικό του νεοφιλελεύθερου ρεύματος μεταξύ ΗΠΑ και Ευρώπης είναι ότι οι νεοφιλελεύθεροι που ταυτίζονται με το αμερικανικό μοντέλο, κατηγορούν, μεταξύ άλλων, την Ευρώπη, για τις υποτιθέμενες οικονομικές καθυστερήσεις, γιατί στην Ευρώπη εξακολουθούν να υπερασπίζονται τις αρχές της κοινωνικής δικαιοσύνης και του κοινωνικού κράτους. 
Εσείς τώρα έρχεστε αυτό να το αντιστρέψετε. Δεν ξέρω πως μπορείτε να τα βάλετε με την ιστορία. Αυτό το έκανε μια φορά ο Λυσένκο. Δεν ξέρω αν θέλετε να το κάνετε και εσείς.
Εν πάση περιπτώσει κοινωνικό κράτος δεν υπήρξε σε χώρες των οποίων τα καθεστώτα κατά το παρελθόν στηρίξατε με την ιδεολογική σας θέρμη και την πολιτική σας πράξη.
ΔΗΜΗΤΡΙΟΣ ΤΣΙΟΓΚΑΣ: Τι υπήρχε εκεί;
ΧΑΡΑΛΑΜΠΟΣ ΚΑΣΤΑΝΙΔΗΣ: Είμαι σαφής σ' αυτά τα οποία λέω. Έχετε, φαντάζομαι, την ευχέρεια να απαντήσετε. Αλλά δεν είναι ανάγκη να συμφωνήσουμε σε όλα. Έτσι δεν είναι;
Ισχυρίστηκε, και νομίζω σωστά, ο κ. Κολοζώφ, ότι το μεγάλο πρόβλημα τα τελευταία χρόνια, θα έλεγα την τελευταία δεκαετία κυρίως, είναι η διεθνής επέλαση του κεφαλαίου και η αναδιανομή του πλούτου υπέρ αυτού. Αυτό συνέβη με την αφαίμαξη πολλών πόρων στο επίπεδο της χρηματιστηριακής σφαίρας κυρίως, αλλά όχι μόνον εκεί. Δεν υπάρχει καμία αμφιβολία ότι υπέστη σοβαρότατες υποχωρήσεις και ήττες η εργασία προς όφελος του κεφαλαίου. 
Θα ήθελα να υπογραμμίσω, κύριοι συνάδελφοι του Κ.Κ.Ε., ότι θα πρέπει και μέσα στα εθνικά όρια αλλά και με διεθνείς συνεργασίες στο πλαίσιο υπερεθνικών οργανισμών, να γίνει ό,τι είναι δυνατόν για να αντιστραφεί αυτή η τάση που παρατηρείται τα τελευταία χρόνια. Πρέπει όμως να σας πω ότι αντί να μεταφέρετε με έναν ευθύγραμμο και αυτόματο τρόπο στο εσωτερικό της χώρας ό,τι γίνεται διεθνώς, ισχυριζόμενοι ότι ίδια είναι τα πράγματα και εκεί και εδώ, θα ήταν καλό να σκεφτείτε διαφορετικά. Πρέπει να σκεφθείτε, ότι παρά αυτό το διεθνές πλαίσιο, εντός του οποίου πράγματι τα τελευταία χρόνια ενισχύθηκε το κεφάλαιο, στη χώρα μας -και αυτό είναι προς τιμή των κυβερνήσεων - δεν υπήρξε ευθέως ανάλογη πορεία. Και θα σας εξηγήσω γιατί. 
Θα πρέπει να αναγνωρίσετε ότι οι κοινωνικές δαπάνες της χώρας μας είναι όντως οι μεγαλύτερες μεταξύ των χωρών συνοχής. Η EUROSTAΤ το λέει αυτό, δεν το λέει η ελληνική Κυβέρνηση. 
Γνωρίζετε επίσης ότι εκθέσεις διεθνών οικονομικών οργανισμών αλλά και η Ευρωπαϊκή 'Ενωση, κατηγορούν την Ελλάδα και την ελληνική Κυβέρνηση ότι δεν έχει προσαρμόσει την αγορά εργασίας σε πιο ελαστικές μορφές. Η χώρα μας κατηγορείται γι' αυτό. Αυτό δεν μπορείτε να το αγνοείτε.
ΔΗΜΗΤΡΙΟΣ ΤΣΙΟΓΚΑΣ: Από ποιους;
ΧΑΡΑΛΑΜΠΟΣ ΚΑΣΤΑΝΙΔΗΣ: Από διεθνείς οικονομικούς οργανισμούς και από την Ευρωπαϊκή 'Ενωση.
Δεν πρέπει να αγνοείτε ότι είναι αλήθεια ότι η ελαστικότητα της αγοράς εργασίας σε άλλες χώρες είναι πολύ μεγαλύτερη από αυτήν στη χώρα μας. Ενδεχομένως δεν είναι όλα όπως θα θέλαμε και όπως θα θέλατε και εσείς. Ενδεχομένως συμβαίνουν παραβιάσεις της εργατικής νομοθεσίας. Αλλά δε μπορείτε να αγνοήσετε μια δεύτερη οικονομική, κοινωνική και πολιτική πραγματικότητα ότι εδώ η αγορά εργασίας είναι πιο προστατευμένη από ό,τι σε άλλες χώρες. 
ΟΡΕΣΤΗΣ ΚΟΛΟΖΩΦ: Προσαρμόζεται θεσμικά;
ΧΑΡΑΛΑΜΠΟΣ ΚΑΣΤΑΝΙΔΗΣ: Και η προσπάθεια η οποία γίνεται κ. Κολοζώφ είναι, κατ' αντιστροφή των διεθνών παραδειγμάτων, να κρατηθεί όσο είναι δυνατόν η συνέπεια της πολιτικής πράξης προς τις σοσιαλδημοκρατικές πεποιθήσεις, τις οποίες εξακολουθεί να έχει το ΠΑΣΟΚ και η Κυβέρνηση αυτής της χώρας. 
(Στο σημείο αυτό την Προεδρική Έδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ).
Εγώ αναγνωρίζω την αρχή της πλειοψηφίας και της μειοψηφίας, όχι μόνο εντός του Κοινοβουλίου, αλλά και στο συνδικαλιστικό κίνημα. Υποθέτω ότι το ίδιο ισχύει και για το Κ.Κ.Ε. Άρα οφείλει να σεβαστεί το ότι μια συγκεκριμένη πλειοψηφία εκφράζεται στη ΓΣΕΕ και στην ΑΔΕΔΥ. Το λέω αυτό διότι, όσο η πλειοψηφία και το σύνολο των δυνάμεων της ΓΣΕΕ διαφωνούσε με την Κυβέρνηση την περασμένη άνοιξη, κατά την άποψή σας όλα ήταν καλά. Τώρα όμως που ο πολίτης, αλλά και η πλειοψηφία των συνδικαλιστικών δυνάμεων διαισθάνονται ότι προφανώς κάτι αλλάζει και ότι θα όφειλαν να συζητήσουν με την Κυβέρνηση, κινείτε γη και ουρανό εναντίον μιας κυβέρνησης η οποία δεν λέει τίποτα περισσότερο από το ότι θέλει να συζητήσει και μαζί σας. Ελπίζω να μην ευθύνεται η Κυβέρνηση γιατί θέλει να συζητήσει και μαζί σας.
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, τη συνεδρίασή μας παρακολουθούν από τα δυτικά θεωρεία αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" για τα "180 χρόνια από την Ελληνική Επανάσταση", εβδομήντα δύο μαθητές και μαθήτριες και τρεις συνοδοί καθηγητές από το Γυμνάσιο Βροντάδου Χίου. 
Η Βουλή τους καλωσορίζει.
(Χειροκροτήματα απ΄ όλες τις πτέρυγες)
Στο σημείο αυτό θα ήθελα να πω ότι έχουμε συζήτηση κοινοβουλευτικού ελέγχου και γι' αυτό στην Αίθουσα βρίσκονται μόνο οι Βουλευτές οι οποίοι ερωτούν και οι Υπουργοί οι οποίοι απαντούν.
Ο κ. Κακλαμάνης έχει το λόγο ως Κοινοβουλευτικός Εκπρόσωπος της Νέας Δημοκρατίας.
ΝΙΚΗΤΑΣ ΚΑΚΛΑΜΑΝΗΣ: Θέλω να ξεκινήσω με μία απάντηση μόνο, διότι ο δικός μου ρόλος δεν είναι να απαντήσω στην επερώτηση των συναδέλφων του Κομμουνιστικού Κόμματος. Εμείς, κύριοι συνάδελφοι, δεν λέγαμε άλλα πέρσι και άλλα φέτος. Τα ίδια πράγματα καταθέσαμε στην ημερίδα της ΓΣΕΕ στις 26 Σεπτεμβρίου, αυτά βγάλαμε σε φυλλάδιο. Το έχετε στα χέρια σας, το έχουν τα εργατικά κέντρα και οι εκπρόσωποι των εργαζομένων. Βεβαίως διαφωνείτε με αυτό. Αυτό είναι σεβαστό. Και εμείς καταλαβαίνουμε τι λέτε, αλλά διαφωνούμε μαζί σας, τουλάχιστον στα περισσότερα σημεία. Βέβαια υπάρχουν δύο-τρία σημεία στα οποία συμπίπτουμε. Όμως λέμε ακριβώς τα ίδια που λέγαμε και πέρσι. 
Έρχομαι στην Κυβέρνηση. Ειλικρινά εξεπλάγην όχι βέβαια με αυτά που είπε ο κ. Ρέππας. Έχουν περάσει έξι μήνες που έχει φύγει από το πόστο του κυβερνητικού εκπροσώπου, αλλά έχει μείνει εκεί ακόμα. Επομένως δεν μιλάει ως Υπουργός Κοινωνικών Ασφαλίσεων αλλά ως Κυβερνητικός Εκπρόσωπος. Νομίζει ότι με την προπαγάνδα θα πείσει τον κόσμο. Κάποιος δε συνάδελφος του Κ.Κ.Ε. είπε εύστοχα ότι πρόκειται για μέτρα Γιαννίτση με περιτύλιγμα Ρέππα. 
Εγώ εξεπλάγην με αυτά που είπε στο τέλος ο κ. Καστανίδης. Είπε ότι η πρόταση που παρουσιάστηκε έχει τεράστια αποδοχή από τον ελληνικό λαό, από τους εργαζόμενους. Τώρα, για τον ελληνικό λαό θα το δούμε στις εκλογές. Για τους εργαζόμενους πού είδατε την αποδοχή; Δεν πήρατε χαμπάρι τι έγινε χθες στη ΓΣΕΕ; Προ της ήττας στη μυστική ψηφοφορία οι εκπρόσωποί σας ετράπησαν σε φυγή. 
ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Η παράταξή σας ζήτησε μυστική ψηφοφορία;
ΝΙΚΗΤΑΣ ΚΑΚΛΑΜΑΝΗΣ: Βεβαίως ζητήσαμε. Φύγατε, όμως, διότι στην τοποθέτησή τους δύο στελέχη σας η κα Φραγκιαδάκη και ο κ. Λιακόπουλος είχαν ήδη ταχθεί υπέρ του αιτήματος της απεργίας. Εφημερίδα φιλοκυβερνητική τα γράφει αυτά.
ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Δεν είστε ενημερωμένος.
ΝΙΚΗΤΑΣ ΚΑΚΛΑΜΑΝΗΣ: Εν πάση περιπτώσει στόχος μου δεν είναι να κάνω κριτική στο τι έγινε χθες στη ΓΣΕΕ. Είναι δικαίωμα των συνδικαλιστών όλων των κομμάτων να κάνουν αυτό που θέλουν. Βλέπω, όμως, ότι η ΑΔΕΔΥ ήδη έχει προκηρύξει απεργία. Εσείς προφανώς θεωρείτε ότι η απεργία θα γίνει για να διαδηλώσουν οι δημόσιοι υπάλληλοι υπέρ των απόψεών σας. 
Μιλήσατε για την Ευρωπαϊκή Ένωση. Χαίρομαι γιατί σήμερα αρχίζετε να τα γυρνάτε λίγο τα πράγματα, γιατί ξέρετε ότι θα το πιείτε το πικρό ποτήρι. Όταν μιλούσα εδώ για τη Συνθήκη της Νίκαιας, αναφέρθηκα στην ιστορία της συνόδου κορυφής της Βαρκελώνης. Εύχομαι να καταλάβετε τι παιγνίδι παίχθηκε εκεί.
Από τη μια μεριά ο κ. Μπλέρ και ο κ. Μπερλουσκόνι και από την άλλη μεριά ο κ. Σιράκ και ο κ. Σρέντερ στον αντίποδα. Και χαίρομαι που βάλατε το όριο του Σεπτεμβρίου, όχι εσείς η Ευρωπαϊκή 'Ενωση είπατε ότι το είχε βάλει διότι το Σεπτέμβριο τελειώνουν και οι εκλογές στη Γερμανία. Και τότε θα δείτε το Διευθυντήριο της Ευρώπης ποια θα είναι η άποψή του για την κοινωνική ασφάλιση παρ' ότι έχετε δίκιο ότι θα υπάρχει κάποιου βαθμού ευελιξία στις αποφάσεις και προτάσεις των εθνικών κυβερνήσεων. Όμως, πρέπει να ξέρετε και κάτι άλλο, ότι υποχρεωτικά και μάλιστα επί της προεδρίας σας θα αποφασιστεί το μίνιμουμ πλαίσιο κοινό για δεκαπέντε κράτη της Ευρωπαϊκής Ένωσης. Αυτό δεν το λέτε στον ελληνικό λαό, το αποκρύπτετε συνειδητά όπως πανηγυρίσατε ότι για τις κοινωνικές δαπάνες έχουμε το υψηλότερο ποσοστό. Το έχουμε. Η κα Διαμαντοπούλου τι είπε προχθές; Βέβαια εσείς μιλήσατε και φύγατε. Είναι γιατί αυξήθηκε η συμμετοχή των εργαζομένων στις κοινωνικές δαπάνες. Έγινε το ανάποδο απ' ότι γίνεται σε όλη την Ευρωπαϊκή Ένωση. Εκεί μειώνεται η συμμετοχή των εργαζομένων σε κάθε κράτος με διαφορετικό ποσοστό και εδώ αυξήθηκε κατά 6%. Και πανηγυρίζετε γι' αυτό; Και στο χώρο της υγείας το ίδιο κάνετε. Πανηγυρίζετε ότι οι δημόσιες δαπάνες είναι 54% του συνόλου και οι ιδιωτικές 46% και άρα αθροιζόμενα και τα δύο φθάνουμε στο 9,1% και πράγματι είναι από τα υψηλότερα στην Ευρώπη. Έρχεστε εδώ και νομίζετε με το να επαναλαμβάνετε τα τεράστια ψέματα θα γίνετε πιστευτός ως εκπρόσωπος της Κυβέρνησης στον Ελληνικό λαό; Δεν θέλω να σας διαβάσω αναλυτικά γιατί δεν έχω το χρόνο. Θα σας πω ημερομηνίες. Στις 9 Απριλίου 2001, κοινή συνεδρίαση κυβερνητικής επιτροπής και εκτελεστικού γραφείου, δηλώσεις του κ. Σημίτη τις οποίες εσείς μετά μανίας επαναλάβατε στηρίζοντας τα μέτρα του κ. Γιαννίτση. Στις 26 Απριλίου 2001, μετά τη συνεδρίαση του υπουργικού συμβουλίου. Ξανά δηλώσεις του κ. Σημίτη υπέρ των μέτρων Γιαννίτση, ξανά ο κ. Ρέππας στηρίζει τα μέτρα Γιαννίτση. Πάμε σε τρίτη ημερομηνία, στις 2 Μαΐου 2001 συνεδρίαση Κοινοβουλευτικής Ομάδος του ΠΑΣΟΚ. Το ίδιο. Τι άλλαξε από πέρυσι μέχρι φέτος και δεν το πήραμε εμείς χαμπάρι; Μήπως το χρηματιστήριο πήγε όπως είχατε υποσχεθεί προεκλογικά στο όριο των 7.000 μονάδων και η οικονομία άλλαξε; Μήπως κάνετε διαρθρωτικές αλλαγές, μήπως το δημόσιο χρέος μειώθηκε; Μα δεν πήρατε χαμπάρι τι έγινε χθες; Μόνο στα χέρια που δεν πιάστηκε ο κ. Βερελής με τον κ. Χριστοδουλάκη για τα 39 δισεκατομμύρια που ζήταγε για την Ολυμπιακή Αεροπορία. Αφού, λοιπόν, έχετε απόθεμα φέτος στον προϋπολογισμό, πέραν των όποιων απαγορεύσεων που πράγματι υπάρχουν από την Ευρωπαϊκή 'Ενωση, γιατί δεν του έδωσε ούτε καν τα 7 δισεκατομμύρια; Και έρχεστε και μας λέτε για 1% επί του ΑΕΠ. Θα έρθω τώρα στο ΑΕΠ και δεν θα πάω στα υπόλοιπα γιατί δεν έχω το χρόνο και ξέρετε και τις θέσεις μας. 
Θα έρθω τώρα στη χρηματοδότηση. Χθες το βράδυ την παρακολουθήσατε την εκπομπή στην ΝΕΤ με τον κ. Χριστοδουλάκη; Αναγκάστηκε να πει ότι τα ομόλογα είναι δάνειο, είναι μορφή δανεισμού. Μόνο για σας δεν είναι μορφή δανεισμού. Είπε ότι με δανεισμό πάτε να λύσετε τη χρηματοδότηση του ασφαλιστικού. Τώρα δεν μπορείτε να συνεννοηθείτε μεταξύ σας οι συναρμόδιοι Υπουργοί, τότε μην έρχεστε εδώ και θέλετε να κάνετε το μαύρο, άσπρο. Ταυτόχρονα σας είχαμε ζητήσει εμείς ως κόμμα ορισμένα πράγματα που άκουσα ότι τα ζητάει και το Κ.Κ.Ε. Σας είχαμε ζητήσει την αναλογιστική έκθεση των Εγγλέζων, που στο κάτω-κάτω την πλήρωσε ο ελληνικός λαός και δεν είναι επτασφράγιστο μυστικό. Την ζήτησαν προχθές οι δημοσιογράφοι από τον κ. Χριστοδουλάκη και δεν την έδωσε. Δεσμευτήκατε ότι θα μας τη στείλετε, πέρασαν δέκα μέρες και δεν μας τη στείλατε. Τη Δευτέρα θα κάνουμε αίτηση κατάθεσης εγγράφων, να μας τη δώσετε μέσω της κοινοβουλευτικής διαδικασίας αφού δεν μας την στέλνετε μέσω υποχρεώσεως. Μας υποσχεθήκατε ότι θα μας στείλετε κατάλογο όπου το 1,3 τρισεκατομμύρια σύμφωνα με εσάς περιέχει όχι μόνο τις υποχρεώσεις του 4,65 αλλά και τριμερή χρηματοδότηση. Εμείς λέμε ότι δεν είναι μέσα η τριμερής χρηματοδότηση. Ακόμα περιμένουμε αναλυτικά τα είκοσι πέντε χρόνια, κάθε χρόνο πόσο είναι και δεν μας το στείλατε. Βέβαια ακόμα και ο κ. Πολυζωγόπουλος σε συνέντευξή του σήμερα σας διαψεύδει και λέει ότι το 1,3 δεν περιέχει την τριμερή χρηματοδότηση. Σας είπαμε να μας στείλετε πόσα χρωστάει το κράτος στο ΙΚΑ από την τριμερή χρηματοδότηση. Μας είπατε ότι τον πίνακα που σας δώσαμε εμείς ήταν υπερβολικός.
Είπατε ότι θα μας στείλετε πίνακα. Δεν μας στείλατε. Εγώ πήρα, λοιπόν, χθες τον πίνακα που έφτιαξε η διοίκηση του ΙΚΑ, ο κ. Νεκτάριος που μόλις πριν από ένα μήνα του ανανεώσατε τη θητεία Δεν φαντάζομαι να είναι προβοκάτορας της Κυβέρνησης και εσείς να του ανανεώσατε τη θητεία. Εδώ, λοιπόν, είναι ο πίνακας του ΙΚΑ -εννοώ της διοίκησης του ΙΚΑ- για την τριμερή χρηματοδότηση που είναι και κατά τι παραπάνω απ' αυτόν που σας δώσαμε εμείς, κύριε Υπουργέ, γιατί εμείς σας δώσαμε πίνακα το τι χρωστάει το κράτος από την τριμερή χρηματοδότηση σε όλα τα ασφαλιστικά ταμεία. Εδώ μόνο για το ΙΚΑ από το 1993 μέχρι το 2000, σύμφωνα με τον κ. Νεκτάριο, οφείλετε 619 δισεκατομμύρια. Γι' αυτά ειπώθηκε κουβέντα, τι θα γίνει; Σας είπα να μας στείλετε πίνακα, γιατί αμφισβητήσατε τα νούμερα που σας δώσαμε εμείς -για την ακρίβεια για τον κ. Νεκτάριο- 601 δισεκατομμύρια 
Σχετικά με τα χρέη του ΙΚΑ στο ΤΕΑΜ, στον ΟΑΕΔ, στον ΟΕΚ κλπ., γιατί αμφισβητήσατε τα δικά μας νούμερα, σας λέω ότι περάσανε δέκα μέρες και ακόμα τα περιμένουμε. Περιμένουμε ότι θα ακούγαμε και γι' αυτά όταν μιλάγατε για τη χρηματοδότηση, αλλά δεν ακούσαμε κουβέντα. Και υπερηφανεύεστε ότι λύσατε οικονομικά, χρηματοδοτικά δηλαδή -γιατί θα συμφωνήσω βεβαίως ότι δεν είναι μόνο χρηματοδότηση η κοινωνική ασφάλιση, δυστυχώς όμως είναι ο κινητήριος μοχλός- μέσω προμετόχων και ομολόγων δεκαπενταετούς διάρκειας από ένα χρεοκοπημένο δημόσιο, έχετε φαληρίσει οικονομικά την Ελλάδα. Αφού φέτος έχετε πλεόνασμα 415 δισεκατομμύρια, γιατί δεν παίρνετε 200 από αυτά και να φτιάξετε αποθεματικό με ζεστό χρήμα; Σας ερωτώ γιατί δεν παίρνετε. Του χρόνου υπολογίζετε ότι θα έχετε 575 δισεκατομμύρια πλεόνασμα στον προϋπολογισμό. Βάλτε άλλα 200 του χρόνου και φτιάξτε πραγματικό αποθεματικό με ζεστό χρήμα. Εσείς τα λέτε αυτά. Εμείς ξέρουμε ότι δεν είναι έτσι και γι' αυτό και δεν μπορείτε να τα κάνετε. 
ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Κακλαμάνη.
ΝΙΚΗΤΑΣ ΚΑΚΛΑΜΑΝΗΣ: Τελειώνω, κύριε Πρόεδρε. Σας ζητώ συγνώμη. Παρακαλώ να συνεχίσω για ένα λεπτό ακόμη για να το ξεκαθαρίσουμε και αυτό. 
Εμείς περιμένουμε όλες αυτές τις απαντήσεις επίσημα και συνεννοηθείτε και γενικότερα μέσα στην Κυβέρνηση. Έχω εδώ τη συνέντευξη του κ. Αλέκου Παπαδόπουλου στην "ΗΜΕΡΗΣΙΑ" του Σαββάτου…
ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Του κ. Αλέκου Παπαδόπουλου; 
ΝΙΚΗΤΑΣ ΚΑΚΛΑΜΑΝΗΣ: Ναι, τη συνέντευξη του κ. Αλέκου Παπαδόπουλου που αναφέρεται στη χρηματοδότηση του ασφαλιστικού. Δεν είναι Υπουργός σας και μάλιστα και πρωτοκλασάτο στέλεχός σας; Εκτός αν τον αποδοκιμάζετε, δεν ξέρω. Στη συνέντευξη λέει, ρυθμίσεις για το ασφαλιστικό και όχι για το πολιτικό μας πρόβλημα. Δεν έχω το χρόνο να σας διαβάσω όλη του την απάντηση. Αυτά τα λέει ο κ. Αλέκος Παπαδόπουλος. Δεν τα λέει το "κακό" Κομμουνιστικό Κόμμα και η "κακή" Νέα Δημοκρατία. 
ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Κύριε Πρόεδρε, σας παρακαλώ να έχω το λόγο για δύο λεπτά. 
ΠΡΟΕΔΡΕΥΩΝ (Παναγιώτης Σγουρίδης): Προσέξτε όμως επειδή είναι οργανωμένη συζήτηση της επερώτησης. Από το πεντάλεπτο της τριτολογίας έχετε κάνει ήδη μία παρέμβαση, αλλά εγώ θα σας δώσω το χρόνο. Φροντίστε μόνο να τελειώσετε στο χρόνο σας. 
ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Κύριοι συνάδελφοι, "πλίνθοι τε και κέραμοι ατάκτως ερριμμένοι" είναι ο τίτλος που θα μπορούσε να δοθεί στα όσα είπε ο κ. Κακλαμάνης, ο οποίος στα πλαίσια αυτής της οργανωμένης συζήτησης επιδίδεται -και όχι για πρώτη φορά- σε ένα οργανωμένο κουτσομπολιό μεταφέροντας στην Αίθουσα του Κοινοβουλίου αυτό που γράφεται, αυτό που λέγεται, αυτό που φημολογείται και αυτό που διαδίδεται χωρίς να το τεκμηριώνει.
ΝΙΚΗΤΑΣ ΚΑΚΛΑΜΑΝΗΣ: Εγώ να τεκμηριώσω; 
ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Μα εσείς γνωρίζετε τα πάντα!
Η πρόταση της Κυβέρνησης: Ο κ. Χριστοδουλάκης με τον κ. Βερελή λέτε ότι διαφώνησαν και ο κ. Παπαδόπουλος διαφώνησε και εσείς συμφωνείτε μαζί του και αυτό είναι ευχάριστο, γιατί συμφωνείτε με ένα μεγάλο και πολύ νευραλγικό πεδίο της κυβερνητικής πολιτικής το οποίο ασκεί ο κ. Παπαδόπουλος.
ΝΙΚΗΤΑΣ ΚΑΚΛΑΜΑΝΗΣ: Αυτό καταλάβατε ότι είπα;
ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Πρέπει να σας πω ότι ο εκνευρισμός σας με χαροποιεί και είναι από τις λίγες φορές που νιώθω χαρά όταν εκνευρίζεται ένας συνάδελφος, γιατί δείχνει την πλήρη αμηχανία στην οποία έχει περιέλθει η Νέα Δημοκρατία, η οποία ασπάζεται μεν αυτά που ειπώθηκαν από τους συναδέλφους του Κομμουνιστικού Κόμματος, ότι έχουμε μέτρα Γιαννίτση με περιτύλιγμα Ρέππα, από την άλλη όμως η Νέα Δημοκρατία και οι δυνάμεις που την εκφράζουν δεν χάνουν ευκαιρία να διατυπώνουν την κριτική περί ήπιας ή λάιτ μεταρρύθμισης. 
Διαλέξτε τι από τα δύο συμβαίνει. Δεν μπορείτε να ασκείτε κριτική και από "δεξιά" και από "αριστερά".
Η αλήθεια είναι ότι το δημόσιο ανταποκρίνεται πλήρως στις υποχρεώσεις του. Αναλαμβάνει απέναντι στο ΙΚΑ την κάλυψη υποχρέωσης που φθάνει τα 3 τρισεκατομμύρια δραχμές. Το 1.700.000.000.000 δραχμές το αναλαμβάνει το δημόσιο, είναι ποσό που προέρχεται από την κατάπτωση εγγυήσεων έναντι δανείων που είχε λάβει το ΙΚΑ. Το 1.300.000.000.000 δραχμές ανταποκρίνεται σε οφειλή του δημοσίου προς το ΙΚΑ και η σύμβαση έχει καταρτιστεί και πρόκειται να υπογραφεί. 
Το χρηματοοικονομικό πρόγραμμα στο οποίο προχωρούμε…
ΝΙΚΗΤΑΣ ΚΑΚΛΑΜΑΝΗΣ: Περιλαμβάνει την τριμερή μέσα;
ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Μην εκνευρίζεστε, ηρεμήστε. 
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ κύριε Κακλαμάνη, μην κάνετε διακοπές.
ΝΙΚΗΤΑΣ ΚΑΚΛΑΜΑΝΗΣ: Περιλαμβάνει την τριμερή; 
ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Το χρηματοοικονομικό πρόγραμμα, λοιπόν, στο οποίο έχουμε καταλήξει και σας ανακοινώσαμε υπερκαλύπτει και ενσωματώνει …
ΝΙΚΗΤΑΣ ΚΑΚΛΑΜΑΝΗΣ: Θα απαντήσει! Εδώ είναι Κοινοβούλιο!
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ πολύ, κύριε Κακλαμάνη. Μην κάνετε διακοπές! 
ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Πρέπει να σας πω ότι ο τρόπος με τον οποίο εσείς αντιλαμβάνεστε το δημοκρατικό διάλογο στο Κοινοβούλιο, είναι ένας τρόπος ο οποίος δεν συναντάται ούτε στο press room και παρακαλώ μην το αναφέρετε γιατί έτσι δείχνετε ότι δεν σέβεστε τους δημοσιογράφους που καθημερινώς συμμετέχουν σε αυτήν τη συζήτηση.
ΝΙΚΗΤΑΣ ΚΑΚΛΑΜΑΝΗΣ: Αφήστε τους δημοσιογράφους. Εσείς απαντήστε: Περιλαμβάνει την τριμερή;
ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Είναι ένας τρόπος ο οποίος δεν συναντάται πουθενά, όπου οι φορείς που συμμετέχουν στο διάλογο, πιστεύω ότι διαλέγονται με ένα τρόπο μέσω της αντιπαράθεσης των απόψεών τους, με συγκεκριμένο σκοπό να οδηγηθούν σε ένα κοινό συμπέρασμα. Αυτό πρέπει να κάνουμε και εμείς εδώ πολύ περισσότερο όταν συζητούμε ένα μείζον κοινωνικό θέμα που απασχολεί το σύνολο των Ελλήνων πολιτών. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
Η χρηματοοικονομική στήριξη του συστήματος κοινωνικής ασφάλισης είναι δεδομένη, την ανακοινώσαμε. Ενσωματώνει και υπερκαλύπτει τη λεγόμενη τριμερή χρηματοδότηση η οποία από μόνη της δεν θα μπορούσε να ανταποκριθεί στις υποχρεώσεις τις οικονομικές του συστήματος κοινωνικής ασφάλισης. Καλύπτουμε τα ελλείμματα.
Ο κανόνας 3 της απόφασης που ανακοινώσαμε μεταξύ των άλλων προβλέπει ότι κάθε χρόνο θα είναι ρευστά διαθέσιμα στο ταμείο μισθωτών τα ποσά εκείνα τα οποία είναι απαραίτητα για να καλύψει το προβλεπόμενο αναλογιστικό έλλειμμα του επόμενου χρόνου, ώστε να μην υπάρχει οποιαδήποτε ανησυχία και αβεβαιότητα για το θέμα της καταβολής των συντάξεων.
ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, σας παρακαλώ τελειώστε.
ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Κλείνω, κύριε Πρόεδρε. Δεν νομίζω ότι η παρέμβασή μου επιβαρύνει τόσο πολύ τους συναδέλφους ή οδηγεί σε κωλυσιεργία. 
ΠΡΟΕΔΡΕΥΩΝ (Παναγιώτης Σγουρίδης): Δεν είναι θέμα κωλυσιεργίας. 
ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Αναφέρεται και στο μέλλον. Δεν θα μπορούσε να γίνει αλλιώς. Μα παίρνουμε αποφάσεις για το μέλλον, γιατί θέλουμε να προετοιμαστούμε για το μέλλον. Δεν φανταζόμαστε το μέλλον, δεν συζητούμε για το μέλλον μόνο. 
Θα απαντήσω ευθέως με ένα ερώτημα. Μα, η λεγόμενη τριμερής χρηματοδότηση δεν αφορούσε και δεν αφορά υποχρεώσεις του δημοσίου, του προϋπολογισμού και για το μέλλον, για το 2012, το 2015; Μα, έτσι λειτουργεί κάθε συντεταγμένη πολιτεία, έτσι εξελίσσεται κάθε οικονομία. 
ΝΙΚΗΤΑΣ ΚΑΚΛΑΜΑΝΗΣ: Για τα χρωστούμενα πείτε μας. 
ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Πρέπει να συμφιλιωθείτε επιτέλους με την ιδέα ότι συζητούμε σήμερα σ΄ ένα άλλο οικονομικό περιβάλλον. Το 1992 όταν θεσπίσατε εκείνον τον αντιασφαλιστικό νόμο ο πληθωρισμός εκινείτο στο 15,7%. Τότε ο ρυθμός αύξησης του ΑΕΠ ήταν μηδενικός. Τώρα έχουν αλλάξει τα πράγματα. Έχουμε πληθωρισμό 3%, έχουμε αύξηση του ακαθάριστου προϊόντος πάνω από το 3,5%. Και σε τελευταία ανάλυση αν δεν έχετε να διατυπώσετε συγκεκριμένες θέσεις καλύτερο είναι να σιωπάτε για να μην εκτίθεστε. 
ΝΙΚΗΤΑΣ ΚΑΚΛΑΜΑΝΗΣ: Θα πιείτε το πικρό ποτήρι!
ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, παρακαλώ τελειώστε.
ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Γιατί αυτό το οποίο μαθαίνουμε μέσα από τα φυλλάδια που εκδίδετε είναι αυτό και μόνο αυτό, ότι οδηγηθήκαμε -είναι γραμμένο αυτό- στην ένταξη στην ΟΝΕ λόγω της ασφαλιστικής πολιτικής που ακολούθησε η Νέα Δημοκρατία. 
ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, μην καταχράστε την ανοχή του Προεδρείου. 
ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Αυτό γράφετε ότι η ένταξη της Ελλάδος στην ΟΝΕ προέκυψε ως αποτέλεσμα της πολιτικής που ακολουθήσατε για την κοινωνική ασφάλιση το 1990-1993. Αυτό δείχνει τον τρόπο με τον οποίο προσεγγίζετε το θέμα.
ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, φέρνετε σε δύσκολη θέση το Προεδρείο. 
ΔΗΜΗΤΡΙΟΣ ΡΕΠΠΑΣ (Υπουργός Εργασίας και Κοινωνικών Ασφαλίσεων): Εγώ έρχομαι σε δύσκολη θέση, γιατί με διακόπτετε.
ΠΡΟΕΔΡΕΥΩΝ (Παναγιώτης Σγουρίδης): Έχετε το χρόνο και όταν πρέπει να απαντήσετε.
Ο κ. Αμπατζόγλου έχει το λόγο.
ΓΕΩΡΓΙΟΣ ΑΜΠΑΤΖΟΓΛΟΥ: Ευχαριστώ κύριε Πρόεδρε.
Τα τελευταία χρόνια το σύστημα κοινωνικής ασφάλισης έχει εξελιχθεί σ΄ ένα κυρίαρχο πολιτικό και κοινωνικό πρόβλημα αφού αναφέρεται στο σύνολο των εργαζομένων, αφού απαιτεί την εξεύρεση και διαχείριση σημαντικών πόρων, αφού καθορίζει το κοινωνικό πρόσωπο ή αποκαλύπτει το κοινωνικό προσωπείο των κυβερνήσεων. 
Όλοι τονίζουν ότι στοχεύουν στην εφαρμογή ενός συστήματος οικονομικά βιώσιμου και κοινωνικά δίκαιου. Όμως στον τομέα της κοινωνική ασφάλισης κατεξοχήν είναι ορατή η διαφορά ανάμεσα στην ευημερία των αριθμών και την ανέχεια ή και δυστυχία των ανθρώπων. Αντί να διευρύνεται η κοινωνική προστασία για όλους, κλιμακώνονται οι αποκλεισμοί, η ανέχεια και η φτώχεια. Η ευνομούμενη πολιτεία, το κοινωνικό κράτος καθολικής εφαρμογής, από δημοκρατική κατάκτηση σήμερα, αντιμετωπίζεται από τις κυβερνητικές νεοφιλελεύθερες επιλογές, ως πολιτικό εχθρός. Ενισχύεται η αγορά και ο ανταγωνισμός αλλά υποβαθμίζονται διαρκώς η κοινωνική δικαιοσύνη και η αλληλεγγύη. 
Η οικονομία της αγοράς οδηγεί στην κοινωνία της αγοράς και η κοινωνία της αγοράς στους πολίτες χωρίς δικαιώματα στους πολίτες εκτός δημοκρατικών εγγυήσεων προστασίας. 
Το σύστημα κοινωνικής ασφάλισης στην Ελλάδα βρίσκεται σε κρίση διαρκείας που εκδηλώνεται με ελλείμματα δύο κατηγοριών, ελλείμματα στο ισοζύγιο των κοινωνικών και ασφαλιστικών αναγκών, ελλείμματα στο οικονομικό ισοζύγιο.
Η στρατηγική της Κυβέρνησης παραμένει ίδια, δηλαδή συρρίκνωση της δημόσιας κοινωνικής ασφάλισης προς όφελος της ιδιωτικής. Απλώς έχει αλλάξει η επικοινωνιακή τακτική της. Οι προτάσεις της Κυβέρνησης δεν πρόκειται να λύσουν το πρόβλημα του συστήματος κοινωνικής ασφάλισης, γιατί και πάλι δεν λύνουν το κύριο πρόβλημά του, που είναι η χρηματοδότηση. 
Τα μαθηματικά μοντέλα και τα ειδικά ομόλογα αποτελούν απλώς θεοποίηση και επισημοποίηση της δημιουργικής λογιστικής, η οποία παρουσιάζεται ως φάρμακο διά πάσα νόσον. 
Όπως πέρσι, έτσι και φέτος επιχειρείται σκόπιμα από την Κυβέρνηση να επιβληθεί μια σιωπή σε ό,τι αφορά τις αιτίες της κρίσης του συστήματος στη χώρα μας. 
Όπως πέρσι, έτσι και φέτος η Κυβέρνηση δεν αναφέρεται καθόλου στα χρέη του ιδιωτικού, αλλά και του δημόσιου τομέα προς το σύστημα. Δεν δίδεται καμιά εγγύηση για τη θέσπιση της τριμερούς χρηματοδότησης για όλους τους ασφαλισμένους. Η μόνη εγγύηση που δίδεται είναι η μη μείωση των κατώτατων συντάξεων, που όμως όχι μόνο δεν πρέπει να μειωθούν, αλλά πρέπει να αυξηθούν, γιατί είναι οι χαμηλότερες στην Ευρώπη. 
Όλα τα άλλα, όπως τα όρια ηλικίας και το ύψος των συντάξεων, παραμένουν ανοικτά. Οι γυναίκες για άλλη μια φορά γίνονται τα εξιλαστήρια θύματα, αφού αυξάνουν τα όρια συνταξιοδότησής τους ενοποιούμενα με αυτά των ανδρών. Ταυτόχρονα ετοιμάζονται και νέες αλλαγές αγνώστου περιεχομένου για όσες εργαζόμενες ασφαλιστούν μετά το 2003. 
Τα βαριά και ανθυγιεινά επαγγέλματα θα επανεξεταστούν για όσους ασφαλιστούν μετά το 2004 στην κατεύθυνση του περιορισμού τους και όχι της ορθολογικοποίησής τους με βάση τις νέες συνθήκες. 
Ανοίγουν οι πόρτες για τον τρίτο πυλώνα της ασφάλισης, που ετοιμάζεται να προσφερθεί ως δώρο στις ιδιωτικές ασφαλιστικές εταιρείες. 
Η Κυβέρνηση φαίνεται ότι άνοιξε το ασφαλιστικό, για να διαχειριστεί τα άλλα πολιτικά της προβλήματα και όχι για να προωθήσει τις αναγκαίες αλλαγές. Ουσιαστικά δηλαδή προτείνει στους εργαζόμενους της χώρας μας το τρίπτυχο: αργότερα τα όρια ηλικίας συνταξιοδότησης, λιγότερα σε ό,τι αφορά το ύψος των συντάξεων και χειρότερα σε ό,τι αφορά την ποιότητα των υπηρεσιών υγείας. Εκτίμησή μας είναι ότι η Κυβέρνηση, φοβούμενη μια νέα κατακραυγή του συνόλου της κοινωνίας, αφήνει για το μέλλον τις πιο δύσκολες επιλογές. 
Κύριοι συνάδελφοι, ο Πρωθυπουργός και η Κυβέρνηση ισχυρίζονται ότι έχουμε μια ισχυρή οικονομία, ότι ανήκουμε στους ισχυρούς της Ευρώπης. Μέμφονται μάλιστα την Αντιπολίτευση, όταν ασκεί κριτική πως πολλοί οικονομικοί δείκτες είναι προϊόν της δημιουργικής λογιστικής και καλούν το λαό να δει το αύριο και να νιώθει ασφαλής για το μέλλον. 
Πόσο ασφαλής μπορεί να αισθάνεται ο κάθε πολίτης, όταν διαπιστώνει ότι αυτή η δήθεν ισχυρή οικονομία δεν έχει χρήματα για την κοινωνική του ασφάλιση και ασφάλεια και ότι είναι μια οικονομία που έχει μεν πλεονασματικούς προϋπολογισμούς, αλλά χρειάζεται δανεικά και ειδικά ομόλογα, για να στηρίξει την κοινωνική ασφάλιση; 
Ο Συνασπισμός πριν από ένα χρόνο διά του Πρόεδρου του παρουσίασε με υπευθυνότητα και σαφήνεια τις προτάσεις του. 
Για το Συνασπισμό η μεταρρύθμιση του ασφαλιστικού συστήματος είναι άρρηκτα συνδεδεμένη με την ανάπτυξη, με την πλήρη απασχόληση, με την προοδευτική μεταρρύθμιση του φορολογικού συστήματος. 
Για το Συνασπισμό η κοινωνική ασφάλιση αποτελεί μέρος ενός ολοκληρωμένου συστήματος κοινωνικής προστασίας, ενός συστήματος με βασικές συντεταγμένες την καθολικότητα και το δημόσιο χαρακτήρα των υπηρεσιών, τον αναδιανεμητικό ρόλο των παροχών του, την αποκέντρωση των λειτουργιών του, την ενεργό κρατική συμμετοχή στη χρηματοδότησή του. 
Σας ευχαριστώ. 
( Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ ) 
ΠΡΟΕΔΡΕΥΩΝ (Κωνσταντίνος Βρεττός): Κύριοι συνάδελφοι, τη συνεδρίασή μας παρακολουθούν από τα δυτικά θεωρεία της Βουλής, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" για τα "180 χρόνια από την Ελληνική Επανάσταση", ογδόντα δύο μαθητές και μαθήτριες και τρεις συνοδοί καθηγητές από το 1ο Ενιαίο Λύκειο της Κοζάνης. Η Βουλή τους καλωσορίζει. 
(Χειροκροτήματα)
Το λόγο έχει τώρα ο Υφυπουργός Εργασίας και Κοινωνικών Ασφαλίσεων κ. Ροβέρτος Σπυρόπουλος. 
Ορίστε, κύριε Υπουργέ. 
ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων: Κύριε Πρόεδρε, κύριοι συνάδελφοι, θα προσπαθήσω να δώσω κάποιες απαντήσεις που νομίζω ότι δεν κρίνονται πολιτικά αναγκαίες από την άποψη της Κυβέρνησης, είναι όμως κατά την ταπεινή μου άποψη ωφέλιμες στη δυνατότητα και στη δυναμική που μπορεί να αναπτύσσει ο πολιτικός διάλογος σ' αυτήν την Αίθουσα.
Άκουσα με μεγάλη προσοχή, ως όφειλα άλλωστε, και αυτά που ειπώθηκαν από το βασικό εισηγητή και τους ομιλητές από το Κομμουνιστικό Κόμμα. Μερικές φορές σκέφτηκα ότι περίπου αυτά τα λόγια άκουγα νεαρός συνδικαλιστής, όταν παρακολουθούσα από τα απέναντι θεωρεία μια κρίσιμη πολιτική διαδικασία, όταν συζητιόταν σ' αυτήν την Αίθουσα με εισηγητή τον κ. Παπαθεμελή ο ν. 1264/82. 
Τότε το Κομμουνιστικό Κόμμα Ελλάδας κατακεραύνωνε αυτόν το νόμο, τον θεωρούσε αντεργατικό, πιστό αντίγραφο του ν.330 και μια σειρά άλλα πράγματα. Νέος ακόμα τότε μετά τη Μεταπολίτευση, δεν μπορούσα να πιστέψω στ' αυτιά μου με αυτά που άκουγα…
ΟΡΕΣΤΗΣ ΚΟΛΟΖΩΦ: Πού φτάσαμε, να υποστηρίζουμε αυτό το νόμο, γιατί και αυτός ακόμα κατακρεουργείται!
ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων: …με αυτά που άκουγα τότε από το Κομμουνιστικό Κόμμα Ελλάδας. Και βέβαια, στην πορεία και με την παρουσία μου στη Βουλή, δεν ενθυμούμαι ποτέ, αγαπητοί συνάδελφοι, έξω από ελάχιστες περιπτώσεις σε κάποια άρθρα, να έχετε δει οτιδήποτε θετικό αφορούσε την άσκηση μιας ολοκληρωμένης κοινωνικής πολιτικής που ασκήθηκε από την Κυβέρνηση του ΠΑ.ΣΟ.Κ.. Εικοσιπέντε χρόνια τώρα, το κοινωνικό κράτος -νομίζω ότι δεν μπορείτε να το παραβλέψετε- σαφώς οικοδομήθηκε με πολιτικές πρωτοβουλίες της Κυβέρνησης του ΠΑ.ΣΟ.Κ.. 
Και δεν το πράξατε μόνο στην Ελλάδα αυτό, φοβούμαι. Το είπε ο Κοινοβουλευτικός μας Εκπρόσωπος ότι για έναν αιώνα τώρα βλέπετε εντελώς αρνητικά και κρίνατε ιδιαίτερα αυστηρά όλη την οικοδόμηση του σοσιαλιστικού κοινωνικού κράτους στην Ελλάδα.
Κοιτάξτε, κύριοι συνάδελφοι, εγώ δεν παραβλέπω ότι καθένας από μας πρέπει με μεγάλο σεβασμό να ακούει τις απόψεις που υπάρχουν. Κανείς όμως δεν μπορεί να μονοπωλήσει το δίκαιο και το σωστό. Δεν μπορεί να "σφετερίζεστε" ότι είστε εσείς οι μόνοι που μπορεί να εκπροσωπείτε το δίκαιο και το κοινωνικά σωστό. Δεν μπορείτε, κανείς δεν μπορεί να νομιμοποιηθεί, όσο μεγάλο ή όσο μικρό κόμμα και αν είναι, να λέει "μόνο εγώ μπορώ". Θεωρώ ότι αυτή είναι μια πολιτική αλαζονεία που δεν βοηθάει το προοδευτικό κίνημα και δεν βοηθάει τον κοινωνικό εκσυγχρονισμό.
Θέλω να επισημάνω δύο-τρία πράγματα ακόμα. Άκουσα με πολλή προσοχή αυτά που είπε ο κ. Κολοζώφ, ότι απορρίπτετε ένα σύστημα. Πρέπει να ξέρετε όμως, κύριε Κολοζώφ, ότι θα απορρίψετε μια ασφαλιστική μεταρρύθμιση που αυξάνει τις συντάξεις για όλους τους εργαζόμενους από το 1993 και μετά από το 60% ως ποσοστό αναπλήρωσης στο 70%. 
ΑΓΓΕΛΟΣ ΤΖΕΚΗΣ: Ήταν στο 80%.
ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων: Θα σας πω στη συνέχεια, γιατί δεν είναι 80%. 
Θα απορρίψετε ένα ασφαλιστικό σύστημα που εγκαθιδρύει για πρώτη φορά στη χώρα τα τριάντα επτά χρόνια χωρίς όριο ηλικίας. Θα απορρίψετε ένα ασφαλιστικό σύστημα με το οποίο, από την ώρα που θα ψηφιστεί, πέντε χιλιάδες δικαιούχοι αναπηρικών συντάξεων από 70 χιλιάδες θα πάρουν 130 χιλιάδες για αναπηρική σύνταξη. Θα απορρίψετε ένα ασφαλιστικό σύστημα που ουσιαστικά ανατρέπει τις πιο βασικές, τις πιο κύριες αντιασφαλιστικές διατάξεις του ν.2084.
Μερικές φορές μάλιστα, αν παρακολουθείτε, θα έχετε δει ότι τον τελευταίο καιρό ούτε η Νέα Δημοκρατία -ή τουλάχιστον αυτοί που επιχειρούν να βγουν στα "παράθυρα" και να αντιπαρατεθούν- μιλά για τον ν. 2084. Λες και τον ψήφισε κάποιο άλλο κόμμα. Εγώ μάλιστα μπορεί να εκφράσω τη συμπάθειά μου στον κ. Σιούφα, γιατί τώρα όλοι έχουν ξεχάσει ότι υπήρχε κόμμα που ψήφισε αυτό το νόμο και αναφέρεται πια μόνο ως "νόμος Σιούφα".
Μερικές φορές -και δεν πιστεύω βέβαια ότι σε καμιά περίπτωση έχετε αυτήν την πολιτική θέση- στην προσπάθειά σας να αντιπαρατεθείτε απέναντι στο ΠΑ.ΣΟ.Κ. και στην Κυβέρνησή του, ακολουθείτε μια τακτική με μια επιχειρηματολογία που δημιουργεί και σύγχυση και αποπροσανατολισμό εκεί που δεν θα έπρεπε, δεν δικαιολογείται. Και κάτι τέτοιο επιχειρήσατε και χτες στη Γενική Συνομοσπονδία Εργατών Ελλάδας.
Συνήψατε και εκεί μια συμμαχία όπως το 1989 ίδιου τύπου.
ΟΡΕΣΤΗΣ ΚΟΛΟΖΩΦ: Φθάνει με αυτήν την καραμέλα. 
ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων: Όχι, δεν φθάνει καθόλου. Υπάρχει ημερομηνία, υπάρχουν μνήμες και έχουμε το χρέος και την υποχρέωση να το θυμίζουμε πάντα. Θα σας διαβάσω μερικά σημεία αυτής της ανακοίνωσης, που βέβαια είναι μια πολιτική ανακοίνωση, δεν είναι καθόλου συνδικαλιστική. 
Μιλώ για το δεύτερο σημείο: "Είναι αντίθετη λέει η ΔΑΣ, η ΔΑΚΕ και η Αυτόνομη Παρέμβαση, δηλαδή η Νέα Δημοκρατία, το Κομμουνιστικό Κόμμα και ο Συνασπισμός στη μείωση των συντάξεων και σε οποιαδήποτε αύξηση των ορίων ηλικίας συνταξιοδότησης, σε μια περίοδο που οι σύγχρονες ανάγκες του εργαζόμενου απαιτούν άλλες λύσεις. Διαφωνούμε ριζικά στη στρατηγική της υποβάθμισης της κύριας και επικουρικής σύνταξης όσο και στη διατήρηση των κατώτερων συντάξεων σε εξευτελιστικά επίπεδα". 
Αυτό που κάνει το νομοσχέδιο είναι: Οι κατώτερες συντάξεις να μη μείνουν σε εξευτελιστικά επίπεδα. Συμμαχείτε συνδικαλιστικά με τη συνδικαλιστική έκφραση του κόμματος που έφερε τις κατώτερες συντάξεις σε εξευτελιστικά επίπεδα. 
ΟΡΕΣΤΗΣ ΚΟΛΟΖΩΦ: Σας λέει γιατί δεν απομονωθήκατε στα συνδικάτα. 
ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων: Σας παρακαλώ, δεν σας διέκοψα. 
Δεν μειώνει τις συντάξεις, τις αυξάνει. Και βέβαια διαφωνούμε ριζικά με την υποβάθμιση της κύριας σύνταξης και της επικουρικής όταν ακριβώς το αντίθετο κάνει η ασφαλιστικη μεταρρύθμιση. 
Τέταρτο σημείο: "Η χρηματοδότηση του συστήματος κοινωνικής ασφάλισης που εξήγγειλε η Κυβέρνηση ούτε τα οφειλόμενα καλύπτει ούτε την τριμερή χρηματοδότηση υλοποιεί ενώ η άρνηση να αποσαφηνιστούν οι πηγές άντλησης των πόρων προοιωνίζουν νέα επιβάρυνση στον εργαζόμενο. Είναι αυτά ακριβώς που είπε η Νέα Δημοκρατία σήμερα. Αντιγράφετε απολύτως τα λόγια αυτά και μέσω της ΔΑΚΕ αυτό επιβάλατε και στη ΔΑΣ, στη συνδικαλιστική παράταξη της δύναμής σας. Ακριβώς επιβάλατε μια επιχειρηματολογία που ξεκινάει από τον κ. Γιακουμάτο και τον κ. Κακλαμάνη, που μας την είπε σήμερα. Τα ίδια λόγια ακριβώς. 
Και ποια είναι αυτά τα λόγια; Ότι δεν αποσαφηνίζονται αυτές οι πηγές, όταν για πρώτη φορά στην ιστορία άσκησης κοινωνικοασφαλιστικών πολιτικών το Υπουργείο Οικονομίας και Οικονομικών δίδει ένα ολοκληρωμένο πρόγραμμα χρηματοδότησης για τριάντα χρόνια. Δηλαδή την πολιτική ευθύνη μιας κυβέρνησης, ενός κράτους να χρηματοδοτεί την κοινωνική ασφάλιση σε ετήσια βάση, την δίδετε σε μια βάση τριάντα ετών με πλήρως αποσαφηνισμένες τις πηγές άντλησης των πόρων. Καταστρέφετε, παραβιάζετε συσκοτίζετε μια πραγματικότητα.
Πέμπτο σημείο. "Η ενοποίηση ταμείων γίνεται χωρίς τη σύμφωνη γνώμη των εργαζόμενων και με τη λογική της προς τα κάτω ισοπέδωσης". Σε όλα τα έγγραφα, σε όλους τους τόνους, παντού όπου έχουμε βρεθεί λέμε πολύ καλά ότι οι ενοποιήσεις πολύ καθαρά θα γίνουν με τη σύμφωνη γνώμη των εργαζόμενων, με στόχο την αναβάθμιση των δυνατοτήτων των ασφαλιστικών ταμείων. Αυτό είναι παγκοίνως γνωστό. Αντιστρέφετε, διαστρεβλώνετε κατά την άποψή μου αν δεν μπορώ να κατανοήσω το γιατί.
ΟΡΕΣΤΗΣ ΚΟΛΟΖΩΦ: Θα το καταλάβετε, όπως το καταλάβατε και με το Γιαννίτση. 
ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων: Πολύ καλά.
Διαστρεβλώνετε την πραγματικότητα με τρία ψέματα, γιατί τα υπόλοιπα είναι άνευ ουσίας. Κάνατε μια συμμαχία πάνω σε τρία ψέματα. Από συμμαχίες που στήθηκαν με ψέματα να ξέρετε ότι το προοδευτικό κίνημα και εσείς την πληρώσατε. Συμμαχίες που στήνονται με ψέματα από το λαϊκό κίνημα καταδικάζονται.
Έτσι, θα καταδικαστεί και αυτή η συμμαχία αποδυνάμωσης της δυνατότητας του εργατικού κινήματος να παίξει το ρόλο που του αντιστοιχεί, σε μια κρίσιμη περίοδο που η πολιτική αντιπαράθεση για ένα κοινωνικοασφαλιστικό σύστημα -στη κατεύθυνση του κοινωνικού πολιτισμού της Ευρώπης και στη νεοφιλελεύθερη λογική- πάντα είναι υπαρκτός. 
Συμμαχείτε σε κοινωνικό επίπεδο μ' αυτούς που θέλουν ουσιαστικά να αποδομήσουν το κοινωνικό κράτος. Αυτό πράττετε. Δημιουργείτε σύγχυση και αποπροσανατολισμό για να δρέψετε τι καρπούς; Νομίζω ότι δεν πράττουμε σωστά, δεν πράττετε σωστά. Στη ΓΣΕΕ προχθές το βράδυ επαναλήφθηκε το ίδιο. Αλλά βέβαια οι εργαζόμενοι έχουν γνώση και έχουν και δύναμη. 
Ξέρετε ότι αυτή η υπερφίαλη αντίληψη, ότι όποιος είναι κάτω από τη σκέπη είτε της συνδικαλιστικής παράταξης του Κ.Κ.Ε. είτε του Κ.Κ.Ε. είναι ο μόνος που νομιμοποιείται να λέει τι πρέπει να πράττουν οι εργαζόμενοι, δεν ωφελεί. Σε τελευταία ανάλυση, δεν είναι καν δημοκρατική.
Ευχαριστώ πολύ.
ΠΡΟΕΔΡΕΥΩΝ (Κωνσταντίνος Βρεττός): Να ανοίξουμε τον κύκλο των δευτερολογιών.
Ο Κοινοβουλευτικός Εκπρόσωπος του Κ.Κ.Ε. κύριος Κολοζώφ έχει το λόγο για οκτώ λεπτά. 
ΟΡΕΣΤΗΣ ΚΟΛΟΖΩΦ: Ευχαριστώ, κύριε Πρόεδρε.
Με εκπλήσσει και το ύφος και ο τρόπος αντιπαράθεσης που διάλεξε ο κύριος Υφυπουργός. Μα, μπορείτε εσείς σαν κόμμα να αρθείτε στο ύψος του υπερασπιστή των εργαζομένων αυτήν τη στιγμή, εσείς που ξεπουλήσατε τα πάντα στο κεφάλαιο; Ξεπουλήσατε μία σειρά από ζητήματα της εθνικής ανεξαρτησίας και έρχεστε τώρα να εμφανιστείτε σαν υπερασπιστές των εργαζομένων και να δώσετε μαθήματα στο Κ.Κ.Ε.; Από πού προκύπτει αυτό; 
Ακόμη και αυτός ο νόμος που σήμερα εδώ συζητήσαμε είναι εντολές του διεθνούς κεφαλαίου και το ξέρετε πολύ καλά. Και δεν μπορείτε μέσα από τη σύγχυση να περάσετε στους εργαζόμενους το άσπρο, μαύρο. Τέλειωσαν αυτά τα πράγματα. Σας έχει πάρει χαμπάρι ο κόσμος.
Ποια είναι η πολιτική που ακολουθεί σήμερα το ΠΑ.ΣΟ.Κ.; Δεν είναι η νεοφιλελεύθερη πολιτική; Δεν έχει απεμπολήσει καθετί που μοιάζει να πάει προς την κατεύθυνση της σοσιαλιστικής ιδέας; Δεν είναι το ΠΑ.ΣΟ.Κ. που προωθεί τις ιδιωτικοποιήσεις; Δεν είναι το ΠΑ.ΣΟ.Κ. που έχει αλλάξει τις εργασιακές σχέσεις; Δεν είναι το ΠΑ.ΣΟ.Κ. που πετσοκόβει αυτήν τη στιγμή, με τα μέτρα που παίρνει, τις συντάξεις και που ανεβάζει τα όρια συνταξιοδότησης; Νομίζετε ότι με τις αλχημείες του 60-70-80 θα ξεγελάσετε κανέναν; Η πραγματικότητα είναι ότι από το 80% που ήταν, πάτε στο 70%. Και είχατε δώσει υπόσχεση στον ελληνικό λαό, είχατε δώσει υπόσχεση στους ψηφοφόρους σας ότι μόλις έρθετε στην Κυβέρνηση θα ανατρέψετε αυτό το νόμο και θα επανέλθετε εκεί που ήταν οι εργαζόμενοι. Και έρχεστε σήμερα να μας πείτε ότι από το 60 το πήγατε στο 70; Και είναι αυτή λογική; Και έρχεστε να κάνετε κριτική σε μας; 
Φαίνεται ότι πειράχθηκε ο Κοινοβουλευτικός Εκπρόσωπος του ΠΑ.ΣΟ.Κ. από τις παρεμβάσεις μας όταν αναδείξαμε τις ευθύνες που έχει η σοσιαλδημοκρατία, γενικότερα, με τη συμμαχία που έχει κάνει στο ευρωπαϊκό επίπεδο με τους συντηρητικούς. Ενοχλήθηκε πολύ όταν κάναμε τη διαπίστωση, που οι ίδιοι στις κρίσιμες στιγμές είπαν ότι δεν υπάρχει πια κοινωνικό κράτος, που ήταν το άλογο πάνω στο οποίο για πολύ καιρό κινήθηκε η σοσιαλδημοκρατία. Μα, η Συμφωνία του Μάαστριχτ δεν έβαλε αυτό το νεοφιλελεύθερο πλαίσιο μέσα στο οποίο κινείται σήμερα όλη η κοινωνική και οικονομική πολιτική της Ευρώπης; Δεν είναι η σοσιαλδημοκρατία που στηρίζει και αυτήν τη στιγμή ακόμη τη νεοφιλελεύθερη πολιτική στις χώρες όπου βρίσκεται στην κυβέρνηση; Δεν είναι αυτή που υλοποιεί αυτές τις κατευθύνσεις του κεφαλαίου σήμερα; 
Είπε ο Κοινοβουλευτικός Εκπρόσωπος υπερασπιζόμενος την Κυβέρνηση ότι εδώ στην Ελλάδα δεν ήταν ευθύγραμμη. Δεν ήταν ευθύγραμμη γιατί εδώ πάλεψε ο κόσμος. 'Ομως σε θεσμικό επίπεδο, εκεί που μπορούσε η σοσιαλδημοκρατία η ελληνική, το ΠΑΣΟΚ, να περάσει αυτούς τους αντεργατικούς νόμους, το έκανε. Δυσκολεύεται να τους εφαρμόσει η εργοδοσία γιατί αντιδρούν οι εργαζόμενοι, αλλά το έκανε. Και σήμερα σιγά σιγά αυτές οι εργασιακές σχέσεις εξαπλώνονται σε όλο το μέγεθός τους σε όλη την ελληνική κοινωνία και πάνε ακριβώς προς αυτήν την κατεύθυνση.
Φοβούνται την κριτική που ασκείται από την Ευρωπαϊκή Ένωση. Παραδέχθηκε ο Kοινοβουλευτικός Eκπρόσωπος -που δυστυχώς λείπει αυτήν τη στιγμή- ότι ασκούνται αυτές οι πιέσεις και γίνεται κριτική προς την Κυβέρνηση ότι έχει μείνει πίσω. Γιατί ασκείται κριτική στην Κυβέρνηση ότι έχει μείνει πίσω; Γιατί έχει συμφωνήσει με αυτά τα πράγματα. Και γιατί βιάζεται σήμερα η Κυβέρνηση να προχωρήσει γρήγορα, ενώ θα μπορούσε με μεγαλύτερη άνεση με την επικοινωνιακή προσπάθεια που κάνει αυτήν τη στιγμή να περάσει ακόμα πιο τμηματικά αυτήν την ιδέα της αλλαγής στο ασφαλιστικό σύστημα; Γιατί ακριβώς τους λένε ότι πρέπει να το κάνετε τώρα γιατί το 2003 θα γίνει έλεγχος και μέχρι τότε θα πρέπει κάτι να παρουσιάσετε. Αυτή είναι η πραγματικότητα. 
Αν υπήρξε καθυστέρηση, η καθυστέρηση οφειλόταν γιατί οι εργαζόμενοι, ο ελληνικός λαός αντιστάθηκε, αντιστέκεται και θα συνεχίζει να αντιστέκεται. Κι αν ακόμα περάσουν αυτοί οι νόμοι, δεν θα τους αποδεχθεί στη συνείδησή του και θα παλέψει να τους ανατρέψει. Αυτό το ξέρετε πάρα πολύ καλά και γι' αυτό και δεν μπορούν ακόμα και οι συνδικαλιστές σας να επιβάλουν την άποψή τους.
Μιλάτε για συμμαχίες μέσα στο συνδικαλιστικό χώρο και κάνετε μία μηχανιστική μεταφορά κόμματος-συνδικάτων. Μα, εσείς έχετε περάσει από τα συνδικάτα και ξέρετε πολύ καλά τους συσχετισμούς που υπάρχουν εκεί πέρα, πως διαμορφώνονται και ποια είναι η κοινωνική συνιστώσα που συμβάλλει στη διαμόρφωση αυτών των συσχετισμών μέσα στα συνδικάτα. Τα κόμματα μέχρι ένα σημείο παίζουν ένα ρόλο εκεί πέρα. 'Οσο πάτε προς τα κάτω βλέπετε τι γίνεται, πόσο ανασφάλεια νιώθουν οι εργαζόμενοι με την πολιτική προς την οποία κινείσθε εσείς σήμερα στο συνδικαλιστικό επίπεδο.
Μας φέρατε σαν θετικό παράδειγμα τα τριάντα επτά χρόνια. Μα, ξεχάσατε ότι ήταν τριάντα πέντε τα χρόνια; 
ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): 'Οχι, δεν υπήρχαν.
ΟΡΕΣΤΗΣ ΚΟΛΟΖΩΦ: Δεν υπήρχαν τριάντα πέντε χρόνια; Ε, ύστερα από αυτό τι να πούμε; Εφόσον μας λέτε ότι δεν υπήρχε τριανταπεντάχρονο και το βάλατε στα τριάντα επτά χρόνια σήμερα, να συμφωνήσουμε. Τι να κάνουμε! 
Θέλω να κλείσω αυτήν την παρέμβασή μου επισημαίνοντας, κύριε Υφυπουργέ, παρά τον τρόπο με τον οποίο μας αντιμετωπίσατε, ότι θα πρέπει να το χωνέψετε ότι οι εργαζόμενοι θα δώσουν αυτήν τη μάχη. Εμείς θα στηρίξουμε τους εργαζόμενους. Δεν θα είμαστε ποτέ υπέρ της άποψης να πάνε σ' ένα διάλογο όπου θα διαπραγματευθούν αυτό που πρόκειται να χάσουν. 
Εμείς λέμε ότι πρέπει να δημιουργήσουν εκείνους τους συσχετισμούς, που θα τους επιτρέψουν στη συζήτηση που θα κάνουν, στο διάλογο που θα ανοίξουν με την εργοδοσία και με την Κυβέρνηση να είναι σίγουροι ότι το αποτέλεσμα -το συμβιβαστικό πάντα αποτέλεσμα- θα είναι να κερδίσουν κάτι παραπάνω και όχι να μοιράσουν τη φτώχεια τους, όπως θέλετε εσείς και καλά κάνουν αυτήν τη στιγμή και δεν έρχονται στο διάλογο που εσείς ανοίξατε. 
ΠΡΟΕΔΡΕΥΩΝ (Κωνσταντίνος Βρεττός): Ο κ. Στριφτάρης έχει το λόγο.
ΣΠΥΡΙΔΩΝ ΣΤΡΙΦΤΑΡΗΣ: Ευχαριστώ, κύριε Πρόεδρε.
Είχα πολλά να πω και για αυτά που είπε ο κύριος Υπουργός, όμως θέλω να απαντήσω στον κύριο Υφυπουργό. Τον πείραξε φαίνεται, γιατί δεν μπόρεσε να πάρει απόφαση στη ΓΣΕΕ ότι τα μέτρα είναι θετικά. Τον πείραξε φαίνεται αυτό το πράγμα και ήθελε την ομολογία της ΓΣΕΕ να την έχει σαν ομολογία της πλειοψηφίας της εργατικής τάξης. Ξεχνάει ότι η ΓΣΕΕ έτσι που έχει καταντήσει, εκφράζει μόνο το 25% της εργατικής τάξης. Δυστυχώς, με αυτά και με αυτά που κάνει, και έτσι που εσείς διατάσσετε τα στελέχη σας να φερθούν στην ΓΣΕΕ, οι εργαζόμενοι έχουν γυρίσει την πλάτη τους και εμείς θα δουλέψουμε να μαζικοποιηθεί το συνδικαλιστικό κίνημα όσο κι αν επιτρέπετε την τρομοκρατία στους χώρους δουλειάς και απαγορεύετε ουσιαστικά με τους νόμους σας στους εργαζόμενους να συνδικαλισθούν. Ένα ζήτημα είναι αυτό. 
Όσο βέβαια οι άλλες παρατάξεις συμφωνούσαν και πήγαιναν στον κοινωνικό διάλογο, εκεί δεν ήταν ετερόκλητες οι συμμαχίες. Τώρα που είδαν και οι άλλες παρατάξεις ότι τους οδηγείτε πραγματικά σ' ένα κατήφορο που θα τους φτύσουν και οι ίδιοι οι ψηφοφόροι τους, είναι ετερόκλητες οι συμμαχίες. 
Θέλω να πω δυο πράγματα. Αν έχει μολύβι και χαρτί ο κύριος Υφυπουργός να κάνει τις εξής προσθέσεις και αφαιρέσεις: Μας κατηγόρησε ο κύριος Υπουργός ότι δεν είναι σωστά αυτά που είπαμε, το ότι προβλέπουμε αύξηση του ΑΕΠ κατά 6,2%, περίπου 5% κλπ. 
Χθες έδωσε ο κ. Χριστοδουλάκης έναν πίνακα που λέει ότι το υπολογιζόμενο ΑΕΠ για το 2003 είναι 146 εκατομμύρια και 643 ευρώ. Το 2004 είναι 155.739 δισεκατομμύρια ευρώ. Κάντε την αφαίρεση, σας παρακαλώ, 151 μείον 146 και διαιρέστε με το 146 και αν δεν βρείτε 6,2%, να μας πείτε εμάς ψεύτες. Αλλιώς είστε εσείς ψεύτες. Και μη χρησιμοποιείτε τα νούμερα, γιατί εμείς όταν τα χρησιμοποιούμε, τα χρησιμοποιούμε όπως έχουν και όχι όπως θα θέλαμε να έχουν. 
Είπε εδώ ο Kοινοβουλευτικός Eκπρόσωπος του ΠΑΣΟΚ ότι δυστυχώς ηττήθηκε ο κόσμος της εργασίας από το κεφάλαιο. Ποιοι συνέβαλαν στο να ηττηθεί ο κόσμος της εργασίας από το κεφάλαιο; Δεν συνέβαλε η σοσιαλδημοκρατία, δεν συνέβαλε η τακτική του να προσαρμόζουμε; Αυτή είναι η πραγματικότητα πού θέλει σήμερα το κεφάλαιο; Δεν συνέβαλε η ανατροπή των σοσιαλιστικών καθεστώτων και λέγεται ότι δεν υπήρχε κοινωνικό κράτος -άκουσον, άκουσον- στα σοσιαλιστικά καθεστώτα και υπάρχει τώρα και πάει να γίνει ή θα γίνει; 
Δεν είναι η Σοβιετική Ένωση, το σοσιαλιστικό σύστημα αντίβαρο σε όλες τις επιθέσεις και της νεοφιλελεύθερης και της σοσιαλιστικής αντίληψης για κατάργηση κάθε κοινωνικού δικαιώματος; Ναι ή όχι; Γιατί λοιπόν ξεφεύγουμε χωρίς να προσδιορίζουμε τις αιτίες;
Φυσικά λέγεται ότι υπάρχει η καλύτερη προστασία της εργασίας στην Ελλάδα. Ναι, κύριε Σπυρόπουλε, γιατί υπάρχει Κ.Κ.Ε. στην Ελλάδα και δεν υπάρχει κομμουνιστικό κόμμα που να γλύφει για να μπει σε κυβέρνηση της σοσιαλδημοκρατίας. Και αυτό το ξεχνάτε, όπως ξεχνάτε και τα αισθήματα του ελληνικού λαού, που δεν θα μπορέσετε να τα κάνετε φιλοαμερικάνικα, γιατί εδώ υπάρχει Κ.Κ.Ε., που είναι συνεπές στις αρχές της διακήρυξής του και στην αποστολή του. Αυτά τα ξεχνάτε και αυτή είναι προσφορά του Κ.Κ.Ε., όπως και το κοινωνικοασφαλιστικό σύστημα που υπήρχε. 
Και μου λέτε σήμερα ότι θα είστε αντίθετοι στο να πάρουν αυξημένη σύνταξη. Ποιοι θα πάρουν αυξημένη σύνταξη, όταν το 81,6% των συνταξιούχων του ΙΚΑ παίρνει συντάξεις από 50 μέχρι 150 χιλιάδες; Και σ' αυτά θα υπάρξει μείωση σ' αυτούς που θα έρθουν μετά. Και θα υπήρχε μεγαλύτερη μείωση με τη Νέα Δημοκρατία και τώρα εσείς το κάνετε στο 70%. 
Αν αυτό το λέτε κοινωνική πολιτική, με γεια σας, με χαρά σας, αλλά οι 128.000 κατώτερη σύνταξη του ΙΚΑ, όπως λέτε εδώ στα χαρτιά, δεν μεταβάλλονται. Θα μείνουν 128.000. Λέτε ακόμη για το δημόσιο. Από πού λέτε ότι θα αυξηθούν οι συντάξεις του δημοσίου; Από πού και ως πού ο κύριος Υπουργός λέει, ότι θα αυξηθούν οι συντάξεις του δημοσίου, όταν θα υπολογίζονται στην τελευταία πενταετία στο 70% και τώρα υπολογίζονται στο 80%; Από πού και με ποια αλχημεία; Και εδώ θα θέλαμε να μας εξηγήσετε την αλχημεία για να καταλάβουμε, γιατί στο δημόσιο θα υπάρξουν αυξήσεις. 
Όσον αφορά τις συμφωνίες της εργατικής τάξης, σας είπα ότι μπορεί να συμφωνήσατε στο ΠΑΣΟΚ, κύριε Σπυρόπουλε. Και πέρσι είχατε συμφωνήσει στο ΠΑΣΟΚ. Θυμάστε που συνεδρίαζε το εκτελεστικό γραφείο του ΠΑΣΟΚ και η κυβερνητική επιτροπή στο Μέγαρο και βγήκε ο κ. Γιαννίτσης το απόγευμα και ανήγγειλε τα μέτρα και την άλλη μέρα η εργατική τάξη ήταν στο πόδι; Και τότε είχατε συμφωνήσει και τώρα έχετε συμφωνήσει βεβαίως. Και καλά κάνετε σαν κόμμα, αυτό είναι σεβαστό, να συμφωνείτε για να εφαρμόσετε μια πολιτική και να μην έχετε διγλωσσία.
'Oμως, εγώ θα σας πω ένα πράγμα: 'O,τι και να κάνετε, στις 18 του μήνα θα δείτε πόσοι συμφωνούν και πόσοι δεν συμφωνούν, όσα μέτρα και αν πάρετε, για να καταστείλετε την απεργία. Θα το δείτε, γιατί πήρατε και μέτρα, σας βοήθησε και η Νέα Δημοκρατία να διαλύσετε τα μπλοκ των αγροτών, αλλά τώρα ξαναβγήκαν οι αγρότες. 
Αυτό εσάς μπορεί να μην σας αφορά, αλλά εμάς μας αφορά πάρα πολύ. Είναι σίγουρο ότι θα δώσουμε τη μάχη όχι μόνο, για να μην περάσουν αυτά τα αντιεργατικά μέτρα, αλλά και για να καταργηθούν τα αντιασφαλιστικά μέτρα της Νέας Δημοκρατίας, όπως ζήταγε και ζητάει -αν θέλετε- και η πλευρά του συνδικαλιστικού κινήματος που εσείς επηρεάζετε, άσχετα αν τώρα καταπίνουν αυτό που κάνετε. Είναι μία άλλη υπόθεση, που δεν έχουμε ώρα να τη συζητήσουμε. 
Θα αγωνιστούμε μπροστά και όχι δίπλα. Ειλικρινά σας λέω ότι είμαστε υπερήφανοι για τη στάση των συνδικαλιστών κομμουνιστών και της ΓΕΣΕΕ και για χθες το βράδυ, αλλά και για αυτά που προγραμματίζουν να κάνουν με την εργατική τάξη. Είναι αυτοί που δεν συμβιβάζονται -αν θέλετε- και δεν απεμπολούν αυτό που περιμένουν οι εργαζόμενοι, που τους ψηφίζουν στα σωματεία. 
Νομίζουμε ότι από εδώ και πέρα θα έχετε να κάνετε όχι πια με κάποιες συνδικαλιστικές ηγεσίες, αλλά με την ίδια την εργατική τάξη στο σύνολό της και όχι με τις τετρακόσιες χιλιάδες, που ψηφίζουν και ξέρουμε με ποιους όρους και με ποιες μεθοδεύσεις η δική σας παράταξη εκεί έχει μία σχετική πλειοψηφία και όχι την απόλυτη πλειοψηφία. Αν θέλετε να είστε δημοκράτες, πρέπει να σέβεστε, έστω και αν ένας μόνο είναι παραπάνω από τους διαφωνούντες και οι περισσότεροι συμφωνούν. Είναι δημοκρατικό τους δικαίωμα να αποφασίζουν. Δεν πρέπει να τους κατακεραυνώνετε, γιατί έτσι αποφάσισαν και απήλθαν εκ του κοινωνικού διαλόγου, πράγμα που δεν σας συμφέρει εσάς.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
ΠΡΟΕΔΡΕΥΩΝ (Κωνσταντίνος Βρεττός): Κύριε συνάδελφε, σας παρακαλώ να ολοκληρώσετε.
ΣΠΥΡΙΔΩΝ ΣΤΡΙΦΤΑΡΗΣ : Εμείς τους κομμουνιστές μας, τους συντρόφους μας, που δουλεύουν στο μαζικό κίνημα, τους λέμε ένα πράγμα: Να μην απεμπολήσουν την ιδιότητα, με την οποία τους έστειλαν οι εργαζόμενοι. Ακόμα τους λέμε ότι δεν πρέπει να πηγαίνουν σε διαλόγους που θα διαπραγματεύονται αυτά που θα αφαιρεθούν από την εργατική τάξη. Μετέχουμε, όμως, στις διαπραγματεύσεις ενεργά και με όρους κινήματος, εάν θα ζητήσουμε το 128 της κατώτερης σύνταξης να πάει στο 150, να βελτιώσουμε τα εξήντα πέντε χρόνια και να πάνε στα εξήντα, τα πενήντα πέντε να πάνε πενήντα. 
Σ' αυτή τη διαπραγμάτευση λέμε ναι και θα συμμετέχουμε. Αν το εξήντα το κάνουμε εξήντα επτά με τις εργασιακές σχέσεις και τους όρους που υπάρχουν σήμερα, ποιος θα συμπληρώσει 11.100 ένσημα πού απαιτούνται, για να πάρει σύνταξη; Ποιος; Αυτοί που δουλεύουν τέσσερις ώρες, τρεις ώρες ή αυτοί που δουλεύουν ανασφάλιστοι με τα προγράμματα ΣΤΕΝ. Θα μπορέσουν αυτοί σε τριάντα επτά χρόνια να συμπληρώσουν τα απαιτούμενα ένσημα που ζητάτε εσείς;
ΠΡΟΕΔΡΕΥΩΝ (Κωνσταντίνος Βρεττός): Εντάξει, κύριε συνάδελφε, σας ευχαριστούμε πολύ. 
Το λόγο έχει ο κ. Τσιόγκας.
Ορίστε, κύριε Τσιόγκα, έχετε τρία λεπτά.
ΔΗΜΗΤΡΙΟΣ ΤΣΙΟΓΚΑΣ: Κύριοι συνάδελφοι, αν τα αντιασφαλιστικά μέτρα της Κυβέρνησης ήταν φιλεργατικά, θα είχατε ανακατέψει όλη την Ελλάδα. Θα το βάζατε με γράμματα κεφαλαία στην προπαγάνδα σας. 'Όμως, επειδή εσείς με συνέπεια ολοκληρώνετε το έγκλημα της διάλυσης της κοινωνικής ασφάλισης, που ξεκίνησε η Νέα Δημοκρατία, γι' αυτό είσαστε τόσο πολύ στριμωγμένοι και δεν μπορείτε με επιχειρήματα να πείσετε ούτε τους δικούς σας.
Είπατε για το σύστημα της τριμερούς χρηματοδότησης. Αυτό το σύστημα εδώ και πενήντα χρόνια δεν έχει λειτουργήσει ποτέ. Δεν λειτούργησε ακριβώς, γιατί ούτε το κράτος ούτε η εργοδοσία πλήρωσαν ποτέ. Μια ζωή πληρώνονται τα χρήματα στο ΙΚΑ από τις κρατήσεις και τον ιδρώτα των εργαζομένων.
Βεβαίως, ερχόσαστε σήμερα βάζοντας το κερασάκι στην τούρτα για τις γυναίκες, όταν τις παίρνετε από τα εξήντα χρόνια και τις πάτε στα εξήντα πέντε και λέτε ότι για κάθε παιδί θα αφαιρούνται δύο χρόνια. Δεν λέτε, όμως, τι παιδί θα είναι αυτό, ενήλικο ή ανήλικο; Γιατί μια γυναίκα στα εξήντα πέντε χρόνια μπορεί να έχει σαράντα χρονών ή και σαράντα πέντε χρονών παιδί. Θα τους δίνετε και για τα ενήλικα παιδιά δύο χρόνια ή μόνο όταν έχουν ανήλικα παιδιά;
Και ξέρετε μια γυναίκα για να έχει ανήλικα παιδιά στα εξήντα πέντε της χρόνια πρέπει να έχει γεννήσει μετά τα σαράντα οκτώ. Αυτό το πράγμα δεν το έχετε ξεκαθαρίσει, ακριβώς γιατί θέλετε να ψαρεύετε στα θολά νερά. 
Βεβαίως εκεί φθάνει το μεγαλείο της απάτης, κύριε Υφυπουργέ. 'Οσο για τα 37 χρόνια, θέλω να τονίσω το εξής: Εκεί που το αίτημα της ΓΣΕΕ ήταν τριακονταπενταετία και 10.500 χωρίς όριο ηλικίας, ο μόνος ο οποίος βγήκε ευχαριστημένος και ικανοποιημένος ήταν ο συνομιλητής του Υπουργείου Εργασίας ο κ. Πολυζωγόπουλος που συμφώνησε στα τριάντα επτά χρόνια, χωρίς όριο ηλικίας. Σας καίει γιατί απομονωθήκατε στη ΓΕΣΕΕ, γιατί ξέρετε ότι ήδη άρχισαν τα εργατικά κέντρα και οι ομοσπονδίες, τα συνδικάτα και τα σωματεία να οργανώνουν την απεργία για τις 18 του Απρίλη και βεβαίως το ποτάμι που φούσκωσε από την προχθεσινή απεργία θα πάρει σβάρνα αυτά τα αντιεργατικά μέτρα που εσείς έχετε πάρει. 
ΠΡΟΕΔΡΕΥΩΝ (Κωνσταντίνος Βρεττός): Η κα Μπενάκη που ήταν στο Προεδρείο προηγουμένως με ενημερώνει ότι ο κ. Τζέκης και ο κ. Χουρμουζιάδης έχουν ολοκληρώσει το χρόνο τους. 
Θα δώσω, όμως, ένα λεπτό στον κ. Τζέκη, επειδή μου ζήτησε το λόγο.
ΑΓΓΕΛΟΣ ΤΖΕΚΗΣ: Ευχαριστώ, κύριε Πρόεδρε.
Ακούσαμε τον κύριο Υπουργό και τον Κοινοβουλευτικό Εκπρόσωπο του ΠΑΣΟΚ να μιλούν για βιωσιμότητα πάλι των ταμείων για την άσχημη κατάσταση. Δεν έχουμε ακούσει όμως την Κυβέρνηση να μας αιτιολογεί ποιοι είναι οι υπεύθυνοι της κατάστασης των ταμείων και τελικά ποια είναι τα αίτια που συσσώρευσαν αυτά τα μεγάλα ανοίγματα των ταμείων. Εμείς δεν περιμένουμε βέβαια να κατηγορήσει τον εαυτό της η Κυβέρνηση, όπως και τις άλλες κυβερνήσεις της Νέας Δημοκρατίας. Δεν ακούσαμε από τον Υπουργό αλλά και από τον Υφυπουργό να μας μιλούν για τα αποθεματικά των ταμείων. Τι έγινε με το Χρηματιστήριο Αξιών. Εδώ ετοιμάζονται και μέσα από το νόμο που πέρασε να ρίξουν στο χρηματιστήριο παραγώγων και τα αποθεματικά των επικουρικών ταμείων. Εδώ αναμένουμε αυξήσεις και πέραν του 23% που έχει το δικαίωμα κάθε ταμείο, δηλαδή η διορισμένη διοίκηση από την Κυβέρνηση να τα ρίξει μέσα στο χρηματιστήριο. Και βέβαια ο κύριος Υφυπουργός σε μια συνέντευξή του λέει ότι για το 2002 δεν προβλέπουμε να αυξηθεί, αλλά αυτό με υπουργική απόφαση βάσει του νόμου μπορεί κάλλιστα να αυξηθεί τον επόμενο χρόνο. 
'Αρα, λοιπόν, μια συντονισμένη προσπάθεια για όποια αποθεματικά έμειναν στα ταμεία να ριχθεί στο βωμό της αύξησης των κερδών του κεφαλαίου. Αλλά ο κύριος Υφυπουργός έκανε ένα μεγάλο λάθος σήμερα. Πήγε σε ορισμένες ημερομηνίες. Το 1985 είναι μια συγκεκριμένη ημερομηνία. Τότε η Κυβέρνηση του ΠΑΣΟΚ είπε ότι το 19 είναι μεγαλύτερο από το 26 και καρατόμησε την εκλεγμένη νόμιμη διοίκηση της ΓΣΕΕ για να βάλει τους εγκάθετους προκειμένου να υλοποιήσει την αντεργατική πολιτική της τότε Κυβέρνησης. 'Εκανε μεγάλο λάθος να ταιριάξει το Κ.Κ.Ε. με την πολιτική της Νέας Δημοκρατίας. Θέλω να του υπενθυμίσω ότι Μάαστριχτ, 'Αμστερνταμ, Νίκαια, ψηφίστηκε με τις ψήφους και του ΠΑΣΟΚ και της Νέας Δημοκρατίας. Επίσης -και κλείνω με αυτό, κύριε Πρόεδρε- το 1999 βάλατε την υπογραφή σας ως Κυβέρνηση για να βομβαρδιστεί μαζί με τους αριστερούς της Ευρώπης, τους δεξιούς, τους φιλελεύθερους, η Γιουγκοσλαβία. Το 2002 κρατάτε τις ίσες αποστάσεις από τα θύματα και τους θύτες στην Παλαιστίνη. Ενώ εκεί έχουμε τη γενοκτονία ο κύριος Πρωθυπουργός και η Κυβέρνηση συνολικά κρατάει ίσες αποστάσεις γιατί έτσι θέλουν οι Αμερικάνοι, γιατί έτσι θέλει το ΝΑΤΟ, γιατί έτσι θέλουν οι ισχυροί της Ευρωπαϊκής 'Ενωσης. Σοσιαλδημοκράτες και νεοφιλελεύθεροι της Νέας Δημοκρατίας στην ίδια ρότα ταξιδεύετε για να εκπροσωπήσετε τα συμφέροντα του μεγάλου κεφαλαίου.
ΠΡΟΕΔΡΕΥΩΝ (Κωνσταντίνος Βρεττός): Ο κύριος Υφυπουργός έχει το λόγο.
ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων: Δεν έχω να πω πολλά, κύριοι συνάδελφοι, αλλά θέλω να επισημάνω κάτι προς τον κ. Κολοζώφ. Δεν δίνουμε μαθήματα σε καμία περίπτωση και αν εκλήφθηκε έτσι, δεν είχα καμία τέτοια διάθεση γιατί έχω το γνώθι σ' εαυτόν. Μπορώ όμως να κάνω κριτική. Αυτό, μέχρι εκεί. Μαθήματα δεν δίνω και μάλιστα σε ένα Κόμμα που σαφώς και αναγνωρίζω την ιστορική του προσφορά και διαδρομή. Αυτό όμως δεν μου στερεί το δικαίωμα να είμαι κριτικός και εν πάση περιπτώσει να αφήνω τις απόψεις μου να ξεδιπλώνονται με βάση τα τωρινά δεδομένα.
Ένα σημείο σε σχέση με την ασφαλιστική μεταρρύθμιση. Αγαπητοί συνάδελφοι, θεωρώ ότι κρίνεται από το Κομμουνιστικό Κόμμα Ελλάδας η ασφαλιστική μεταρρύθμιση με μία σκοπιμότητα, την οποία εγώ θεωρώ θεμιτή μέσα στα πλαίσια του κομματικού και πολιτικού ανταγωνισμού. 
Ξέρετε πολύ καλά, γιατί θεωρώ ότι είστε αρκετά ενημερωμένοι, ότι η πρόταση που κάνει η ελληνική Κυβέρνηση σήμερα για την αναμόρφωση του κοινωνικοασφαλιστικού συστήματος στην Ελλάδα είναι η βέλτιστη πρόταση που μπορεί να κάνει μία κυβέρνηση στη χώρα μας σήμερα με βάση τις αντικειμενικές δυνατότητες και βέβαια και στον ευρωπαϊκό χώρο. Ξέρετε πάρα πολύ καλά ότι είναι ανατροπή του νόμου Σιούφα και ότι δίδονται απαντήσεις σε βασικές διεκδικήσεις των εργαζομένων των ευρύτερων κοινωνικών στρωμάτων. 
Κύριοι συνάδελφοι, κλείνω με ένα σημείο που δεν τολμάτε να το αναγνωρίσετε. Ποτέ δεν τολμήσατε, είκοσι επτά χρόνια τώρα, να θεωρήσετε ότι ενδεχόμενα στις ιδεολογικές σας παρυφές δεν το θέλετε αυτό στο γενικότερο προοδευτικό χώρο, ότι μπορεί να υπάρξουν πολιτικές που να δώσουν απαντήσεις-λύσεις στις διεκδικήσεις του λαϊκού κινήματος. Με θάρρος σας λέω ότι, ιδιαίτερα μετά το 1981, ποτέ δεν έγινε αυτό πράγμα. Πιστεύατε ότι, αν το πράττατε, θα ήταν αυτό που θα επικύρωνε ενδεχόμενα ακόμα πιο πολύ το ΠΑΣΟΚ στη συνείδηση του ελληνικού λαού. Δεν νομίζω ότι δικαιωθήκατε με αυτήν την τακτική. 
Ένα σημείο ακόμα, σε σχέση με τη ΓΣΕΕ και με τα στελέχη της παράταξής μας. Ήθελα να συμφωνήσω μαζί σας ότι είναι δύσκολο σήμερα και τα περιφερειακά στελέχη να εγκλωβίσει κανείς σε κομματικές λογικές και ιδιαίτερα τους εργαζόμενους στις βάσεις. 
Κύριοι συνάδελφοι, εγώ πιστεύω ότι οι κομμουνιστές εργαζόμενοι στους χώρους εργασίας κρίνουν θετικά την ασφαλιστική μεταρρύθμιση. 
ΟΡΕΣΤΗΣ ΚΟΛΟΖΩΦ: Ο καθένας με την αυταπάτη του.
ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων: Εγώ αυτό πιστεύω, κύριε συνάδελφε, επιτρέψτε μου να μπορώ να το πιστεύω. 
Δεύτερον, θέλω να επισημάνω κάτι. Παραβλέπετε τη στάση της ΓΣΕΕ τον προηγούμενο Απρίλη όταν …
ΔΗΜΗΤΡΙΟΣ ΤΣΙΟΓΚΑΣ: Τους πήρε σβάρνα.
ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων: Αν εννοείτε, κύριε συνάδελφε, ότι με αυτήν την τακτική μπορείτε να οικοδομήσετε ενότητα στο εργατικό κίνημα, ε, λοιπόν σας λέω, ότι το μόνο που κάνετε είναι να αποδυναμώνετε την προοπτική της παράταξής σας. Αυτό κάνετε. 
ΑΓΓΕΛΟΣ ΤΖΕΚΗΣ: Στη Λάρισα η ΓΣΕΕ πήρε τέσσερις έδρες παραπάνω. 
ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων: Άρα, λοιπόν, κύριοι συνάδελφοι, δεν πρέπει να βλέπετε με τέτοια μυωπική αντίληψη τη δημοκρατική λειτουργία των δυνάμεων στη ΓΣΕΕ. Στη ΓΣΕΕ εδώ και μία εικοσαετία συνεργάζεστε, αν θέλετε, με τις άλλες προοδευτικές παρατάξεις και ιδιαίτερα με την ΠΑΣΚΕ μόνο σε στιγμές ανάγκης. Βέβαια αυτό το κρίνουν ο ελληνικός λαός και οι Έλληνες εργαζόμενοι.
Σας ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Κηρύσσεται περαιωμένη η συζήτηση επί της υπ' αριθμ. 54/26.3.2002 επερώτηση των Βουλευτών του Κομμουνιστικού Κόμματος Ελλάδας προς τον Υπουργό Εργασίας και Κοινωνικών Ασφαλίσεων, σχετικά με την Kοινωνική Aσφάλιση.
Κύριοι συνάδελφοι, έχουν διανεμηθεί τα Πρακτικά της Πέμπτης 21 Μαρτίου 2002 και παρακαλώ το Σώμα για την επικύρωσή τους. 
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Βρεττός): Συνεπώς τα Πρακτικά της Πέμπτης 21 Μαρτίου 2002 επικυρώθηκαν. 
Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 15.15΄, λύεται η συνεδρίαση για τη Δευτέρα 8 Απριλίου 2002 και ώρα 18.00', με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, μόνη συζήτηση επί της αρχής των άρθρων και του συνόλου του σχεδίου νόμου "Αναβάθμιση της πολιτικής προστασίας και λοιπές διατάξεις".


Ο ΠΡΟΕΔΡΟΣ ΟΙ ΓΡΑΜΜΑΤΕΙΣ

 





 


