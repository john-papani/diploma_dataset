ΣΥΝΕΔΡΙΑΣΗ 29-6-2000 
ΠΙΝΑΚΑΣ ΠΕΡΙΕΧΟΜΕΝΩΝ 
ΣΥΝΕΔΡΙΑΣΗ Ι' 
Πέμπτη 29 Ιουνίου 2000 
ΘΕΜΑΤΑ 
Α. ΕΙΔΙΚΑ ΘΕΜΑΤΑ  
1. Επικύρωση Πρακτικών, σελ. 
2. Ανακοινώνεται ότι τη συνεδρίαση παρακολουθούν μαθητές, από το Γυμνάσιο Ανωγείων Νομού Ρεθύμνης, σελ. 
Β. ΝΟΜΟΘΕΤΙΚΗ ΕΡΓΑΣΙΑ 
1. Συζήτηση επί των άρθρων του σχεδίου νόμου του Υπουργείου ΕΘνικής Οικονομίας: "Συμπλήρωση της νομοθεσίας για την Κεφαλαιαγορά, ρυθμίσεις θεμάτων Κτηματικής Εταιρείας του Δημοσίου (Κ.Ε.Δ.), ασφαλιστικών αποζημιώσεων, Φ.Π.Α., επενδυτικού χρυσού και άλλες διατάξεις", σελ. 
2. Ονομαστική ψηφοφορία επί της αρχής του σχεδίου νόμου του Υπουργείου Εθνικής Οικονομίας", σελ. 
3. Κατάθεση σχεδίου νόμου: Η Διαρκής Επιτροπή Μορφωτικών Υποθέσεων καταθέτει την έκθεσή της στο σχέδιο νόμου του Υπουργείου Εθνικής Παιδείας και Θρησκευμάτων: "Αναβολή του διαγωνισμού του ΑΣΕΠ, δοκομασία δεξιοτήτων αποφοίτων Ενιαίου Λυκείου", σελ. 
ΟΜΙΛΗΤΕΣ 
Επί του σχεδίου νόμου του Υπουργείου Εθνικής Οικονομίας: 
ΑΛΟΓΟΣΚΟΥΦΗΣ Γ., σελ. 
ΑΡΣΕΝΗ Μ., σελ. 
ΓΕΙΤΟΝΑΣ Κ., σελ. 
 ΔΑΣΚΑΛΑΚΗΣ Γ., σελ. 
 ΚΑΜΜΕΝΟΣ Π., σελ. 
 ΚΩΣΤΟΠΟΥΛΟΣ N.Δ., σελ. 
 ΛΑΦΑΖΑΝΗΣ Π., σελ. 
 ΜΑΓΚΡΙΩΤΗΣ Ι., σελ. 
 ΣΚΡΕΚΑΣ Θ., σελ. 
 ΤΖΕΚΗΣ Α., σελ. 
 ΦΩΤΙΑΔΗΣ Α., σελ. 
  
ΠΡΑΚΤΙΚΑ ΒΟΥΛΗΣ 
Ζ' ΑΝΑΘΕΩΡΗΤΙΚΗ ΒΟΥΛΗ 
Ι'  ΠΕΡΙΟΔΟΣ 
(ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ) 
ΣΥΝΟΔΟΣ  Α' 
ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΒΟΥΛΗΣ 
ΘΕΡΟΥΣ 2000 
ΣΥΝΕΔΡΙΑΣΗ  Ι' 
Πέμπτη 29 Ιουνίου 2000 
-------------- 
Αθήνα, σήμερα στις 29 Ιουνίου 2000, ημέρα Πέμπτη και ώρα 10.40', συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Α' σύνθεση), για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ. 
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση. 
Εισερχόμαστε στην ημερήσια διάταξη της ΝΟΜΟΘΕΤΙΚΗΣ ΕΡΓΑΣΙΑΣ Συνέχιση της συζήτησης επί της αρχής, των άρθρων και του συνόλου του σχεδίου νόμου του Υπουργείου Εθνικής Οικονομίας: "Συμπλήρωση της νομοθεσίας για την κεφαλαιαγορά, ρυθμίσεις θεμάτων Κτηματικής Εταιρείας του Δημοσίου (Κ.Ε.Δ.), ασφαλιστικών αποζημιώσεων, Φ.Π.Α., επενδυτικού χρυσού και άλλες διατάξεις". 
Θα διεξαχθεί ονομαστική ψηφοφορία επί της αρχής του νομοσχεδίου. 
Οι αποδεχόμενοι την αρχή του νομοσχεδίου λέγουν "ΝΑΙ". 
Οι μη αποδεχόμενοι την αρχή του νομοσχεδίου λέγουν "ΟΧΙ". 
Οι αρνούμενοι ψήφο λέγουν "ΠΑΡΩΝ". 
Καλούνται επί του καταλόγου: Ο κ. Νικόλαος Σαλαγιάννης από το ΠΑ.ΣΟ.Κ. και ο κ. Αθανάσιος Χειμάρας από τη Νέα Δημοκρατία. 
Παρακαλώ να αρχίσει η ανάγνωση του καταλόγου. 
(ΨΗΦΟΦΟΡΙΑ) 
(ΜΕΤΑ ΚΑΙ ΤΗ ΔΕΥΤΕΡΗ ΑΝΑΓΝΩΣΗ ΤΟΥ ΚΑΤΑΛΟΓΟΥ) 
ΠΡΟΕΔΡΟΣ (Απόστολος Κακλαμάνης): Υπάρχει κάποιος κύριος συνάδελφος, ο οποίος δεν άκουσε το όνομά του; Κανείς. 
Κηρύσσεται περαιωμένη η ψηφοφορία κα παρακαλώ τους κυρίους ψηφολέκτες να προβούν στην καταμέτρηση των ψήφων και την εξαγωγή του αποτελέσματος. 
(ΚΑΤΑΜΕΤΡΗΣΗ) 
(ΜΕΤΑ ΤΗΝ ΚΑΤΑΜΕΤΡΗΣΗ) 
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, έχω την τιμή να σας ανακοινώσω το αποτέλεσμα της διεξαχθείσης ψηφοφορίας. 
Ψήφισαν συνολικά 95 Βουλευτές. 
Υπέρ της αρχής του νομοσχεδίου δηλαδή "ΝΑΙ" ψήφισαν 52 Βουλευτές. Κατά της αρχής του νομοσχεδίου δηλαδή "ΟΧΙ" ψήφισαν 43 Βουλευτές. 
Οι απόντες είναι 5, όπως προαναφέρθηκε, σύμφωνα με το παρακάτω πρωτόκολλο ονομαστικής ψηφορορίας: 
"Ονομαστική ψηφοφορία επί της αρχής Από το Πανελλήνιο Σοσιαλιστικό Κίνημα ΝΑΙ          ΟΧΙ Αλαμπάνος Δημήτριος+ Ανθόπουλος Ιωάννης+ Παπαϊωάννου Μιλτιάδης+ Αρσένη Μαρία+ Αρσένης Γεράσιμος+ Βλασσόπουλος Ευάγγελος+ Βρεττός Κωνσταντίνος+ Γείτονας Κωνσταντίνος+ Γερανίδης Βασίλειος+ Γεωργακόπουλος Δημήτριος+ Γιαννάκης Ιωάννης              + Γιαννόπουλος Ευάγγελος              + Γικόνογλου Μόσχος              + Γκεσούλης Νικόλαος+ Δαμιανάκης Ευτύχιος+ Δασκαλάκης Γεώργιος+ Ζαμπουνίδης Νικόλαος+ Φωτιάδης Απόστολος+ Θεοδώρου Χρήστος+ Θωμά Μαρία+ Θωμόπουλος Ιωάννης+ Κακλαμάνης Απόστολος+ Καρχιμάκης Μιχαήλ+ Καστανίδης Χαράλαμπος+ Κατσιλιέρης Πέτρος+ Κίρκος Γεώργιος+ Κολιοπάνος Θεόδωρος+ Κοσσυβάκης Δημήτριος+ Κουράκης Ιωάννης+ Κουρουμπλής Παναγιώτης+ Μαγκριώτης Ιωάννης+ Μανωλιά Χρύσα+ Ματζαπετάκης Στέλιος+ Μπένος Σταύρος+ Μπεντενιώτης Εμμανουήλ+ Παπαδήμας Λάμπρος+ Παπούλιας Κάρολος- Σαλαγιάννης Νικόλαος+ Σγουρίδης Παναγιώτης+ Σκουλάκης Εμμανουήλ+ Σμπώκος Ιωάννης+ Λεβογιάννης Νικόλαος+ Σπηλιόπουλος Κωνσταντίνος+ Σπυρόπουλος Ροβέρτος+ Τσακλίδης Ιωάννης+ Τσερτικίδης Παντελής+ Τσιλίκας Βασίλειος+ Τσίμας Κωνσταντίνος+ Τσιόκας Θεοχάρης+ Φλώρος Νικόλαος+ Φούρας Ανδρέας                          + Χρυσανθακόπουλος Αλέξανδρος             + Χωρέμης Αναστάσιος                      + Από τη Νέα Δημοκρατία Βαρίνος Αθανάσιος+ Βύζας Βασίλειος+ Γιαννόπουλος Αθανάσιος+ Γκιουλέκας Κωνσταντίνος- Δαβάκης Αθανάσιος+ Δημοσχάκης Θεοφάνης+ Καλαντζής Γεώργιος- Καλός Γεώργιος+ Καμμένος Παναγιώτης+ Καρασμάνης Γεώργιος+ Καρράς Κώστας+ Κασσίμης Θεόδωρος+ Κωστόπουλος Δημήτριος+ Λαμπρόπουλος Ιωάννης+ Λέγκας Νικόλαος+ Παυλόπουλος Προκόπιος+ Λυμπερακίδης Λεωνίδας- Μελάς Παναγιώτης+ Μιχαλολιάκος Βασίλειος+ Μπασιάκος Ευάγγελος+ Σιούφας Δημήτριος+ Ορφανός Γεώργιος+ Παπαληγούρας Αναστάσιος+ Παπανικολάου Ελευθέριος+ Πάππας Βασίλειος+ Αλογοσκούφης Γεώργιος+ Πετραλιά - Πάλλη Φάνη+ Ρεγκούζας Αδάμ+ Σαλαγκούδης Γεώργιος+ Σκρέκας Θεόδωρος+ Σπηλιόπουλος Αναστάσιος+ Σπηλιωτόπουλος Αριστόβουλος ('Αρης)- Σπηλιωτόπουλος Σπήλιος+ Ταλιαδούρος Σπυρίδων+ Τζαννετάκης Τζαννής+ Τρυφωνίδης Γεώργιος+ Φουντουκίδου - Θεοδωρίδου Παρθένα+ Φωτιάδης Ηλίας+ Χειμάρας Αθανάσιος+ Χωματάς Ιωάννης+ Ψωμιάδης Παναγιώτης+ Από το Κομμουνιστικό Κόμμα Ελλάδας Χουρμουζιάδης Γεώργιος+ Σκυλλάκος Αντώνιος+ Τζέκης 'Αγγελος+ Από το Συνασπισμό της Αριστεράς και της Προόδου Δαμανάκη Μαρία+ Λαφαζάνης Παναγιώτης+ Από τους Ανεξάρτητους Ψαχαρόπουλος Γεώργιος+ "ΝΑΙ"             : 52 "ΟΧΙ"             : 43 ΑΠΟΝΤΕΣ           :  5 ΣΥΝΟΛΟ ΨΗΦΙΣΑΝΤΩΝ : 95  
Ο ΠΡΟΕΔΡΟΣ                           ΟΙ ΓΡΑΜΜΑΤΕΙΣ" 
ΠΡΟΕΔΡΟΣ (Απόστολος Κακλαμάνης): Συνεπώς η αρχή του νομοσχεδίου έγινε δεκτή κατά πλειοψηφία. 
Εισερχόμαστε στη συζήτηση των άρθρων. 
Κύριοι συνάδελφοι, το νομοσχέδιο έχει τρία κεφάλαια. Θα πρότεινα να συζητήσουμε το Κεφάλαιο Α' σήμερα και τα άλλα δύο κεφάλαια την προσεχή Τρίτη. 
Εγκρίνει το Τμήμα; 
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
ΠΡΟΕΔΡΟΣ (Απόστολος Κακλαμάνης): Συνεπώς το Τμήμα ενέκρινε ομόφωνα. Στους εισηγητές και στους ειδικούς αγορητές δίνεται περισσότερος χρόνος. 
Η κ. Αρσένη έχει το λόγο επί του Κεφαλαίου Α'. 
ΜΑΡΙΑ ΑΡΣΕΝΗ: Ευχαριστώ, κύριε Πρόεδρε. 
Κυρίες και κύριοι συνάδελφοι, μετά την τοποθέτησή μου επί της αρχής του νομοσχεδίου, όπου έκανα μία συνοπτική αναφορά στις παραγράφους του συγκεκριμένου νομοσχεδίου, θα ήθελα να αναφερθώ στο Κεφάλαιο Α' και σε κάθε ένα άρθρο χωριστά. 
Το άρθρο 1 αποτελεί τη βάση του Κεφαλαίου Α' και αφορά τη δυνατότητα του Διοικητικού Συμβουλίου της Επιτροπής Κεφαλαιαγοράς, μετά από τη γνώμη του Διοικητικού Συμβουλίου του Χρηματιστηρίου Αξιών Αθηνών, να εξειδικεύσει τις υποχρεώσεις των εταιρειών, που έχουν εισαχθεί στο χρηματιστήριο και να εκδώσει κανονισμό συμπεριφοράς των εταιρειών και των διοικητικών συμβουλίων. 
Το περιεχόμενο αυτό εξειδικεύεται με κάθε λεπτομέρεια στις έξι παραγράφους του άρθρου 1, όπου προβλέπεται η επιβολή και χρηματικών ποινών για τις εταιρείες ή τα μέλη του διοικητικού συμβουλίου και τα λοιπά μέλη της διοίκησης που δυστροπούν ή δεν εφαρμόζουν το εξειδικευμένο πλαίσιο των υποχρεώσεων. Οι ποινές μπορούν να φθάσουν μέχρι και διακόσια εκατομμύρια δραχμές. 
(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ) 
Το περιεχόμενο του άρθρου αυτού έρχεται να ενισχύσει τις διατάξεις των προεδρικών διαταγμάτων 53/1992 και 360/1985 και να εξειδικεύσει αλλά και να αποσαφηνίσει τις συγκεκριμένες διατάξεις τους, με προσδοκώμενο αποτέλεσμα πάντοτε τον καλύτερο έλεγχο των εισηγμένων εταιρειών και των οργάνων διοίκησης περιορίζοντας τα φαινόμενα κερδοσκοπίας και τη διάδοση παραπειστικών πληροφοριών που αλλοιώνουν την πραγματική εικόνα των εταιρειών και μπορούν να παρασύρουν το επενδυτικό κοινό. 
Το άρθρο 2 προβλέπει τη δυνατότητα του διοικητικού συμβουλίου του χρηματιστηρίου να αναβάλλει μέχρι και έξι μήνες την έγκριση ενημερωτικού δελτίου και την εισαγωγή για διαπραγμάτευση μετοχών που προέρχονται από αύξηση κεφαλαίου εισηγμένων εταιρειών προκειμένου να διασφαλίσει την ομαλή ροή προσφοράς νέων τίτλων ή ακόμα να αναβάλλει μέχρι και έξι μήνες τη δημόσια εγγραφή μετοχικού κεφαλαίου. 
Επίσης, το διοικητικό συμβούλιο του χρηματιστηρίου με απόφασή του μπορεί να θέσει προϋποθέσεις, μπορεί να θέσει περιορισμούς ή και άλλες υποχρεώσεις για την έγκριση ενημερωτικού δελτίου ή την έγκριση εισαγωγής προς διαπραγμάτευση. 
Με το άρθρο αυτό αντιμετωπίζεται το φαινόμενο των αθρόων εισαγωγών εταιρειών, όπως επίσης αντιμετωπίζεται το φαινόμενο των υπέρμετρων αυξήσεων μετοχικού κεφαλαίου που ταλαιπώρησαν τον προηγούμενο χρόνο το χρηματιστήριο και ίσως αποτελούν την κύρια αιτία πτώσης του δείκτη ή και του μικρού τζίρου συναλλαγών που οδήγησαν στη σημερινή παρατηρούμενη, θα έλεγα, καχεξία στις καθημερινές χρηματιστηριακές πράξεις. 
Στο άρθρο 3, με προσθήκη στο άρθρο 41 του ν. 2648 του 1998 προτείνεται η απαλλαγή από κάθε αστική ευθύνη κατά τη διαδικασία κατάρτισης του πίνακα αποζημιώσεων και τη διαδικασία αποζημιώσεων, όπως και κατά την άσκηση μιας ατέλειωτης σειράς διαδικασιών που αναγράφονται στο σχετικό άρθρο του νομοσχεδίου για τον Πρόεδρο και τα μέλη του διοικητικού συμβουλίου του χρηματιστηρίου, τον Προϊστάμενο της Διεύθυνσης Πιστωτικών και Δημοσιονομικών Υποθέσεων, τα μέλη των αρμοδίων οργάνων και του προσωπικού των υπηρεσιών της Επιτροπής Κεφαλαιαγοράς με κατάργηση των σε εκκρεμότητα δικών. 
'Οπως διαμορφώθηκε τελικά το άρθρο αυτό μετά την παρέμβαση του Υπουργού στην αρμόδια επιτροπή που επεξεργάστηκε το νομοσχέδιο, για την απαλλαγή από την αστική ευθύνη πιστεύω ότι πρέπει να υπερψηφισθεί διότι βρισκόμαστε μπροστά σε μια, θα έλεγα, βιομηχανία αγωγών και μηνύσεων από τις θιγόμενες εκάστοτε εταιρείες που προφανή σκοπό έχει την αποδυνάμωση του ελεγκτικού έργου. 
'Ισως θα πρόσθετα ότι η πολιτεία κάποτε θα πρέπει να ασχοληθεί με το θέμα αυτό που δεν το συναντάμε μόνο, κύριε Πρόεδρε, στο συγκεκριμένο χώρο, αλλά είναι, θα έλεγα, ένα σύνηθες φαινόμενο και σε άλλους χώρους και κατά την άποψή μου έχει ως στόχο την αποδυνάμωση του οποιουδήποτε ελεγκτικού έργου δημόσιας αρχής. 
Στο άρθρο 4 προβλέπεται κάτι που θα έπρεπε να ισχύσει ίσως εδώ και πολλά χρόνια στο χρηματιστήριο, όπου ο καθένας μπορεί να παριστάνει το στέλεχος ΕΛΔΕ ή το στέλεχος των εταιρειών ΕΠΕΥ και των ανωνύμων χρηματιστηριακών εταιρειών, να διαχειρίζεται χαρτοφυλάκια να λαμβάνει και να διαβιβάζει εντολές και να διαχειρίζεται άλλες κρίσιμες χρηματιστηριακές υπηρεσίες. Πλέον για τα στελέχη αυτά καθιερώνονται εξετάσεις, το περιεχόμενο και τα λοιπά στοιχεία  των οποίων θα καθορίζονται  από το αρμόδιο Υπουργείο Εθνικής Οικονομίας. 
Σύμφωνα με το άρθρο 5 αυξάνονται οι οργανικές θέσεις στην Επιτροπής Κεφαλαιαγοράς κατά εξήντα πέντε με την πρόσληψη γενικού και ειδικού προσωπικού μετά την έκταση που έλαβε στο χρηματιστήριο, με τη συνεχή είσοδο νέων εταιρειών, με τις αυξήσεις μετοχικού κεφαλαίου και με τη γενικότερη επέκταση των δραστηριοτήτων του χρηματιστηρίου. 
Στο άρθρο 6 καθορίζεται η μισθολογική εξέλιξη των δικηγόρων της Διεύθυνσης Νομικής Υπηρεσίας της Επιτροπής Κεφαλαιαγοράς. 
Στο άρθρο 7 καθορίζεται η δυνατότητα του Διοικητικού Συμβουλίου της Επιτροπής Κεφαλαιαγοράς να αναστείλει προσωρινά τη λειτουργία των διαφόρων μορφών εταιρειών παροχής υπηρεσιών στο χρηματιστήριο μέχρι και τρεις μήνες. Μετά την πάροδο της προθεσμίας αναστολής το Διοικητικό Συμβούλιο της Επιτροπής Κεφαλαιαγοράς μπορεί να αποφασίσει την άρση της αναστολής, την ανάκληση της άδειας  ή την απαγόρευση λειτουργίας της εταιρείας. 
Με το άρθρο 8 συνίσταται θέση Γενικού Διεθυντή στην Επιτροπή Κεφαλαιαγοράς με σχέση εργασίας ιδιωτικού δικαίου και προσδιορίζονται οι διαδικασίες πρόσληψης και τα καθήκοντά του ως προϊσταμένου των υπηρεσιών. 
Τέλος με το άρθρο 9 ρυθμίζονται θέματα του Διοικητικού Συμβουλίου της Επιτροπής Κεφαλαιαγοράς, ενώ με τα υπόλοιπα άρθρα 10 και 11  ρυθμίζονται θέματα του Διοικητικού Συμβουλίου του Χρηματιστηρίου  Αξιών Αθηνών. 
Ενώ με το άρθρο 12 προβλέπεται η συνέχιση  της  θητείας του σημερινού διοικητικού συμβουλίου του χρηματιστηρίου μέχρι τις 31.12.2002 με την προσθήκη δύο νέων μελών και την εκλογή των δύο αντιπροέδρων. 
Ευχαριστώ, κύριε Πρόεδρε. 
ΠΡΟΕΔΡΕΥΩΝ (Κωνσταντίνος Βρεττός): Κυρίες και κύριοι συνάδελφοι, έχω την τιμή να σας ανακοινώσω ότι ως Κοινοβουλευτικός Εκπρόσωπος του Κομμουνιστικού Κόμματος Ελλάδος ορίζεται ο κ. 'Αγγελος Τζέκης. 
Το λόγο έχει ο κ. Κωστόπουλος. 
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Σήμερα συζητάμε το Α' κεφάλαιο, δηλαδή τα άρθρα από 1 έως και 12. 'Οπως ανέπτυξα και στις προηγούμενες ομιλίες μου κατά την κατ'αρχήν συζήτηση του νομοσχεδίου, εμείς διαφωνούμε όσον αφορά τα ουσιαστικά άρθρα αυτού του κεφαλαίου, διότι τα θεωρούμε αντισυνταγματικά, αφού παραχωρούνται δικαιώματα -με το να νομοθετεί η Επιτροπή Κεφαλαιαγοράς- τα οποία θα έπρεπε να τα δώσουμε στον Υπουργό, ο οποίος έχει χρέος να κάνει προεδρικό διάταγμα ή υπουργικές πράξεις και έχει χρέος να λογοδοτεί ενώπιον της Βουλής και όχι σε μια αρχή, η οποία δεν είναι και ανεξάρτητη, αφού διορίζεται και ελέγχεται απόλυτα από τον Υπουργό Εθνικής Οικονομίας. 
Το άρθρο 1 του νομοσχεδίου αναφέρεται σ'αυτές τις εξουσιοδοτήσεις, τις οποίες κάνει η Βουλή προς την Επιτροπή Κεφαλαιαγοράς. 
Θέλω στο σημείο αυτό να πω ότι η Επιτροπή Κεφαλαιαγοράς, όπως μας είπε ο κύριος Υπουργός, δραστηριοποιείται τα τελευταία χρόνια. Διαπιστώνω εδώ -για να πάμε και στο νομοτεχνικό θέμα- ότι έρχεται να εξειδικεύσει το προεδρικό διάταγμα 51/92, το 53/92 και το 350/85. 'Ολα αυτά τα χρόνια, τι έκανε η Επιτροπή Κεφαλαιαγοράς; 'Εκανε μόνη της ερμηνείες και σήμερα έρχεται να εξειδικεύσει για να εξασφαλίσει τη διαφάνεια και τη σωστή λειτουργία του χρηματιστηρίου και των πράξεων που διενεργούνται στο χρηματιστήριο; 
Εμείς λοιπόν το καταψηφίζουμε κατ'αρχήν ως αντισυνταγματικό και δεύτερον, το καταψηφίζουμε, διότι πιστεύουμε απόλυτα ότι έπρεπε να υπάρξουν ριζοσπαστικές αποφάσεις, να νομοθετήσει αυτή η Βουλή, σε σχέση με τον έλεγχο, τη διαφάνεια και την εποπτεία του χρηματιστηρίου. 
Ανέφερα και προχθές, το λέω και τώρα, ότι η Κυβέρνηση εξήγγειλε ήδη νέα μέτρα για το χρηματιστήριο και εντός των προσεχών ημερών ή της επομένης εβδομάδας, τουλάχιστον κατά τα δημοσιεύματα του Τύπου, διαπιστώνουμε ότι θα έρθει το καινούριο νομοσχέδιο. 
Ζητήσαμε, λοιπόν, από την Κυβέρνηση να το αποσύρει, να το φέρει μελετημένο και μαζί με τις άλλες διατάξεις, οι οποίες πρέπει να είναι πράγματι ριζοσπαστικές, αν θέλουμε να λειτουργήσει σε σωστή βάση το χρηματιστήριο. Αντ'αυτού, επιμένει η Κυβέρνηση σ'αυτές τις διατάξεις, οι οποίες δυστυχώς έγιναν στο πόδι και μπορώ να το πω για άλλη μια φορά. Το περίεργο είναι ότι την ώρα που συνεδρίαζε η Διαρκής Επιτροπή Οικονομικών και επεξεργαζόταν το παρόν σχέδιο νόμου, την ίδια στιγμή συνεδρίαζε και η Κεντρική Επιτροπή Νομοθετικού 'Εργου. Αυτά είναι πράγματα τα οποία δεν επιτρέπονται στο σύγχρονο Κοινοβούλιο, πέραν του γεγονότος ότι παραβιάστηκε ο Κανονισμός της Βουλής, διότι μας φέρατε ένα νομοσχέδιο που μας κοινοποιήθηκε είκοσι τέσσερις ώρες πριν, ενώ κατά τον Κανονισμό έπρεπε να έρθει τουλάχιστον τρεις ημέρες πριν. 
Τέλος, πρέπει να πω ότι αυτό το άρθρο νομίζω ότι, μια που αφορά την ουσιαστική κατοχύρωση του χρηματιστηρίου, θα έπρεπε να έχει ρητές διατάξεις για να νομοθετήσει η Βουλή των Ελλήνων και να μην αφήνουμε σκιώδεις και ομιχλώδεις διατάξεις που θα νομοθετηθούν από την Επιτροπή Κεφαλαιαγοράς. 
Το άρθρο 2, επίσης δίνει εξουσιοδότηση στην Επιτροπή Κεφαλαιαγοράς.  Το καταψηφίζουμε και αυτό. 
Στο σημείο αυτό θέλω να κάνω και κάποιες άλλες παρατηρήσεις και παρ' όλο που εμείς το καταψηφίζουμε, ελπίζω να διευκολύνουμε την Κυβέρνηση για τη σωστότερη νομοθέτηση. 
Το διοικητικό συμβούλιο του χρηματιστηρίου, βάσει του άρθρου αυτού, αναβάλλει την έγκριση της εισαγωγής μετοχών εισηγμένης ήδη εταιρείας, που προέρχονται από αποφασισθείσα αύξηση του μετοχικού της κεφαλαίου, με καταβολή μετρητών και δικαίωμα προτίμησης υπέρ των παλαιών μετόχων, ενώ ταυτόχρονα η εταιρεία έχει αποφασίσει την αποκοπή του δικαιώματος για την άσκηση του δικαιώματος προτίμησης και την καταβολή εκ μέρους των μετόχων μετρητών, που οι μέτοχοι ήδη έχουν καταβάλει τα χρήματα της αύξησης. Η αναβολή, λοιπόν, της έγκρισης της εισαγωγής των μετοχών θα έχει ακριβώς το αντίθετο αποτέλεσμα, διότι η εταιρεία θα έχει ήδη αντλήσει τα κεφάλαια από τους επενδυτές, ενώ ο αριθμός των μετοχών που θα είναι διαπραγματεύσιμες θα είναι πολύ μικρότερος από τον πραγματικό αριθμό μετοχών της, προκαλώντας έτσι σοβαρή στρέβλωση της εμπορευσιμότητας της μετοχής της εταιρείας και της ρευστότητας της αγοράς. 
Το αυτό θα συμβεί και στην περίπτωση κατά την οποία το Διοικητικό Συμβούλιο της Επιτροπής Κεφαλαιαγοράς, αποφασίσει την αναβολή της έγκρισης της δημόσιας εγγραφής, δεδομένου ότι οι επενδυτές έχουν ήδη καταβάλει τα ποσά για τη συμμετοχή τους στη δημόσια εγγραφή. 
Πρέπει να το προσέξετε αυτό, κύριε Υπουργέ, γιατί αντί να επιτύχετε τα αποτελέσματα που θέλετε, θα επιτύχετε τα αντίθετα αποτελέσματα. Τις παρατηρήσεις αυτές τις έχει κάνει και ο ΣΜΕΧΑ και νομίζω ότι έχει δίκιο και τις υιοθετούμε και εμείς. 
'Αρθρο 3. Θεωρώ το άρθρο, κύριε Υπουργέ, παράτυπο, ανήθικο και ότι δεν καλύπτει τίποτα περισσότερο από το χρέος που έχουν οι άνθρωποι που ασχολούνται με το αντικείμενο να φέρουν και τις αντίστοιχες ευθύνες. Κατά εποχές, θέλατε να τους απαλλάξουμε και από ποινικές ευθύνες για τα τυχόν αδικήματα, τα οποία θα διαπράξουν. Καταλάβατε το λάθος, αφαιρέσατε τις ποινικές ευθύνες και αφήνετε τις αστικές ευθύνες. Εγώ δεν το κατάλαβα. Δηλαδή, δεν πρέπει να πράξουν το καθήκον τους; Δεν πρέπει να πράξουν αυτά που επιβάλλει ο νόμος; Τους απαλλάσσουμε από πάσα αστική ευθύνη, γιατί; Για να κάνουν οτιδήποτε θέλουν αυτοί, εις βάρος των συναλλασσομένων των Ελλήνων επενδυτών και γενικά των Ελλήνων συναλλασσομένων; Θεωρώ αυτήν τη διάταξη απαράδεκτη. 
Κάποτε είχε έρθει μία αντίστοιχη διάταξη για κάποια άλλη επιτροπή του Υπουργείου Εθνικής Οικονομίας. Νομίζω ότι αρχίζει και γίνεται εργολαβία στο Υπουργείο Εθνικής Οικονομίας. Εμείς το καταψηφίζουμε και όχι μόνο το καταψηφίζουμε, το καταγγέλλουμε και δηλώνουμε ότι όταν θα γίνουμε Κυβέρνηση, θα το καταργήσουμε με τον πρώτο νόμο. 
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Το έχετε ξαναπεί αυτό. 
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Το έχουμε ξαναπεί. Βεβαίως. 
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Αλλά δεν το έχετε κάνει ποτέ. 
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Δεν είχαμε την τύχη να κυβερνήσουμε αυτόν τον τόπο τα τελευταία χρόνια. Βλέπετε, κύριε Γεωργακόπουλε, δεν πρόλαβε να φύγει από την κάλπη ο ελληνικός λαός και το μετάνοιωσε, όπως βλέπουμε με τη σημερινή δημοσκόπηση που δίνει πρώτη τη Νέα Δημοκρατία και πρώτο τον Κώστα Καραμανλή. 
ΔΗΜΗΤΡΙΟΣ Ν. ΓΕΩΡΓΑΚΟΠΟΥΛΟΣ: Οι δημοσκοπήσεις δεν είναι εκλογές, κύριε συνάδελφε. 
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Είπε κανείς ότι είναι εκλογές; ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Τότε γιατί το επικαλείστε; 
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Είναι η καταγραφή της στιγμιαίας τάσεως και αυτήν τη στιγμή δεν προλάβατε να κλείσετε τρεις μήνες και βλέπετε ότι σας καταδικάζουν. 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Και οις ουδέν αύτη πάρεστιν η ελπίς, έλεγαν οι αρχαίοι. Επομένως, αφού δεν έχετε τίποτα άλλο, έχετε την ελπίδα. Καλή είναι και αυτή. 
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Με αυτή ζει ο κόσμος. 
ΠΡΟΕΔΡΕΩΥΝ (Κωνσταντίνος Βρεττός): Ωραίος ο διάλογος, μου αρέσει και εμένα, αλλά να επαναφέρουμε τα πράγματα στη συζήτηση. 
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: 'Αρθρο 4. Κύριε Υπουργέ, κανείς δεν αρνείται να εξετάζονται οι ασχολούμενοι με τα  χρηματιστηριακά. Το πρόβλημα είναι πως θα γίνουν οι εξετάσεις. Πως θα υπάρξει αντικειμενικοποίηση του συστήματος των εξετάσεων. Είπα -και τα είπα και προχθές και πικράθηκε λίγο ο Πρόεδρος της Επιτροπής Κεφαλαιαγοράς, διότι το θεώρησε προσβλητικό- ότι υπήρξε διαγωνισμός, όπου ο εξετάζων δεν γνώριζε τη λύση των θεμάτων. Διότι εδώ ποιοι εξετάζουν; Δίνουμε και εδώ μία εξουσιοδότηση, εξετάστε τους πάντες. Μήπως θα πρέπει να εξετάζουμε και τους εξεταστές; Διότι δεν ξέρουμε αν γνωρίζουν. Διορισμένοι είναι, επιλογές γίνονται από την Κυβέρνηση, τα θέματα είναι εξειδικευμένα και λέμε ότι αυτοί οι άνθρωποι που δεν έχουν εμπειρία, θα πρέπει να εξετάσουν κάποιους στην αγορά, οι οποίοι κατά κανόνα επειδή είναι και της ελευθέρας αγοράς άνθρωποι, ξέρουν καλά τη δουλειά τους. Εγώ δεν είμαι αντίθετος, το επαναλαμβάνω. Θα πρέπει, όμως, να μου πείτε πως θα γίνουν αντικειμενικά οι εξετάσεις, από ποιους θα εξεταστούν και αν αυτοί που θα εξετάσουν είναι γνώστες του αντικειμένου. 
Συνεπώς έτσι όπως είναι διατυπωμένο το άρθρο, εμείς το καταψηφίζουμε. 'Αρθρο 5. Αναφέρεται σε προσλήψεις προσωπικού. Εδώ έχω να κάνω μία παρατήρηση. Στο προηγούμενο νομοσχέδιο είχε ζητηθεί από την Επιτροπή Κεφαλαιαγοράς πρόσθετο προσωπικό και μάλιστα είχα ρωτήσει τότε τον Πρόεδρο της Επιτροπής Κεφαλαιαγοράς, αν του επαρκούν οι άνθρωποι και είχε πει ναι. Καθυστέρησε πάρα πολύ να τους προσλάβει -δεν ξέρω το λόγο- αλλά καμία αντίρρηση δεν έχουμε να του δώσουμε και άλλο προσωπικό. Καμία αντίρρηση. Και μάλιστα εξειδικευμένο προσωπικό που να ξέρει να κάνει τη δουλειά του. 
Το διάβασα σε κάποιες εφημερίδες και δεν ξέρω αν υπάρχει ειδική διάταξη και δικαίωμα της Επιτροπής Κεφαλαιαγοράς να αναθέτει σε ιδιωτικές επιχειρήσεις να κάνουν ελέγχους στις χρηματιστηριακές εταιρείες. Αυτό θα πρέπει να το δείτε, κύριε Υπουργέ, διότι θεωρώ ότι είναι μάλλον λάθος, πέρα από το ότι μπορεί να διαρρέουν εσωτερικές πληροφορίες. Είναι που είναι στραβό το κλίμα, το έφαγε και ο γάιδαρος. Να τα δίνουμε και σε ιδιωτικές επιχειρήσεις, να κάνουν φέιγβολάν τις πληροφορίες, νομίζω ότι είναι μεγάλο λάθος. 
Γι'αυτό και συμφωνώ να δοθεί προσωπικό και συμφωνώ το προσωπικό να προσληφθεί άμεσα... 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Αν μου επιτρέπετε θα έλεγα ότι η μεγαλύτερη ασφάλεια των πληροφοριών είναι στην πράξη. 
ΔΗΜΗΤΡΙΟΣ Ν.  ΚΩΣΤΟΠΟΥΛΟΣ: 'Οσον αφορά το άρθρο 6, δεν έχουμε αντίρρηση και οι δικηγόροι να προσληφθούν, αφού βέβαια τηρηθούν οι προβλεπόμενες διαδικασίες από το νόμο. Το άρθρο 6 το ψηφίζουμε. 
Στο άρθρο 7 λέτε ότι το Διοικητικό Συμβούλιο της Επιτροπής Κεφαλαιαγοράς μπορεί να αναστέλλει προσωρινά τη λειτουργία ανώνυμης χρηματιστηριακής εταιρείας, δηλαδή Ε.Π.Ε.Υ. και εταιρείες διαβίβασης εντολών, δηλαδή όλες τις βαθμίδες της εταιρείας που κάνει το παιχνίδι του χρηματιστηρίου, όταν διαπιστωνει παράβαση της νομοθεσίας της κεφαλαιαγοράς που καθιστά τη λειτουργία της επικίνδυνη για τους επενδυτές και την εύρυθμη λειτουργία της αγοράς. Σε κατεπείγουσες μάλιστα περιπτώσεις η αναστολή αποφασίζεται από την εκτελεστική επιτροπή της Επιτροπής Κεφαλαιαγοράς και η σχετική απόφαση εγκρίνεται από το αμέσως επόμενο διοικητικό συμβούλιο. 
Κανένας δεν έχει αντίρρηση να τιμωρούνται οι παρανομούντες. Και όπως είπε χθες ο κ. Αλογοσκούφης έχουμε δώσει στην Επιτροπή Κεφαλαιαγοράς το δικαίωμα να εκτελεί, το δικαίωμα να καταδικάζει και το δικαίωμα τελικά να νομοθετεί. Μέσα από ποια κριτήρια θα κρίνει και θα αποφασίζει μια επιτροπή, δυο-τρεις άνθρωποι, το κλείσιμο μιας εταιρείας η οποία διαχειρίζεται τις περιουσίες δεκάδων χιλιάδων ανθρώπων, ίσως και εκατοντάδων χιλιάδων; Με μια απόφαση στο πόδι θα κλείσουμε μια επιχείρηση; 
Αντιλαμβάνεσθε το μέγεθος των ζημιών που μπορεί να πάθουν οι άνθρωποι που εκπροσωπούνται, οι άνθρωποι που μέσα απ'αυτές τις Ε.Π.Ε.Υ. ή τις ΕΛΔΕ ή τις Α.Χ.Ε.Π.Ε.Υ. κάνουν τις επενδύσεις τους στο χρηματιστήριο; 
Νομίζω ότι αυτό το άρθρο θα έπρεπε να είναι διατυπωμένο με μεγαλη προσοχή και θα έπρεπε να είναι περισσότερο λεπτομερειακό. Διότι επαναλαμβάνω ότι υπάρχει ο κίνδυνος να καταστρέψουμε πολύ κόσμο. 
Στο άρθρο 8, είπα και στην επιτροπή, ότι δεν θα είχα καμιά αντίρρηση.      Αλλά σε μια Επιτροπή Κεφαλαιαγοράς ογδόντα ή εκατό ανθρώπων να δώσουμε θέση γενικού διευθυντή σε κάποιον που θα πάρουμε από την αγορά δεν είναι λογικό. Θα μπορούσατε να πάρετε ένα-δυο διευθυντές από τους ήδη υπάρχοντες που γνωρίζουν και τη λειτουργία της κεφαλαιαγοράς. Νομίζω ότι είναι πολυτέλεια η πρόσληψη ενός γενικού διευθυντή από την ελεύθερη αγορά με μισθό που ούτε καν αναφέρεται στο νομοσχέδιο και αφήνεται στην κρίση του προέδρου της επιτροπής κλπ. 
Εμείς καταψηφίζουμε αυτό το άρθρο. 
Στο άρθρο 9 διαφωνούμε όχι τόσο για την αύξηση των μελών του Διοικητικού Συμβουλίου της Επιτροπής Κεφαλαιαγοράς, όσο προς τη φιλοσοφία της λειτουργίας της Επιτροπής Κεφαλαιαγοράς. Είπαμε και χθες ότι εμείς την επιτροπή τη θέλουμε να κινείται ως ανεξάρτητη διοικητική αρχή και να έχει και τις ευθύνες της και όχι βραχίονα και επέκταση του Υπουργείου Εθνικής Οικονομίας. 
Συνεπώς το πρόβλημά μας είναι σαφώς σε θέμα φιλοσοφίας και όχι στο θέμα της αύξησης των μελών του διοικητικού συμβουλίου. 
Το ίδιο είναι και το άρθρο 10 το οποίο αναφέρεται στο Χρηματιστήριο Αξιών Αθηνών. Εκείνο που με ενοχλεί είναι η αύξηση των μελών αλλά και η δημιουργία δύο αντιπροέδρων στο χρηματιστήριο. 'Εχω την εντύπωση ότι δεν πάσχουμε από αντιπροέδρους, αλλά από εξειδικευμένο προσωπικό για να κάνει τη δουλειά του. 
Στο άρθρο 11 είναι σαφώς θέμα παρατάσεως, είναι τυπικό και δεν έχουμε καμιά αντίρρηση. 
Επίσης και ως προς το 12ο άρθρο δεν έχουμε αντίρρηση και είναι τυπικό και αυτό από πλευράς τουλάχιστον διευκόλυνσης της παράτασης του χρόνου των δυο αντιπροέδρων, που επαναλαμβάνω, εμείς καταψηφίζουμε ως πολυτελείς. 
Αυτά σε σχέση με τα άρθρα, κύριε Υπουργέ, αλλά θέλω να κάνω και μια παρατήρηση σε σχέση με κάτι που είπατε χθες. Είπατε ότι ο πρόεδρος των μικρομετόχων ήρθε εδώ και στήριξε το νομοσχέδιο. Επειδή πρέπει να λέμε τα πράγματα όπως έγιναν, ο κ. Καραγκούνης, ο οποίος συνέβαλε στη στήριξη του χρηματιστηρίου κατά τρόπο απαράδεκτο τους προηγούμενους μήνες, προχθές είπε ορισμένες κουβέντες. Είπε συγκεκριμένα ότι το νομοσχέδιο αυτό είναι σκορδαλιά χωρίς σκόρδο. Δεν στήριξε το νομοσχέδιο. Είπε ότι θα έπρεπε να ληφθούν σοβαρότερες αποφάσεις, να υπάρξουν ριζοσπαστικότερες θέσεις προστασίας των επενδυτών, προστασία από τους μεγαλομετόχους με την προαναγγελία των πωλήσεων εκ μέρους των μεγαλομετόχων και των μελών του Δ.Σ. Επιπλέον είπε να θεσμοθετηθεί -θέμα που θέσαμε κι εμείς κατ' επανάληψη- το πού πάνε τα λεφτά που παίρνονται από τις αυξήσεις των μετοχικών κεφαλαίων, που είναι και το μεγάλο πρόβλημα και όπως μας είπαν οι καθ' ύλην πρόεδροι, όχι μόνο δεν μπορούν να ελέγξουν, αλλά ούτε και τους ενδιαφέρει. 'Ετσι επαφιέμεθα στο ν. 2190 περί ανωνύμων εταιριών του 1920. Και βεβαίως οι μεγαλομέτοχοι, αλλά και τα μέλη του Δ.Σ. που ελέγχουν την εταιρία ευλογούν τα γένια τους. Δεν ευλογούν τους μικροεπενδυτές. Το είπα αυτό προς αποκατάσταση της αλήθειας. 
Εμείς επιμένουμε ότι αυτό το νομοσχέδιο δεν θα έπρεπε να έχει έρθει τουλάχιστον ως προς το πρώτο μέρος, που αναφέρεται στην κεφαλαιαγορά.               
Επιμένουμε και πάλι ότι το χρηματιστήριο για να λειτουργήσει σωστά και με διαφάνεια και για να εξασφαλίσει όλους τους σκοπούς, για τους οποίους υπάρχει, θα πρέπει να έρθει το συντομότερο, αφού αποσυρθεί το παρόν, ένα νέο νομοσχέδιο, το οποίο να είναι σύγχρονο και να αντιμετωπίζει όλα τα προβλήματα. Μάλιστα, αν είναι δυνατόν, επειδή εμείς στηρίζουμε το χρηματιστήριο, πιστεύουμε σ' αυτό, να μη λάβουμε γνώση του περιεχομένου αυτού του νομοσχεδίου είκοσι τέσσερις ώρες πριν το συζητήσουμε στη Βουλή. Ευχαριστώ. 
(Χειροκροτήματα από την πτέρυγα της Νέας Δημοκρατίας) 
ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο κύριος Υφυπουργός Οικονομικών, προκειμένου να κάνει ορισμένες νομοτεχνικές παρατηρήσεις στο πρώτο κεφάλαιο. 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, πράγματι υπάρχουν κάποιες νομοτεχνικές παρατηρήσεις. Εάν δεν θέλετε να τις διαβάσω, μπορώ να τις καταθέσω στα Πρακτικά και να διανεμηθούν στους κυρίους συναδέλφους. 
ΠΡΟΕΔΡΕΥΩΝ (Κωνσταντίνος Βρεττός): Είναι εύκολο, κύριε Υπουργέ, να διανεμηθούν. Δεν χρειάζεται να τις διαβάσετε. 
(Στο σημείο αυτό ο Υφυπουργός Οικονομικών κ. Απ. Φωτιάδης καταθέτει στα Πρακτικά τις προαναφερόμενες νομοτεχνικές παρατηρήσεις, οι οποίες έχουν ως εξής: 
"ΝΟΜΟΤΕΧΝΙΚΕΣ ΒΕΛΤΙΩΣΕΙΣ στο Σ/Ν "Για την συμπλήρωση της νομοθεσίας για την Κεφαλαιαγορά κτλ" 1. 'Αρθρο 1. Στον όγδοο στίχο της παραγράφου 3 του άρθρου 1, οι λέξεις "όπου αυτό είναι αναγκαίο" διαγράφονται. Στον πρώτο και δεύτερο στίχο της παραγράφου 4 του άρθρου 1, οι λέξεις "των αποφάσεων" διαγράφονται. Στον πρώτο στίχο των περιπτώσεων α' και β' της ιδίας παραγράφου, οι λέξεις "Της παραγράφου" αντικαθίστανται από τις λέξεις "Των αποφάσεων της παραγράφου". Στον έβδομο στίχο της περίπτωσης β' της ίδιας παραγράφου, οι λέξεις "στους παραβάτες" αντικαθίστανται από τη λέξη "στις". Στον όγδοο στίχο της ίδιας περίπτωσης, της ίδιας παραγράφου, μετά τις λέξεις "ή/ και" προστίθεται η λέξη "στα". Στον πρώτο στίχο των περιπτώσεων γ' και δ' της ιδίας παραγράφου, οι λέξεις "Σε περίπτωση παράβασης των διατάξεων" διαγράφονται. Στον πέμπτο στίχο της παραγράφου 5 του άρθρου 1, οι λέξεις "προσδιορίσει εναλλακτικούς" αντικαθίστανται από τη λέξη "καθορίζει".  Στον τρίτο και τέταρτο στίχο της παραγράφου 6 του άρθρου 1, οι λέξεις "αποκλειστικά και" διαγράφονται. Στον όγδοο στίχο της ίδιας παραγράφου, η λέξη "συμπληρωματικά" αντικαθίσταται από την λέξη "πρόσθετα". Ομοίως στον δωδέκατο στίχο της παραγράφου 6 του άρθρου 1, η λέξη "προσδιορίσει" αντικαθίσταται από την λέξη "καθορίζει". 
2. 'Αρθρο 2: Στον ένατο και τον εικοστό τέταρτο στίχο της παραγράφου 1 του άρθρου 2, οι λέξεις "ή/ και της εισαγωγής των μετοχών" διαγράφονται. Στον έβδομο στίχο της παραγράφου 4 του ιδίου άρθρου, μετά τη λέξη "διοίκησης" η λέξη "της" αντικαθίσταται από την λέξη "τους". Στον έκτο στίχο της παραγράφου 5 του ιδίου άρθρου, οι λέξεις "ή/ και της εισαγωγής των μετοχών" διαγράφονται. Στην αρχή και το τέλος της παραγράφου 6 του άρθρου 2, τα εισαγωγικά διαγράφονται. 
3. 'Αρθρο 3: Στον όγδοο στίχο της παραγράφου 3 του άρθρου 3, μετά τις λέξεις και τους αριθμούς "πδ 53/1992", προστίθενται οι λέξεις "όπως κάθε φορά ισχύουν". 
4. 'Αρθρο 4: Στον τρίτο στίχο του άρθρου 4, η λέξη "στελέχη" αντικαθίσταται από την λέξη "υπαλλήλους". Ομοίως στον πέμπτο στίχο του ίδιου άρθρου, η λέξη "αρμόδια" αντικαθίσταται από την λέξη "αρμόδιοι". Στον έκτο στίχο του ίδιου άρθρου, η λέξη "στελέχη" αντικαθίσταται από την λέξη "υπάλληλοι". Ομοίως, στον ένατο στίχο του ίδιου άρθρου, η λέξη "αρμόδια" αντικαθίσταται από την λέξη "αρμόδιοι". Στον δέκατο τρίτο στίχο του ίδιου άρθρου, οι λέξεις "τα στελέχη αυτά" αντικαθίστανται από τις λέξεις "οι υπάλληλοι αυτοί". Τέλος, στον δέκατο ένατο στίχο του ίδιου άρθρου, η λέξη "τα" αντικαθίσταται από τη λέξη "τους" και η λέξη "στελέχη" από τη λέξη "υπαλλήλους". 
5. 'Αρθρο 5: Στον δεύτερο στίχο της περίπτωσης α' της παραγράφου 2 του άρθρου 5, μετά τη λέξη "το", προστίθενται οι λέξεις "άρθρο 4 του". Στον πρώτο στίχο της περίπτωσης γ' της ιδίας παραγράφου, οι λέξεις "Για την πλήρωση των θέσεων" αντικαθίστανται από τις λέξεις "Για τα προσόντα διορισμού". Στον τρίτο στίχο της παραγράφου 3 του ιδίου άρθρου 5, οι λέξεις "όπως ισχύει", αντικαθίστανται από τις λέξεις "όπως κάθε φορά ισχύει". 
6. 'Αρθρο 6: Το πρώτο εδάφιο της παραγράφου 1 του άρθρου 6 αναδιατυπώνεται ως εξής: "Με απόφαση του Διοικητικού Συμβουλίου της Επιτροπής Κεφαλαιαγοράς, οι δικηγόροι που προσλαμβάνονται στις θέσεις της Διεύθυνσης Νομικής Υπηρεσίας της Επιτροπής Κεφαλαιαγοράς, εντάσσονται στα μισθολογικά κλιμάκια της υπ' αριθμ. 8577/122/16.12.1997 (ΦΕΚ Β' 826) απόφασης του Διοικητικού  Συμβουλίου της Επιτροπής Κεφαλαιαγοράς, όπως κάθε φορά ισχύει, ανάλογα με τα τυπικά και ουσιαστικά προσόντα τους.". 
7. 'Αρθρο 7: Στον έκτο στίχο της παραγράφου 2 του άρθρου 7 πριν από τη λέξη "Μέχρι" προστίθενται οι λέξεις "Το αργότερο". Στον δέκατο τρίτο στίχο της παραγράφου 2 του άρθρου 7 πριν από τις λέξεις "της εταιρίας" προστίθενται οι λέξεις "της ίδιας". Το πρώτο εδάφιο της παραγράφου 3 του άρθρου 7 διαγράφεται. 
8. 'Αρθρο 8: Στον δεύτερο στίχο της παραγράφου 2 του άρθρου 8, μετά τη λέξη "ασκεί" προστίθεται η λέξη "και". Στον πρώτο στίχο της παραγράφου 3 του άρθρου 8, μετά τη λέξη "διορισμού", προστίθενται οι λέξεις "στη θέση". Στο δεύτερο στίχο της παραγράφου 5 του ιδίου άρθρου 8, μετά τη λέξη "έως", προστίθεται η λέξη "το". Στο τέλος της ιδίας παραγράφου, προστίθεται η φράση "Οι αποδοχές του Γενικού Διευθυντή καθορίζονται στην απόφαση πρόσληψής του.". 
9. 'Αρθρο 9: Στον τρίτο στίχο της παραγράφου 3 του άρθρου 9, οι λέξεις "δις μηνιαίως" αντικαθίστανται από τις λέξεις "δυο φορές το μήνα". Στον πέμπτο στίχο της ιδίας παραγράφου, μετά τις λέξεις "τουλάχιστον μέλη" τίθεται τελεία και η λέξη "δε" διαγράφεται. Στον έβδομο στίχο της ιδίας παραγράφου, μετά τη λέξη "παρόντων" προστίθεται η λέξη "μελών". Τέλος, στον έβδομο και όγδοο στίχο της ιδίας παραγράφου, οι λέξεις "απόφαση υπέρ της οποίας τάσσεται ο Πρόεδρος." αντικαθίστανται από τις λέξεις "ψήφος του Προέδρου.". 
10. 'Αρθρο 10: Το πρώτο εδάφιο της παραγράφου 1 του άρθρου 10 αναδιατυπώνεται ως εξής: "Η παράγραφος 1 του άρθρου 12 του ν. 1806/1988 (ΦΕΚ Α' 207), όπως τροποποιήθηκε με την παράγραφο 1 του άρθρου 3 του ν. 2324/1995 (ΦΕΚ Α' 146), αντικαθίσταται ως εξής:". Η παράγραφος 2 του ιδίου άρθρου 10, αναδιατυπώνεται ως εξής: "2. Το πρώτο εδάφιο της παραγράφου 2 του άρθρου 12 του ν. 1806/ 1988 (ΦΕΚ Α' 207) όπως τροποποιήθηκε από το άρθρο 3 του ν. 2324/ 1995 (ΦΕΚ Α' 146) αντικαθίσταται ως εξής: 
"2. Πέντε μέλη του Διοικητικού Συμβουλίου ορίζονται από τον Υπουργό Εθνικής Οικονομίας μεταξύ προσώπων που έχουν ειδική πείρα."". 
11. 'Αρθρο 11: Το πρώτο εδάφιο του άρθρου 11 αναδιατυπώνεται ως εξής: "Το πρώτο και δεύτερο εδάφιο της παραγράφου 1 του άρθρου 13 του ν. 1806/1988 (ΦΕΚ Α' 207), όπως τροποποιήθηκε από την παράγραφο 4 του άρθρου 3 του ν. 2324/ 1995 (ΦΕΚ Α' 146), αντικαθίστανται ως εξής:". Στον τρίτο στίχο του ιδίου άρθρου 11, ο αριθμός "4" διαγράφεται. Στον πέμπτο στίχο του ιδίου άρθρου 11, μετά τις λέξεις "Εθνικής Οικονομίας", προστίθενται οι  λέξεις "ως Πρόεδρος του Χρηματιστηρίου αυτού.". 
12. 'Αρθρο 12: Το πρώτο εδάφιο του άρθρου 12 διαγράφεται. Στον πέμπτο στίχο του ιδίου άρθρου, τα εισαγωγικά και ο αριθμός "7" διαγράφονται. Στον ίδιο στίχο πριν από τις λέξεις "Μέλη του Διοικητικού Συμβουλίου", προστίθενται οι λέξεις "Κατά την πρώτη εφαρμογή του νόμου αυτού". Στον δέκατο τρίτο στίχο του ιδίου άρθρου, ο αριθμός "1" αντικαθίσταται από τον αριθμό "10". Στον δέκατο έκτο στίχο του ιδίου άρθρου 12, ο αριθμός "2" αντικαθίσταται από τον αριθμό "11". Στο τέλος του ιδίου άρθρου 12 τα εισαγωγικά διαγράφονται. 
13. 'Αρθρο 28: Το τρίτο εδάφιο της παραγράφου 2 του άρθρου 28 και συγκεκριμένα η φράση "Για τη χορήγηση της σχετικής άδειας .... του άρθρου 21 του παρόντος νόμου αντίστοιχα." διαγράφεται. Στον πέμπτο και έκτο στίχο της παραγράφου 5 του άρθρου 28, οι λέξεις "σε περίπτωση σύμπτωσης δήλωσης βούλησής της με αντίθετη δήλωση βούλησης" διαγράφονται. 
14. 'Αρθρο 29: Στο στίχο 6 της παραγράφου 1 του άρθρου 29, οι λέξεις "αυτές ακυρώνονται αυτοδίκαια από "... υποχρεούται να τους επιστρέψει το τίμημα." αντικαθίστανται από τις φράσεις "οι σχετικές πράξεις που αφορούν αυτές τις εγγραφές και οι ίδιες αυτές οι εγγραφές θεωρούνται αυτοδικαίως άκυρες. Το ΚΕΝΤΡΙΚΟ ΑΠΟΘΕΤΗΡΙΟ ΑΞΙΩΝ Α.Ε. διαγράφει τις ως άνω άκυρες εγγραφές αναλογικά από τους λογαριασμούς που οι δικαιούχοι τηρούν στο ΣΑΤ. Το ΤΑΜΕΙΟ ΠΑΡΑΚΑΤΑΘΗΚΩΝ ΚΑΙ ΔΑΝΕΙΩΝ υποχρεούται να αποδώσει άμεσα στο ΚΕΝΤΡΙΚΟ ΑΠΟΘΕΤΗΡΙΟ ΑΞΙΩΝ Α.Ε. το τίμημα της εκποίησης που αντιστοιχεί στις σχετικές άκυρες πράξεις. Το ΚΕΝΤΡΙΚΟ ΑΠΟΘΕΤΗΡΙΟ ΑΞΙΩΝ Α.Ε. επιστρέφει το παραπάνω τίμημα στους δικαιούχους των εγγραφών που διαγράφηκαν.". Στον τέταρτο στίχο της παραγράφου 3 του άρθρου 29, πριν από τη λέξη "ρυθμίζεται", προστίθενται οι λέξεις "μπορεί να"."). 
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Να μοιραστούν, κύριε Πρόεδρε, διότι πρόκειται για παρατηρήσεις δύο σελίδων. 
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Πάντως, είναι οι δεύτερες που έρχονται. ΠΡΟΕΔΡΕΥΩΝ (Κωνσταντίνος Βρεττός): Απ' ό,τι βλέπω, δεν πρόκειται για ουσιαστικές αλλαγές. Είναι μάλλον επουσιώδεις. 
Το λόγο έχει ο Κοινοβουλευτικός Εκπρόσωπος του ΚΚΕ κ. 'Αγγελος Τζέκης. 
ΑΓΓΕΛΟΣ ΤΖΕΚΗΣ: Κύριε Πρόεδρε, κυρίες και κύριοι συνάδελφοι, τοποθετηθήκαμε χθες επί της αρχής και κατά τη δική μας πολιτική αντίληψη καταθέσαμε τα σχετικά για το χρηματιστήριο. Σήμερα στη συζήτηση των άρθρων θα προσπαθήσουμε να αποδείξουμε ότι πραγματικά και μέσα απ' αυτό το νομοσχέδιο δεν γίνεται τίποτε άλλο, παρά να θεσπιστούν ευνοϊκά μέτρα για τους μεγαλοεπενδυτές, σε βάρος βέβαια πάντοτε των μικροεπενδυτών. 
Το άρθρο 1, που είναι και το βασικό, αναφέρεται σε συγκεκριμένα προεδρικά διατάγματα, σύμφωνα με τα οποία το χρηματιστήριο έχει συμμορφωθεί με τις οδηγίες της Ευρωπαϊκής 'Ενωσης. 
Συγκεκριμένα, με την παράγραφο 3 -μάλιστα έγινε και ειδική συζήτηση πάνω σε αυτό- παρατηρούμε ότι η επιτροπή, με τη σύμφωνη γνώμη του Δ.Σ. του χρηματιστηρίου, εκδίδει κανονισμούς συμπεριφοράς των εταιρειών, που είναι εισηγμένες στο χρηματιστήριο, με τους οποίους καθορίζονται, όπου αυτό είναι αναγκαίο -χωρίς όμως να προσδιορίζεται το πότε είναι αναγκαίοοι υποχρεώσεις των εταιρειών για την ίση μεταχείριση των μετόχων, για τη διασφάλιση της διαφάνειας κλπ. 
Πιστεύουμε ότι υπάρχει μια συσκότιση σε σχέση με αυτόν τον κανονισμό, χωρίς συγκεκριμένα πλαίσια και χωρίς συγκεκριμένους όρους. Σ' αυτό το σημείο δεν θα ήθελα να επικαλεστώ και την έκθεση επί του σχεδίου νόμου του Τμήματος Νομοτεχνικής Επεξεργασίας, που και εκεί μέσα αφήνει κάποια αιωρούμενα σημεία, ότι υπάρχει το ενδεχόμενο να δίνονται αρμοδιότητες στην Επιτροπή Κεφαλαιαγοράς, πέρα από αυτό που επικαλείται η Κυβέρνηση, ότι είναι για να εξειδικεύσει τα συγκεκριμένα προεδρικά διατάγματα. 
Και αναφέρω ότι λέει εκεί στην τέταρτη παράγραφο: "Εν τούτοις σε ορισμένα σημεία εξουσιοδοτικές διατάξεις είτε επιτρέπουν το ΔΣ της Επιτροπής Κεφαλαιαγοράς να επιβάλει και επιπλέον υποχρεώσεις είτε προβλέπουν τη δυνατότητα επιβολής νέων υποχρεώσεων χωρίς ενδεχομένως να προσδιορίζουν επαρκώς το πλαίσιό τους. 'Ετσι παραδείγματος χάρη στο εδάφιο γ' της παραγράφου 1 του σχεδίου νόμου προβλέπεται η δυνατότητα θεσπίσεως υποχρεώσεως προαναγγελίας σε περίπτωση απόκτησης ή διάθεσης ορισμένων σημαντικών ποσοστών του συνόλου δικαιωμάτων ψήφου κλπ., χωρίς εν τούτοις να περιορίζονται κριτήρια γιατί ενδεχομένως συνιστά σημαντικό ποσό". 
Και βέβαια στη δεύτερη σελίδα, στη δεύτερη παράγραφο συνεχίζει: 
"Εξάλλου σε ορισμένα σημεία η εξειδίκευση προϋφισταμένων κανόνων να θέσει την Επιτροπή Κεφαλαιαγοράς ενώπιον δυσχερών ζητημάτων, όπου τα όρια μεταξύ εξειδικεύσεως και υπερβάσεως των πλαισίων της παρεχόμενης νομοθετικής εξουσιοδότησης μπορεί να αποδειχθούν δυσδιάκριτα". 
Επομένως, παρατηρούμε ότι και το τμήμα εδώ το νομικό αφήνει καποια αιωρούμενα πλέον σημεία, ότι εδώ ξεπερνιέται αυτό που μας λέει η Κυβέρνηση ότι εξειδικεύει τα συγκεκριμένα προεδρικά διατάγματα. 'Αρα λοιπόν και σ' αυτό το σημείο παρατηρούμε ότι δίνεται μια υπερβολική εξουσιοδότηση στην Επιτροπή Κεφαλαιαγοράς, προκειμένου βέβαια και μέσα από αυτήν τη συσκότιση να μην υπάρχει η διαφάνεια για την οποία μιλάει παρακάτω το σχέδιο νόμου.  Και βέβαια σ' αυτό το σημείο της διαφάνειας επικαλούμαι και τη συνέντευξη που έδωσε η 'Ενωση Θεσμικών Επενδυτών που είπε, ότι δεν μπορεί και με τη σημερινή συγκυρία να υπάρξει διαφάνεια για τον ιδιώτη επενδυτή. 'Οταν το λένε αυτό οι ίδιοι οι θεσμικοί επενδυτές κατανοούμε ότι μέσα σ' αυτόν το μηχανισμό του χρηματιστηρίου δεν θα μπορέσει ποτέ να υπαρξει διαφάνεια ή ίση μεταχείριση μεταξύ των μεγαλοεπενδυτών και των μικροεπενδυτών. Και όλα αυτά τα στοιχεία που σας ανέφερα έστω και αν και με την παράγραφο 4 προβλέπεται επιβολή χρηματικών ποσών που είναι αστεία χρηματικά ποσά μπροστά σ' αυτά τα οποία παίζονται και σ' αυτά τα οποία κερδίζονται από τους μεγαλοεπενδυτές θεσμικούς κλπ., καταλαβαίνουμε, λοιπόν, προς τα πού γέρνει η πλάστιγγα της λειτουργίας του χρηματιστηρίου. 
Πιστεύουμε και έχουμε αποδείξει ότι αυτή η Επιτροπή Κεφαλαιαγοράς και το ΔΣ δεν ασκούν ουσιαστικό έλεγχο στις εταιρείες. Και αυτό το παραδέχθηκαν και οι εκπρόσωποι τόσο της κεφαλαιαγοράς, αλλά και του χρηματιστηρίου, ότι ο δικός τους έλεγχος εξαντλείται στο να ελέγξουν αν έχει εκδοθεί το ενημερωτικό δελτίο ή όχι. 
Στην ουσία αυτά που αναφέρει το ενημερωτικό δελτίο αν και κατά πόσο είναι αληθινά στοιχεία, εκεί δεν μπορεί να υπεισέλθει ούτε η Επιτροπή Κεφαλαιαγοράς, αλλά ούτε και το ΔΣ του χρηματιστηρίου. Και μάλιστα μας είπαν ότι δεν μπορούμε να πρωτοτυπήσουμε. Το ζήτημα δεν είναι να πρωτοτυπήσεις, το ζήτημα είναι αυτό που διακηρύσσεις, που θέλεις μέσα από θεσμικές αλλαγές να κατοχυρώσεις το ρόλο του χρηματιστηρίου και τα συμφέροντα των μικροεπενδυτών, γιατί όχι και να πρωτοτυπήσεις. Αλλά το ζήτημα για μας είναι ότι δεν μπορεί να γίνει αυτός ο έλεγχος γιατί πιστεύουμε ότι το κεφάλαιο είναι εκείνο που καθορίζει τους όρους του παιχνιδιού. Και βέβαια πάντοτε το κεφάλαιο θέλει να έχει τα χέρια του ελεύθερα ούτως ώστε να κερδοσκοπεί σε βάρος του εργαζόμενου λαού και στη προκειμένη περίπτωση σε βάρος των μικροεπενδυτών. 'Αλλωστε γνωρίζουμε ότι αυτά τα τρομερά ποσά που παίχθηκαν μέσα από το χρηματιστήριο ποτέ δεν έχουν ελεγχθεί αν έχουν πάει για τους συγκεκριμένους λόγους. Και γι' αυτό είπαμε και στη χθεσινή μας παρουσίαση ότι ούτε επενδύσεις έχουν γίνει ούτε θέσεις εργασίας έχουν δημιουργηθεί. Και αυτό βέβαια το αποδεικνύει η ίδια η ζωή. 
Επίσης, το άρθρο 2 είναι ρυθμίσεις που και αυτές ας πούμε διευκολύνουν το ρόλο της Επιτροπής Κεφαλαιαγοράς σ' αυτά που ανέφερα. Και υπάρχει η παράγραφος 4 για την οποία και πάλι το αρμόδιο νομικό τμήμα λέει ότι "εύστοχο θα ήταν ενδεχομένως η παρεχόμενη νομοθετική εξουσιοδότηση να διαλάβει και στο σημείο αυτό κάποια ένδειξη ως προς την κατεύθυνση προς την οποία θα πρέπει να κινούνται αυτοί οι όροι και οι υποχρεώσεις, π.χ. προς την κατεύθυνση της αποφυγής πρόκλησης τεχνικής αύξησης της συζήτησης των νέων μετόχων, καθώς και ως προς το χρονικό διάστημα κατά το οποίο θα είναι δεσμευτική". 
Δηλαδή και εδώ λέει ότι παρέχει νομοθετική εξουσιοδότηση στο Διοικητικό Συμβούλιο της Επιτροπής Κεφαλαιαγοράς προκειμένου να καθορίσει τις αποφάσεις για τους όρους και τις υποχρεώσεις χωρίς να τις κατονομάζει. 
'Αρθρο 3: Με τις τρεις παραγράφους πιστεύουμε ότι τίθεται ένα σοβαρό ζήτημα. Αποστασιοποιούνται από οποιαδήποτε αστική ευθύνη το διοικητικό συμβούλιο του χρηματιστηρίου, ο Προϊστάμενος της Διεύθυνσης Πιστωτικών και Δημοσιονομικών Υποθέσεων του Υπουργείου Εθνικής Οικονομίας και το Διοικητικό Συμβούλιο της Επιτροπής Κεφαλαιαγοράς. 
Επίσης, με την παράλληλη κατοχύρωση του χρηματιστηριακού απορρήτου αποδεικνύεται πώς προστατεύονται τα συμφέροντα των μεγαλοεπενδυτών. Και μάλιστα αυτά τα διοικητικά συμβούλια, τα οποία είναι υπεύθυνα για τον εποπτικό και τον ελεγκτικό τους ρόλο απαλλάσσονται από οποιαδήποτε αστική ευθύνη, δηλαδή ακόμα και αν έχει γίνει μία σκόπιμη παράλειψη. Εδώ πραγματικά υπάρχει ένα συγκεκριμένο πρόβλημα, εάν δηλαδή η Βουλή θα εξουσιοδοτήσει αυτά τα όργανα να μην έχουν τις ευθύνες που θα πρέπει να παίρνουν για τη λειτουργία τους. 
Στο άρθρο 5 προβλέπονται εξήντα πέντε νέες θέσεις εργασίας για την Επιτροπή Κεφαλαιαγοράς εκ των οποίων επτά είναι για μόνιμους υπαλλήλους και σαράντα εννέα για ειδικό επιστημονικό προσωπικό ιδιωτικού δικαίου. Και βέβαια η εξήγηση που μας έδωσε και ο Πρόεδρος της Επιτροπής Κεφαλαιαγοράς είναι ότι "οι υπάλληλοι ιδιωτικού δικαίου θα είναι κατ'αρχήν ορισμένου χρόνου και ύστερα, αν μας κάνουν, θα γίνουν ιδιωτικού δικαίου." Μα, αυτοί είναι για να καλύψουν, από ό,τι τουλάχιστον μας έχετε πει, πάγιες οργανικές θέσεις. Για ποιο λόγο, λοιπόν, εφόσον καλύπτουν πάγιες οργανικές θέσεις, δεν είναι και αυτοί μόνιμο προσωπικό; Εμείς πιστεύουμε, ανεξάρτητα εάν είναι επιστημονικό προσωπικό -και θα πρέπει να έχει επιστημονικό προσωπικό η Επιτροπή Κεφαλαιαγοράς- ότι και αυτοί βέβαια να είναι στο μόνιμο προσωπικό. 
'Αρθρο 9: Δεν είναι για μας σημαντική η προσθήκη δύο μελών στο Διοικητικό Συμβούλιο της Επιτροπής Κεφαλαιαγοράς. Εμείς εκεί που θέλουμε να σταθούμε είναι στον τρόπο επιλογής των έξι μελών του Διοικητικού Συμβουλίου της Επιτροπής Κεφαλαιαγοράς, με τον οποίο γίνεται διορισμός από τον Υπουργό Εθνικής Οικονομίας και φανερώνει εάν θέλετε το ρόλο και τη σχέση της Επιτροπής Κεφαλαιαγοράς, αλλά και της Κυβέρνησης με το μεγάλο κεφάλαιο. 
Γιατί μέσα από έναν κατάλογο δεκαοκτώ ονομάτων που προτείνονται από το Σύνδεσμο Ελλήνων Βιομηχάνων, από την 'Ενωση Θεσμικών Επενδυτών, από την 'Ενωση Ελληνικών Τραπεζών κλπ. ορίζει ο Υπουργός Εθνικής Οικονομίας τα έξι μέλη της Επιτροπής Κεφαλαιαγοράς. 
Και όλοι κατανοούμε ότι αυτοί που προανέφερα δεν θα υποδείξουν αυτούς με αξιοκρατικά κριτήρια, αλλά εμείς εκτιμάμε ότι θα τους υποδείξουν με εκείνα τα κριτήρια ούτως ώστε να εξυπηρετούν με τον καλύτερο τρόπο τα δικά τους σχέδια. 
Δηλαδή μέσα στην Επιτροπή Κεφαλαιαγοράς θα αντιπροσωπεύουν τα συμφέροντα όλων αυτών που εμείς ονομάζουμε "πλουτοκρατία" και μέσα από το  χρηματιστήριο θα επιδιώξουν ακόμη μεγαλύτερη αύξηση των κερδών τους.               'Αρα, λοιπόν, δεν μπορεί να υπάρχουν οι ελεγχόμενοι και οι ελεγκτές, γιατί αυτοί οι δύο πλέον ταυτίζονται, αν όχι στο ίδιο πρόσωπο, πάντως στον ίδιο το θεσμό. 
Πιστεύουμε δηλαδή, κύριε Πρόεδρε, ότι όλες αυτές οι διατάξεις και τα συγκεκριμένα νομοθετικά μέτρα για το χρηματιστήριο εξυπηρετούν πλέον μια ανάγκη προσαρμογής ελέγχου της παρουσίασης των επιδόσεων και αν θέλετε των αποτελεσμάτων των ελληνικών εταιρειών σύμφωνα με τις απαιτήσεις των διεθνών μονοπωλιακών θεσμικών επενδυτών. 
Και η προσαρμογή αυτή κρίνεται αναγκαία καθώς, από ό,τι τουλάχιστον γνωρίζουμε, ξεκινάει από τον Αύγουστο η έναρξη αξιολόγησης της ελληνικής αγοράς από συγκεκριμένη εταιρεία στο πλαίσιο της αναμενόμενης μετάταξης της ελληνικής αγοράς από τις αναδυόμενες στις λεγόμενες ώριμες αγορές. 
Και το ζήτημα βέβαια είναι ότι τα ώριμα χρηματιστήρια που ελέγχουν το 60% της παγκόσμιας χρηματιστηριακής αγοράς βγάζουν στοιχεία από τα οποία η Ελλάδα βρίσκεται στη δέκατη ένατη θέση και με συμμετοχή μεριδίων σ'αυτήν την αγορά το 0,20%, το οποίο είναι ένα απειροελάχιστο ποσοστό σε σχέση με το 60% και από χρηματικής βέβαια πλευράς είναι ακόμα μικρότερο. 
Και βέβαια αυτό το ποσοστό έχει αιτία τα μικρά μεγέθη της οικονομίας της χώρας μας που όμως, δεν εμποδίζουν να ωφεληθούν ακόμα περισσότερο ορισμένα κεφάλαια, χωρίς όμως ουσιαστικές και θετικές συνέπειες για τους μικροεπενδυτές. 
Σε αυτό το σημείο, κύριε Πρόεδρε, θέλω να απευθυνθώ στον κύριο Υπουργό ο οποίος είπε ότι από το 1997 μέχρι και το πρώτο τετράμηνο του 2000 έχουμε μια συνεχή αύξηση του δείκτη τιμών του χρηματιστηρίου. Αυτή όμως η αύξηση, κύριε Υπουργέ, είναι λογιστική, δεν είναι δραχμική, δεν είναι αξίας. Διότι τότε αυτό σημαίνει ότι όλοι όσοι έχουν επενδύσει μέσα στο χρηματιστήριο είναι κερδισμένοι και δεν υπάρχει κανένας χαμένος.  Γνωρίζουμε όμως πολύ καλά ότι κατά εκατοντάδες χιλιάδες οι μικροεπενδυτές έχουν χάσει όχι από τα κέρδη τους, αλλά σημαντικό μέρος από το κεφάλαιό τους, αν όχι ολόκληρο. 
Παρατηρούμε δηλαδή ότι αυτό το τέχνασμα που κάνατε χθες δεν αντιπροσωπεύει την πραγματική αλήθεια. Διότι γνωρίζουμε ότι αυτός ο οποίος επενδύει σήμερα και μπορεί να έχει μια αύξηση σε ένα μήνα 20%, μετά από δύο, τρεις μέρες όταν πάει να πάρει τα λεφτά του, μπορεί να έχει χάσει και το ίδιο του το κεφάλαιο, ανάλογα με τη μείωση του χρηματιστηρίου. 
Αυτά βέβαια, θα πρέπει να τα γνωρίζουμε. Και πιστεύω ότι τα γνωρίζετε και εσείς καλά γι'αυτό και αυτό το τέχνασμα που κάνατε χθες ήταν για να συγκαλύψετε πραγματικά τα τεράστια χρηματικά ποσά που έχασαν οι μικροεπενδυτές. Και βέβαια όχι τυχαία, μέσα από την προτροπή που είχαν από συγκεκριμένες κυβερνητικές αποφάσεις με μείωση των επιτοκίων, με μείωση των κερδών από τα ομόλογα και μια σειρά άλλα μέτρα που πήρατε. 
Τελειώνω με το εξής: Διαβάζουμε στον Τύπο ότι μέχρι τέλος του έτους θα κυκλοφορήσουν και αμοιβαία ακινήτων. Δηλαδή, σπίτια και οικόπεδα θα μπουν στη Σοφοκλέους. Θα ήθελα μια εξήγηση πάνω σ'αυτό. Είναι από τον χθεσινό Τύπο. Συνδυάζεται βέβαια κατά τη δική μας τη γνώμη και με μια σειρά άρθρα στο δεύτερο κεφάλαιο που θα συζητήσουμε την Τρίτη. Και θα αποδείξουμε ότι και μέσα στο χρηματιστήριο οδεύει όχι μόνο η ακίνητη περιουσία του δημοσίου, αλλά και η περιουσία, ακόμα, του ελληνικού λαού. 
Για όλους αυτούς τους λόγους, κύριε Πρόεδρε, καταψηφίζουμε όλα τα άρθρα του πρώτου κεφαλαίου. 
ΠΡΟΕΔΡΕΥΩΝ (Κωνσταντίνος Βρεττός): Ο Κοινοβουλευτικός Εκπρόσωπος του Συνασπισμού της Αριστεράς και της Προόδου κ. Λαφαζάνης έχει το λόγο. 
ΠΑΝΑΓΙΩΤΗΣ ΛΑΦΑΖΑΝΗΣ: Κυρίες και κύριοι συνάδελφοι, κύριε Υπουργέ... 
ΠΡΟΕΔΡΕΥΩΝ (Κωνσταντίνος Βρεττός): Ξεχάσατε εκείνον στον οποίο πρέπει να απευθυνθείτε. 
ΠΑΝΑΓΙΩΤΗΣ ΛΑΦΑΖΑΝΗΣ: Κύριε Πρόεδρε... 
ΠΡΟΕΔΡΕΥΩΝ (Κωνσταντίνος Βρεττός): Να απευθύνεσθε μόνο στο Προεδρείο και σε κανέναν άλλο. 
ΠΑΝΑΓΙΩΤΗΣ ΛΑΦΑΖΑΝΗΣ: Γιατί, κύριε Πρόεδρε; 
ΠΡΟΕΔΡΕΥΩΝ (Κωνσταντίνος Βρεττός): Το λέει ο Κανονισμός και σας το λέω για να το ξέρετε. 
ΠΑΝΑΓΙΩΤΗΣ ΛΑΦΑΖΑΝΗΣ: Με συγχωρείτε. Καθ' υπέρβαση, όμως, του Κανονισμού μπορώ να απευθυνθώ σε εσάς, αλλά και στους συναδέλφους που είναι παρόντες. 
ΠΡΟΕΔΡΕΥΩΝ (Κωνσταντίνος Βρεττός): Σας συγχωρούμε. Εντάξει. 
ΑΝΑΓΙΩΤΗΣ ΛΑΦΑΖΑΝΗΣ: Ευχαριστώ. 
Κύριε Πρόεδρε, είχα μιλήσει επί της αρχής και είχα χαρακτηρίσει το νομοσχέδιο ως αόριστο, δειλό και ανεπαρκέστατο για να αντιμετωπίσει τα ώριμα μεγάλα προβλήματα που αντιμετωπίζει σήμερα το χρηματιστήριο με τα άρθρα που ξεκινάνε από το 1 έως το 12. 
Νομίζω ότι αυτές οι διαπιστώσεις αναδεικνύονται πιο ανάγλυφα αυτές τις ημέρες, κύριε Υπουργέ, που έχουμε μια καθίζηση του χρηματιστηρίου και κατά τη γνώμη μου μια παρατεταμένη κατάσταση υποτιμητικής κερδοσκοπίας η οποία εκπορεύεται από ξένους οίκους και ξένους επενδυτές και έχει εγχώριες διασυνδέσεις. 
Δυστυχώς δεν βλέπουμε την Επιτροπή Κεφαλαιαγοράς, δεν βλέπουμε την Κυβέρνηση, δεν βλέπουμε το Διοικητικό Συμβούλιο του Χρηματιστηρίου Αξιών Αθηνών να ανησυχεί γι'αυτά τα φαινόμενα που αντιμετωπίζει ιδιαίτερα εκρηκτικά το τελευταίο διάστημα το χρηματιστήριο. 
Πολύ φοβάμαι ότι όσο η Κυβέρνηση, όσο η Επιτροπή Κεφαλαιαγοράς και όσο το Διοικητικό Συμβούλιο του Χρηματιστηρίου Αξιών Αθηνών καθεύδει τον ύπνο του δικαίου λες και δεν συμβαίνει τίποτα, δεν τρέχει τίποτα, διότι δεν έχουμε βλέπετε εκλογές σύντομα, πολύ φοβάμαι ότι η κατάσταση θα πάρει ακόμα δραματικότερες διαστάσεις. 
Χρειάζονται άμεσα μέτρα, χρειάζονται καθημερινοί έλεγχοι πλέον. 
Πολύ φοβάμαι, όμως, ότι αυτό το νομοσχέδιο και με τα άρθρα του από το 1 έως το 12, δεν μπορεί να συμβάλει σε αυτήν την απαιτούμενη επαγρύπνηση των αρμοδίων οργάνων, ώστε να αποτρέπουν όσο αυτό είναι δυνατόν τα φαινόμενα κερδοσκοπίας. 
Επιτρέψτε μου να κάνω μία παρένθεση, ότι το χρηματιστήριο φυσικά είναι καπιταλιστικός θεσμός και θα έλεγα ο κατ'εξοχήν καπιταλιστικός θεσμός. Και φυσικά -είναι αδύνατον και έχει αποδειχθεί ιστορικά- δεν μπορεί να αποφευχθούν εντός του χρηματιστηρίου τα κερδοσκοπικά παιγνίδια και ασφαλώς οι χρηματιστηριακές κρίσεις και οι κρίσεις στην αγορά. Πολύ πρόσφατα γνωρίσαμε αρκετές τέτοιες κρίσεις, για να μην πάω μακρύτερα. 
Επομένως, το ζητούμενο δεν είναι πώς θα αποφύγουμε στο χρηματιστήριο την κερδοσκοπία εν γένει ή πώς θα αποφύγουμε τις κρίσεις οι οποίες είναι σύμφυτες με αυτούς τους θεσμούς και την εν γένει λειτουργία του καπιταλιστικού συστήματος ιδιαίτερα στη σημερινή φάση που παίρνει άγρια νεοφιλελεύθερη μορφή. Το θέμα, όμως είναι ότι έστω και μέσα σε αυτό το πλαίσιο να ισχύσουν αυτές οι ρυθμίσεις, να λειτουργήσουν αυτά τα όργανα, έτσι ώστε όσο είναι δυνατόν να αποτρέπονται αυτά τα κερδοσκοπικά φαινόμενα, οι άγριες καταστάσεις αφαίμαξης του επενδυτικού κοινού. Να αποτρέπονται, εάν μου επιτραπεί η έκφραση και όσο είναι δυνατόν κρίσεις σαν και αυτή που ζούμε σήμερα, η οποία φαίνεται να έχει "ήπια" μορφή, αλλά δεν νομίζω ότι έχει ήπιες επιπτώσεις για τους μικροεπενδυτές, οι οποίοι κλαίνε με μαύρο δάκρυ εδώ και καιρό. Αλλά και τις τελευταίες ημέρες βλέπουν με ανησυχία και αγωνία τα τεκταινόμενα και σου λέει πού θα πάει αυτή η κατάσταση; 
Γι'αυτό επιτρέψτε μου, κύριε Υπουργέ, να ξεκινήσω τοποθετούμενος στα άρθρα αντίστροφα. 
Το πρώτο πράγμα για μας δεν είναι τόσο οι νέες, οι πρόσθετες ρυθμίσεις οι οποίες απαιτούνται, που ασφαλώς απαιτούνται και οι τομές που πρέπει να γίνουν. 
Το πρώτο πράγμα, κύριε Υπουργέ, που θα έπρεπε να φέρετε και να εξασφαλίσετε με αυτό το νομοσχέδιο είναι το κύρος, η αξιοπιστία και οι αποφασιστικές αρμοδιότητες της Επιτροπής Κεφαλαιαγοράς. Αυτό είναι το πρώτο θέμα, διότι άνευ τούτου όλα τα άλλα είναι έωλα, μετέωρα και δεν μπορούν να προσφέρουν αξιοπιστία και εμπιστοσύνη. Αυτό το θέμα, όμως, δεν θέλετε να το αντιμετωπίσετε. Μετά λύπης μου το λέω, αλλά είναι η  ωμή πραγματικότητα. Θέλετε να έχετε μία Επιτροπή Κεφαλαιαγοράς υπό τον αυστηρό, άμεσο κυβερνητικό έλεγχο και επομένως, να επωμίζεστε ευθέως την ευθύνη για ό,τι γίνεται στο χρηματιστήριο. Αυτό επιδιώκετε. Γι' αυτό καταψηφίζουμε όλα αυτά τα άρθρα 7, 8, 9, 10, 11 και 12 που εμπεριέχουν κάποιες ρυθμίσεις στη σύνθεση της Επιτροπής Κεφαλαιαγοράς και του Δ.Σ. του Χρηματιστηρίου Αξιών Αθηνών και βάζουν και γενικό διευθυντή Επιτροπής Κεφαλαιαγοράς λες και αυτό είναι το θέμα σήμερα όταν ο κόσμος βοά. 
Χρειάζεται το χρηματιστήριο κύρος, εμπιστοσύνη. Εάν δεν το επιτύχετε αυτό, μην περιμένετε να κάνετε τίποτα άλλο. Εάν δεν επιτύχετε αυτό, η Κυβέρνηση θα βρίσκεται συνεχώς υπό κατηγορία. Γι'αυτό η πρότασή μας την οποία σας καταθέσαμε και στη συζήτηση επί της αρχής είναι να κάνετε την Επιτροπή Κεφαλαιγοράς ανεξάρτητη διοικητική αρχή. Θα μπορούσατε με ένα άρθρο να το πετύχετε και να το φέρετε να το ψηφίσουμε όλοι εδώ. Να κάνετε ανεξάρτητη διοικητική αρχή την Επιτροπή Κεφαλαιαγοράς, αντί νομικό πρόσωπο δημοσίου δικαίου, εξαρτώμενο, ελεγχόμενο, κατευθυνόμενο από τον εκάστοτε Υπουργό και συνολικά από την Κυβέρνηση. 
Φυσικά, δεν λύνεται μόνο εκεί το θέμα, διότι ανεξάρτητες αρχές έχετε πολλές και μάλιστα, θα πρόσθετα ότι φυτρώνουν σαν μανιτάρια τώρα τελευταία οι ανεξάρτητες αρχές σε όλους τους τομείς. Για να είναι πραγματικά βέβαια ανεξάρτητη αρχή, δεν φθάνει να τη βαπτίσουμε ανεξάρτητη. 
Δεν μπορεί να είναι ανεξάρτητη αρχή όταν η Κυβέρνηση τη διορίζει, όταν η Κυβέρνηση ορίζει ανεξέλεγκτα, πλήρως ανεξέλεγκτα τα μέλη της και τον πρόεδρό της. 
Για να μιλάμε για ανεξάρτητη αρχή πρέπει να ανοίξουμε διαδικασίες ευρύτερων συναινέσεων στη διαμόρφωση και τη συγκρότηση αυτών των επιτροπών και ειδικότερα της Επιτροπής Κεφαλαιαγοράς. Και ευρύτερες συναινέσεις μπορούν να διαμορφωθούν, αλλά τις φοβάστε. Φοβάστε να απεγκλωβίσετε ακόμα και αυτές τις ανεξάρτητες αρχές τις οποίες φτιάχνετε από τον ασφυκτικό κομματικό, κυβερνητικό έλεγχο. 
Μία πρόταση, λοιπόν: Ανεξάρτητη διοικητική αρχή ευρύτερης συναίνεσης, που σημαίνει να είναι τουλάχιστον με τα 2/3 της Βουλής, έτσι ώστε να διασφαλίζεται η αξιοπιστία της και η στοιχειώδης ανεξαρτησία της έναντι της Κυβέρνησης, έναντι των πολιτικών κομμάτων γενικότερα και να μην επηρεάζεται από τις διακυμάνσεις του πολιτικού κύκλου. Διότι, όταν ο πολιτικός κύκλος είναι δυσμενής για την Κυβέρνηση, παρεμβαίνει τότε στην Επιτροπή Κεφαλαιαγοράς και της λέει "αυτό κι εκείνο θα κάνεις" -το είδαμε προεκλογικά- προκειμένου να εξυπηρετήσει κυβερνητικές και κομματικές σκοπιμότητες. Ανεξάρτητη λοιπόν αρχή, Επιτροπή Κεφαλαιαγοράς ευρύτερης συναίνεσης στον ορισμό της και αλλαγή της σύνθεσής της. 
Δεν είναι το θέμα ο Γενικός Διευθυντής. Δεν την πιστεύει κανείς πλέον την Επιτροπή Κεφαλαιαγοράς. Δεν έχει επιτελέσει το έργο της τόσο καιρό.  Δεν πρόκειται να το επιτελέσει και στο μέλλον, διότι δεν έχει το κύρος, δεν έχει την αξιοπιστία, δεν έχει την ευρύτερη κάλυψη και ανεξαρτησία για να κινηθεί με αποφασιστικότητα. Πρέπει να αλλάξει βεβαίως, όπως είπα και η σύνθεσή της. 
Η Επιτροπή Κεφαλαιαγοράς, ακόμα και το Δ.Σ. του Χρηματιστηρίου Αξιών Αθηνών συμπεριλαμβάνει εκπροσώπους φορέων βιομηχάνων, τραπεζών, θεσμικών επενδυτών και κατ' εξοχήν πρέπει να ελεγχθούν από τις αντίστοιχες επιτροπές. Δεν αντιλαμβάνεσθε ότι αυτοί που συμμετέχουν, που προέρχονται από το Σύνδεσμο Ελλήνων Βιομηχάνων, από την 'Ενωση Ελληνικών Τραπεζών, από τους θεσμικούς επενδυτές, αυτό που τους ενδιαφέρει πρώτα και κύρια είναι να μην κάνει η Επιτροπή Κεφαλαιαγοράς εκείνες τις ενέργειες που θα ενοχλήσουν τους φορείς από τους οποίους υπεδείχθησαν; Είναι προφανέστατο αυτό. Αυτοί που προέρχονται από το Σύνδεσμο Ελλήνων Βιομηχάνων δεν θα ενδιαφερθούν ποτέ ώστε να ελεγχθούν οι βιομηχανίες, δεν θα ενδιαφερθούν οι εκπρόσωποι των Τραπεζών μέσα στην Κεφαλαιαγορά για τον έλεγχο των Τραπεζών, θα είναι ανασταλτικός παράγοντας και εμπόδιο στην Επιτροπή Κεφαλαιαγοράς. 
Δεν ξέρω τι λέει επ' αυτού και η Νέα Δημοκρατία, η οποία, αν κατάλαβα καλά, με τις χθεσινές παρατηρήσεις της περίπου συμφωνεί με αυτού του είδους τις συνθέσεις και λέει ότι οι δυνάμεις της αγοράς πρέπει να συμμετέχουν σ' αυτά τα όργανα. Μα, η Επιτροπή Κεφαλαιαγοράς ελέγχει την κεφαλαιαγορά. Αν οι δυνάμεις της κεφαλαιαγοράς είναι αυτές που συμμετέχουν εκεί, τότε πώς είναι δυνατόν η επιτροπή να επιτελέσει το ρόλο της. 
Γι' αυτόν το λόγο, λοιπόν, καταψηφίζουμε όλα τα άρθρα, από το 7 έως το 12, διότι δεν ανταποκρίνονται στις ώριμες και αναγκαίες αλλαγές που πρέπει να γίνουν. 
Ξεκινάω πάλι από την αρχή διότι, επιτρέψτε μου να πω, αυτό θεωρώ το πιο μείζον θέμα: Η Επιτροπή Κεφαλαιαγοράς και το Δ.Σ. του Χρηματιστηρίου Αξιών Αθηνών να αποκτήσουν κύρος και αξιοπιστία. 
Στο άρθρο 1 θα ήθελα να κάνω τις εξής παρατηρήσεις: Είναι σαφές ότι προσπαθείτε να δώσετε εξουσιοδοτήσεις  στην Επιτροπή Κεφαλαιαγοράς, αυτήν την επιτροπή για την οποία σας μίλησα προηγουμένως, να λάβει μέτρα που υπερβαίνουν το έργο της και τις δυνατότητές της, ακόμα και από αυτά που δεσμευτικά της αναθέτει ο νόμος να πράττει. 
(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 
Αυτό το μεγάλο αίνιγμα που υπάρχει στο άρθρο 1 είναι ο κανονισμός συμπεριφοράς των επιχειρήσεων. Αυτός ο κανονισμός θα διαμορφωθεί από την Επιτροπή Κεφαλαιαγοράς. Είναι ο μεγάλος άγνωστος, ο άγνωστος Χ, το μεγάλο αίνιγμα αυτού του νομοσχεδίου. 
Και δεν μας είπατε εδώ τι περίπου εσείς σκέφτεστε, αφού δεν το γράφει το νομοσχέδιο, ότι θα περιέχει αυτός ο κανονισμός συμπεριφοράς των επιχειρήσεων και των οργάνων διοίκησής τους. Ποιο είναι το μυστήριο σε αυτήν την υπόθεση; Γιατί δεν πρέπει και εμείς να το γνωρίζουμε; Γιατί αναθέτετε σε ένα κυβερνητικό στην ουσία όργανο την Επιτροπή Κεφαλαιαγοράς να το πράξει και δεν το φέρνετε εδώ στη Βουλή να το γνωρίσουμε και εμείς; 'Η εν πάση περιπτώσει εάν δεν είστε έτοιμοι γιατί δεν το παραπέμπετε στο δεύτερο νομοσχέδιο, το οποίο άκουσα ότι θα έλθει και πολύ γρήγορα, ώστε να ξέρουμε τι ψηφίζουμε; Μπορεί να είναι καλό, δεν το αμφισβητώ. Δεν ξεκινώ με αρνητικές προθέσεις. Αλλά δεν το γνωρίζουμε και μπορεί να είναι και ένα τέρας. Διότι οι κύριοι της Επιτροπής Κεφαλαιαγοράς μπορεί να κάνουν μία μεγάλη έκθεση ιδεών, να πάρουν και λίγο τα μυαλά τους αέρα, εσείς έτσι να θεωρήσετε ότι δίνετε και αρμοδιότητες και να δούμε έναν κανονισμό συμπεριφοράς των επιχειρήσεων και των οργάνων των επιχειρήσεων που να νιώθουμε τεράστια έκπληξη. 
Με βάση ποιο νόμο ή προεδρικό διάταγμα θα κινηθεί αυτός ο κανονισμός συμπεριφοράς των επιχειρήσεων; Σε τι νομοθετικό πλαίσιο θα αναφέρεται; Ούτε καν αυτό λέτε. 
Το δεύτερο που θέλω να υπογραμμίσω στο άρθρο 1 είναι το εξής: Μιλάτε για προαναγγελία και είναι σωστό. Πρέπει οι κύριοι μέτοχοι, όταν πρόκειται να διαθέσουν ή να αποκτήσουν νέα δικαιώματα ψήφου ή να αλλάξουν τη σύνθεση του μετοχικού τους κεφαλαίου, να προαναγγέλουν. Πρέπει να σταματήσει επιτέλους αυτό το παιχνίδι που γνωρίσαμε τα προηγούμενα χρόνια, όπου γνωστοποιούνται εκ των υστέρων οι αλλαγές, όταν βέβαια οι μικροεπενδυτές και οι ανίδεοι είχαν υποστεί τεράστιες ζημιές από τα παιχνίδια των κυρίων μετόχων και των μεγαλομετόχων. Αλλά εδώ πάλι δεν μας λέτε συγκεκριμένα πράγματα για να κρίνουμε. Πότε θα γίνεται αυτή η προαναγγελία; Δεν μπορείτε να το προσδιορίσετε αυστηρά, έστω, περίπου; Πότε; Διότι ξέρετε αν η προαγγελία γίνεται πριν ένα χρόνο, διαφέρει από το αν θα γίνεται πριν έξι μήνες, διαφέρει αν θα γίνεται πριν ένα μήνα, διαφέρει αν θα γίνεται πριν μερικές μέρες. 
Η προαναγγελία, λοιπόν, εάν δεν έχει κάποιο χρονικό πλαίσιο το οποίο να κριθεί εδώ, μπορεί να είναι και δώρον άδωρον, μπορεί να λέει τα πάντα και να μη λέει και τίποτα, μπορεί να είναι μια "τρακατρούκα" και μπορεί να είναι και ένα ουσιαστικό μέτρο. Δεν μας το διευκρινίζετε όμως. Δεν μας δίνετε να καταλάβουμε τι σκέπτεστε, πού περίπου κινείστε. 
Μιλάτε για προαναγγελία σημαντικών ποσοστών του μετοχικού κεφαλαίου ή των δικαιωμάτων ψήφου. 'Οταν λέτε σημαντικό ποσοστό τι περίπου εννοείτε; Και αυτό για να αντιληφθούμε και εμείς. Σημαντικό ποσοστό μπορεί να θεωρεί κανείς και το 0,5%, το 1%, το 5%, το 10% του εν λόγω μετοχικού κεφαλαίου ή δικαιωμάτων ψήφου. Μπορεί να είναι χίλια δύο πράγματα. Τι είναι αυτό το σημαντικό ποσοστό; Σε τι πλαίσια κινείται, για να αντιληφθούμε και εμείς τι ψηφίζουμε; Γιατί αφήνετε την Επιτροπή Κεφαλαιαγοράς; Γιατί έχετε τη σιγουριά ότι την ελέγχετε και μπορείτε να την κατευθύνετε ώστε να τα καθορίσει αυτά; 'Η τα θεωρείτε λεπτομέρειες; 
Δεν είναι καθόλου λεπτομέρειες, διότι από αυτά θα κριθεί το συγκεκριμένο νομοσχέδιο και όχι από τους τίτλους. 
Το άρθρο 2 αφορά την εξάμηνη αναβολή σε περιπτώσεις ειδικές για την ομαλή ροή στην αγορά. Δεν θα είχαμε αντίρρηση σε αυτό το άρθρο εάν είχαμε, όπως σας είπα, εμπιστοσύνη στο τι πράττει και στο τι κάνει η Επιτροπή Κεφαλαιαγοράς. 
Θα ήθελα να σημειώσω στο άρθρο 2 ορισμένα πράγματα τα οποία εν γένει έχουν κάποια σημασία, αλλά δεν τα εξειδικεύετε ή έτσι όπως τα λέτε, έχουν μία αοριστία, η οποία δεν μας επιτρέπει να κρίνουμε πού θέλετε να πάτε τα πράγματα. Λέτε στην παράγραφο 3 του άρθρου 2 ότι το Διοικητικό Συμβούλιο του Χρηματιστηρίου Αξιών Αθηνών, με απόφασή του που δημοσιεύεται στην Εφημερίδα της Κυβερνήσεως, μπορεί να εξαρτά την εξέταση και την έγκριση ενημερωτικού δελτίου ή την έγκριση εισαγωγής μετοχών που προέρχονται από αύξηση μετοχικού κεφαλαίου, από προϋποθέσεις, περιορισμούς και άλλες υποχρεώσεις ανάλογα με το ύψος των κεφαλαίων που πρόκειται να αντληθούν, όπως ενδεικτικά χρονικούς περιορισμούς κλπ. 
Ποιες είναι αυτές οι προϋποθέσεις, οι περιορισμοί και οι άλλες υποχρεώσεις; Γιατί να τις καθορίσει αυτές το Διοικητικό Συμβούλιο του Χρηματιστηρίου Αξιών Αθηνών; Πού περίπου θα κινούνται αυτές οι προϋποθέσεις, οι περιορισμοί και οι άλλες υποχρεώσεις; Και εδώ αοριστία!  Η παράγραφος 4  που είναι πολύ σημαντική αν και πολύ περιορισμένη, θα μπορούσε εν μέρει να συμβάλει στον έλεγχο για το πού πάνε οι αυξήσεις του μετοχικού κεφαλαίου. Σε αυτήν λέτε:" Με απόφαση του Διοικητικού Συμβουλίου της Επιτροπής Κεφαλαιαγοράς που εκδίδεται μετά από γνώμη του Διοικητικού Συμβουλίου του Χρηματιστηρίου Αξιών Αθηνών,  μπορεί να καθορίζονται όροι και υποχρεώσεις για τη χρηματιστηριακή συμπεριφορά των εταιρειών, των μετόχων,  των μελών του διοικητικού τους συμβουλίου ή άλλων οργάνων της διοίκησής της μετά την αύξηση  του μετοχικού τους κεφαλαίου και σε σχέση με αυτή". Ποιοι είναι αυτοί οι όροι και οι υποχρεώσεις; Πού θα κινούνται, προς ποια κατεύθυνση; Πάλι εδώ η Επιτροπή Κεφαλαιαγοράς  εξουσιοδοτείται εν λευκώ και επιτρέψτε μου να πω ότι με έναν έμμεσο τρόπο εξουσιοδοτείσθε εσείς να το  κάνετε και εμείς να μην το γνωρίζουμε, να μην μπορούμε  να το κρίνουμε. Γιατί ζητάτε μια εξουσιοδότηση εν λευκώ και δεν φέρνετε  συγκεκριμένα τις σκέψεις σας να τις καταθέσετε, ώστε και εμείς να μπορούμε να έχουμε λόγο επ' αυτών; Για αυτούς τους λόγους τα άρθρα 1 και 2 τα καταψηφίζουμε. 
Το τρίτο άρθρο αφορά στην αστική ευθύνη. Σβήσατε την ποινική ευθύνη και αφήσατε την αστική. Δεν καταλαβαίνω, δεν είμαι νομικός, αλλά με ποιό τρόπο μπορεί να διαπιστωθεί ποινική ευθύνη η οποία  να μην έχει αστικές επιπτώσεις; Αν διαπιστωθεί ποινική ευθύνη πού την αφήνετε; 
Εδώ υπάρχει ένα πελώριο θέμα. Αν διαπιστωθεί ποινική ευθύνη κατά μιας επιχείρησης, κατά μιας επενδυτικής εταιρείας κλπ. γιατί δεν θα ζητηθούν και οικονομικές ευθύνες, όταν αυτές έχουν υποστεί οικονομικές κυρώσεις  ή τους έχουν επιβληθεί πρόστιμα; Γιατί να μη ζητήσουν αποζημιώσεις; Είναι δυνατόν; Το πρώτο που θα ζητούσε μια εταιρεία είναι αποζημίωση. 
Κατ' αυτόν τον τρόπο πολύ φοβάμαι ότι απαλλάσσετε  εν γένει  την Επιτροπή Κεφαλαιαγοράς από τις ευθύνες της οι οποίες είναι υπαρκτές, γιατί ασκεί έναν εποπτικό ρόλο, έχει δυνατότητα κυρώσεων. Δεν επιτρέπετε με αυτόν τον τρόπο σε κάποιον να καταφύγει στα δικαστήρια. 
Αν κατάλαβα καλά -αν όχι διορθώστε με στη δευτερολογία σας, είμαι ανοιχτός στις απόψεις σας, διότι δεν έχω και ιδιαίτερες νομικές γνώσεις, αλλά μιλάω με αυτά τα λίγα που ξέρω-  χρειάζονται ειδικά δικαστήρια για την κεφαλαιαγορά. 'Ολες αυτές οι υποθέσεις δεν μπορούν να κριθούν από τα τακτικά δικαστήρια. Αυτό έπρεπε να κάνετε και να το  φέρετε προς ψήφιση, ώστε να μπορούν εύκολα να γίνονται προσφυγές, εύκολα  να αντιμετωπίζονται και να δικάζονται εύκολα, γρήγορα και δίκαια. Διότι πλέον όταν τα τακτικά δικαστήρια αναλαμβάνουν αυτές τις υποθέσεις, γίνεται φαύλος κύκλος, απερίγραπτο χάος. Γι' αυτόν το λόγο καταψηφίζουμε και το άρθρο 3. 
'Οσον αφορά στα άρθρα 4,5 και 6 δεν έχουμε  αντίρρηση. Εμείς επιδιώκουμε και είναι ανάγκη νομίζω, να υπάρξει εκπαίδευση των στελεχών των εταιρειών στις EΛΔΕ και στις επενδυτικές εταιρείες κάθε μορφής.  Φυσικά έχουμε επιφυλάξεις για την αξιοπιστία των εξετάσεων και των διαγωνισμών που θα κάνετε, διότι αυτές γίνονται από την Επιτροπή Κεφαλαιαγοράς. Πάλι υπεισέρχεται το πρόβλημα μιας πραγματικά ανεξάρτητης αρχής με ευρύτερη συναίνεση. Ωστόσο είναι αναγκαίο να γίνει. Δεν μπορεί να πηγαίνουν οι πολίτες  σε ΕΛΔΕ και επενδυτικές εταιρείες και να αντιμετωπίζουν ανθρώπους που δεν έχουν ιδέα από το χρηματιστήριο. Και οι περισσότεροι από αυτούς δεν έχουν εμπειρία και την αποκτούν "στου κασίδι το κεφάλι". 
Χρειάζεται, λοιπόν, η εκπαίδευση και γι' αυτόν το λόγο θα ψηφίσουμε αυτό το άρθρο. Επίσης χρειάζεται η πρόσληψη προσωπικού που αναφέρεται στα άρθρα 5 και 6. Εδώ υπάρχει ένα θέμα στο οποίο αναφέρθηκε και ο συνάδελφος του Κομμουνιστικού Κόμματος Ελλάδας, κ. Τζέκης. 
'Οσον αφορά στο άρθρο 7 το καταψηφίζουμε, διότι πάλι μπαίνει το θέμα της αξιοπιστίας της Επιτροπής Κεφαλαιαγοράς. Χρειάζονται αυστηρές κυρώσεις αλλά χρειάζεται και η αξιοπιστία. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Καμμένος έχει το λόγο. 
ΠΑΝΑΓΙΩΤΗΣ ΚΑΜΜΕΝΟΣ: Κύριε Πρόεδρε, παρακολούθησα αυτήν τη συζήτηση μέσω των Πρακτικών γιατί την ίδια ώρα είχαμε τις ΔΕΚΟ. Θα ήθελα την ανοχή του Προεδρείου για να καταθέσω κάποιες σκέψεις μου. 
Κύριε Υπουργέ, θα πρέπει να καταλάβουμε όλοι μας, ότι το ελληνικό χρηματιστήριο περνά πλέον σε μια καινούρια φάση. Μέχρι το τέλος του έτους είναι δεδομένο ότι θα υπάρξει ανάβαθμιση της κεφαλαιαγοράς. Αυτό σημαίνει ότι το χρηματιστήριό μας θα αντιμετωπίζεται αντίστοιχα με τα χρηματιστήρια της Φραγκφούρτης, του Λονδίνου, των Παρισίων κλπ. Μέχρι τώρα συγκρινόμεθα με τα χρηματιστήρια της Κουάλα Λουμπούρ, της Τζακάρτας, του Καϊρου και της Κωνσταντινούπολης. 
Αυτό σημαίνει ότι έχουμε μεγάλες ευθύνες ως πολιτεία, ως επενδυτικό κοινό και ως μια κεφαλαιαγορά που μπαίνει πια στο κλαμπ των μεγάλων.                Σκοπός μας είναι να υπηρετήσουμε το χρηματιστήριο διότι είναι ένας θεσμός που πρέπει να υποστηριχτεί από όλους διακομματικά. 
'Ομως, τα μέτρα τα οποία παίρνετε, κύριε Υπουργέ, είναι ημίμετρα κατά την άποψη των περισσοτέρων παραγόντων της κεφαλαιαγοράς, αλλά και κατά την άποψη διεθνών παραγόντων. Σας τα λέω αυτά όχι ως πολιτικός, αλλά ως άνθρωπος που έχει εργαστεί σε χρηματιστηριακές εταιρείες σε όλο τον κόσμο. Το να παίρνονται κάποια ημίμετρα τέτοιου είδους χωρίς να αποφασίζουμε όλο μαζί μέσα στο ελληνικό Κοινοβούλιο ότι θα αναβαθμίσουμε την κεφαλαιαγορά, είναι προσβολή για τη χώρα. 
Ακούστηκαν πάρα πολλά πράγματα κατά τη διάρκεια αυτής της συζήτησης και κυρίως ακούστηκαν κατηγορίες για τους μηχανισμούς που ανέδειξαν το ελληνικό χρηματιστήριο. Οι μηχανισμοί αυτοί είναι βασικά οι ΕΛΔΕ. 'Εχουν γίνει λάθη, γιατί δεν υπήρχε η απαραίτητη εμπειρία ούτε από εκείνους που χειριζόντουσαν τις εντολές ούτε από της χρηματιστηριακές εταιρείες, αλλά ούτε και από το επενδυτικό κοινό. 
Δεν θα πρέπει όμως να αδικούμε τους μηχανισμούς εκείνους που ουσιαστικά οδήγησαν το επενδυτικό κοινό να φύγει από την αποταμίευση και να βάλει τα χρήματά του στη μάχιμη ελληνική οικονομία. Το χρηματιστήριο θα μπορούσε με τα χρήματα τα οποία μπήκαν κατά τη διάρκεια των προηγουμένων και ιδιαίτερα την περυσινή περίοδο, να βοηθήσει την ελληνική οικονομία να αναδειχθεί για να μπορέσουν οι επιχειρήσεις να αντιμετωπίσουν τις προκλήσεις του ανταγωνισμού, αλλά και τους Ολυμπιακούς Αγώνες, διότι σε τέσσερα χρόνια θα έχουμε να αντιμετωπίσουμε ξένες χώρες που θα έχουν χρηματοδοτήσεις από ξένες κεφαλαιαγορές για να διεκδικήσουν σοβαρό κομμάτι της ελληνικής αγοράς. Επιπλέον, το χρηματιστήριο θα μπορούσε να βοηθήσει στον εκσυγχρονισμό της βιομηχανίας μας, αλλά και στην καταπολέμηση της ανεργίας, μιας μάστιγας που αντιμετωπίζεται με την ενίσχυση της ελεύθερης οικονομίας και του χρηματιστηρίου. 
'Εχουμε μια παρατεταμένη κρίση η οποία ξεκίνησε πέρυσι τον Οκτώβριο και συνεχίζεται. Και πολύ φοβάμαι ότι θα συνεχιστεί αν δεν παρθούν κάποια μέτρα εσωτερικής αναβάθμισης της δικής μας αγοράς. Θεωρώ ότι μέτρα τα οποία θα μπορεί να πάρει η Επιτροπή Κεφαλαιαγοράς, αλλά και η Κυβέρνηση, θα πρέπει να είναι θεσμοθετημένα από τη Βουλή. 
Σε περιόδους κρίσεως θα πρέπει να έχουμε τη δυνατότητα παρατάσεως των αυξήσεων του μετοχικού κεφαλαίου. Οι επενδυτές έχουν υποστεί τεράστιες ζημιές που φθάνουν το 60% και το 70% των χρημάτων τους. Γι' αυτό θα πρέπει να υπάρξει ευελιξία στην Επιτροπή Κεφαλαιαγοράς ώστε να μπορεί να δίνει μια παράταση στην αύξηση του μετοχικού κεφαλαίου για να υπάρχει δυνατότητα ρευστότητας στους μικροεπενδυτές για να μπορούν να αντέχουν και να μην πουλούν τουλάχιστον τις μήτρες των μετοχών για να συμμετέχουν σε μια αύξηση μετοχικού κεφαλαίου. 
Δεύτερον, πιστεύω ότι θα πρέπει να υπάρχει ευελιξία. Εμείς, σαν κόμμα είμαστε υπέρ των εισαγωγών νέων μετοχών, αλλά δεν είναι δυνατόν  σε μια περίοδο κρίσεως όταν υπάρχει έλλειψη ρευστότητας να μην μπορεί η Επιτροπή Κεφαλαιαγοράς να σταματά τις νέες εισαγωγές. Αυτό συμβαίνει σε όλα τα  χρηματιστήρια του κόσμου για να διευκολύνεται η αντιμετώπιση της κρίσης.  Μπορεί, λοιπόν, να γίνεται μια προσωρινή διακοπή των εισαγωγών νέων εταιρειών για να εξασφαλίζεται η ρευστότητα που θα βοηθά τις ήδη εισηγμένες να κρατήσουν επίπεδα τιμών. 
Πράγματι αυτήν τη στιγμή υπάρχουν πάρα πολλές μετοχές στο χρηματιστήριο σοβαρών εταιρειών που είναι υποτιμημένες, ανεξάρτητα των παιχνιδιών που γίνονται από ξένους οίκους που με διάφορες ανακοινώσεις τους ουσιαστικά παίζουν υποτιμητικά κερδοσκοπικά παιχνίδια. 
Τρίτο θέμα, νομίζω ότι είναι ώριμη η ελληνική χρηματαγορά, είναι ώριμη η ελληνική οικονομία να μπορέσει να εξασφαλίσει τη δυνατότητα στους επενδυτές και στους μικροεπενδυτές, αλλά και στους θεσμικούς που έχουν όλοι σχεδόν οι επενδυτές σε όλα τα χρηματιστήρια του κόσμου, δηλαδή, να θεσμοθετήσουμε τον αέρα. 
Ξέρετε πολύ καλά και γνωρίζει και η αγορά ότι ουσιαστικά αυτήν τη στιγμή ο αέρας υπάρχει. Και θεσμικοί επενδυτές και μικροεπενδυτές ουσιαστικά παίζουν σε κωδικούς όχι μέσω των ΕΛΔΕ, αλλά μέσω των χρηματιστηριακών εταιρειών, σε αρκετά μεγάλα ποσοστά αέρα και γι' αυτό υπάρχουν και μεγάλες ζημιές. 
Πιστεύω ότι ήρθε η ώρα για να αντιμετωπίσουμε την κρίση αυτήν τη στιγμή, να θεσμοθετήσουμε νομικά τον αέρα. Στο εξωτερικό βρίσκεται στο επίπεδο του 60%, του 70% και του 80%. Να το κάνουμε πιο λίγο, σταδιακά, με εσκαλιέ. Αλλά δεν είναι δυνατόν να κοροϊδεύουμε τους εαυτούς μας αυτήν τη στιγμή λέγοντας ότι δεν είναι θεσμοθετημένος ο αέρας και ουσιαστικά να υπόκειται στο προσωπικό ρουσφέτι του χρηματιστή με το μικροεπενδυτή. 
'Αλλο θέμα που πιστεύω πρέπει να αντιμετωπίσουμε είναι αυτό της κατάργησης του limit up και limit down. Πιστεύω, κύριε Υπουργέ, ότι αυτά προφύλαξαν κάποιο χρονικό διάστημα την κεφαλαιαγορά μας από κάποιους επενδυτές οι οποίοι ήταν ανώριμοι στην αγορά. 'Ομως, τώρα όπου και αν πάτε, σε όποιο μέρος της Ελλάδος και αν βρεθείτε, σε όποιο μικροεπενδυτή και αν μιλήσετε, ανεξαρτήτως του μορφωτικού του επιπέδου και των γνώσεών του στα οικονομικά, πιστεύω πως ξέρει καλά τους κανόνες του χρηματιστηρίου. Η κατάργησή του θα οδηγήσει ουσιαστικά σε μία βίαιη, ίσως σε βραχυχρόνιο διάστημα, αλλά ουσιαστικά σε μία εκτόνωση μίας κρίσης που συνεχίζεται. Και πιστεύω ότι πρέπει να το τολμήσουμε όλοι μαζί γιατί το limit up και limit down απαγορεύουν σε ξένους επενδυτές να' ρθουν στην Ελληνική Κεφαλαιαγορά. Πρέπει να ξέρετε ότι έτσι γίνονται φοβερά παιχνίδια. Αν κάποιος επιχειρηματίας πρέπει να προσέξει τις μετοχές του με το που κλειδώνει μία μετοχή στο limit down βάζει από πίσω ότι πουλάει εκατό χιλιάδες κομμάτια, πανικοβάλει τους επενδυτές, τα αποσύρει και τα μαζεύει από την κεφαλαιαγορά. Το ίδιο συμβαίνει και με το limit up.  Τέτοιου είδους κερδοσκοπικά παιχνίδια τα οποία δεν γίνονται από τους περίφημους τρέιντερς οι οποίοι κατηγορούνται, αλλά γίνονται από ορισμένους ανεύθυνους που χειρίζονται μετοχές εισηγμένων ιδίως μικρής κεφαλαιοποίησης μετοχών πιστεύω πως πρέπει να τους τα καταργήσουμε με την κατάργηση του limit up και limit down και δεν υπάρχει σε καμία κεφαλαιαγορά στον κόσμο. 
'Οσο για το ρόλο της Επιτροπής Κεφαλαιαγοράς δεν είναι δυνατόν, κύριε Υπουργέ, να συμβαίνει αυτό που σήμερα συμβαίνει. Δεν είναι δυνατόν ο Πρόεδρος της Επιτροπής Κεφαλαιαγοράς να έχει το μοναδικό κομπιούτερ στο γραφείο του και παράλληλα να μπορεί να επικοινωνεί τηλεφωνικά με ανθρώπους εκτός της αιθούσης των συνεδριάσεων και να έχει μπροστά του το βάθος των εντολών αγορών και πωλήσεων από το πριόπενιγκ. Οι χρηματιστηριακές εταιρείες και εκείνοι που χειρίζονται τους λογαριασμούς βλέπουν μέχρι τρεις εντολές και στη διάρκεια του πριόπενιγκ μέσω των συστημάτων φαίνεται η μεγαλύτερη τιμή αγοράς και η μικρότερη τιμή πωλήσεως. 
Ο Πρόεδρος της Επιτροπής Κεφαλαιαγοράς έχει μπροστά του τώρα κομπιούτερ, που γνωρίζει τις εντολές που έχουν μπει από την προσυνεδρίαση και οι οποίες ουσιαστικά διαμορφώνουν την πορεία της μετοχής καθ'όλη τη διάρκεια της ημέρας. Αυτό δεν απαγορεύεται. Να γίνεται αυτό. Δεν μπορεί όμως παράλληλα να έχει τη δυνατότητα να επικοινωνεί κατά τη διάρκεια της συνεδρίασης με τα τηλέφωνα με εξωτερικούς παράγοντες για την προστασία και τη δική του αλλά και της Επιτροπής Κεφαλαιαγοράς, αλλά και για την προστασία της ίδιας μας της αγοράς. 
'Oσον αφορά τα θέματα των πακέτων μετοχών υπάρχει ουσιαστικά η δυνατότητα με τη σημερινή νομοθεσία τα πακέτα μετοχών τα οποία διακινούνται και ανταλλάσσονται μεταξύ των χρηματιστηριακών εταιρειών να επιλέγεται ο χρόνος από τις χρηματιστηριακές εταιρείες και ουσιαστικά την ώρα που γίνονται τα πακέτα αυτά, δίνουν τη δυνατότητα αρχής ή τέλους ενός ολόκληρου παιχνιδιού. 
Πιστεύω, λοιπόν, ότι τα πακέτα που θα γίνονται μέσα στη διάρκεια της συνεδρίασης να προαναγγέλονται κατά τη διάρκεια της προσυνεδρίασης, όπως γίνεται στα περισσότερα ευρωπαϊκά χρηματιστήρια και στις Ηνωμένες Πολιτείες. 
Τελειώνω λέγοντας, κύριε Υπουργέ, ότι αυτήν τη στιγμή έχουμε την υποχρέωση όλοι μας, το σύνολο των πολιτικών δυνάμεων αλλά και της πολιτείας, να στηρίξουμε την Επιτροπή Κεφαλαιαγοράς και το ελληνικό χρηματιστήριο, αλλά ουσιαστικά να το απελευθερώσουμε από αυτήν τη νοοτροπία της τριτοκοσμικής χρηματαγοράς που σήμερα υπάρχει, για να μπορέσουμε να αντλήσουμε κεφάλαια. 
Ευχαριστώ. 
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, έχω την τιμή να ανακοινώσω στο Τμήμα ότι τη συνεδρίασή μας παρακολουθούν από τα θεωρεία δεκαέξι μαθητές και εννέα συνοδοί καθηγητές από το Γυμνάσιο Ανωγείων του Νομού Ρεθύμνης αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ". 
Η Βουλή τους καλωσορίζει. 
(Χειροκροτήματα απ' όλες τις πτέρυγες της Βουλής) 
Ο κ. Γείτονας έχει το λόγο για επτά λεπτά επί των άρθρων του πρώτου κεφαλαίου. 
ΚΩΝΣΤΑΝΤΙΝΟΣ ΓΕΙΤΟΝΑΣ (Α' Αντιπρόεδρος της Βουλής): Κύριε Πρόεδρε, δικαιολογώ τον κ. Καμμένο που ήθελε περισσότερο χρόνο για να πει τις απόψεις του, διότι απόψεις έχουν όλοι στη Νέα Δημοκρατία και διαφορετικές. 'Αποψη του κόμματος δεν έχουμε ακούσει. 'Ετσι αισθάνεται ο κάθε συνάδελφος από τη Νέα Δημοκρατία την ανάγκη να πει την άποψή του. 
Εγώ θα συμφωνήσω να στηρίξουμε την κεφαλαιαγορά. Θεωρώ καλή την προαίρεση, αλλά αυτό δεν είναι να το λέμε, Θυμίζει το "φωνή Ιακώβ και χείρες Ισαάβ" ή και το αντίστροφο- το θέμα είναι να το κάνουμε πράξη. 
Αν πήρα το λόγο, κύριε Πρόεδρε, το έκανα κυρίως για να συμβάλω να βγει ένα μήνυμα από τη συζήτηση σ' αυτήν την Αίθουσα. 
Το πρώτο που έχουμε να κάνουμε εμείς τα κόμματα, οι πολιτικοί, είναι να βγάλουμε από την πολιτική ατζέντα την ατζέντα της πολιτικής διαμάχης στο χρηματιστήριο. Αυτή είναι η μεγαλύτερη προσφορά και στην αναβάθμισή του και στην εύρυθμη λειτουργία του. 
Η θεσμική θωράκιση του χρηματιστηρίου, η εύρυθμη λειτουργία της χρηματαγοράς, που ουσιαστικά προβλέπεται με τα άρθρα που συζητούμε, πιστεύω ότι είναι και οικονομική αναγκαιότητα αλλά και κοινωνική απαίτηση. Και θα έλεγα ότι είναι και κοινή στάση εδώ, κοινή θέση όλων των κομμάτων, να ενισχύσουμε την εποπτεία και τον έλεγχο στο χρηματιστήριο, ώστε να διασφαλίζεται και η ομαλή λειτουργία της αγοράς αλλά και κυρίως να προστατεύεται το επενδυτικό κοινό. 
Το χρηματιστήριο μπήκε για καλά στη ζωή μας ως αγορά. Αυτή είναι η πραγματικότητα με τη διεύρυνση των αγορών. Ζούμε στην εποχή της διεύρυνσης των αγορών. 
Ακόμα και εκείνη η πτέρυγα -αναφέρομαι κυρίως στο Κομμουνιστικό Κόμμα Ελλάδος- που αρνείται το ρόλο των αγορών για δικούς της λόγους και τη σημασία της Χρηματαγοράς στην οικονομική ανάπτυξη, πιστεύω ότι συμφωνεί στα μέτρα ενίσχυσης της θωράκισης του Χρηματιστηρίου. Τουλάχιστον αυτό φάνηκε και από τις τοποθετήσεις των Βουλευτών του Κομμουνιστικού Κόμματος Ελλάδος. Γιατί πιστεύω ότι κατά βάση δεν αρνείται ακόμα και αυτή η πτέρυγα, ότι το χρηματιστήριο μπορεί πραγματικά να είναι ο υγιέστερος τρόπος άντλησης κεφαλαίων για επενδύσεις, άρα είναι αναπτυξιακός θεσμός, αλλά ταυτόχρονα και να δίνει δυνατότητες στον αποταμιευτή για επενδύσεις. 
Να είμαστε ειλικρινείς εδώ μέσα. Σας άκουσα με προσοχή, κύριε Καμμένε, και άκουσα και τους άλλους συναδέλφους της Νέας Δημοκρατίας. Και εμείς έχουμε δουλέψει σε χώρους τραπεζικούς. Τα μέτρα της ενίσχυσης και της θωράκισης καθίστανται αναγκαία για δύο λόγους, απλούς αλλά σημαντικούς. 
Ο ένας λόγος είναι οι ραγδαίες εξελίξεις -το είπατε- και μην κάνουμε κριτική στην Κυβέρνηση για το χρηματιστήριο όταν το πήρε από ένα καχεκτικό μαγαζάκι το οποίο ήταν για λίγους και ειδικούς, "εκλεκτούς", και το έκανε μια εξελισσόμενη χρηματαγορά. Συμφωνώ μαζί σας ότι θα πρέπει να ωριμάσει και να αναπτυχθεί αυτή η αγορά. Η ραγδαία αυτή εξέλιξη έφερε και προβλήματα.  'Αρα, έχουμε ανάγκη συνεχώς να παίρνουμε νέα μέτρα. 
Το δεύτερο στοιχείο που είναι σημαντικότερο και το τόνισα από την αρχή είναι ότι πέρα από τις αδυναμίες στο θεσμικό πλαίσιο εκδηλώθηκε παθογένεια κυρίως από τη συμπεριφορά όλων των εμπλεκομένων που ξεκινάει από την πολιτική από τις επιχειρήσεις, αλλά και τους επενδυτές. Γιατί κάποιοι νόμισαν ότι στη Σοφοκλέους δεν πρέπει να επικρατεί "το κλέος της σοφίας" αλλά η μωρία της κερδοσκοπίας. Και η παθογένεια αυτή η οποία έφθασε να εκδηλώνεται με τους υψηλούς πυρετούς ή με τις υποθερμίες, ενισχύθηκε από παρεμβάσεις της πολιτικής. Γι' αυτό είπα ότι το πρώτο συμπέρασμα που πρέπει να βγει απ' αυτήν την Αίθουσα είναι, "έξω τα κόμματα από το χρηματιστήριο", να βγάλουμε το χρηματιστήριο από τη πολιτική διαμάχη, από την κομματική αντιπαράθεση, η οποία κορυφώθηκε στις εκλογές. 
Και δεν θέλω τώρα να αντιπαρατεθώ σ' αυτά που είπε η Νέα Δημοκρατία και στις ευθύνες που κατελόγισε στην Κυβέρνηση. Τα έχουμε πει σε δημόσιο διάλογο, μετείχα και εγώ προσωπικά, πριν από τις εκλογές. Αλλά, δεν θα πρέπει να ξεχνάτε ότι η στάση σας στο θέμα του χρηματιστηρίου, είχε όλα τα στοιχεία και της πολιτικής υποκρισίας, της διγλωσσίας και του λαϊκισμού. 'Ισως, ποντάρατε στο χρηματιστήριο για εκλογικά κέρδη που δεν ήρθαν. 'Οπως ποντάρετε τώρα και σε άλλα ζητήματα της τρέχουσας πραγματικότητας που δεν θα σας φέρουν εκλογικά κέρδη. Και το λέω αυτό γιατί εξακολουθείτε να μιλάτε για παρεμβάσεις. Η Κυβέρνηση ποτέ δε στήριξε χαρτιά. Θεσμικά, στήριξε το χρηματιστήριο. Αλλά, κρύβετε ότι οι παρεμβάσεις έγιναν μόνο από σας. Με ξεφώνημα συγκεκριμένων μετοχών -αυτό είναι παρέμβαση-με απειλή ποινικοποίησης επενδυτικών προσπαθειών και με καταγγελίες προσώπων. Αυτή ήταν η στάση σας. 
Νομίζω, λοιπόν, ότι οι ρυθμίσεις που γίνονται μ' αυτό το νομοσχέδιο και με τα άρθρα που συζητάμε είναι προς τη σωστή κατεύθυνση. Γιατί τι κάνουν; Ενισχύουν το πλαίσιο εποπτείας. Σφίγγει ο έλεγχος. Δεν το θέλουμε; 
(Στο σημείο αυτό κτυπάει το κουδούνι λήξεως του χρόνου ομιλίας του κ. Κώστα Γείτονα Α' Αντιπροέδρου της Βουλής) 
Κύριε Πρόεδρε, θα ήθελα και εγώ δύο λεπτά ανοχή λόγω των πολλών άρθρων. 
ΠΡΟΕΔΡΕΥΩΝ (Παναγιώτης Σγουρίδης): Ναι, αλλά δεν μιλάτε επί των άρθρων. Μιλάτε για το κλέος της σοφίας. 
ΚΩΝΣΤΑΝΤΙΝΟΣ ΓΕΙΤΟΝΑΣ (Α' Αντιπρόεδρος της Βουλής): Εάν επικρατήσει και το κλέος της σοφίας εδώ, κύριε Πρόεδρε, πιστεύω ότι τα μέτρα που προτείνει η Κυβέρνηση, οι ρυθμίσεις και οι διατάξεις θα βελτιωθούν και θα αποδώσουν κατά τον καλύτερο τρόπο. Γιατί πραγματικά ενισχύουν το πλαίσιο εποπτείας και έλεγχο, άρα συμβάλουν προς την ανάπτυξη και ωρίμανση της κεφαλαιαγοράς. 
Και δεύτερον, ενισχύουν το πλαίσιο διαφάνειας και προστασίας του επενδυτικού κοινού άρα, συμβάλουν στην αποκατάσταση εμπιστοσύνης των συναλλασσομένων. Γιατί εκεί κρύβεται το πρόβλημα. Το χρηματιστήριο για να πάει μπροστά θέλει βεβαιότητες και προοπτικές και προπάντων θέλει να γνωρίσουν οι συναλλασσόμενοι ότι παίζουν με ανοικτούς και καθαρούς κανόνες παιχνιδιού. 
Πώς γίνονται αυτές οι ρυθμίσεις γιατί και γι' αυτό κατηγορήθηκε η Κυβέρνηση. Μάλιστα, τέθηκε και θέμα αντισυνταγματικότητας. Με εξουσιοδοτήσεις ακριβώς, με δυνατότητες που δίνονται στην Επιτροπή Κεφαλαιαγοράς για να πάρει αυτά τα μέτρα, να καθορίσει κανόνες συμπεριφοράς πρόσθετες υποχρεώσεις. Επομένως, και σ' αυτό το σημείο επιτέλους αποφασίστε μεταξύ σας τι θέλετε. Τώρα ακούσαμε από σας, κύριε  Καμμένε, να δώσουμε στην Επιτροπή Κεφαλαιαγοράς και άλλες δυνατότητες.        Δίνονται δυνατότητες αλλά κατηγγέλθησαν ως υπερεξουσιοδοτήσεις. Επιτέλους πώς θέλετε να νομοθετεί η Βουλή; Δεν μπορεί να συντάσσει τεχνικές προδιαγραφές λειτουργίας της χρηματιστηριακής αγοράς, ασφαλώς. θεσμικός είναι ο ρόλος της όχι τεχνικός. 
Γι' αυτό, και τελειώνω, κύριε Πρόεδρε -είμαι μέσα στην κατ' άρθρον συζήτηση- δεν κατανοώ τη θέση σας. Από τη μια μεριά λέτε για τις αδυναμίες της Κυβέρνησης, μιλάτε για αδιαφορία, ακούστηκε ακόμα και η λέξη συνενοχή, και από την άλλη όταν έρχεται η Κυβέρνηση να παρέμβει θεσμικά -εκτός αν θέλετε άλλου είδους παρεμβάσεις, αλλά μόνο αυτό μπορεί να κάνει η Κυβέρνηση- τότε αρνείσθε να ψηφίσετε τις σχετικές διατάξεις. 
Είπατε για ημίμετρα. Δεν ακούσαμε όμως τα μέτρα.  Γι'αυτό και δεν περίμενα τουλάχιστον σε ένα τέτοιο νομοσχέδιο, με τα συγκεκριμένα άρθρα να είναι τόσο στείρα η αντιπολίτευσή σας, διότι δεν ακούστηκε καμιά συγκεκριμένη βελτιωτική πρόταση. 
Σε σας, κύριε Υπουργέ, και τελειώνω έχω να πω μόνο τα εξής: Είδα τις βελτιώσεις που κάνατε, χρειάζονται ορισμένες νομοτεχνικές βελτιώσεις ακόμα. Επισημαίνω ιδιαιτέρως την παρατήρηση που κάνει η Επιστημονική Επιτροπή της Βουλής σε σχέση με το άρθρο 2, την παράγραφο εκείνη, για τους όρους και τις υποχρεώσεις που μπορεί να καθορίζει η Επιτροπή Κεφαλαιαγοράς. Και επισημαίνεται πολύ σωστά, ότι θα πρέπει να προσδιοριστεί -για να μην έχουμε ασάφειες- η κατεύθυνση, προς την οποία θα μπορούν να επιβάλλονται αυτοί οι όροι. Για να υπάρχει διαφάνεια, να μην μείνει καμιά ασάφεια και να υπάρξει καλύτερη απόδοση των διατάξεων. 
Ευχαριστώ, κύριε Πρόεδρε. 
ΠΡΟΕΔΡΕΥΩΝ (Παναγιώτης Σγουρίδης): Να είστε καλά, κύριε Πρόεδρε. 
Ο κ. Σκρέκας έχει το λόγο. 
ΘΕΟΔΩΡΟΣ ΣΚΡΕΚΑΣ: Ευχαριστώ, κύριε Πρόεδρε. 
Είμαι υποχρεωμένος να αρχίσω από την παρατήρηση του κ. Γείτονα, ο οποίος αναφερόμενος στις παρατηρήσεις του συναδέλφου κ. Καμμένου, είπε ότι καλές είναι οι παρατηρήσεις, αλλά είναι προσωπικές, ότι το κόμμα μας δεν έχει θέση. 
Νομίζω ότι αυτό που έχει φανεί από τη συζήτηση και στην επιτροπή, αλλά και στην Αίθουσα αυτή όλες αυτές τις μέρες είναι το ότι η Κυβέρνηση δεν έχει θέση συγκεκριμένη για το χρηματιστήριο. Αποσπασματικά, πρόχειρα, περιπτωσιακά έρχεται κάθε φορά να συμπληρώνει νομοσχέδια, τα οποία έχουν έρθει κατά το παρελθόν, και αυτό επιβεβαιώνει αυτήν την εικόνα που με πίεση προσπαθούμε να δώσουμε να καταλάβει η Κυβέρνηση: 'Οτι δεν μπορεί να νομοθετεί μ'αυτόν τον τρόπο. 
Το χρηματιστήριο, κύριε Πρόεδρε, είναι ένας χώρος άντλησης κεφαλαίων, αλλά και ένας χώρος από τον οποίο οι επενδυτές, μικροί ή μεγάλοι, προσδοκούν ένα καλύτερο αποτέλεσμα. Το αποτέλεσμα αυτό είναι συνάρτηση της ποιότητας των εταιρειών που μπαίνουν στο χρηματιστήριο. Και ο ρόλος του διοικητικού συμβουλίου της κεφαλαιαγοράς είναι ακριβώς αυτός, να επιλέγουν δηλαδή με αυστηρότητα την ποιότητα των επιχειρήσεων που μπαίνουν στο χρηματιστήριο. Γιατί οι καλές αποδόσεις των κεφαλαίων των επενδυτών είναι θέμα καλής λειτουργίας και αποτελεσματικότητας στην αγορά αυτών των επιχειρήσεων. 
Βέβαια, ο κ. Γείτονας είπε πολλά, πήρε το λόγο για να μιλήσει για τα άρθρα, αλλά μόνο για τα άρθρα δεν μίλησε. Επικέντρωσε όλη την επιχειρηματολογία του για τη Ν.Δ. -και είμαι υποχρεωμένος και εγώ να λειτουργήσω προς αυτήν την κατεύθυνση, με την άδειά σας, κύριε Πρόεδρε... 
ΠΡΟΕΔΡΕΥΩΝ (Παναγιώτης Σγουρίδης): Κύριε συνάδελφε, όλοι έτσι λειτουργείτε, ας μην αναφερόμαστε στον κάθε συνάδελφο ξεχωριστά. 
ΘΕΟΔΩΡΟΣ ΣΚΡΕΚΑΣ: Θέλω να πω στον κ. Γείτονα ότι πρώτον, το νομοσχέδιο αυτό, αν πραγματικά η Κυβέρνηση ήθελε τη βοήθεια των κομμάτων της Αντιπολίτευσης, όφειλε να το φέρει με τον ορθόδοξο τρόπο. 'Ενα τόσο σημαντικό νομοσχέδιο, όπως και τόσα άλλα, κατά τη συνήθειά της το φέρνει στα θερινά Τμήματα. Και το κάνει με τρόπο αιφνιδιαστικό. 
'Ηρθε το νομοσχέδιο στην επιτροπή, κύριε Πρόεδρε, δεν προλάβαμε ούτε να το διαβάσουμε και μπήκαμε στη συζήτηση. Στη συνέχεια, με όσες παρατηρήσεις μπορέσαμε να κάνουμε στην επιτροπή, έρχεται κατευθείαν στο Τμήμα, για να συζητηθεί και να γίνει νόμος του κράτους. 
Καταλαβαίνετε, κύριε συνάδελφε, ότι με αυτόν τον τρόπο ούτε προσφορά μπορεί να έχετε από τα κόμματα της Αντιπολίτευσης, αλλά ούτε και ποιότητα νομοσχεδίων να έχουμε. 
Τελειώνω με αυτά και έρχομαι στα άρθρα του νομοσχεδίου. 
Τα άρθρα 1 και 2, όπως και προηγούμενα είπαμε, τα χαρακτηρίσαμε αντισυνταγματικά, γιατί με αυτά τα άρθρα δίνετε εν λευκώ εξουσιοδότηση στο διοικητικό συμβούλιο της κεφαλαιαγοράς να εκδίδει κανονισμούς συμπεριφοράς για τις εταιρίες που είναι εισηγμένες στο χρηματιστήριο και για τα όργανα διοίκησης, αλλά και για μια σειρά άλλα θέματα, που δείχνουν ότι ουσιαστικά καταργείται ο δικός μας ρόλος. 'Ετσι, λοιπόν, αυτά τα δύο άρθρα δεν μπορούν να μας βρουν σύμφωνους. 
Για το άρθρο 3 ισχύουν οι παρατηρήσεις, που έκανε ο εισηγητής μας κ.  Κωστόπουλος. 
Το άρθρο 4 αναφέρεται στην επιλογή των στελεχών των ΕΛΔΕ. Η αποσπασματικότητά σας, κύριε Υφυπουργέ, φαίνεται από αυτό το άρθρο. 'Ηδη σήμερα η Ελλάδα έχει γεμίσει ΕΛΔΕ. Τα άτομα, τα οποία λειτουργούν μέσα σε αυτές, όπως λέει το άρθρο, είναι ακατάλληλα, ενώ φέρνετε ένα άρθρο που μπορεί να δώσει ποιότητα στελεχών στις ΕΛΔΕ. Και αυτό δείχνει ότι ένα βασικό στοιχείο που έπρεπε να αντιμετωπιστεί σε προηγούμενα νομοσχέδια, δεν το κάνατε. Γι' αυτό σας κατηγορούμε, γιατί τα θέματα που φέρνετε και τα άρθρα που τελικά διατυπώνετε στα νομοσχέδιά σας, είναι πρόχειρα και αποσπασματικά. 
Για τα υπόλοιπα άρθρα ισχύουν οι παρατηρήσεις που έκανε ο εισηγητής μας κ. Κωστόπουλος. Ευχαριστώ. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Δασκαλάκης έχει το λόγο. 
ΓΕΩΡΓΙΟΣ ΔΑΣΚΑΛΑKHΣ: Ευχαριστώ, κύριε Πρόεδρε. 
Κατ' αρχήν, εγώ δεν θα παρελθοντολογήσω. Θα παρακαλέσω τον Υφυπουργό σε τέτοια κρίσιμα ζητήματα, που αφορούν την πρόοδο και την ανάπτυξη του τόπου -κι εμείς επισημαίνουμε ότι δεν προσφέρονται τέτοια νομοσχέδια για αντιπολίτευση- καλό θα είναι να μπαίνουμε στην ουσία και να προσπαθούμε να συμβάλουμε στη βελτίωση της κατάστασης. 
Επίσης, θα διαφωνήσω με την πρόταση αντισυνταγματικότητας, που υπεβλήθη χθες, γιατί πραγματικά δεν μπορώ να κατανοήσω ένα ασφυκτικό νομικό πλαίσιο για έναν οργανισμό που πρέπει να έχει ευελιξία, που πρέπει να παίρνει πρωτοβουλίες, που πρέπει ανά πάσα στιγμή και ώρα να προσαρμόζεται για να αντιμετωπίζει την ταχύτητα των εξελίξεων κάθε φορά. 
Κατά συνέπεια, το νομοσχέδιο αυτό μπορεί να μην είναι ολοκληρωμένο -το έχει πει και ο Υπουργός- να μην απαντάει σε όλα, αλλά είναι προς τη σωστή κατεύθυνση. Δίνει λύσεις, δίνει κατευθύνσεις και ανοίγει κάποιους δρόμους. 
Νομίζω ότι έχει μία μονομέρεια, κύριε Υφυπουργέ, και ίσως δεν είναι για σήμερα αυτό. Επειδή στην επιτροπή είχα κάνει μία πρόταση για  κωδικοποίηση της νομοθεσίας, πρέπει να το πάρετε επάνω σας κάποια στιγμή.           Τώρα θα κάνω και μία άλλη πρόταση, ότι ίσως ο φόρτος εργασίας που έχουν η κεφαλαιαγορά, το χρηματιστήριο και οι υπηρεσίες, να μην τους δίνουν τη χρονική δυνατότητα, ίσως και την επιστημονική, να καταθέσουν ένα ολοκληρωμένο νομοσχέδιο με στόχο το 2002 και εκείθεν. Σήμερα λέμε όλοι ότι το 1999 αιφνιδιαστήκαμε από τη διόγκωση του χρηματιστηρίου και δεν ανταποκρίθηκε όπως έπρεπε. Φοβάμαι ότι μετά το 2002 θα λέμε τα ίδια, αν μέχρι τότε ειδικοί επιστήμονες, ειδικά γραφεία μελετών δεν φέρουν στην Κυβέρνηση μια ολοκληρωμένη πρόταση λειτουργίας του χρηματιστηρίου, ώστε από εκεί να προκύψει η δυνατότητα αντιμετώπισης των νέων δεδομένων, που θα υπάρξουν μετά από δύο-τρία χρόνια και πλέον να σταματήσει αυτή η διελκυστίνδα που υπάρχει για το ποιος φταίει, ποιος παρεμβαίνει ή τι άλλο επιμέρους μέτρο θα μπορούσαμε συγκυριακά να πάρουμε. 
Λέω, λοιπόν, ότι έχει μια μονομέρεια, διότι ακριβώς δεν είναι ολοκληρωμένο και είναι φανερό. Γίνεται μια προσπάθεια να προστατεύσει, πολύ σωστά, τους επενδυτές και άλλη μια προσπάθεια -και προκύπτει αυτό από τη διάταξη που καταργούσε τις αστικές και ποινικές ευθύνες- να προστατεύσει και τα πρόσωπα που λειτουργούν στα όργανα του χρηματιστηρίου. Αυτό σε ένα μεγάλο βαθμό είναι θεμιτό για να μην οδηγούν αυτές οι άκριτες και ατεκμηρίωτες διεκδικήσεις από διάφορους, σε τέλμα και σε έλλειψη πρωτοβουλιών που οφείλουν να έχουν αυτά τα πρόσωπα. 
Πρέπει όμως να δούμε -δεν είναι όλοι λωποδύτες όσοι προσφεύγουν στο χρηματιστήριο, για όνομα της Παναγίας!- πώς πρέπει να διευρυνθεί και η προστασία των εταιρειών που πράγματι διαπραγματεύονται ή επιθυμούν να εισαχθούν στο χρηματιστήριο. 
Παραδείγματος χάριν το δελτίο που κατατίθεται από τις εταιρείες προκειμένου να εισαχθούν ή όχι, ανάλογα με το φόρτο εργασίας και με τα κέφια των οργάνων του χρηματιστηρίου και της κεφαλαιαγοράς, μπορεί να κάνει ένα μήνα έως δύο- τρία χρόνια για να εγκριθεί ή για να απορριφθεί, όταν όλοι γνωρίζουμε ότι κάτι που υποβάλλεται σήμερα, δεν ισχύει αύριο, ακριβώς λόγω της ταχύτητας της εξέλιξης στην οικονομία και στην αγορά. 
Δεν θα έπρεπε κάποια στιγμή -δεν λέω σήμερα, ίσως να μην είναι έτοιμο το χρηματιστήριο και η κεφαλαιαγορά να τα αντιμετωπίσει αυτά- να υπάρχει ένας συγκεκριμένος χρόνος που θα πρέπει να απαντάει θετικά ή αρνητικά -τεκμηριωμένα βέβαια- έτσι ώστε και ο κάθε επιχειρηματίας και η κάθε εταιρεία να μπορεί να προσαρμόζει την από κει και πέρα πολιτική της στην αγορά; 
'Ενα άλλο θέμα τώρα. Ο νόμος 1969/91 επιτρέπει να προσφεύγουν οι κατά την αντίληψή τους ζημιούμενοι από τις αποφάσεις της Επιτροπής Κεφαλαιαγοράς στο Συμβούλιο της Επικρατείας, με αποτέλεσμα να εκδικάζονται αυτές οι αποφάσεις μετά από τρία έως πέντε χρόνια. Αυτό δεν δημιουργεί επίσης προβλήματα; 'Αρα, δεν πρέπει να αναζητήσουμε μια διαδικασία, εγώ δεν θα έλεγα για ειδικά δικαστήρια, αλλά για τα διοικητικά δικαστήρια, προκειμένου να υπάρχει πράγματι μια ταχύτατη απονομή της δικαιοσύνης στα αντικείμενα αυτά, έτσι ώστε πάλι ο κάθε ενδιαφερόμενος να προσδιορίζει και να αποφασίζει για την από εκεί και πέρα τύχη του και την πολιτική που θα ασκήσει στην επιχείρησή του, στα συμφέροντά του; 
Κατά συνέπεια, επαναλαμβάνω ότι θα έπρεπε, κύριε Υφυπουργέ, η Κυβέρνηση σήμερα, αυτό το διάστημα, προκειμένου να μην αιφνιδιαστούμε πάλι μετά από δύο χρόνια που προβλέπεται -δεν θα μιλήσω για έκρηξη- μια σταθερή πρόοδος και ανάπτυξη του ελληνικού χρηματιστηρίου, μετά από την Ευρωπαϊκή 'Ενωση κλπ., να είμαστε έτοιμοι, έτσι ώστε και την ανάπτυξη της χώρας να προφυλάξουμε και τα συμφέροντα των επενδυτών και των εταιρειών επίσης να προστατεύσουμε. 
( Στο σημείο αυτό κτυπάει το κουδούνι λήξεως του χρόνου ομιλίας του κυρίου  Βουλευτή ) 
Κύριε Πρόεδρε, κλείνω και νομίζω ότι ήμουν συνεπέστατος στην ώρα μου, για άλλη μια φορά. 
ΠΡΟΕΔΡΕΥΩΝ (Παναγιώτης Σγουρίδης): Μόνο στην ώρα, κύριε συνάδελφε; 
Δεν είστε συνεπέστατος στα υπόλοιπα; 
ΓΕΩΡΓΙΟΣ ΔΑΣΚΑΛΑΚΗΣ: Δεν ξέρω, αυτό είναι υποκειμενικό. Εγώ, απευθύνομαι στην ώρα για να επιβεβαιώσετε εσείς. Για τα υπόλοιπα, δεν ξέρω. Κάποιοι συμφωνούν, κάποιοι διαφωνούν. Δεν μπορεί να συμφωνούν όλοι. 
Κατά συνέπεια, νομίζω ότι πρέπει να πάρετε μια πρωτοβουλία να γίνει και η κωδικοποίηση και να γίνει ένα καινούριο πλαίσιο, κάτω από επιστημονική και όχι μόνο, μελέτη που θα σας υποβληθεί, μιας κατοχύρωσης, για όσα αναμένουμε -που πιστεύουμε και νομίζουμε πως θα είναι θετικά- του χρηματιστηρίου, της κεφαλαιαγοράς και των συμφερόντων όλων των μερών. Ευχαριστώ. 
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο για δεκαπέντε λεπτά. 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, κυρία και κύριοι συνάδελφοι, θα ήθελα να κάνω κατ' αρχήν μερικές παρατηρήσεις. 
Θα ξεκινήσω από εσάς, αγαπητέ κύριε συνάδελφε, λέγοντας ότι για τα στοιχεία τα οποία έδωσα, ασφαλώς θα είστε σύμφωνος ότι είναι πραγματικά. Δεν είναι πλασματικά. Το θέμα είναι ποιο; 'Οτι ένας ο οποίος επενδύει στο χρηματιστήριο και δεν παίζει στο χρηματιστήριο, επενδύοντας, λοιπόν, μακροπρόθεσμα, μέσα σε μία βάση ενός χρόνου, αυτό είπαμε, από τον ένα μήνα του ενός χρόνου μέχρι τον αντίστοιχο του άλλου χρόνου, έχει πράγματι μία αύξηση των εσόδων του. Αυτό είπαμε την προηγούμενη φορά. 
'Ετσι λοιπόν ήταν 5% η αύξηση του δείκτη το 1995, 2% το 1996, πήγαμε στο 58% το 1997, στο 85% ετήσια αύξηση το 1998, 102% το 1999 και το 2000, Μάρτη με Μάρτη, είναι 42%. Επομένως, θα έλεγα ότι ένας ο οποίος πραγματικά παίζει συνετά, μακροπρόθεσμα και με τη βάση της κοινής λογικής της επένδυσης στο χρηματιστήριο, θα έχει κέρδος. 
Η δεύτερη παρατήρηση αφορά την πρόταση για ειδικό δικαστήριο που θα εκδικάζει τις υποθέσεις του χρηματιστηρίου. Αυτό είναι ένα θέμα το οποίο συζητήθηκε με αφορμή και άλλες διαδικασίες και άλλα αντικείμενα.  Πιστεύω ότι το πρόβλημα -αυτή πιστεύω ότι είναι σήμερα η κυρίαρχη άποψη- δεν είναι η δημιουργία καινούριων δικαστηρίων. 'Εχουμε δικαστήρια. 
Πολλές φορές το θέμα δεν είναι καν η δημιουργία ή η θέσπιση ειδικών διαδικασιών, γιατί στο τέλος, ενώ θεσπίζουμε εδώ τις διαδικασίες, στην πράξη δεν εφαρμόζονται. Αναφέρω σαν παράδειγμα την ειδική διαδικασία των εργατικών διαφορών, που η νομοθετική πρόβλεψη, που ψηφίστηκε από τη Βουλή, είναι πάρα πολύ καλή, αλλά στην πράξη σημαίνει καθυστέρηση μεγάλη και οι προθεσμίες που τέθηκαν, δεν τηρούνται ποτέ λόγω του φόρτου εργασίας των δικαστηρίων. 
Από εκεί και πέρα, υπάρχει το πρόβλημα, που πολλές φορές ακούγεται: "Μα, τον ξέρουν το νόμο όλοι οι δικαστές. Μπορεί να γνωρίζουν πραγματικά τόσο περίπλοκα πράγματα, που ψηφίζουμε εδώ και τόσους νόμους του χρηματιστηρίου;" Υπάρχει μία βασική αρχή του ελληνικού δικαίου, που στηρίζεται στο ρωμαϊκό, ότι ο δικαστής γνωρίζει το δίκαιο. Δεν είναι απόλυτο, αλλά αυτή είναι η αρχή.  Γνωρίζει, οφείλει να γνωρίζει. Eίναι η αντίστοιχη αρχή του ρωμαϊκού δικαίου, jus novit curia. Από εκεί ξεκινήσαμε. 
Επομένως πιστεύω ότι δεν είναι το πρόβλημά μας να κάνουμε καινούρια δικαστήρια ή καινούριες διαδικασίες, αλλά πώς μπορεί γενικότερα το δικαστικό σύστημα να κινηθεί με γοργότερους ρυθμούς, γιατί με την ίδια λογική, κάθε φύση, κάθε μορφή αντιδικίας στο δικαστήριο, υπάρχει λόγος να τελειώσει γρήγορα. 
Και εδώ βέβαια δεν λέμε ότι δεν πρέπει να τελειώνουν οι χρηματιστηριακές υποθέσεις γρήγορα, πολύ γρήγορα, αλλά με την ίδια λογική θα έλεγα ότι και τα εργατικά πρέπει να τελειώνουν γρήγορα. Και τα ασφαλιστικά πρέπει να τελειώνουν γρήγορα, οι αποζημιώσεις ασφαλιστικών εταιρειών. Υπάρχουν πάρα πολλά άλλα. Το πρόβλημά μας είναι πώς μπορούμε να δημιουργήσουμε μία ευέλικτη δικαιοσύνη, η οποία να δικάζει γρήγορα και να τελειώνουν οι δικαστικές εκκρεμότητες γρήγορα. 
'Οσον αφορά το ζήτημα της συνταγματικότητας που συζητήσαμε και ψηφίσαμε, επειδή επανήλθε, θα ήθελα να πω ότι ασφαλώς κατανοεί κανείς ότι τα όρια μεταξύ της παρεχόμενης εξουσιοδότησης και της υπέρβασής της είναι ρευστά. Αν παραβεί τη συγκεκριμένη εξουσιοδότηση που δίνουμε με τις συγκεκριμένες διατάξεις, ασφαλώς θα είναι αντισυνταγματική η αναφορά. Δεν θα ανταποκρίνεται στην εξουσιοδότηση που δίνουμε στην Επιτροπή Κεφαλαιαγοράς. 
Σίγουρα και εγώ διαισθάνομαι ως νομικός ότι όντως αυτό το οποίο επισημαίνει η ΚΕΝΕ, δηλαδή ότι τα όρια μεταξύ εξειδίκευσης και υπέρβασης των πλαισίων της παρεχομένης νομοθετικής εξουσιοδότησης, πολλές φορές είναι δύσκολα και δυσδιάκριτα. Αυτό μπορεί να ισχύσει σε κάθε μορφή παροχής νομοθετικής εξουσιοδότησης και χρειάζεται ασφαλώς ιδιαίτερη προσοχή, για να έχει κάποια ισχύ τελικώς η εξουσιοδότηση που δίνουμε στην Επιτροπή Κεφαλαιαγοράς. 
Και να έρθουμε στην Επιτροπή Κεφαλαιαγοράς. Πρέπει κάποια στιγμή να πάρουμε απόφαση, να ξεκαθαρίσουμε στο μυαλό μας -και εδώ θα συμφωνήσω με την πρόταση που άκουσα προηγούμενα- ότι αντί να μιλάμε για ασφυκτικά πλαίσια λειτουργίας της Επιτροπής Κεφαλαιαγοράς, έχω την εντύπωση ότι πρέπει κάποια στιγμή να προχωρήσουμε και να διευρύνουμε τα όρια της αυτονομίας της λειτουργίας της Επιτροπής Κεφαλαιαγοράς, την αποδέσμευσή της από παντού και από την Κυβέρνηση και από τον Υπουργό, αποδέσμευση που ούτως ή άλλως υπάρχει νομοθετικά, αφού λειτουργεί αυτόνομα νομοθετικά. 
Εγώ θα έλεγα ακόμα ότι και οι συχνές θεσμοθετήσεις που έρχονται εδώ, που θέτουν ασφυκτικά και συγκεκριμένα όρια, έχω την εντύπωση ότι πρέπει να περιορισθούν. Ούτως ή άλλως οι γενικοί κανόνες θα τεθούν από τη Βουλή, το κυρίαρχο όργανο. 
Υπάρχουν χρηματιστήρια τα οποία αυτοδιοικούνται. Υπάρχουν χρηματιστήρια  στα οποία δεν υπάρχει καν γραπτή νομοθεσία, ισχύει το εθιμικό δίκαιο και όμως λειτουργούν άψογα οι κανόνες της ελεύθερης αγοράς. 
'Αρα, θα έλεγα ότι ορθώς πράττουμε αυτά που πράττουμε τώρα, με την έννοια ότι βρισκόμαστε στη μεταβατική περίοδο προσαρμογής του ελληνικού χρηματιστηρίου από ένα χρηματιστήριο πραγματικά αδύναμο και ανώριμο σε ένα ώριμο και δυναμικό χρηματιστήριο. 'Ομως αν θέλουμε κάποια στιγμή να μιλούμε για ένα χρηματιστήριο ιδιαίτερα ισχυρό, που να ανταποκρίνεται στις προσδοκίες και τη θέληση όλων μας, τότε πρέπει πραγματικά να έχουμε εμπιστοσύνη στην Επιτροπή Κεφαλαιαγοράς. 
Και η Επιτροπή Κεφαλαιαγοράς δεν είναι τα πρόσωπα. Γιατί άκουσα πολλές φορές να γίνεται πολύ μεγάλη αναφορά στα πρόσωπα, στον πρόεδρο. Ο πρόεδρος σήμερα είναι, αύριο δεν είναι, αλλάζει. Το ζήτημα είναι η Επιτροπή Κεφαλαιαγοράς να ενισχυθεί ως θεσμός, να ενισχύσει τον αυτόνομο ρόλο της. Η Επιτροπή Κεφαλαιαγοράς να γίνει απόλυτα αυτόνομη. 
'Ακουσα να λέγεται ότι διορίζεται από τον Υπουργό Εθνικής Οικονομίας. 'Οντως. Η πράξη του διορισμού είναι η απόφαση του Υπουργού Εθνικής Οικονομίας. Τι διορίζει όμως ο Υπουργός Εθνικής Οικονομίας; Από τα εννέα μέλη τα έξι δεν τα ορίζει ο ίδιος, τα ορίζουν οι εκπρόσωποι κάποιων συγκεκριμένων φορέων της αγοράς, όπως είναι η Τράπεζα της Ελλάδος, η 'Ενωση Θεσμικών Επενδυτών, ο Σύνδεσμος Ελληνικών Βιομηχανιών, ο Σύνδεσμος Μελών Χρηματιστηρίου Αξιών Αθηνών και η 'Ενωση Ελληνικών Τραπεζών. Αυτά είναι τα έξι μέλη και τα υπόλοιπα τρία μέλη είναι εκπρόσωποι διορισμένοι από τον Υπουργό Εθνικής Οικονομίας. Επομένως η πλειοψηφία μέσα στην Επιτροπή Κεφαλαιαγοράς δεν είναι πλειοψηφία κυβερνητική αλλά πλειοψηφία των φορέων που συμμετέχουν. 
Και μέχρι σήμερα δεν υπήρξε κανένα πρόβλημα. Τουλάχιστον δεν γνωρίζουμε κανένα πρόβλημα έλλειψης συνεργασίας. Εξάλλου και ποινές αυστηρές τέθηκαν από τους ίδιους που εκπροσωπούσαν, υποτίθεται, τους βιομηχάνους ότι συνήνεσαν στην επιβολή αυστηρών ποινών -και ήταν πολλές οι ποινές της Επιτροπής Κεφαλαιαγοράς τα τελευταία χρόνια- αλλά και στη λήψη μέτρων ιδιαίτερα σκληρών. 
Προχωρώντας θα ήθελα να πω για τις ΕΛΔΕ. Πρέπει να θυμηθούμε ότι μέχρι το 1997 δεν υπήρχαν ΕΛΔΕ. Υπήρχαν αντιπρόσωποι των ΑΧΕ, των χρηματιστηριακών εταιρειών, που δρούσαν κατά τις διατάξεις του Αστικού Δικαίου. 
Γνωρίσαμε πραγματικά το τι συνέβαινε προηγούμενα. Γνωρίσαμε, δηλαδή, ανθρώπους οι οποίοι εικονικά εκπροσωπούσαν ΑΧΕ - δεν εκπροσωπούσαν στην πραγματικότητα, ενώ έβαζαν ταμπέλες ότι εκπροσωπούσαν ΑΧΕ- γνωρίσαμε συμπαιγνίες των ΑΧΕ με τους αντιπροσώπους που συνεργάζονταν μεν επί χρόνια και κάποια στιγμή, όταν δημιουργήθηκε το πρόβλημα, είπαν " δεν σας γνωρίζω εσάς", γιατί δεν υπήρχε πραγματικά θεσμικό πλαίσιο, γιατί κανένας συναλλασσόμενος δεν πήγε να ζητήσει την εξουσιοδότηση του διοικητικού συμβουλίου της ΑΧΕ από τον αντιπρόσωπο στην επαρχιακή πόλη, για παράδειγμα στην Αργολίδα, στο Ηράκλειο. Δημιουργήθηκαν σε πολλές πόλεις, πραγματικά, καταστάσεις οι οποίες ζημίωσαν τους επενδυτές. 'Ετσι λοιπόν θεσμοθετήσαμε για πρώτη φορά τις ΕΛΔΕ. 
'Εχω την εντύπωση και σίγουρα θα συμφωνήσω μαζί σας ότι ήταν θετική η προσφορά των ΕΛΔΕ. Δεν είχαμε καμία πανεπιστημιακή σχολή που να έχει βγάλει ειδικούς, που να γνώριζαν το χρηματιστηριακό δίκαιο. Και δεν ήταν όλοι όπως θα θέλαμε. 'Ηταν ένα κομμάτι της ελληνικής κοινωνίας με συγκεκριμένα προσόντα και τώρα λέμε ότι είναι καιρός από την ώρα που άρχισαν να λειτουργούν και η προσφορά τους γενικώς είναι θετική, να βάλουμε κάποιες διαδικασίες ελέγχου, εξετάσεων, που να έχουν τουλάχιστον τα απολύτως απαραίτητα, εχέγγυα. 
Πρέπει να στηρίξουμε την Επιτροπή Κεφαλαιαγοράς και πρέπει να προχωρήσουμε στην κωδικοποίηση. Πρέπει να σας πω ότι η κωδικοποίηση προχωρά -έχει συσταθεί η επιτροπή και ήδη βρίσκεται σε ώριμο στάδιο το έργο της- για να έλθουν πράγματι όλες αυτές οι διατάξεις, που αφορούν την Επιτροπή Κεφαλαιαγοράς, ως ένα ενιαίο κωδικοποιημένο κείμενο στη Βουλή, για να ψηφιστεί. Πιστεύουμε ότι πολύ γρήγορα θα είμαστε στην ευχάριστη θέση να φέρουμε αυτό το συγκεκριμένο κείμενο. 'Οπως και ο ΝΕΧΑ -επειδή τέθηκε πολλές φορές, να μη θεωρηθεί ότι αποφεύγω- και αυτή λειτουργεί.  'Ηδη οι πρώτες αιτήσεις εξετάζονται. Χρειάστηκε μεταβατικό στάδιο, επειδή υπήρχαν κανονιστικές πράξεις και υπουργικές αποφάσεις, οι οποίες έπρεπε να συνταχθούν. Συντάχθηκαν, έχουν κατατεθεί αιτήσεις και πιστεύουμε ότι πολύ σύντομα θα έχουμε τη λειτουργία της ΝΕΧΑ. 
'Ερχομαι στα άρθρα πολύ-πολύ σύντομα, γιατί ήδη τα κουβεντιάσαμε εκτενέστατα. 
Με τη διάταξη του άρθρου 1 παρέχεται η δυνατότητα στο διοικητικό συμβούλιο της Επιτροπής Κεφαλαιαγοράς μετά από γνώμη του διοικητικού συμβουλίου του Χρημαστιστηρίου Αξιών Αθηνών να εξειδικεύει με απόφασή του υποχρεώσεις που αφορούν εταιρείες που έχουν εισάγει τις μετοχές τους στο Χρηματιστήριο Αξιών Αθηνών και να εκδώσει κανονισμό συμπεριφοράς των εταιρειών αυτών και των οργάνων διοίκησής τους. Δεν θα μπω στις λεπτομέρειες. Τα συζητήσαμε και επί της αρχής, αλλά πολλά είπαμε και μεταγενέστερα. 
Στο άρθρο 2 του σχεδίου νόμου προβλέπεται η δυνατότητα αναβολής το πολύ για έξι μήνες της έγκρισης του ενημερωτικού δελτίου και της εισαγωγής των μετοχών που προέρχονται από αύξηση μετοχικού κεφαλαίου εταιρειών, των οποίων οι μετοχές πρόκειται να εισαχθούν ή έχουν εισαχθεί στο ΧΑΑ, με απόφαση του Δ.Σ.  του Χρηματιστηρίου, εφόσον κατά την κρίση του είναι αναγκαίο για τη διασφάλιση της ομαλής ροής της προσφοράς των νέων τίτλων στη χρηματιστηριακή αγορά. 'Οπως και η δυνατότητα αναβολής και πάλι για έξι μήνες της έγκρισης δημόσιας εγγραφής από αύξηση του μετοχικού κεφαλαίου των πιο πάνω εταιρειών με απόφαση του Δ.Σ. της Επιτροπής Κεφαλαιαγοράς, εφόσον πάλι κατά την κρίση του κρίνει αναγκαία για τη διασφάλιση της ομαλής ροής της προσφοράς των νέων τίτλων στη χρηματιστηριακή αγορά. 
Προβλέπεται επίσης ότι το διοικητικό συμβούλιο του Χρηματιστηρίου Αξιών Αθηνών μπορεί να εξαρτήσει την εξέταση του ενημερωτικού δελτίου ή την έγκριση εισαγωγής μετοχών που προέρχονται από αύξηση μετοχικού κεφαλαίου των εταιρειών, που οι μετοχές τους έχουν εισαχθεί ή θα εισαχθούν στο χρηματιστήριο υπό προϋποθέσεις, περιορισμούς και άλλες υποχρεώσεις, όπως ενδεικτικά και μόνο αναφέρουμε: 'Ορους που αφορούν το χρόνο της έγκρισης του ενημερωτικού δελτίου, το ύψος των κεφαλαίων που πρόκειται να αντληθούν από την αύξηση, καθώς και την πληρότητα πληροφόρησης του επενδυτικού κοινού. 
Επίσης με απόφαση του Δ.Σ. της Επιτροπής Κεφαλαιαγοράς, που πάλι με γνώμη του Διοικητικού Συμβουλίου του Χ.Α.Α. μπορεί να καθορίζονται όροι και προϋποθέσεις για τη χρηματιστηριακή συμπεριφορά των μετόχων των μελών του διοικητικού συμβουλίου και άλλων οργάνων. 
Πρέπει να πούμε στο άρθρο 3 ότι σκοπός της διάταξης αυτής δεν είναι να στερήσουμε τη δυνατότητα από τον συναλλασσόμενο να πάρει αποζημίωση, αν οποιοσδήποτε έχει ζημιωθεί από παράνομες πράξεις υπαλλήλων προστιθέντων της Επιτροπής Κεφαλαιαγοράς ή του διοικητικού συμβουλίου. 
Αυτήν τη δυνατότητα την έχει ούτως ή άλλως, να στραφεί ο ζημιωθείς από πράξεις των οργάνων, σύμφωνα με τις κοινές διατάξεις, κατά του νομικού προσώπου της Επιτροπής Κεφαλαιαγοράς. Πρόθεση είναι να αποφύγουμε τη σώρευση εκατοντάδων αγωγών στο δικαστήριο εναντίον των μελών του διοικητικού συμβουλίου ατομικά. 'Εχει γίνει πραγματικά βιομηχανία... 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού) 
Μπορώ, κύριε Πρόεδρε, να έχω πέντε λεπτά επιπλέον, γιατί μιλάμε για ολόκληρο το κεφάλαιο; 
ΠΡΟΕΔΡΕΥΩΝ (Παναγιώτης Σγουρίδης): Θα τα έχετε, κύριε Υφυπουργέ. ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): 'Ηδη τα μέλη του διοικητικού συμβουλίου αφιερώνουν το μεγαλύτερο μέρος του χρόνου τους πηγαίνοντας για καταθέσεις στον εισαγγελέα, για καταθέσεις ενώπιον δικαστηρίων. Θα τους ακολουθούν αυτά τα δικαστήρια -για τα αστικά μιλάμεεφ' όρου ζωής. Θα φύγουν από μέλη του διοικητικού συμβουλίου, με δεδομένο ότι ο χρόνος διεξαγωγής μιας πολιτικής δίκης είναι πολύ μακρύς και θα εξακολουθούν οι άνθρωποι, μέχρι να πεθάνουν, να σύρονται στα δικαστήρια.  Το ξανατονίζω ότι πρόθεσή μας δεν είναι να στερήσουμε κανέναν συναλλασσόμενο από το δικαίωμα αποζημίωσης εναντίον της Επιτροπής Κεφαλαιαγοράς. 
Στο άρθρο 4 έχουμε τη διαδικασία για τον καθορισμό προσόντων και για την πιστοποίηση των στελεχών για τις ΕΠΕΥ, που όπως είπαμε προηγούμενα πρέπει να έχουμε εξειδικευμένα στελέχη, που να είναι ικανά να ανταποκριθούν στο έργο τους. 
Στο άρθρο 5 δημιουργούνται καινούριες οργανικές θέσεις για την Επιτροπή Κεφαλαιαγοράς. 
Στο άρθρο 6 ρυθμίζονται μισθολογικά θέματα της Επιτροπής Κεφαλαιαγοράς. 
Στο άρθρο 7 ρυθμίζεται η αρμοδιότητα της Επιτροπής Κεφαλαιαγοράς να αναστέλλει προσωρινά τη λειτουργία εποπτευομένων απ' αυτήν εταιρειών και συγκεκριμένα των ΑΧΕΠΕΥ, ΕΠΕΥ, ΕΛΔΕ, όταν διαπιστώνει ότι οι εταιρείες αυτές υποπίπτουν σε παραβάσεις της νομοθεσίας της κεφαλαιαγοράς και καθιστούν -αυτό είναι το σημαντικότερο- τη λειτουργία τους επικίνδυνη για τους επενδυτές και την εύρυθμη λειτουργία της αγοράς. 
Εδώ υπάρχουν αντιτιθέμενα συμφέροντα. Ερχόμαστε από τη μια πλευρά και λέμε ότι θέλουμε προστασία των επενδυτών και από την άλλη ερχόμαστε και επικρίνουμε τις διατάξεις αυτές, οι οποίες αποσκοπούν στην προστασία των επενδυτών. Ακριβώς για την προστασία των επενδυτών δίνεται η δυνατότητα στην Επιτροπή Κεφαλαιαγοράς, είτε σε εξαιρετικές περιπτώσεις στην εκτελεστική επιτροπή- να μπορεί να θέτει κάποιους περιορισμούς, να αναστέλλει τη λειτουργία, ακριβώς για να προστατευθεί το επενδυτικό κοινό και όχι να ζημιωθεί, όπως άκουσα από ορισμένους. 
Τελειώνοντας, κύριε Πρόεδρε, θα ήθελα να πω ότι όλες οι διατάξεις του πρώτου κεφαλαίου κινούνται στην κατεύθυνση της προστασίας του επενδυτικού κοινού, της θωράκισης του χρηματιστηρίου και πιστεύουμε ότι αυτή η πρόθεσή μας θα σας έχει πείσει κι εσάς. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Αλογοσκούφης έχει το λόγο. ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, προς στιγμήν σκέφθηκα να μην παρέμβω και σίγουρα δεν θα παρενέβαινα, αν πίστευα ότι θα με ακολουθούσε και ο Κοινοβουλευτικός Εκπρόσωπος της Πλειοψηφίας στο να μην παρέμβει.  Αλλά, επειδή στο παρελθόν έχει τύχει για την οικονομία της συζήτησης να μην παρέμβω εγώ αλλά ο κ. Μαγκριώτης να μιλήσει εν εκτάσει, έχω να πω ορισμένα πράγματα. 
Κατ' αρχάς πρέπει να ξεκαθαρίσουμε ότι αυτό που κάνει το νομοσχέδιο, -αυτό που είπε ο κ. Γείτονας προηγουμένως, ότι σφίγγει ο έλεγχος- δεν είναι κατ' ανάγκη καλό. Είναι καλό να σφίγγει ο έλεγχος σε μία αγορά, όταν αυτό αποβαίνει επ' ωφελεία της αγοράς. Αν έχουμε μια επιτροπή που αποδεδειγμένα έχει λειτουργήσει με τρόπο που έχει πλήξει το χρηματιστήριο τους τελευταίους μήνες, με το να της δώσουμε ακόμα μεγαλύτερες αρμοδιότητες, πιθανό να κάνουμε και κακό στην αγορά. Και το λέω αυτό με δεδομένο ότι δεν υπάρχουν τα εχέγγυα μέσα από το άρθρο 1 και το άρθρο 2 προσφυγής των ενδιαφερομένων σε κάποια ανώτερη αρχή, πλην του Συμβουλίου της Επικρατείας, όπου να μπορέσουν να βρουν το δίκιο τους. 
Η Επιτροπή Κεφαλαιαγοράς είναι και εκτελεστική εξουσία, είναι και δικαστική, γίνεται και νομοθετική. Θα μπορούσαμε  κατ' οικονομία να το δεχθούμε και αυτό,  αν υπήρχαν  εχέγγυα ότι τα πρόσωπα που στελεχώνουν αυτήν την επιτροπή, απολαμβάνουν μιας γενικότερης εμπιστοσύνης, μέσα από τη διαδικασία του διορισμού τους, μέσα από τη διαδικασία του ελέγχου τους απο το Κοινοβούλιο. Ούτε και αυτό όμως γίνεται. 
Ο Υπουργός Εθνικής Οικονομίας ορίζει τον πρόεδρο, τα μέλη του διοικητικού συμβουλίου ορίζονται με επιλογή του Υπουργού Εθνικής Οικονομίας από κατάλογο που του δίνεται, πάλι δεν ορίζουν οι φορείς. Οι φορείς  υποβάλλουν έναν κατάλογο, κύριε Υφυπουργέ, και γίνεται επιλογή από αυτόν τον κατάλογο. Δεν ορίζουν οι φορείς τα μέλη του διοικητικού συμβουλίου. 
Εδώ θα ήθελα να διαφωνήσω με τον κ. Λαφαζάνη. Δεν είναι κακό να ορίζουν οι φορείς ορισμένα μέλη στην Επιτροπή Κεφαλαιαγοράς, διότι κατά τεκμήριο οι φορείς εκπροσωπούν ευρύτερες κοινωνικές δυνάμεις. Δεν εκπροσωπούν συγκεκριμένες εταιρείες, που πιθανόν να βρεθούν κάτω από το μικροσκόπιο της Επιτροπής Κεφαλαιαγοράς, ούτε και συγκεκριμένους επενδυτές. 
Δεδομένου ότι και οι φορείς είναι από μια ευρύτερη αντιπροσώπευση της αγοράς, δεν είναι βέβαιο ότι ο ΣΕΒ ή ο οποιοσδήποτε άλλος φορέας θα μπορέσει να επιβάλει και τις απόψεις του. 
Η λογική του να υπάρχει μια ευρύτερη αντιπροσώπευση είναι μια σωστή λογική. Το ζήτημα όμως είναι πόσο διασφαλίζει αυτή η λογική την ανεξαρτησία της λειτουργίας της Επιτροπής Κεφαλαιαγοράς από την Κυβέρνηση και τι ρόλο έχει το διοικητικό συμβούλιο  στη λειτουργία της Επιτροπής Κεφαλαιαγοράς. Γιατί η Επιτροπή Κεφαλαιαγοράς στην ουσία διοικείται από τον πρόεδρο. Αυτός παίρνει τις αποφάσεις, κάνει τις εισηγήσεις στο διοικητικό συμβούλιο και το διοικητικό συμβούλιο με βάση την εισήγηση του προέδρου στην ουσία αποφασίζει. 'Ετσι λειτουργούν όλα τα διοικητικά συμβούλια. Δεν έχει εκτελεστική εξουσία το διοικητικό συμβούλιο στην καθημερινή λειτουργία της Επιτροπής Κεφαλαιαγοράς. Επικυρώνει στην ουσία τις αποφάσεις του προέδρου. 
Δεδομένου, λοιπόν,  ότι δεν έχουμε αυτά τα εχέγγυα, μας βλέπετε τόσο αρνητικούς σε αυτήν την προσπάθεια "αναβάθμισης" της Επιτροπής Κεφαλαιαγοράς. Και επειδή ο κ. Γείτονας είπε προηγουμένως ότι εμείς δεν κάναμε προτάσεις, θέλω να πω τα εξής: Εμείς κάναμε συνολικές προτάσεις για την αναβάθμιση του χρηματιστηρίου. Μακάρι να μπορούσε να διορθωθεί η κατάσταση με το να δώσουμε μεγαλύτερες υπερεξουσίες στην Επιτροπή Κεφαλαιαγοράς και στο σημερινό της πρόεδρο. 
Απέδειξαν στα τρία χρόνια που βρίσκονταν σε αυτήν τη θέση ότι δεν μπόρεσαν να ελέγξουν την αγορά. Δεν μπόρεσαν να παρέμβουν έγκαιρα σε περιπτώσεις για τις οποίες βοούσε η αγορά, δεν μπόρεσαν να αποτρέψουν αυτήν τη φοβερή κατάσταση που δημιουργήθηκε στο χρηματιστήριο με την υπερθέρμανση  και την κατάρρευση αργότερα και δεν μπόρεσαν να αποτρέψουν περιπτώσεις όπου οι επενδυτές, από δόλια συμπεριφορά ή από κερδοσκοπική -αν θέλετε συμπεριφορά  επιχειρηματιών, οι οποίοι είχαν  τις εταιρείες εισηγμένες στο χρηματιστήριο, έχασαν τεράστια ποσά.  Δεν λειτούργησε. Η Επιτροπή Κεφαλαιαγοράς λειτούργησε σε μια -δυο περιπτώσεις τις οποίες γνωρίζουμε. 'Οταν τη διέταξε ο Υπουργός Εθνικής Οικονομίας να κάνει εκείνη την περίφημη έρευνα τον περασμένο Μάρτιο. Η λειτουργία της περιορίζεται στο να πηγαίνει  στους θεσμικούς επενδυτές και στις χρηματιστηριακές εταιρείες  και να τους λέει γιατί πούλησαν ή αγόρασαν  και γιατί με τον τρόπο αυτό διαταράσσουν την ομαλή λειτουργία της αγοράς.  Ελάχιστες περιπτώσεις έχουμε  από τις σοβαρές, αυτές που απασχόλησαν τους επενδυτές όλους αυτούς τους μήνες, όπου  έχει παρέμβει η Επιτροπή Κεφαλαιαγοράς αποτελεσματικά.  Δεν έχει, λοιπόν, την έξωθεν καλή μαρτυρία.  Γι' αυτό και πρέπει να κάνουμε μια θεσμική παρέμβαση. Σε αυτό συμφωνώ με τον κ. Λαφαζάνη. Αλλωστε και εμείς το προτείναμε στην πρωτολογία μας. 
Η παρέμβαση που πρέπει να γίνει  πρέπει να είναι μια θεσμική παρέμβαση ανεξαρτητοποίησης  της Επιτροπής Κεφαλαιαγοράς, ώστε να καταστεί ανεξάρτητη διοικητική αρχή. Να έρχεται εδώ  σε τακτά χρονικά διαστήματα να λογοδοτεί και στο Κοινοβούλιο, να μπορούν οι ενδιαφερόμενοι να προσφεύγουν σε όλα τα διοικητικά δικαστήρια -για να μην πω και στα πρωτοδικεία κατά των αποφάσεών της. Δεν μπορεί η Επιτροπή Κεφαλαιαγοράς να είναι και εισαγγελέας και δικαστής, όπως είναι σήμερα. Διότι αυτό είναι. Η Επιτροπή Κεφαλαιαγοράς είναι εισαγγελέας και επειδή είστε νομικός το καταλαβαίνετε. Κάνει την καταγγελία  και παράλληλα παίρνει και την απόφαση, επιβάλλει τα πρόστιμα. Πρέπει να υπάρξει ένας διαχωρισμός εδώ. Θα έχουμε την εισαγγελία η οποία θα καταγγέλλει τη συγκεκριμένη περίπτωση και κάποιοι άλλοι που πρέπει να παίρνουν την απόφαση να κρίνουν τη συγκεκριμένη περίπτωση. 
Και αν θέλουμε για οικονομία χρόνου να μη γίνεται αυτό, θα πρέπει ο ενδιαφερόμενος να μπορεί να προσφύγει αποτελεσματικά κάπου και να υπάρχει αναστολή της εκτέλεσης της απόφασης. Δεν είναι δυνατόν να σου επιβάλλει η Επιτροπή Κεφαλαιαγοράς μια απόφαση και η μόνη δυνατότητα που έχεις να είναι η προσφυγή στο Συμβούλιο της Επικρατείας και σε τρία χρόνια να πάρει απόφαση. Ζήσε "μαύρε" μου! 
Υπάρχει λοιπόν ένα ζήτημα που το έθεσε και ο κ. Δασκαλάκης προηγουμένως, όταν είπε για τα ειδικά δικαστήρια. Πράγματι μπορεί να μη χρειάζονται ειδικά δικαστήρια, αλλά τουλάχιστον να υπάρχει η δυνατότητα στους ενδιαφερομένους να προσφύγουν σε όλα τα διοικητικά δικαστήρια. Ας μπορούν τουλάχιστον να προσφύγουν στα πρωτοδικεία και να επιτυγχάνουν αναστολή της εκτέλεσης μιας απόφασης της Επιτροπής Κεφαλαιαγοράς, αν θεωρούν ότι δεν είναι σύννομη. 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Μπορούν. 'Ολες οι πράξεις των διοικητικών οργάνων προσβάλλονται. 
ΓΕΩΡΓΙΟΣ ΑΛΟΓΟΣΚΟΥΦΗΣ: Δεν αναστέλλονται όμως οι πράξεις αυτές. Είναι θέμα του δικαστηρίου να τις αναστείλει ή όχι με αίτηση ασφαλιστικών μέτρων. 
Το άλλο ζήτημα στο οποίο δεν μας απαντήσατε ικανοποιητικά είναι το ζήτημα της αντισυνταγματικότητας. 
Πράγματι, εδώ αποφασίσαμε κατά πλειοψηφία, αλλά να είσθε  βέβαιοι ότι η Επιτροπή Κεφαλαιαγοράς, όσο φειδωλά και αν κάνει χρήση αυτών των διατάξεων, θα υποστεί αιτήσεις περί συνταγματικότητας για τις αποφάσεις της. 
Το θέμα αυτό το αναδεικνύει και η Νομοπαρασκευαστική Επιτροπή και νομίζω ότι κακώς δεν λαμβάνετε σοβαρά υπόψη αυτές τις παρατηρήσεις. Θα δημιουργούν προβλήματα με τα άρθρα 1 και 2, διότι δώσαμε στην Επιτροπή Κεφαλαιαγοράς το δικαίωμα όχι μόνο να αποφασίζει και να δικάζει, αλλά και να νομοθετεί. Είναι δε ευρύτατες οι αρμοδιότητες που της έχουμε δώσει.  Δεν περιορίζονται. 
Τόσα χρόνια λειτουργεί η Επιτροπή Κεφαλαιαγοράς και είναι δυνατόν να μη γνωρίζει ποια είναι τα προβλήματα, ώστε να μπορέσει να πληροφορήσει και εσάς ως Κυβέρνηση τι χρειάζεται να νομοθετηθεί και να το φέρετε εδώ στη Βουλή να το συζητήσουμε με διαφάνεια και να δούμε τι άλλες αρμοδιότητες μπορούμε να της δώσουμε; Γιατί να της δώσουμε τη δυνατότητα να νομοθετεί κάθε τρις και λίγο; 
Μιλάμε για σιγουριά στο χρηματιστήριο. Δημιουργεί αίσθημα σιγουριάς στο χρηματιστήριο η αβεβαιότητα που έχει αυτό το νομοσχέδιο; Αυτό το νομοσχέδιο λέει ότι μπορεί η Επιτροπή Κεφαλαιαγοράς αύριο να αλλάξει τους κανόνες του παιχνιδιού εντελώς. Είναι καλό για το χρηματιστήριο αυτό; Δημιουργείται ένα σύννεφο αβεβαιότητας αυτήν τη στιγμή για το τι θα νομοθετήσει αύριο η Επιτροπή Κεφαλαιαγοράς. Και όποτε η Επιτροπή Κεφαλαιαγοράς δεν μπορεί με βάση τις κείμενες διατάξεις κάποιον να τον κυνηγήσει, θα νομοθετεί για να τον κυνηγήσει. Δεν πρέπει να λειτουργεί έτσι η αγορά. Είναι απαράδεκτα τα άρθρα 1 και 2 και δεν είναι δυνατόν να μας ζητάτε να τα υπερψηφίσουμε. Απορώ πώς τα φέρατε εδώ και ποιος τα έχει γράψει. Μόνο η Επιτροπή Κεφαλαιαγοράς θα μπορούσε να είχε συντάξει κάτι τέτοιο. Κανένας άλλος. Είναι νομοθετικά τέρατα αυτά. 
'Ερχομαι στις προτάσεις μας. Πράγματι η κεφαλαιαγορά πρέπει να αναβαθμιστεί. Αλλά να γίνει μια έκθεση και να δούμε το πρόβλημα στο σύνολό του. Αυτό σας είπα. Και να έλθουμε εδώ μετά με ένα νομοσχέδιο ολοκληρωμένο. Υπάρχει μια εμπειρία από τη λειτουργία του νομοσχεδίου. Να δούμε τι παρεμβάσεις χρειάζονται συνολικά να κάνουμε, να τις συζητήσουμε σε ένα νομοσχέδιο -επαναλαμβάνω- και να βάλουμε τελεία και παύλα σε αυτήν τη συνεχή ανατροπή του νομοθετικού περιεχομένου που γίνεται. Διότι αυτό που γίνεται δημιουργεί ακόμα μεγαλύτερη αβεβαιότητα στο χρηματιστήριο και δεν το βοηθά καθόλου. Ευχαριστώ. 
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, έχω την τιμή να ανακοινώσω στο Τμήμα ότι η Διαρκής Επιτροπή Μορφωτικών Υποθέσεων καταθέτει την έκθεσή της στο σχέδιο νόμου του Υπουργείου Εθνικής Παιδείας και Θρησκευμάτων "Αναβολή του διαγωνισμού του ΑΣΕΠ, δοκιμασία δεξιοτήτων αποφοίτων Ενιαίου Λυκείου". 
Ο κ. Τζέκης έχει το λόγο. 
ΑΓΓΕΛΟΣ ΤΖΕΚΗΣ: Κύριε Πρόεδρε, στην πρωτολογία μου είχα αναφέρει και κάποια γενικά ζητήματα για το πρώτο κεφάλαιο, αλλά και στάθηκα στα επί μέρους ιδίως άρθρα, για να αποδείξω αυτά που είπαμε και χθες και σήμερα για το πώς εννοούμε και το πώς βλέπουμε το χρηματιστήριο και αν αυτό είναι ένας μοχλός ανάπτυξης ή είναι ένας μοχλός που συσσωρεύει περισσότερα κέρδη στην πλουτοκρατία. 
Και κατά έναν τρόπο βέβαια δεν καταλαβαίνω τον κ.Γείτονα, που είπε ότι και το Κ.Κ.Ε. συμφωνεί στην ενίσχυση, στα μέτρα που προτείνει η Κυβέρνηση να δώσουμε ακόμη περισσότερες εξουσιοδοτήσεις προς την Επιτροπή Κεφαλαιαγοράς, στο Δ.Σ. του Χρηματιστηρίου, ενώ γνωρίζει ο κ. Γείτονας, σαν παλιός κοινοβουλευτικός, ποια είναι η θέση του κόμματός μας χρόνια τώρα για τη λειτουργία του χρηματιστηρίου. Πιστεύω ότι δεν ήταν εσκεμμένη η ενέργειά του. 
ΙΩΑΝΝΗΣ ΜΑΓΚΡΙΩΤΗΣ: Από αγάπη. 
ΑΓΓΕΛΟΣ ΤΖΕΚΗΣ: 'Οχι από αγάπη. Το έκανε εκ παραδρομής θέλοντας να τονίσει ότι η Νέα Δημοκρατία δεν διαφωνεί επί της ουσίας, άλλο τόσο βέβαια και ο Συνασπισμός, που έκανε κατ'αρχήν μια προσπάθεια να διαχωρίσει τι είναι το χρηματιστήριο, στην πορεία όμως πρότεινε ότι μπορεί να υπάρξει μια ανεξάρτητη διοικητική αρχή, που μέσα από εκεί μπορούν να προστατευθούν τα συμφέροντα των μικροεπενδυτών. 
Γνωρίζουμε βέβαια όλοι ότι το ζήτημα για μας είναι καθαρά ιδεολογικοπολιτικό. Αυτή είναι και η διαφωνία μας. Είχαμε τονίσει ότι το χρηματιστήριο είναι ένας μηχανισμός συγκέντρωσης κεφαλαίων. Η λειτουργία του, είτε με την άμεση κρατική παρέμβαση είτε με την παρέμβαση αυτών που κατέχουν τα μεγάλα πακέτα, κινείται πάντα στη βάση του καπιταλιστικού ανταγωνισμού. Και αυτό το τονίσαμε, ότι δηλαδή το μεγάλο ψάρι -είναι νομοτελειακό- θα φάει το μικρό. 'Αρα, λοιπόν, αυτή η κερδοσκοπία διαμορφώνεται στη βάση της αγοραπωλησίας των μετοχών. Αυτές οι αυξομειώσεις των αξιών παίζουν ακριβώς έναν ιδιαίτερο ρόλο. Είναι ούτως ή άλλως αναπόσπαστο σημείο της λειτουργίας του καπιταλιστικού συστήματος.  Και μέσα σ'αυτήν την Αίθουσα σας έχουμε προκαλέσει εδώ και δύο -τρεις μέρες να μας πείτε τη διεθνή αλλά και την ελληνική εμπειρία. Υπάρχει μηχανισμός που θα μπορέσει ποτέ να προστατέψει τους μικροεπενδυτές; Εδώ έχουμε καθαρά παραδείγματα ότι τα χρηματιστήρια, έτσι όπως λειτουργούν, λειτουργούν προκειμένου να συσσωρευτεί τέτοιος πλούτος, όχι για να πάει στην ανάπτυξη αλλά για να αυξήσει περισσότερο τα κέρδη των εταιρειών. 
'Εχουμε προκαλέσει όλους στην Αίθουσα, που λένε ότι είναι μοχλός ανάπτυξης, να μας πουν πόσα χρήματα απ' αυτά που παίχτηκαν στο χρηματιστήριο έχουν πάει σε επενδύσεις και μέσα απ' αυτές τις επενδύσεις πόσες χιλιάδες θέσεις εργασίας έχουν δημιουργηθεί. Γιατί τα πραγματικά νούμερα αποδεικνύουν ότι ούτε βιομηχανικές επενδύσεις γίνονται ούτε και νέες θέσεις εργασίας δημιουργούνται. Ακριβώς αυτό πιστοποιεί και τη δική μας πολιτική αντίληψη και θέση ότι αυτό το χρηματιστήριο και όποιο χρηματιστήριο, δεν μπορεί να δώσει διέξοδο στην ανάπτυξη αυτής της χώρας αλλά και κάθε χώρας. Γι' αυτό και επικαλεστήκαμε και πάρα πολλά διεθνή παραδείγματα, που αποδεικνύουν ότι το χρηματιστήριο λειτουργεί πάντοτε προς όφελος των ολίγων, της πλουτοκρατίας, μάλιστα και σε χώρες που έχουμε μεγάλη οικονομική ανάπτυξη. Και αυτό δεν είναι τυχαίο. Πάρτε δε και το νόμο της ανισόμετρης ανάπτυξης των χωρών και βγάλτε συμπεράσματα, σε ποια θέση θα πρέπει να είναι η δική μας χώρα. 
Γι' αυτό πιστεύουμε ότι η δική μας θέση επιβεβαιώνεται καθημερινά.              'Αλλωστε είμαστε το μόνο κόμμα που πριν και από την κρίση του 1999 είχαμε προειδοποιήσει τους μικροεπενδυτές, όταν άλλοι του ωθούσαν να πάνε στο χρηματιστήριο, ότι υπάρχει κάτι ύποπτο, προσέξτε, κλπ. Είμαστε το μόνο κόμμα που εκείνη τη στιγμή είπε ότι αυτό το χρηματιστήριο, με τον τρόπο που λειτουργεί, θα έχει συνέπειες για τους μικροεπενδυτές. Γι' αυτόν ακριβώς το λόγο, κύριε Υφυπουργέ, είπα ότι τα νούμερα που μας αναφέρατε για τις αυξήσεις του χρηματιστηρίου είναι μια λογιστική αύξηση. Δεν αμφισβήτησα τα νούμερά σας. Είπα όμως ότι δεν μπορεί να είναι αυτή η εικόνα, γιατί γνωρίζουμε ότι η πραγματική εικόνα παρουσιάζει πολλές εκατοντάδες χιλιάδες μικροεπενδυτών που έχουν χάσει τεράστια χρηματικά ποσά. Δεν αποτελεί την πραγματικά εικόνα αυτή η λογιστική αύξηση που αναφέρατε. Και απ' αυτήν την άποψη είπα ότι είναι μια πλασματική εικόνα η πραγματικότητα που εσείς καλλιεργείτε. 
Θα αναφέρω ένα παράδειγμα για το 1999. Είπατε ότι η αύξηση είναι 102%. Μα, γνωρίζουμε όλοι ότι από το Σεπτέμβριο και Οκτώβριο του 1999 χάθηκαν τεράστια χρηματικά ποσά από τους μικροεπενδυτές, οι οποίοι τα έδωσαν σε μεγάλους συγκεκριμένους επενδυτές. 'Αρα, δεν υπήρχε χάσιμο; Δεν υπήρχαν τρομερές ζημιές; Δεν μπορούμε να λέμε εδώ ότι σε μια πορεία πέντε χρόνων, αν τα προσθέσουμε όλα αυτά, θα έχουμε 500% αύξηση. 
'Αρα, λοιπόν, πιστεύω, ότι όλοι αυτοί που λένε ότι μέσα από μια ανεξάρτητη αρχή και μέσα από θεσμικές αλλαγές θα προστατέψουν τους μικροεπενδυτές κάνουν ένα μεγάλο πολιτικό λάθος και αποπροσανατολίζουν ακόμα περισσότερο -αν θέλετε- και το λαϊκό κίνημα και τους εργαζόμενους γενικότερα να κατανοήσουν το ρόλο και το μηχανισμό του χρηματιστηρίου στην καπιταλιστική χώρα που ζούμε. 
Πιστεύουμε δηλαδή ότι όλες εκείνες οι δυνάμεις που θα πρέπει να έχουν κάποιο λόγο αριστερό, να ξεκαθαρίσουν. Είναι το χρηματιστήριο ο μοχλός ανάπτυξης προς όφελος του εργαζόμενου λαού ή είναι μηχανισμός αύξησης της πλουτοκρατίας; Για μας βέβαια ισχύει το δεύτερο και αυτό το έχουμε αποδείξει κατ' επανάληψη. 
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Λαφαζάνη. 
ΠΑΝΑΓΙΩΤΗΣ ΛΑΦΑΖΑΝΗΣ: Είχαμε υποβάλει κάποια ερωτήματα με τις τοποθετήσεις μας, αλλά δυστυχώς δεν πήραμε απαντήσεις. Νομίζω ότι η συζήτηση τώρα διεξάγεται κατ' άρθρο. Και ο κύριος Υπουργός θα όφειλε σε κάθε άρθρο, με βάση τις παρατηρήσεις οι οποίες έχουν γίνει, να τοποθετηθεί για να μας διευκρινίσει ορισμένα πράγματα. 
Δυστυχώς ακούσαμε πάλι μια γενική τοποθέτηση. Επανέρχομαι σε ορισμένα καίρια θέματα που αφορούν τα άρθρα του νομοσχεδίου. Δεν μας δώσατε καμία διευκρίνιση, κύριε Υπουργέ, τι θα γίνει αυτός ο κανονισμός συμπεριφοράς των επιχειρήσεων και των αρμοδίων διοικητικών οργάνων.  Εξουσιοδοτείτε την Επιτροπή Κεφαλαιαγοράς να το διαμορφώσει. Δεν λέτε όμως τίποτα για το τι θα περιέχει. Σας ζητήσαμε έστω και προφορικά να μας πείτε και ορισμένα πράγματα γι' αυτόν τον κανονισμό συμπεριφοράς, τι θα περιέχει, ποια είναι τα πλαίσια. Δεν ακούσαμε τίποτα. Απλώς μας είπατε τι λέει το άρθρο. Το άρθρο το διαβάσαμε τι λέει. Από σας περιμένουμε, όμως, κάποιες διευκρινίσεις. Δεν ξέρουμε γιατί δεν μας τις δίνετε. Μήπως δεν γνωρίζετε και εσείς τι θα περιέχει; Μήπως η Επιτροπή Κεφαλαιαγοράς θα το φτιάξει ερήμην σας, διότι απ' ό,τι φαίνεται κατόπιν υποδείξεώς της διαμορφώθηκαν τα περισσότερα άρθρα του νομοσχεδίου, προκειμένου να πάρει εν λευκώ εξουσιοδοτήσεις, να κινηθεί αύριο, μεθαύριο κατά το δοκούν η Επιτροπή Κεφαλαιαγοράς. 
Δεν μας είπατε τίποτα επίσης για το περίφημο θέμα της προαναγγελίας.            Εμείς σας θέσαμε ορισμένα ερωτήματα για την προαναγγελία αγοράς ή πώλησης σημαντικού ύψους μετοχικού κεφαλαίου. Τι είναι αυτή η προαναγγελία; Πότε θα γίνεται; Υπάρχουν δεσμευτικοί χρόνοι; 'Ολα αυτά τα θέματα δεν τα θίξατε καν. Το περάσατε και αυτό έτσι. Αφήνετε στην Επιτροπή Κεφαλαιαγοράς να ρυθμίσει αυτή τι εννοεί προαναγγελία στο περιεχόμενό της, ποιο δεσμευτικό χρονικό πλαίσιο θέτει για την προαναγγελία. Και να διευκρινίσει επίσης η Επιτροπή Κεφαλαιαγοράς τι θεωρεί σημαντικό ύψος του κεφαλαίου, το οποίο αποκτάται ή διατίθεται. Αυτά όμως είναι ουσιαστικά θέματα, όπως σας είπαμε. Δεν μπορεί να μας αφήνετε εμάς στο σκοτάδι. Διότι μία προαναγγελία, η οποία είχε γίνει σε ανύποπτο χρόνο, είναι δώρο άδωρο.  Αν η προαναγγελία έχει ένα τεράστιο χρονικό διάστημα, δεν έχει καμία αξία. Αν η προαναγγελία επίσης είναι μόλις μία μέρα ή δύο μέρες πριν τη διάθεση ή την απόκτηση σημαντικού ύψους του μετοχικού κεφαλαίου και τότε είναι δώρο άδωρο. Είναι αιφνιδιασμός και δημιουργεί πανικό. 
Τι προσπαθείτε να κάνετε, λοιπόν, με αυτήν την προαναγγελία; Και δεν είναι λεπτομέρεια αυτό που σας θέτω, είναι ουσία της ρύθμισης. Αν βάζατε εδώ πέρα έναν τίτλο και την ουσία της ρύθμισης την παραπέμπετε, προφανώς δεν έχουμε να κάνουμε με ρύθμιση. Η ρύθμιση αυτή μπορεί να λειτουργήσει εποικοδομητικά ίσως, μπορεί να λειτουργήσει όμως και άκρως αρνητικά ή να λέει τα πάντα και να μην είναι και τίποτα. 
Λοιπόν, σ' αυτά έπρεπε να έχουμε μία απάντηση, για να ξέρουμε τι νομοθετεί η Βουλή. Και να ξέρουμε και εσείς αν γνωρίζετε τι νομοθετείτε επιτέλους. Σε αυτά τα θέματα δεν μας δώσατε απάντηση. 
Δεν μας δώσατε απάντηση επίσης για το άρθρο 2, σε ορισμένες παρατηρήσεις οι οποίες έγιναν και οι οποίες είναι άκρως σημαντικές. Πού το πάτε δηλαδή; Για παράδειγμα, λέει εδώ το άρθρο 2: "Το Διοικητικό Συμβούλιο του Χρηματιστηρίου Αξιών Αθηνών μπορεί κλπ. να εξαρτήσει την εξέταση και έγκριση από προϋποθέσεις, περιορισμούς και άλλες υποχρεώσεις". 
Για πείτε μας μερικές από αυτές τις προϋποθέσεις, τους περιορισμούς και τις άλλες υποχρεώσεις, έστω ενδεικτικά, έστω τα πλαίσια αυτών των προϋποθέσεων, των περιορισμών και των άλλων υποχρεώσεων. Γιατί και αυτό μπορεί να λέει τα πάντα και να μη λέει και τίποτα. Μπορεί να είναι θετικό, μπορεί να είναι και επικίνδυνο. 
Το παρακάτω, επίσης, που είναι πάρα πολύ σημαντικό και αφορά στο πού πάνε οι αυξήσεις του μετοχικού κεφαλαίου, δεν καλύπτει συνολικά -όπως σας είπαμε- αυτό το θέμα, διότι δεν είναι μόνο η χρηματιστηριακή συμπεριφορά των εταιρειών που έκαναν αύξηση του μετοχικού κεφαλαίου. Είναι και πάρα πολλά άλλα θέματα, τα οποία σχετίζονται με την αύξηση του μετοχικού κεφαλαίου. 
Επίσης σας προτείναμε σε αυτές τις περιπτώσεις, όπου γίνονται αυξήσεις κεφαλαίου και που είναι σημαντικό θέμα, να τεθεί ένας παράγοντας τον οποίο λησμονούν οι πάντες αυτήν την εποχή στο πλαίσιο της υποτιθέμενης παγκοσμιοποίησης, στο νέο πλαίσιο του νεοφιλελευθερισμού που διαμορφώνεται στην Ευρώπη: μία ρήτρα απασχόλησης, η οποία να είναι και θετικό κίνητρο για τις εγκρίσεις μετοχικού κεφαλαίου, όπως τίθενται και άλλα πράγματα. 
Η ρήτρα απασχόλησης είναι πάρα πολύ σημαντική. 'Οταν έχετε μια εφιαλτική ανεργία, αυτό το θέμα πρέπει να το θέτετε σε προτεραιότητα. Να είναι κίνητρο. 'Οταν κάνει κάποιος αύξηση μετοχικού κεφαλαίου και δεσμεύεται για νέες θέσεις εργασίας, είναι πολύ σημαντικό πράγμα η έγκριση και η παρακολούθηση της σχετικής υπόθεσης. 
Δεν πιάνετε όμως το θέμα γενικότερα. Πιάνετε μόνο τη χρηματιστηριακή συμπεριφορά και λέτε "όροι και υποχρεώσεις". Ποιοι είναι αυτοί οι όροι και οι υποχρεώσεις και προς ποια κατεύθυνση λειτουργούν; Σ'αυτά λοιπόν πάλι δεν μας απαντήσατε και νομίζω ότι αυτά είναι τα ουσιαστικότερα θέματα. 
Δεν ανοίγω πάλι το θέμα της Επιτροπής Κεφαλαιαγοράς. Κάνετε ρυθμίσεις για τη σύνθεση της Επιτροπής Κεφαλαιαγοράς και τη σύνθεση του Διοικητικού Συμβουλίου του Χρηματιστηρίου Αξιών Αθηνών και δεν θίγετε το κεντρικό θέμα. Θέλετε μία Επιτροπή Κεφαλαιαγοράς η οποία να έχει αξιοπιστία, κύρος, ευρύτερη συναίνεση και ευχέρεια να κινηθεί αποφασιστικά σε ελέγχους χωρίς να υπάρχουν προκαταλήψεις, χωρίς να υπάρχουν αιτιάσεις για κυβερνητικές ή κομματικές σκοπιμότητες; Αυτό είναι το θέμα. Διότι αν δεν έχετε μια τέτοια Επιτροπή Κεφαλαιαγοράς, τότε δεν μπορεί να έχει παρέμβαση με αξιοπιστία. 
Και αυτό το είδαμε μέχρι σήμερα. Το ζούμε και τώρα. Ζούμε σήμερα στο χρηματιστήριο εδώ και αρκετό διάστημα ένα φαινόμενο σαφούς υποτιμητικής κερδοσκοπίας, για να μην επαναλάβω τα κέντρα προέλευσής της. Δεν κάνει τίποτα η Επιτροπή Κεφαλαιαγοράς. Κοιτάξτε τις καθημερινές διακυμάνσεις του χρηματιστηρίου. Είναι τρομακτικές αυτές οι διακυμάνσεις. Συμβαίνουν απίθανα πράγματα: Αύξηση 3,1 τη μια μέρα και την άλλη κατάρρευση. Και αυτά γίνονται μέσα σε μέρες. 
Εδώ παίζονται άγρια παιχνίδια κερδοσκοπικού χαρακτήρα, τα οποία πρέπει να ελέγχονται. 
ΠΡΟΕΔΡΕΥΩΝ (Παναγιώτης Σγουρίδης): Ψιλικατζήδες είναι. Τα άγρια παιχνίδια είναι αλλιώς. 
ΠΑΝΑΓΙΩΤΗΣ ΛΑΦΑΖΑΝΗΣ: Δεν είναι καθόλου έτσι, κύριε Πρόεδρε, διότι αυτά τα παιχνίδια αποφέρουν κάθε μέρα δεκάδες και εκατοντάδες εκατομμύρια σε ορισμένους και κάποιοι άλλοι βλέπουν να χάνονται τα λεφτά τους. 
Επίσης σας κάναμε προτάσεις γι'αυτές τις βραχυπρόθεσμες κινήσεις των αγοραπωλησιών. Προτάσεις συγκεκριμένες. 
ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Λαφαζάνη. 
ΠΑΝΑΓΙΩΤΗΣ ΛΑΦΑΖΑΝΗΣ:  Δεν ακούσαμε όμως απαντήσεις. 
Το θέμα λοιπόν -και τελειώνω μ'αυτό- της Επιτροπής Κεφαλαιαγοράς είναι το μείζον θέμα. Εσείς δεν το αντιμετωπίζετε και δεν μας είπατε εάν έχετε και πρόθεση να το αντιμετωπίσετε διαφορετικά στο μέλλον. 
Και λυπούμαι γιατί χωρίς μια τέτοια εξέλιξη δεν θα υπάρχει αυτή η εμπιστοσύνη που είναι απαραίτητη για να λειτουργήσει στοιχειωδώς το χρηματιστήριο με όρους αποτροπής των κερδοσκοπικών παιχνιδιών, όσο αυτό είναι δυνατόν και όσο επιτρέπουν οι συνθήκες και η λογική του χρηματιστηρίου ως καπιταλιστικού θεσμού. 
ΠΡΟΕΔΡΕΥΩΝ (Παναγιώτης Σγουρίδης): Για την οικονομία της συζήτησης, κύριε Κωστόπουλε, θέλετε το λόγο; 
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Ναι, κύριε Πρόεδρε... 
ΠΡΟΕΔΡΕΥΩΝ (Παναγιώτης Σγουρίδης): 'Εχετε τον Κοινοβουλευτικό Εκπρόσωπο. 'Αρα, λοιπόν, θα πάρετε το λόγο εσείς, θα μιλήσει ο κ.  Μαγκριώτης, θα μιλήσει ο κ. Αλογοσκούφης και θα κλείσει ο Υπουργός, αφού μιλήσει και ο κ. Καμμένος. Ειδάλλως να αφήσω τη συζήτηση να εξελιχθεί. 
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Αφήστε να εξελιχθεί και βλέπουμε. ΠΡΟΕΔΡΕΥΩΝ (Παναγιώτης Σγουρίδης): Ωραία. 
Ορίστε, κύριε Μαγκριώτη, έχετε το λόγο. 
ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε, θα ήθελα να πω στους αγαπητούς συναδέλφους της Νέας Δημοκρατίας ότι είναι καλή η ρήση "αφήστε όλα τα λουλούδια να ανθίσουν", αλλά χρειάζεται και πειθαρχία η ομάδα. Επίσης, καλό το "φαντεζί" παιχνίδι, καλές και οι τρίπλες, αλλά να μην τις κάνουμε στον εαυτό μας. Και εσείς στις ημέρες αυτές των συζητήσεων έχετε μία συνεχή εναλλαγή θέσεων και μία περιστροφή γύρω από τον εαυτό σας. 
ΠΡΟΕΔΡΕΥΩΝ (Παναγιώτης Σγουρίδης): Να μας πείτε ποιος είναι ο Ζιντάν και ποιος είναι ο Φίγκο στην υπόθεση. 
ΙΩΑΝΝΗΣ ΜΑΓΚΡΙΩΤΗΣ: Είναι πολύ δύσκολη αυτή η προέκταση, κύριε Πρόεδρε. 
ΓΕΩΡΓΙΟΣ ΑΛΟΓΟΣΚΟΥΦΗΣ: Καλοί οι "εξυπνακισμοί", αλλά να ανταποκρίνονται και στην πραγματικότητα. 
ΙΩΑΝΝΗΣ ΜΑΓΚΡΙΩΤΗΣ: Πάρα πολύ απλά και γρήγορα, αγαπητέ συνάδελφε, θα ήθελα να πω ότι από την αρχή, αλλά και μήνες τώρα, η μόνιμη κατηγορία προς την Κυβέρνηση ήταν ότι το χρηματιστήριο και τα εποπτικά του όργανα δεν έχουν μηχανισμούς, δεν έχουν τη δυνατότητα και δεν έχουν την εξουσιοδότηση να παρεμβαίνουν για να αποσοβούν κρίσεις, να κτυπούν την κερδοσκοπία και να μηδενίζουν τα παιχνίδια που παίζονται γύρω από την ελληνική χρηματαγορά. Και ζητούσατε συνεχώς τη θεσμοθέτηση τέτοιων μέτρων. Μάλιστα και χθες ο κ. Καραμανλής περιέγραψε μερικά εξ αυτών, όπως και στις αγορεύσεις τους επί της αρχής οι εκπρόσωποι της Αξιωματικής Αντιπολίτευσης. 
Σήμερα άκουσα τον Κοινοβουλευτικό Εκπρόσωπο της Νέας Δημοκρατίας να λέει ότι δεν σημαίνει να είναι και καλή η ασφυκτική και αυστηρή λειτουργία της Επιτροπής Κεφαλαιαγοράς. Να αφήσουμε να λειτουργήσει με τους νόμους της ελεύθερης οικονομίας, χωρίς πολλούς περιορισμούς, κανόνες και δεοντολογίες. 
Πρέπει να αποφασίσει η Νέα Δημοκρατία. Θέλει ένα χρηματιστήριο να λειτουργεί με τους νόμους της οικονομίας της αγοράς, ένα χρηματιστήριο που θα λειτουργεί κάτω από συγκεκριμένους κανόνες δεοντολογίας και δεσμεύσεις, για να προστατεύονται οι επενδυτές, για να κατευθύνονται τα κεφάλαια στα επιχειρησιακά σχέδια, που στηριζόμενοι σε αυτά οι επενδυτές αγόρασαν τις μετοχές ή πρέπει να υπάρχει η πλήρης ελευθερία των εταιρειών να κάνουν ό,τι θέλουν τα κεφάλαια και τους πόρους που αντλούν από τη χρηματαγορά; Πρέπει επιτέλους να αποφασίσει. 
Αυτό εννοούσα, αγαπητέ κύριε Αλογοσκούφη, όταν έλεγα ότι κάνετε τρίπλες γύρω από τον εαυτό σας. Και καλή αυτή ως τακτική, να είσθε δηλαδή με όλες τις πλευρές θετικοί και με αυτούς που θέλουν ασφυκτικό έλεγχο -και είναι οι μικροεπενδυτές οι οποίοι δεινοπάθησαν τον προηγούμενο χρόνο και πολλοί εξ αυτών έχασαν τα χρήματά τους ή ένα μέρος των χρημάτων τους που επένδυσαν εκείνη την εποχή της παράδοξης ανόδου του χρηματιστηρίου- και από την άλλη πλευρά να είσθε αρεστοί και σε αυτούς που θέλουν απόλυτη ελευθερία στις κινήσεις, για να μπορούν να διαχειρίζονται τα διαθέσιμά τους και να κάνουν τα παιχνίδια που θέλουν στο χρηματιστήριο. 
Ιδιαίτερα σε μία εποχή, όπως είναι η δική μας, όπου η χρηματαγορά περνά από την αναδυόμενη εποχή στην περίοδο της ωριμότητας, χρειάζονται και οι κανόνες και οι δεοντολογίες, γιατί διαφορετικά δεν θα επιτελεί τον αναπτυξιακό ρόλο το ελληνικό χρηματιστήριο. 
Και εδώ θέλω να απαντήσω στον Κοινοβουλευτικό Εκπρόσωπο του Κομμουνιστικού Κόμματος. 'Εχει αναπτυξιακό ρόλο το χρηματιστήριο και έχει και κοινωνικό ρόλο. Και απαντά και στα θέματα της απασχόλησης. Διότι ο κύριος όγκος των κεφαλαίων που αντλούνται από τη χρηματαγορά επενδύονται στον εκσυγχρονισμό και στην ανάπτυξη των ελληνικών επιχειρήσεων, δημόσιων και ιδιωτικών. 
Το χρηματιστήριο αντανακλά την πορεία και την υγεία της οικονομίας.             Ταυτοχρόνως έχει μέσα του και την προσδοκία του κέρδους. Και εκεί ακριβώς, στην προσδοκία του κέρδους, γίνονται πολλές φορές και τα λάθη από τους επενδυτές, εάν δεν έχουν αξιολογήσει σωστά το επιχειρησιακό σχέδιο και την προοπτική μιας εταιρείας, εάν δεν την έχουν μελετήσει στην προοπτική της. Και αυτό το φαινόμενο βεβαίως είναι ακόμα πιο έντονο στην ελληνική χρηματαγορά, η οποία δεν έχει την ωριμότητα και το επενδυτικό κοινό δεν έχει τη γνώση. 
Γι'αυτό θέλω και πάλι να διευκρινίσω ότι εδώ αναφέρονται διάφορα μυθικά και αστρονομικά ποσά, όπως "χάθηκαν πέρσι δεκαοκτώ τρισεκατομμύρια (18.000.000.000.000) δραχμές". Γνωρίζουμε όλοι ότι αυτοί οι αριθμοί αντανακλούν τις λογιστικές πράξεις που γίνονται στο χρηματιστήριο. Δεν αντανακλούν το πραγματικό χρήμα που έχει επενδυθεί. 
'Εχουν μέσα τους την προσδοκία της μελλοντικής κερδοφορίας. 
'Ετσι, λοιπόν, όταν υπάρχει μια μεγάλη αύξηση του δείκτη ή της τιμής μιας μετοχής, δεν σημαίνει ότι αυτό αντανακλά και αντίστοιχη δραστηριότητα ή αποτέλεσμα της επιχείρησης, όπως και αντιστρόφως, όταν έχουμε μια μεγάλη πτώση. Βεβαίως μέσα σ' αυτήν την αύξηση ή τη μείωση υπάρχει και το πραγματικό ποσό, το πραγματικό αντίκρισμα, γι' αυτό ακριβώς υπάρχουν και τα κέρδη, υπάρχουν και οι απώλειες. 
Θέλω ακόμα να πω ότι είναι κοινωνικός ο ρόλος του χρηματιστηρίου πέρα από αναπτυξιακός, γιατί από τις χρηματιστηριακές πράξεις ο κρατικός προϋπολογισμός ενισχύεται και μάλιστα ενισχύεται κατά πολύ. Και τα χρήματα αυτά ο κρατικός προϋπολογισμός έχει τη δυνατότητα να τα επενδύει και τα επενδύει σε μια σειρά από κοινωνικές δράσεις και πρωτοβουλίες. 
Επίσης, οι νέες επενδύσεις που κάνουν οι εταιρείες, που αντλούν κεφάλαια από το χρηματιστήριο, δημιουργούν θέσεις απασχόλησης. Μπορεί να μη δημιουργούν στο βαθμό που θέλουμε όλοι, αλλά όταν επενδύονται τα  κεφάλαια με βάση τα επιχειρησιακά σχέδια, δημιουργούν θέσεις απασχόλησης. 'Ετσι, λοιπόν, έχει και αναπτυξιακό χαρακτήρα και κοινωνικό χαρακτήρα και ανταποκρίνεται στο αίτημα της απασχόλησης, που είναι επίκαιρο και καυτό αίτημα της εποχής μας. 
Βεβαίως όλοι θέλουμε να βελτιώσουμε αυτές τις αποδόσεις. Δεν είμαστε ικανοποιημένοι και γι' αυτό προσπαθούμε να θεσμοθετήσουμε καλύτερους κανόνες για την αποδοτικότερη λειτουργία της ελληνικής χρηματαγοράς. 
Να έρθω τώρα στο πραγματικό πεδίο του νομοσχεδίου. Τα άρθρα αυτά με πολλή σαφήνεια στο μεγαλύτερο βαθμό θεσμοθετούν αυτούς τους κανόνες, που επιδιώκαμε μέχρι σήμερα όλοι μας, για την εύρυθμη και διαφανή λειτουργία του χρηματιστηρίου. Παραδείγματος χάρη, όταν η Επιτροπή Κεφαλαιαγοράς καταρτίσει τη δεοντολογία μέσα από την οποία θα λειτουργούν οι εταιρείες -και αυτό είναι ένα μείζον θέμα- θα έχουμε κάνει ένα πολύ σημαντικό βήμα για την επενδυτική δραστηριότητα ή για την επένδυση των κεφαλαίων που αντλούν από το χρηματιστήριο οι εταιρείες, όταν δηλαδή δημιουργηθεί ο κανονισμός της συμπεριφοράς των εταιρειών, όπως προβλέπει το άρθρο 1. 
Δεύτερον, όταν προβλέπεται η αναστολή μέχρι έξι μήνες για την έγκριση των ενημερωτικών δελτίων για την εισαγωγή στο χρηματιστήριο των μετοχών που έχουν προέλθει από την αύξηση του κεφαλαίου, αυτό δεν είναι τίποτε άλλο παρά προστασία των επενδυτών και έλεγχος ταυτοχρόνως της Επιτροπής Κεφαλαιαγοράς προς τις επιχειρήσεις για να τηρήσουν τα επιχειρησιακά τους σχέδια. Είναι αυτό που και χθες ο κ. Καραμανλής ζήτησε από την Κυβέρνηση να θεσμοθετήσει. Εδώ το θεσμοθετεί με ακρίβεια. Βεβαίως αυτό, σε συνδυασμό με τη θέσπιση και τη δημιουργία του κανονισμού συμπεριφοράς εταιρειών, δίνει τη δυνατότητα στην Επιτροπή Κεφαλαιαγοράς να μην επιτρέπει παρεκκλίσεις από τα επιχειρησιακά σχέδια, τα επενδυτικά πλάνα των εταιρειών. 
Ζήτησε ο Αρχηγός της Αξιωματικής Αντιπολίτευσης και οι αγορητές του ιδίου κόμματος να υπάρχει η προαναγγελία μεγάλων αλλαγών στη μετοχική σύνθεση του κεφαλαίου μιας εταιρείας ή και του μάνατζμεντ. Και εδώ αυτό περιγράφεται και διατυπώνεται με ακρίβεια. Δεν υπάρχει ο ακριβής χρόνος.  Εδώ η Επιτροπή Κεφαλαιαγοράς έχει ευθύνη να προσδιορίσει ποιος θα είναι ο χρόνος, πόσος χρόνος απαιτείται για να μπορεί ο επενδυτής, ο μικροεπενδυτής, να λάβει τα μέτρα του. Και βεβαίως αυτός ο χρόνος θα είναι συμβατός και με το επιχειρησιακό σχέδιο που έχει καταθέσει και με τη προοπτική που έχει καταθέσει, γιατί μέσα στο επιχειρησιακό σχέδιο είναι και η σύνθεση του κεφαλαίου και το μάνατζμεντ. 
Ακόμη, η δυνατότητα αναστολής της λειτουργίας των ΕΛΔΕ και γενικότερα των χρηματιστηριακών αγορών υπάρχει και σήμερα. Εδώ συγκεκριμενοποιείται ακόμα περισσότερο. Νομίζω ότι αυτό είναι  για την προστασία και το κύρος γενικότερα των χρηματιστηριακών εταιρειών, αυτό προστατεύει τους επενδυτές. Και νομίζω ότι υπήρξαν παραδείγματα στο πρόσφατο παρελθόν, όπου χρηματιστηριακές εταιρείες δημιούργησαν με τη συμπεριφορά τους την τακτική τους και τις πράξεις τους κρίση στην ελληνική χρηματαγορά και ήταν ακαριαία η παρέμβαση της επιτροπής κεφαλαιαγοράς. 
Αυτή η δυνατότητα δηλαδή της αναστολής υπάρχει, απλώς εδώ εξειδικεύεται και ολοκληρώνεται ακόμα περισσότερο. 
Τέλος, θέλω να πω ότι όσες προτάσεις έχουν κατατεθεί -και υπάρχουν προτάσεις θετικές και εποικοδομητικές- θα πρέπει η Κυβέρνηση και τα αρμόδια όργανα του χρηματιστηρίου να τις μελετήσουν, γιατί η ελληνική κεφαλαιαγορά είναι μία εξελισσόμενη αγορά, δεν είναι στατική και πρέπει καθημερινά τα θεσμοθετημένα όργανα να προχωρούν σε εξειδικεύσεις των αποφάσεων, για να αντιμετωπίζουν τα νέα δεδομένα. Αλλά και η Βουλή να παρακολουθεί την εξέλιξη και σε συνεργασία με τους φορείς που εμπλέκονται στη δραστηριότητα του χρηματιστηρίου να προχωρούμε σε νέα νομοθετήματα, που θα συμπληρώνουν και θα ολοκληρώνουν τη νομοθεσία μιας ώριμης πλέον κεφαλαιαγοράς. 
Κλείνοντας, κύριε Πρόεδρε, θέλω να πω ότι εγώ κρίνω θετική την τελευταία τοποθέτηση του Κοινοβουλευτικού Εκπροσώπου της Νέας Δημοκρατίας, αλλά και των άλλων κομμάτων. Είναι μακριά από την ένταση που δημιούργησαν οι χθεσινές τοποθετήσεις, με τον αφοριστικό και απόλυτο χαρακτήρα. Δείχνει ότι η προτροπή μας για συναίνεση και συμφωνία γύρω από αυτά τα μεγάλα θέματα, όπως είναι η λειτουργία της χρηματαγοράς, έπιασε τόπο. Θέλουμε έτσι να συνεχίσουμε, γιατί αυτοί οι θεσμοί πρέπει να μείνουν μακριά από τις κομματικές αντιπαραθέσεις. Πιστεύω ότι αυτό το μήνυμα το έχουμε κατανοήσει όλοι. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Καμμένος έχει το λόγο. 
ΠΑΝΑΓΙΩΤΗΣ ΚΑΜΜΕΝΟΣ: 'Ενας θεωρητικός του χρηματιστηρίου, αλλά και πρακτικός, ο Καστελάνι, είπε ότι αν οι θεωρητικοί επένδυαν στις αγορές, δεν θα έφταναν οι φυλακές της υφηλίου για να τους χωρέσουν. Θεωρώ, λοιπόν, ότι θα πρέπει να μιλάμε με συγκεκριμένα παραδείγματα. 
Επειδή μιλήσατε με ποδοσφαιρικούς όρους, κύριε Μαγκριώτη, θα σας πω  με όλη την εκτίμηση που σας έχω ότι είσαστε off-sight. Θα σας πω γιατί.             Εγώ προηγουμένως έκανα συγκεκριμένες προτάσεις, δεν πήρα απάντηση, αλλά προσπάθησα να αποφύγω να αναφερθώ σε συγκεκριμένα πράγματα. Βεβαίως θα πρέπει η αγορά να είναι ελεύθερη, αλλά δεν μπορεί η Επιτροπή Κεφαλαιαγοράς και συγκεκριμένα πρόσωπα, σε συγκεκριμένες στιγμές να λειτουργούν με διαφορετικούς τρόπους. Δεν μπορεί να επιβάλουν σοβαρότατα πρόστιμα και πειθαρχικές κυρώσεις στην περίπτωση της "ΚΟΡΑΣΙΔΗΣ TELECOM", που ήταν μια απόλυτα νόμιμη απόφαση -εξήντλησαν τα όρια που τους δίνει ο νόμος, η Επιτροπή Κεφαλαιαγοράς- και από την άλλη πλευρά όταν βγαίνουν επίσημοι "μεγαλοπαπαγάλοι" πρόεδροι εισηγμένων εταιρΕιών και μιλούν, όπως είναι ο πρόεδρος της Τράπεζας Ελλάδας κ. Παπαδήμας ή όπως είναι ο διοικητής της Εθνικής Τράπεζας κ. Καρατζάς, με τις γνωστές δηλώσεις του Οκτωβρίου, να μη ζητούν τουλάχιστον την απολογία τους. 
Δεν μπορεί ο κ. Παπαδήμας, ο οποίος έχει ένα θεσμικό ρόλο και μπορεί να μιλάει από τη θέση του διοικητού της Τράπεζας της Ελλάδας, να λέει ότι είναι υπερτιμημένες οι μετοχές, αλλά και ότι υπάρχουν μετοχές "φούσκες" και να μην ελέγχεται ως διοικητής εισηγμένης στο χρηματιστήριο εταιρείας, για το ότι η μετοχή του έχει αύξηση 1823% τους τρεις μήνες του καλοκαιριού. 
Δεν είναι δυνατόν να εξαντλούνται τα όρια σε πρόστιμα προς χρηματιστηριακούς εκπροσώπους και από την άλλη μεριά με τις δηλώσεις του κ. Καρατζά για τις "φούσκες" την ίδια περίοδο να μην ελέγχεται ο κ.  Καρατζάς, γιατί η τράπεζά του, ως κύριος μέτοχος της εταιρείας "ΛΑΜΨΑ" και της εταιρείας "Γενικών Αποθηκών" μετά από μία τεράστια άνοδο των μετοχών τους, μετά από ένα "ράλι" που έγινε, πούλησαν σχεδόν το πλειοψηφικό τους πακέτο μέσα στο χρηματιστήριο, χωρίς να γίνει καμιά ανακοίνωση. 
Αν θέλουμε να μιλάμε για συγκεκριμένα πράγματα που έγιναν, να το κάνουμε. Επειδή άκουσα τον κ. Γείτονα να μιλάει προηγουμένως για "ξεφώνημα" και για καταγγελίες, που οδήγησαν στην υποτίμηση, θέλω να ρωτήσω ποιοι έκαναν τις καταγγελίες και ποιοι έκαναν τα "ξεφωνήματα"; Θεσμικοί παράγοντες, που πολύ κακώς βγήκαν και μίλησαν με αυτόν τον τρόπο. Και πολύ κακώς δεν βγήκε η Επιτροπή Κεφαλαιαγοράς να τους κυνηγήσει. 
Αν άκουγε η Κυβέρνηση έναν άνθρωπο, που ανήκει στο δικό σας χώρο -δεν  ανήκει στο δικό μας- ο οποίος έχει τεράστια εμπειρία και είναι ο κ.                 Λάμπρου, δεν θα γινόταν τίποτα από όλα αυτά που έγιναν μέχρι σήμερα.                Πιστεύω ότι θα πρέπει να δούμε πώς θα αναβαθμίσουμε τους θεσμούς. 'Ενας από αυτούς είναι τα παράγωγα. Το μεγάλο παιχνίδι αυτήν τη στιγμή δεν γίνεται από τους μικροεπενδυτές, αλλά γίνεται από εκείνους που επενδύουν στα παράγωγα. 
Κύριε Υπουργέ, τα παράγωγα πρέπει να τα ανοίξετε. Πρέπει να υπάρχουν options και futures. Πρέπει να μπορούν να κάνουν το παιχνίδι της υποτίμησης επίσημα και νόμιμα εκείνοι που θέλουν να κάνουν την υποτίμηση μέσω των παραγώγων. 
Να μπορούν να πουλάνε και να αγοράζουν συμβόλαια όλων των μετοχών και να μη γίνεται αυτό μέσα στην αγορά με αποτέλεσμα να χάνουν οι μικροεπενδυτές. 
'Ακουσα με προσοχή και τις απόψεις των συναδέλφων του Κομμουνιστικού Κόμματος. 'Εχετε τη δική σας άποψη, τη δική σας θέση, για το καπιταλιστικό σύστημα. Από εκεί και πέρα, όμως, αυτό που θα ήθελα να πω είναι πως υπάρχουν βέβαια ευθύνες αρκετών θεσμικών παραγόντων και της Επιτροπής Κεφαλαιαγοράς κλπ. Αλλά και οι μικροεπενδυτές είναι μεγάλα παιδιά. Πολλοί από αυτούς έβγαλαν αρκετά εκατομμύρια και έκαναν καταπληκτικά αποτελέσματα τον τελευταίο καιρό. 'Εχουν, λοιπόν, και εκείνοι τις δικές τους ευθύνες. Βεβαίως παραπλανήθηκαν από δηλώσεις που κακώς έγιναν από κυβερνητικούς παράγοντες συμπεριλαμβανομένου και του ιδίου του Πρωθυπουργού στην 'Εκθεση Θεσσαλονίκης και του Υπουργού Εθνικής Οικονομίας, που μίλησε για τα αποτελέσματα που θα έχει το χρηματιστήριο τους επόμενους μήνες με αποτέλεσμα την κατάρρευση. 
Οι μικροπενδυτές έρχονται τώρα -θα συμφωνήσω μαζί σας σε αυτό- και καταθέτουν αγωγές κατά θεσμικών παραγόντων και χρηματιστηριακών εταιρειών για εντολές που δήθεν δεν έδωσαν. Οι εντολές, όμως, έχουν δοθεί και όσο τις έδιναν αυτές τις εντολές και κέρδιζαν, δεν έκαναν τέτοιες ποινικές πράξεις. 
Πιστεύω ότι αυτό που πρέπει να γίνει αυτήν τη στιγμή, είναι να πάρετε θέση, κύριε Υπουργέ, και εσείς και η Κυβέρνησή σας για τους όρους της αναβάθμισης του χρηματιστηρίου. Να μας απαντήσετε και για το θέμα του αέρα και για το θέμα του limit-up και του limit-down και για εκείνα τα θεσμικά μέτρα που θα οδηγήσουν την αγορά μας σε αναβάθμιση. 
Ευχαριστώ πολύ. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Κωστόπουλος έχει το λόγο. ΔΗΜΗΤΡΙΟΣ Ν. ΚΩΣΤΟΠΟΥΛΟΣ: 'Ακουσα με προσοχή τον κ. Μαγκριώτη. Η Νέα Δημοκρατία έχει ξεκαθαρισμένες θέσεις. Η Νέα Δημοκρατία είναι ένα φιλελεύθερο κόμμα. Πιστεύει στο χρηματιστήριο σαν θεσμό, όπως το είπαμε χθες και προχθές, και πάνω απ'όλα πιστεύει ότι πρέπει να λειτουργήσει με τις αρχές της ελεύθερης οικονομίας. 
Αυτό δεν σημαίνει "μπάτε σκύλοι αλέστε και αλεστικά μη δίνετε". Χρειάζονται κανόνες και εμείς δεν είμαστε ούτε με τον άλφα, ούτε με το βήτα. Εμείς είμαστε με τη γραμμή που λέγεται χρηματιστήριο με την έννοια με την οποία ισχύει διεθνώς και μέσα από το χρηματιστήριο θα υπάρχουν επενδύσεις, θα υπάρχουν εξευρέσεις χρημάτων για επενδύσεις και θα παράσχει ανάπτυξη, απασχόληση, θα υπάρξει η επένδυση και, αν θέλετε, και το παιχνίδι. 
Για να γίνουν, όμως, όλα αυτά πρέπει να μην υπάρχουν παράπονα, χειραγωγήσεις και παρεμβάσεις κυρίως από δύο παράγοντες: την Κυβέρνηση, η οποία μέχρι σήμερα το έχει παρακάνει και από τους εκπροσώπους του κράτους που παίζουν και τα μεγάλα παιγνίδια: τους διοικητές των τραπεζών, τους επικεφαλής των κρατικών επιχειρήσεων, που, δυστυχώς, ποδηγετούν το χρηματιστήριο. 
Θα θυμίσω εδώ ότι κάθε ημέρα με ανακοινώσεις που προέρχονταν από την Κυβέρνηση, υπήρχε αντιπαράθεση μεταξύ Λάμπρου και Καρατζά για το ποιος θα είναι ο επικεφαλής. Αφαιρείτο η αρμοδιότητα από τον ένα και δινόταν στον άλλο. Υπήρχαν ραντεβού με τον Πρωθυπουργό για να υπάρξουν επεμβάσεις στο χρηματιστήριο. Αυτά πρέπει να αποφεύγονται με τους νόμους που ψηφίζουμε.  Γι'αυτό το λόγο επιμένουμε ότι δεν χορηγούμε δικαιώματα κανονιστικών πράξεων σε νομικά πρόσωπα δημοσίου δικαίου, που είναι όπως είπα και στην προηγούμενη αγόρευσή μου ο περαιτέρω βραχίονας της Κυβέρνησης και ελέγχονται 100% από αυτήν. 
Εμείς πιστεύουμε ότι οι επιχειρήσεις πρέπει να βρίσκουν χρήματα από το χρηματιστήριο, αλλά να ελέγχουμε κάποια στιγμή κάποια όργανα το πού πάνε αυτά τα χρήματα, γιατί τα λεφτά αυτά είναι του κοσμάκη. Δεν μπορούμε να πάρουμε πρότυπα από άλλες σύγχρονες χώρες που ερχόμαστε κάθε φορά εδώ και προχειρολογούμε; Δεν μπορούμε να φτιάξουμε ένα σύγχρονο νομοθετικό πλαίσιο, να θωρακίσουμε θεσμικά το χρηματιστήριο για να πάψουν να υπάρχουν αυτές οι παρεμβάσεις; 
Κύριε Μαγκριώτη, η κατηγορία μας προς την Κυβέρνηση ήταν η ακόλουθη: 'Ερχεστε με ημίμετρα να ρυθμίσετε προεδρικά διατάγματα του 1985 και του 1992, αντί να έλθετε εδώ με την προοπτική αναβάθμισης του ελληνικού χρηματιστηρίου, που επί δέκα μήνες η Κυβέρνησή σας μας την αναβάλλει από εβδομάδα σε εβδομάδα, λέγοντας ότι αναβαθμίζεται από τους διεθνείς οργανισμούς το ελληνικό χρηματιστήριο. 
Τέτοια προοπτική δεν φαίνεται να υπάρχει. Δεν υπάρχει τέτοια προοπτική για δύο λόγους: Ο ένας λόγος είναι σαφώς ότι δεν είναι θεσμικά θωρακισμένο το  χρηματιστήριο και ο δεύτερος λόγος είναι ότι έγιναν οι παρεμβάσεις. 
Κύριε Μαγκριώτη, μας λέτε ότι το χρηματιστήριο αντιπροσωπεύει την πραγματική οικονομία. Πράγματι αυτή είναι η πορεία της ελληνικής οικονομίας, που να έχει χάσει μέσα σε δέκα μήνες επίσημα περίπου το 40% της αξίας του το χρηματιστήριο; 
Και πάνω απ' όλα να θυμίσω, κύριε Μαγκριώτη, που μας λέτε ότι στο χρηματιστήριο αγοράζουν ελπίδα. Είπε κανένας ότι δεν αγοράζουν ελπίδα; Μα, δεν αγοράζουν μόνο ελπίδα. Αγοράζουν πραγματική οικονομία, μερίδιο από την πραγματική κατάσταση κάθε επιχειρήσεως. Βέβαια το χρηματιστήριο εμπεριέχει και ελπίδα και κέρδος και αναβάθμιση. Αλλά πάνω απ'όλα, αγοράζουν την πραγματική αξία της επιχείρησης. 
Τα θεσμικά που πρέπει ν'αλλάξουν, είναι ότι πρέπει να αποφεύγονται να γίνονται αυξήσεις μετοχικών κεφαλαίων είκοσι, τριάντα και εκατό φορές περισσότερες των αρχικών μετοχικών κεφαλαίων. Και μας είπαν στην  Διαρκή Επιτροπή, μα, εμείς δεν έχουμε καμία θέση να ελέγξουμε πού θα πάνε τα λεφτά. Μα, κύριοι Πρόεδροι, είχατε ευθύνη να ελέγξετε το επιχειρησιακό σχέδιο που έχει ο κάθε επιχειρηματίας. Και δεν το ελέγξατε την ώρα που υπογράψατε την έγκριση εισόδου στο Χρηματιστήριο.  Βεβαίως δεν έχετε και τη δυνατότητα να ελέγξετε πού είναι τα χρήματα αυτά σήμερα. Εδώ είναι το μεγάλο πρόβλημα. Γι'αυτό το λόγο, πρέπει  να θεσμοθετηθεί άμεσα πού πήγαν αυτά τα χρήματα. 
Το αποτέλεσμα είναι ότι άλλα πήγαν για αγορά μετοχών, άλλα πήγαν πιθανώς στο εξωτερικό, άλλα έγιναν βίλλες, άλλα έγιναν πολυτελής τρόπος διαβίωσης χωρίς βεβαίως -και το επαναλαμβάνω αυτό- να γίνουν επενδύσεις.  Και έχουμε δει επιχειρήσεις και κρατικές και ιδιωτικές να έχουν ελάχιστα λειτουργικά κέρδη. Ενώ εκμεταλλευόμενοι οι επιχειρηματίες, την άνοδο του χρηματιστηρίου, έχουν κερδίσει πάρα πολλά. Δηλαδή παίχτηκαν τα λεφτά αυτά στο χρηματιστήριο και δεν ήλεγξε κανένας τους ανθρώπους αυτούς; Και αν μεν κέρδισαν, κομμάτια να γίνει.  Εάν έχασαν όμως, πώς θα γίνουν αυτές οι επενδύσεις; 
Κύριε Υπουργέ, για άλλη μια φορά σας εφιστούμε την προσοχή στη θεσμική θωράκιση του χρηματιστηρίου. Φέρτε αυτόν το νόμο, μια και αποφασίσατε να συνεχίσετε. Δώστε και σε μας αυτό το νόμο για να το μελετήσουμε. Να περιλάβετε μέσα σ'αυτόν το νόμο ό,τι περισσότερο σύγχρονο εφαρμόζεται στη διεθνή αγορά. Θέλω να προσθέσω και κάτι άλλο το οποίο πρέπει να συμπεριλάβετε: Το ένα θέμα είναι οι ισολογισμοί μια και το ελληνικό χρηματιστήριο παγκοσμιοποιείται και έχουμε ανάγκη από επενδυτές και από το εξωτερικό. Αν είναι δυνατόν οι ισολογισμοί να έχουν διεθνή στάνταρτς. Επίσης πρέπει το συντομότερο δυνατόν να αντιμετωπίσετε το καθημερινό  θέμα των αγορών και των πωλήσεων. Είναι ένα σοβαρό θέμα, το οποίο στις δύσκολες τουλάχιστον εποχές πρέπει να αντιμετωπιστεί, γιατί κάποιοι μάλλον κάνουν παιχνίδι ημερήσιο εις βάρος όλων των άλλων. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Αλογοσκούφης έχει το λόγο. 
ΓΕΩΡΓΙΟΣ ΑΛΟΓΟΣΚΟΥΦΗΣ: Λένε αυτοί που αρέσκονται στους ποδοσφαιρικούς όρους ότι η καλύτερη άμυνα είναι η επίθεση. Αυτό φαίνεται το έχει ενστερνιστεί ο Κοινοβουλευτικός Εκπρόσωπος της Πλειοψηφίας.  Επειδή ακριβώς δεν μπορεί να αμυνθεί πάνω στα ζητήματα που θέτει το νομοσχέδιο, κάνει επίθεση. Αλλά η επίθεση είναι άστοχη. Διότι βασίζεται πρώτα απ'όλα σε διαστρέβλωση θέσεων της Αντιπολίτευσης. Νομίζω ότι δείχνει αδυναμία να προσπαθείς να διαστρεβλώνεις τις θέσεις του πολιτικού σου αντιπάλου.  Επίσης μας κατηγόρησε ότι επειδή αμφισβητήσαμε τη συγκεκριμένη μορφή εποπτείας που ασκεί αυτήν τη στιγμή η Επιτροπή Κεφαλαιαγοράς, δεν θέλουμε την εποπτεία. Λάθος κάνετε. Βεβαίως χρειάζεται εποπτεία, αλλά η εποπτεία έχει συγκεκριμένο περιεχόμενο, εάν οι πράξεις που γίνονται στο χρηματιστήριο είναι σύμφωνες με τους νόμους και τις διατάξεις. Αυτό δεν το κάνει η Επιτροπή Κεφαλαιαγοράς και αντί να ασκεί την εποπτεία που πρέπει, προσπαθεί να ασκήσει μια άλλη μορφή εποπτείας, η οποία έχει δυσμενείς επιπτώσεις στο χρηματιστήριο. 
Αυτό είναι που καταγγέλλουμε. Δεν καταγγέλλουμε την εποπτεία γενικώς.  Ασφαλώς το χρηματιστήριο χρειάζεται εποπτεία. Οι επενδυτές χρειάζονται προστασία, δηλαδή όσοι δεν είναι κύριοι μέτοχοι των εταιρειών, διότι δεν έχουν την πληροφόρηση που έχουν οι κύριοι μέτοχοι. Αυτοί συνήθως έχουν πολύ μικρά ποσά επενδεδυμένα στο χρηματιστήριο. 
Επίσης το να επιδίδεται κανείς σε θεωρητικούς ακροβατισμούς δείχνει αδυναμία. Ο κ. Μαγκριώτης αμφισβήτησε το ότι χάθηκαν στο Χρηματιστήριο τους τελευταίους έξι μήνες δεκαοκτώ τρισεκατομμύρια (18.000.000.000.000) δραχμές.  Θα σας πω το εξής απλό παράδειγμα. Κάποιος επενδυτής, που είχε στο χρηματιστήριο δεκαπέντε εκατομμύρια (15.000.000) τον Δεκέμβριο, τώρα έχει δέκα εκατομμύρια (10.000.000), ή πέντε (5.000.000) σε ορισμένες περιπτώσεις.  Αυτός θεωρεί ότι έχασε τουλάχιστον πέντε εκατομμύρια (5.000.000).  Αν προσθέσουμε το τι έχουν χάσει όλοι οι επενδυτές από το Δεκέμβριο μέχρι σήμερα, τότε θα δείτε, κύριε Μαγκριώτη, ότι έχουν χάσει δεκαοκτώ τρισεκατομμύρια (18.000.000.000.000).  Είναι ένα νούμερο που δεν μπορείτε να το αμφισβητήσετε, κύριε Μαγκριώτη. 
Αν θέλετε να κάνετε θεωρητικούς ακροβατισμούς και να πείτε ότι οι αξίες του χρηματιστηρίου δεν αντανακλούν τίποτα, εγώ να το δεχθώ, αν και είναι μία λανθασμένη άποψη. Δεν μπορείτε όμως να λέτε ότι το χρηματιστήριο είναι ένας σημαντικός θεσμός, ότι έχει σημασία για την ανάπτυξη της οικονομίας, ότι έχει μεγάλη σημασία για τη διανομή του εισοδήματος, διότι μπορούν έτσι οι απλοί άνθρωποι να συμμετέχουν στα οφέλη της οικονομικής ανάπτυξης και από την άλλη μεριά να αμφισβητείτε τις αποτιμήσεις που γίνονται μέσα στο χρηματιστήριο. 
Το χρηματιστήριο είναι μία αγορά. Μέσα σ' αυτό δημιουργούνται τιμές, οι οποίες επί την ποσότητα δημιουργούν αξίες, δημιουργούν πλούτο. Χάθηκε πλούτος δεκαοκτώ τρισεκατομμυρίων (18.000.000.000.000) ή όχι; Σας άκουσα και χθες να κάνετε αυτούς τους ακροβατισμούς και να τα συγκρίνετε με τις καταθέσεις στις Τράπεζες. Τι σχέση έχει ο φάντης με το ρετσινόλαδο; 'Αλλες αξίες είναι επενδεδυμένες στο χρηματιστήριο και άλλες αξίες είναι επενδεδυμένες στις καταθέσεις στις Τράπεζες. Πώς συγκρίνετε εσείς μήλα και πορτοκάλια μ' αυτόν τον τρόπο, δεν μπορώ να το καταλάβω. 
Θα σας συμβούλευα στο μέλλον να αποφεύγετε τη διαστρέβλωση των θέσεών μας, όπως κάνατε σεις και ο κ. Γείτονας σήμερα. Δεύτερον, θα σας συμβούλευα επίσης να αποφεύγετε αυτούς τους θεωρητικούς ακροβατισμούς, γιατί μόνο πολιτική αδυναμία αποδεικνύουν. 
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υφυπουργός έχει το λόγο. ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριοι συνάδελφοι, αν θέλει κάποιος να παίζει με τα νούμερα, μπορεί να παίζει. Πρέπει, λοιπόν, να απαντήσω στον κ. Αλογοσκούφη, ο οποίος μίλησε για το Δεκέμβριο, ότι με βάση την πραγματική εικόνα του χρηματιστηρίου, ένας που είχε οκτώ εκατομμύρια (8.000.000), με δείκτη οκτακοσίων μονάδων, στο τέλος του 1996, όταν το χρηματιστήριο πήγε στις εξίμισι χιλιάδες έφθασε να έχει εξήντα πέντε εκατομμύρια (65.000.000).  Τώρα με τη μείωση των τιμών έχει πέσει στα σαράντα πέντε εκατομμύρια (45.000.000).  'Αρα ποιος είναι ο χαμένος; 
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Να μας πείτε τι έγινε αυτός που επένδυσε πέρσι. 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Θα σας πω και γι' αυτόν. 'Οντως κάποιος που αγόρασε με εξίμισι χιλιάδες δραχμές, ασφαλώς τώρα έχει τεσσερισήμισι χιλιάδες δραχμές. Μου θύμισε η δεξιά πτέρυγα Πλατεία Κλαυθμώνος χθες και σήμερα. 
ΠΑΝΑΓΙΩΤΗΣ ΚΑΜΜΕΝΟΣ: Κύριε Υφυπουργέ, αυτός που πούλησε έχει το πρόβλημα, όχι αυτός που κράτησε τις μετοχές. 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Στο χρηματιστήριο επενδύουν άνθρωποι εχέφρονες, οι οποίοι υποτίθεται ότι γνωρίζουν το χρηματιστήριο, αλλά και άνθρωποι που ρισκάρουν την επένδυσή τους. 
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Η Κυβέρνηση τους είπε ότι θα πάει στις επτάμισι χιλιάδες μονάδες. 
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριοι συνάδελφοι. 'Ολοι γνωρίζουμε, χωρίς αυτό να σημαίνει ότι παίζουμε στο χρηματιστήριο, τι ακριβώς συμβαίνει. Μία αλλαγή των χρημάτων έγινε. Χαμένο δεν είναι το χρηματιστήριο, χαμένος είναι κάποιος. 'Ολοι το ξέρουμε και το ξέρουμε μαθηματικά. 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Επομένως αντί να ενισχύουμε τέτοιες τάσεις εγώ θα σας πω ότι με την ιδιότητα του γενικού γραμματέα του Υπουργείου Εθνικής Οικονομίας, σε περιόδους που το  χρηματιστήριο είχε ανοδική τάση και πολλές φορές τα λέγαμε με τον κ.                Αλογοσκούφη σε τηλεοπτικούς σταθμούς, αυτό που έλεγα πάντα ήταν προσέξτε ότι το χρηματιστήριο δεν ανεβαίνει μόνο, αλλά και κατεβαίνει. Εκτός αυτού ο καθένας αναλαμβάνει το ρίσκο της επιλογής του. Δεν έχασαν όλοι. 'Οταν επενδύει κάποιος σε μετοχές υψηλού κινδύνου θα έχει πιθανόν μεγαλύτερο κέρδος, αλλά ρισκάρει και μεγαλύτερες ζημιές όταν πέφτει. Τότε λέγαμε ότι πρέπει να κάνουμε καλάθι μετοχών και ότι δεν πρέπει να επενδύουμε με δανεικά ούτε όλα τα χρήματά μου αλλά το περίσσευμά μας. Ο καθένας κάνει το καλάθι των μετοχών του και επενδύει ανάλογα με το βαθμό που θέλει να ρισκάρει και κάνει τις επιλογές του. 
Αυτό, λοιπόν, που προέχει είναι, εμείς εδώ σαν Βουλή, αλλά και η Κυβέρνηση, να θωρακίσουμε θεσμικά το χρηματιστήριο με βάση σωστά νομοθετήματα για να μπορέσει να πορευθεί το δρόμο του όπως πρέπει να λειτουργεί ένα χρηματιστήριο. Μάλιστα η θέσπιση κανόνων δικαίου για το χρηματιστήριο δεν μπορεί να εξαρτάται από την εμπιστοσύνη της μιας πτέρυγας της Βουλής, δηλαδή τα πρόσωπα που είναι μέλη του ΔΣ σήμερα.  'Ακουσα που λέχθηκε πως αν ήταν διαφορετικό το διοικητικό συμβούλιο και ήταν άλλος ο πρόεδρος πιθανότατα να συμφωνούσαμε να περάσουν κάποια μέτρα, αλλά τώρα που έχουμε το συγκεκριμένο πρόεδρο ή ΔΣ δεν πρέπει να το κάνουμε, γιατί δεν έδειξαν καλό χαρακτήρα στο πρόσφατο παρελθόν. 
Δεν μπορούμε να συζητάμε για θεσμική θωράκιση όταν εξαρτώνται αυτές οι διατάξεις από το εάν έχουμε εμπιστοσύνη ή όχι σε πρόσωπα. Η θέσπιση κανόνων δικαίου θα πρέπει να γίνεται μόνο αντικειμενικά και με βάση την καλή πορεία του χρηματιστηρίου. 
'Οσον αφορά ορισμένες προτάσεις για παράδειγμα τη φορολόγηση των συναλλαγών εντός της ημέρας, εγώ θα έλεγα ... 
ΠΑΝΑΓΙΩΤΗΣ ΛΑΦΑΖΑΝΗΣ: Πρέπει να βάλουμε φορολόγηση στην πραγματοποίηση των υπεραξιών. 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε συνάδελφε, πολύ γρήγορα ξεχνάτε το φόρο των συναλλαγών, εμείς τον καθιερώσαμε για πρώτη  φορά το 1997, ξεκινώντας από το 0,3 και αυξάνοντάς τον πέρυσι στο 0,6%.            Και αν θέλετε και την πρόταση που άκουσα στη Διαρκή Επιτροπή του να υπάρχει, όχι ως έσοδο φορολογικό, αλλά μόνο για την προστασία του χρηματιστηρίου κάποιο αυξημένο ποσοστό φόρου θα έλεγα πως είναι κάτι, που μπορούμε να το συζητήσουμε, όχι τονίζω ως ένα μέσο για αύξηση πόρων για τον κρατικό προϋπολογισμό, αλλά ως ένα μέσο προστασίας των συναλλαγών και των συναλλασσομένων. 
Πρέπει να πω ότι οι προτάσεις όλων των συναδέλφων έχουν καταγραφεί από μας. Πιστεύουμε ότι υπάρχουν σοβαρές προτάσεις και η συζήτηση ήταν ιδιαίτερα χρήσιμη. Οι προτάσεις θα αξιολογηθούν και θα έρθουν και άλλα νομοθετήματα στη Βουλή και πιστεύουμε ότι μπορούμε πραγματικά με μια κοινή συνεργασία και συναίνεση να βρούμε τις καλύτερες λύσεις για την ορθότερη λειτουργία του χρηματιστηρίου. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Τζέκης έχει το λόγο για δύο λεπτά. 
ΑΓΓΕΛΟΣ ΤΖΕΚΗΣ: 'Ακουσα με προσοχή τα όσα είπε ο εκπρόσωπος του ΠΑ.ΣΟ.Κ. Σήμερα μαθαίνουμε βέβαια ότι το χρηματιστήριο έχει και έναν κοινωνικό ρόλο, γιατί συγκεντρώνει από τη φορολογία που βάζουμε έσοδα στο δημόσιο και από εκεί γίνεται βέβαια και κοινωνικό έργο, όπως λέτε. 
Το ζήτημα βέβαια του κοινωνικού ρόλου του κράτους εμείς δεν μπορούμε να το συνδέσουμε σε καμία περίπτωση με το χρηματιστήριο. 'Αλλος είναι ο κοινωνικός ρόλος του κράτους, που πρέπει να δει μέσα από ένα άλλο φορολογικό σύστημα και να φορολογήσει εκείνους, οι οποίοι για χρόνια φοροδιαφεύγουν, σε σύγκριση με τους εργαζόμενους και τους συνταξιούχους που χρόνια τώρα πλήττονται από το φορολογικό σύστημα. Και μέσα από τα έσοδα αυτά να κάνει και την πολιτική της δημόσιας δωρεάν παιδείας, της υγείας, της κοινωνικής ασφάλισης κλπ. 
'Ομως, εκείνο το ζήτημα που πρέπει να δούμε είναι ότι πραγματικά αυτό το χρηματιστήριο δίνει ώθηση στην οικονομία. Εδώ αναφέρθηκε ότι, ναι, γίνονται επενδύσεις, γίνονται εκσυγχρονισμοί των επιχειρήσεων κλπ.  Γνωρίζουμε όλοι βεβαια ότι ο εκσυγχρονισμός των επιχειρήσεων δεν επιφέρει και νέες θέσεις εργασίας. Γιατί η τεχνολογία, η οποία χρησιμοποιείται σήμερα και όπως χρησιμοποιείται από τους κεφαλαιοκράτες είναι για να μειώσει το εργατικό κόστος, ιδίως για να μπορέσει να έχει ανταγωνιστικότητα στο διεθνές περιβάλλον και πάντοτε το πληρώνουν οι εργαζόμενοι με μαζικές απολύσεις. 
Κατά δεύτερο λόγο, θα πρέπει να αναφέρουμε ότι αντλήθηκαν κεφάλαια μέσα από το χρηματιστήριο όχι για επενδύσεις, αλλά προκειμένου να γίνουν εξαγορές και συγχωνεύσεις επιχειρήσεων. 'Εχουμε δηλαδή εδώ και σε διεθνές επίπεδο και σε εθνικό επίπεδο εξαγορές και συγχωνεύσεις, που επιφέρουν, αν θέλετε, νέες απολύσεις, νέο χάσιμο εργασιών. 
Επαναλαμβάνω, δηλαδή, ότι ο κοινωνικός, οικονομικός και αναπτυξιακός ρόλος του χρηματιστηρίου δεν εξαντλείται μέσα σε δύο λεπτά, αλλά τουλάχιστον αυτοί που θέλουν να τον θεωρούν το ρόλο του ότι είναι αναπτυξιακός και κοινωνικός, θα πρέπει να χρησιμοποιήσουν άλλα επιχειρήματα. 
Σε αυτό το σημείο να αναφέρω ότι και εμείς έχουμε πει ότι αυτά τα συγκεκριμένα μέτρα του χρηματιστηρίου έχουν συγκεκριμένο στόχο, να προσαρμόσουν τον έλεγχο της παρουσίας των επιδόσεων και των αποτελεσμάτων των εταιρειών σύμφωνα με τις επιδιώξεις του διεθνούς μονοπωλιακού κεφαλαίου, δηλαδή των θεσμικών επενδυτών. 
Θέλουν δηλαδή και με την παρότρυνση που κάνουν και την απαίτηση από την ελληνική Κυβέρνηση να ξεπουληθεί κάθε δημόσιος οργανισμός και ο ευρύτερος δημόσιος τομέας, προκειμένου να αρπάξουν τα μεγάλα πακέτα αυτών των οργανισμών. Είναι δηλαδή συγκεκριμένος ο ρόλος και ο χαρακτήρας του χρηματιστηρίου κάτω από την υπόδειξη των διεθνών μονοπωλιακών θεσμικών επενδυτών. 'Αρα, λοιπόν, θα πρέπει με προσοχή να προσεγγίζεται το χρηματιστήριο για να μην παραπλανάται ο μικρός επενδυτής. 
Σε αυτό το σημείο ο κ. Καμμένος έκανε ένα λάθος, ότι ζήτησε να έχει την απαίτηση ο μικροεπενδυτής να έχει την πληροφόρηση, που θα έχει ο θεσμικός και ο μεγάλος επενδυτής. Μα, αυτός ήταν και το μόνιμο θύμα της χρηματιστηριακής κρίσης! 
Εγώ δεν αμφισβητώ ότι ορισμένοι μπορεί να κέρδισαν, αλλά η πλειοψηφία των μικρών επενδυτών ήταν εκείνοι που πλήρωσαν φόρο αίματος, γιατί αναγκάστηκαν μέσα από την Κυβέρνηση ακόμα και από τις τράπεζες να δανείζονται και να υποθηκεύουν εκεί την ακίνητη περιουσία τους. Γιατί ακούστηκε και από τον κύριο Υπουργό ότι το χρηματιστήριο παίζει και έναν κοινωνικό ρόλο. Ποιο; Να σπουδάζουμε τα παιδιά μας, να τους βρούμε δουλειές, να τους ανοίξουμε μαγαζιά, να γίνουμε δηλαδή όλοι μεγάλοι επιχειρηματίες. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Λαφαζάνης έχει το λόγο. 
ΠΑΝΑΓΙΩΤΗΣ ΛΑΦΑΖΑΝΗΣ: Επειδή επί της ουσίας το θέμα έχει εξαντληθεί, θέλω να κάνω ορισμένα σχόλια επί της συζήτησης. 
Κατ' αρχάς για το χρηματιστήριο, δεν ξέρω αν το γνωρίζουν καλά αυτοί που παίζουν καθημερινά, αλλά νομίζω ότι μπορεί να έχει μια γνώμη κανείς και απόλυτη μελέτη εμπειριών γύρω από αυτό. 
Το χρηματιστήριο όποιος πιστεύει ότι μακροπρόθεσμα είναι μηχανισμός αναδιανομής του πλούτου, απλώς δεν ξέρει ιστορία. Είναι μηχανισμός συγκέντρωσης του πλούτου. Από την κρίση του 1929, από την οποία έγινε μια τεράστια αναδιάρθρωση των κεφαλαίων, ξέρετε πότε επανήλθαν οι μικροεπενδυτές στο αρχικό τους κεφάλαιο; Τη δεκαετία του 1980. 
Αυτό γίνεται μέσα από το χρηματιστήριο και είναι σαφές. Αυτός είναι νόμος χρηματιστηριακός. 
Από εκεί και πέρα, στο δεύτερο θέμα της απασχόλησης μίλησα για ρήτρα απασχόλησης και την ανάγκη να τεθεί ρήτρα απασχόλησης. Οι αυξήσεις του μετοχικού κεφαλαίου δεν σημαίνουν κατ'ανάγκη ότι δημιουργούν νέες θέσεις εργασίας. Μπορεί και να μειώνουν τις θέσεις εργασίας. Ο "εκσυγχρονισμός" των επιχειρήσεων μπορεί να σημαίνει λιγότερες θέσεις εργασίας και συνήθως έτσι γίνεται. Γι'αυτό είπα εγώ "ρήτρα απασχόλησης" ως κίνητρο για την έγκριση των αυξήσεων μετοχικού κεφαλαίου, διότι θα είναι ένα θετικό μέτρο, μια θετική ενθάρρυνση στην κατεύθυνση της δημιουργίας νέων θέσεων εργασίας. 'Αλλη είναι η μεταχείριση των επιχειρήσεων, οι οποίες σκοπεύουν να δημιουργήσουν νέες θέσεις εργασίας. 
Στο θέμα των βραχυπρόθεσμων συναλλαγών είδα τον κ. Καμμένο να δυσφορεί. Κύριε Καμμένε, γιατί δυσφορείτε; 
ΠΑΝΑΓΙΩΤΗΣ ΚΑΜΜΕΝΟΣ: Για λόγους τζίρου του χρηματιστηρίου. 
ΠΑΝΑΓΙΩΤΗΣ ΛΑΦΑΖΑΝΗΣ: Δεν κατάλαβα γιατί δυσφορείτε. Δηλαδή μπορεί μια μετοχή να ανεβοκατεβαίνει από το λίμιτ απ στο λίμιτ ντάουν μια μέρα και να μη γίνεται κερδοσκοπικό παιχνίδι φαντάζεσθε; Και δεν μπορεί εδώ πέρα να υπάρχει υψηλή φορολογία σ'αυτόν που κάνει βραχυπρόθεσμα παιχνίδια χρηματιστηριακών συναλλαγών; Να έχει την ίδια μεταχείριση με αυτόν, που παρακρατεί τη μετοχή του και την έχει ως μακροπρόθεσμη επένδυση; Την ίδια μεταχείριση θα επιφυλάξει η πολιτεία, η Επιτροπή Κεφαλαιαγοράς στον έναν και στον άλλο; Και δε βλέπετε τι σημαίνει αυτή η ανασφάλεια που δημιουργεί αυτό το καθημερινό παιχνίδι, το οποίο αν θέλετε δεν έχει σχέση και με την ίδια τη φύση της επένδυσης θεωρητικά τουλάχιστον στο χρηματιστήριο; Γιατί, λοιπόν, να μην φορολογηθεί; 
Τελευταίο θέμα είναι το θέμα της φορολογίας. Δεν έχετε φορολογία, κύριε Υπουργέ. Εσείς φορολογείτε 0,6%ο επί δικαίων και αδίκων. Χάνει ο άλλος, 6%ο, κερδίζει 6%ο. Αυτό δεν είναι φορολογία. Η φορολογία η οποία θα είναι και θετική, θα έχει και κίνητρο για τη λειτουργία του χρηματιστηρίου σε μακροπρόθεσμη βάση, είναι η φορολογία στην πραγματοποίηση των υπεραξιών. Εκεί μπορεί να είναι μια φορολογία της τάξης του 5%, του 10%. Είναι φορολογία που υπάρχει σε όλα τα χρηματιστήρια. Μόνο εδώ δεν έχετε. 
Τα στοιχεία τα οποία είναι πρωτότυπα στο ελληνικό χρηματιστήριο από διεθνή άποψη είναι ότι δεν έχει καμία φορολογία στις υπεραξίες και το δεύτερο -μεγάλη πρωτοτυπία- ότι δεν έχετε το "πόθεν έσχες" στην αγορά μετοχών και έτσι έχετε καταντήσει το χρηματιστήριο μαζί με τα ομόλογα "πλυντήριο" κλοπιμαίου χρήματος, μαύρου αφορολόγητου χρήματος. 
Να καταλάβω που δεν το έχω καταλάβει, να το κάνετε για ορισμένα χρόνια. Γιατί το διατηρείτε εσαεί και δηλητηριάζετε όλη αυτήν την αγορά; 
(Στο σημείο αυτό, κτυπάει το κουδούνι λήξεως του χρόνου ομιλίας του κυρίου Βουλευτή) 
ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Λαφαζάνη. 
ΠΑΝΑΓΙΩΤΗΣ ΛΑΦΑΖΑΝΗΣ: Ευχαριστώ, κύριε Πρόεδρε. 
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Μαγκριώτη, έχετε το λόγο για πέντε λεπτά να δευτερολογήσετε και πιστεύω να κλείσετε συναινετικά για να μπορέσουμε να ψηφίσουμε τα άρθρα και να τελειώνουμε.  Μη δημιουργήσετε θέμα πάλι, διότι άρχισε να γίνεται μονομαχία μεταξύ εσάς και του κ. Αλογοσκούφη. 
ΓΕΩΡΓΙΟΣ ΑΛΟΓΟΣΚΟΥΦΗΣ: Να προηγηθώ, κύριε Πρόεδρε, για ένα λεπτό για να μην υπάρξει ανταπάντηση; 
ΠΡΟΕΔΡΕΥΩΝ (Παναγιώτης Σγουρίδης): 'Οχι, κύριε Αλογοσκούφη. 
Ορίστε, κύριε Μαγκριώτη, έχετε το λόγο. 
ΙΩΑΝΝΗΣ ΜΑΓΚΡΙΩΤΗΣ: Θα συνεχίσω στον ίδιο τόνο και θέλω να πω ότι πρέπει να κάνουμε το παιχνίδι πιο ενδιαφέρον και πιο συναρπαστικό.  'Αλλωστε, και στο ποδόσφαιρο μελετούν να καταργήσουν το οφ σάϊντ. Είμαι πάντοτε όμως προσεκτικός και δεν βγαίνω μετά τους αμυντικούς, γιατί παρ' ότι έχουν γίνει αυστηρές οι ποινές και οδηγούν στην αποβολή, στην κόκκινη κάρτα και στο πέναλντι πολλές φορές, αγαπητοί συνάδελφοι της Νέας Δημοκρατίας, δεν είσαι βέβαιος για τη σωματική σου ακεραιότητα από έναν κακό αμυντικό. Γι'αυτό είμαι πάντοτε προσεκτικός. 
Μ'αυτήν την έννοια δεν προχώρησα ούτε σε θεωρητικούς ακροβατισμούς γύρω από τους αριθμούς με τους οποίους προσπαθεί να περιγράψει την πρωτοφανή καταστροφή του ελληνικού χρηματιστηρίου και τα τεράστια ποσά που έχουν χαθεί από τους μικροεπενδυτές. Και χθες εγώ και σήμερα ο κ. Φωτιάδης στην παρέμβασή του διευκρινίσαμε ακριβώς τι εννοούμε. 
Επειδή ο χρόνος δεν μου το επιτρέπει, δεν θα επανέλθω στη διευκρίνισή μου. Θέλω όμως να ρωτήσω τον κ. Αλογοσκούφη: Η χρηματιστηριακή τιμή μιας επιχείρησης κάθε φορά αντανακλά και την πραγματική της αξία; Γιατί αν πράγματι τα δύο αυτά μεγέθη ταυτίζονται, τότε αυτό είναι ένα νέο στοιχείο  στην οικονομική θεωρία και θα ήταν πολύ ενδιαφέρον να το γνωρίσουν όλοι.            Αυτό ακριβώς είπα προηγουμένως. 
'Οσον αφορά στις αποταμιεύσεις είπα πάρα πολύ χαρακτηριστικά ότι όταν το ποσό που αναφέρεται ότι έχει χαθεί στο χρηματιστήριο είναι περίπου το ποσό των αποταμιεύσεων στις τράπεζες, τίθεται ένα ερώτημα: Πού βρέθηκαν αυτά τα λεφτά για να επενδυθούν στο χρηματιστήριο μέσα σε δύο μήνες και να χαθούν ταυτοχρόνως; Στο κομπόδεμα της γιαγιάς υπήρχαν; 
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Οι αποταμιεύσεις παρελθόντων ετών. 
ΙΩΑΝΝΗΣ ΜΑΓΚΡΙΩΤΗΣ: Στις τράπεζες πρέπει να ήταν, δεν μπορεί να ήταν στο κομπόδεμα της γιαγιάς. 
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: 'Ηταν κάποτε. 
ΠΑΝΑΓΙΩΤΗΣ ΛΑΦΑΖΑΝΗΣ: 'Ηταν μαύρο το χρήμα. 
ΙΩΑΝΝΗΣ ΜΑΓΚΡΙΩΤΗΣ: Αν ήταν μαύρο το χρήμα, τότε καλώς εχάθη. Διότι δεν ήταν των μικροκαταθετών ούτε των μικροπωλητών το μαύρο χρήμα. 
Αυτά για να διευκρινίσω τα περί θεωρητικών ακροβασιών. 'Οσον αφορά στη διαστρέβλωση των θέσεων της Αξιωματικής Αντιπολίτευσης, κάθε άλλο παρά κάτι τέτοιο επιχείρησα. 'Ισα ίσα τόνισα ότι έγιναν δεκτές οι εκκλήσεις μας για ένα κλίμα συναινετικό γύρω από το χρηματιστήριο. Και οι τόνοι των παρεμβάσεων ήταν τέτοιοι στον προηγούμενο κύκλο. 
Πάρα πολύ σύντομα θα πω ακόμα ότι είναι λάθος να κάνουμε ονομαστικές αναφορές σε εταιρείες εισηγμένες στο χρηματιστήριο ή σε χρηματιστηριακές εταιρείες μέσα στην Αίθουσα του Κοινοβουλίου, όταν συζητούμε θεσμικά θέματα. Η συζήτηση αυτή πρέπει να έχει μία γενικότητα γιατί οι ονομαστικές αναφορές νομίζω ότι μπορούν να δημιουργήσουν αντικειμενικά παρενέργειες. 
Και τέλος θεωρώ ότι ήταν απρόσκλητη η επίθεση στο πρόσωπο του κ. Παπαδήμα, ο οποίος χαρακτηρίστηκε ως το πρώτο "παπαγαλάκι" της χρηματαγοράς. 
ΠΑΝΑΓΙΩΤΗΣ ΚΑΜΜΕΝΟΣ: 'Ηταν ο "παπαγάλος". 
ΙΩΑΝΝΗΣ ΜΑΓΚΡΙΩΤΗΣ: Είναι λάθος και θα ήθελα να διαγραφεί αυτή η διατύπωση του κ. Καμμένου και για λόγους ουσίας, γιατί είναι επικεφαλής της Τράπεζας της Ελλάδας και ένα πρόσωπο που χαίρει της εκτίμησης όλων μας, ακόμη και του Αρχηγού σας, ο οποίος ήθελε να το διατηρήσει στη θέση αυτή, αν κέρδιζε στις εκλογές. Με αυτήν τη διπλή έννοια το ζητώ αυτό. 
Κλείνοντας θέλω να πω απαντώντας στους αγαπητούς εκπροσώπους του Κομμουνιστικού Κόμματος και του Συνασπισμού πως το χρηματιστήριο έχει και αναπτυξιακό και κοινωνικό ρόλο. Βεβαίως έχει και τη διάσταση του τζόγου και ιδιαίτερα το χρηματιστήριο μιας αναδυόμενης αγοράς, όπως είναι το δικό μας. Και γι' αυτό πρέπει να είναι αυστηροί οι κανόνες, αυστηροί οι έλεγχοι και βεβαίως προσεκτικοί οι επενδυτές. Τα τόνισα και τα τονίζω και θα επανέρχομαι συνεχώς σ' αυτά τα θέματα. 
Είπα και προηγουμένως: Πώς δημιουργούνται οι θέσεις απασχόλησης μέσω του χρηματιστηρίου; 'Οταν μία επιχείρηση ανοίγει κεφάλαια και εκσυγχρονίζεται ή επεκτείνεται, το ελάχιστο που κάνει είναι να διατηρεί τις θέσεις απασχόλησης που είχε. Γιατί αν δεν αντλούσε τα χρήματα και  τους πόρους από το χρηματιστήριο, τότε θα έκλεινε η ίδια η επιχείρηση.              Διότι δεν θα μπορούσε να προχωρήσει σε επενδύσεις εκσυγχρονισμού γιατί το τραπεζικό χρήμα είναι πολύ ακριβό. 
Αυτό το γνωρίζουμε σε μεγάλη έκταση τα τελευταία χρόνια στη χώρα μας. 
Το χρηματιστήριο στην κυριολεξία ανέστησε πολλές επιχειρήσεις του δευτερογενούς τομέα την προηγούμενη διετία. Και λειτούργησε ευεργετικά και ως προς την απασχόληση. 
Θα θέλαμε περισσότερες θέσεις απασχόλησης, θα θέλαμε κάθε επένδυση εκσυγχρονισμού και επέκτασης να προσθέτει θέσεις απασχόλησης. Δεν γίνεται όμως πάντοτε αυτό. Επιδίωξή μας θα είναι αυτή. Είναι όμως ευρύτερο θέμα, δεν αφορά μόνο το χρηματιστήριο αυτό. 
Και τέλος, θα ήθελα να πω ότι η επιβολή του φόρου στις χρηματιστηριακές πράξεις -το 0,3% και στη συνέχεια το 0,6%- χαιρετίστηκε από όλους, ότι επιτέλους είναι μία φορολόγηση των εχόντων και κατεχόντων, που κατευθύνεται σε κοινωνικούς σκοπούς μέσω του κρατικού προϋπολογισμού και του αναδιανεμητικού ρόλου που έχει το κράτος. Και αυτό νομίζω ότι το χαιρετίσαμε όλες οι πτέρυγες της Βουλής. 
Και με αυτήν την έννοια, κύριε Πρόεδρε, θέλω να πω ότι μπορούμε να ψηφίσουμε αυτές τις διατάξεις. Ο πυρήνας της φιλοσοφίας τους είναι προς την κατεύθυνση που όλοι εδώ μέσα στη Βουλή αναζητούμε. Και μπορούμε να αναζητήσουμε και τη βελτίωσή τους στη συνέχεια, όπως πολύ ορθά ετέθη και από συναδέλφους τόσο της Πλειοψηφίας όσο και της Αντιπολίτευσης. 
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Αλογοσκούφη. 
ΓΕΩΡΓΙΟΣ ΑΛΟΓΟΣΚΟΥΦΗΣ: Θα ήθελα να κάνω δύο διευκρινίσεις μόνο. 
Πρώτα -πρώτα, σε σχέση με αυτό που είπε ο κ. Φωτιάδης ότι η Νέα Δημοκρατία συναίνεσε στο να υπάρξει ειδικό τέλος για το χρηματιστήριο, με πληροφορεί ο κ. Κωστόπουλος ότι δεν υπάρχει επίσημη θέση του κόμματος για συναίνεση σε ειδικό τέλος. Το διευκρινίζω απλώς για να καταγραφεί στα Πρακτικά. 
Το δεύτερο. Είχε σημασία που μιλήσαμε για το Δεκέμβριο και κάναμε τις συγκρίσεις, γιατί η μεγάλη μάζα των επενδυτών και μάλιστα η μεγάλη μάζα των μικροεπενδυτών δεν μπήκε στο χρηματιστήριο ούτε το 1997 ούτε το 1998, αλλά  Αύγουστο, Σεπτέμβριο του 1999. 
Ο λόγος που κάνουμε αυτές τις συγκρίσεις, για να καταλαβαίνουμε γιατί επιλέξαμε τη συγκεκριμένη ημερομηνία, είναι ότι με αυτόν τον τρόπο καταδεικνύεται εναργέστερα το μέγεθος των απωλειών που είχαν αυτοί οι συγκεκριμένοι μικροεπενδυτές.  Αυτό είναι κάτι που δεν πρέπει να το αμφισβητεί κανένας μας. 
'Ολοι πρέπει να σκύψουμε πάνω από αυτό το ζήτημα με προσοχή και να δούμε τι μπορούμε να κάνουμε και τι μπορεί να γίνει για να ανακάμψει το χρηματιστήριο. Δεν αξίζει να κρυβόμαστε πίσω από το δάχτυλό μας και να λέμε ότι πριν από δέκα χρόνια το χρηματιστήριο ήταν στις χίλιες μονάδες. Πράγματι, πριν από δέκα χρόνια ήταν στις χίλιες πεντακόσιες μονάδες και μετά έπεσε στις οκτακόσιες. Η ουσία, όμως, είναι τι έγινε τον τελευταίο καιρό, που πραγματικά ένα εκατομμύριο, λένε, επενδυτές βρέθηκαν μέσα στο χρηματιστήριο. Δεν πιστεύω ότι είναι ένα εκατομμύριο, αλλά είναι ένας σημαντικός αριθμός. 
Η μεγάλη μάζα των επενδυτών μπήκε στο χρηματιστήριο, δυστυχώς, παρασυρόμενη από τα μεγάλα κέρδη που είχαν κάνει οι προηγούμενοι επενδυτές τον τελευταίο χρόνο και γι' αυτό κάνουμε αυτού του είδους τις συγκρίσεις. 
Κατά τα άλλα, εμμένουμε στις θέσεις μας και καταψηφίζουμε τα άρθρα, όπως τα ανέφερε ο εισηγητής μας, και ελπίζουμε ότι η Κυβέρνηση την επόμενη φορά που θα φέρει ένα νομοσχέδιο, δεν θα είναι ένα αποσπασματικό, αλλά συνολικό, που θα έχει στόχο την αναβάθμιση του χρηματιστηρίου μια και καλή, για να μην ερχόμαστε εδώ πέρα κάθε τρεις και λίγο να νομοθετούμε και να αλλάζουμε ξανά και ξανά το νομοθετικό πλαίσιο. 
ΠΑΝΑΓΙΩΤΗΣ ΚΑΜΜΕΝΟΣ: Κύριε Πρόεδρε, παρακαλώ το λόγο. 
ΠΡΟΕΔΡΕΥΩΝ (Παναγιώτης Σγουρίδης): Δεν μπορείτε, κύριε Καμμένε. ΠΑΝΑΓΙΩΤΗΣ ΚΑΜΜΕΝΟΣ: Κύριε Πρόεδρε, θα ήθελα το λόγο επί προσωπικού. 
Ο κ. Λαφαζάνης αναφέρθηκε τρεις φορές στο όνομά μου. 
ΠΡΟΕΔΡΕΥΩΝ (Παναγιώτης Σγουρίδης): Πείτε μας σε τι συνίσταται το προσωπικό σας θέμα. 
ΠΑΝΑΓΙΩΤΗΣ ΚΑΜΜΕΝΟΣ: Ο κ. Λαφαζάνης αναφέρθηκε σε μένα για κάτι το οποίο δεν είπα στο Κοινοβούλιο. 
ΠΡΟΕΔΡΕΥΩΝ (Παναγιώτης Σγουρίδης): Ποιο είναι αυτό; 
ΠΑΝΑΓΙΩΤΗΣ ΚΑΜΜΕΝΟΣ: Είπε ο κ. Λαφαζάνης ότι "ο κ. Καμμένος πήρε τη θέση των τρεϊντερς, που μέσα στην ημέρα παίζουν, και δεν καταλαβαίνω γιατί τους υποστηρίζει". Εγώ δεν είπα τίποτε από όλα αυτά. 
Αυτό που θέλω να διευκρινίσω είναι ότι η φορολογία του 0,6% που πληρώνει εκείνος που αγοράζει και πουλάει μέσα στην ημέρα, ανακυκλούμενο σε περίπου πενήντα φορές την εβδομάδα του κεφαλαίου που ανακυκλώνει ένας ημερήσιος αγοραστής και πωλητής, είναι περίπου τετρακόσιες φορές μεγαλύτερη το χρόνο απ' ό,τι πληρώνει ένας επενδυτής που κρατάει το κεφάλαιό του.  Και αυτό το διευκρινίζω, για να σας πω και κάτι άλλο. Ο επενδυτής ο οποίος αγοράζει μία μετοχή, έστω και σε πολύ υψηλή τιμή, σε κανένα χρηματιστήριο του κόσμου, σε καμία περίοδο της ιστορίας μας και του αιώνα μας, δεν έχει χάσει ποτέ τα λεφτά του από εταιρεία που είναι εισηγμένη. Πάντα γράφεται στο ταμπλό η τιμή. Αυτό είναι δεδομένο. 
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υφυπουργέ, έχετε το λόγο. 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Δύο διευκρινίσεις. Δεν είναι αληθές ότι οι περισσότεροι μπήκαν από το καλοκαίρι και μετά στο χρηματιστήριο. Θέλω να θυμίσω ότι από το 1998 οι κωδικοί αριθμοί στο χρηματιστήριο ξεπερνούσαν το ένα εκατομμύριο διακόσιες χιλιάδες, αν καλά θυμάμαι. 
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: 'Οχι, δεν είναι σωστό. 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Εγώ δεν αμφισβητώ ότι υπήρξαν και μερικές χιλιάδες, οι οποίοι μπήκαν και μπαίνουν κάθε μέρα. 
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Δεν είναι σωστό, κύριε Υφυπουργέ. 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Εν πάση περιπτώσει. 
Επειδή έχω πει τουλάχιστον τριακόσιες φορές στις συνεντεύξεις όλο αυτό το χρονικό διάστημα, από το 1997 μέχρι σήμερα, για το Χρηματιστήριο λόγω της θητείας μου... 
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Μα, δεν είναι σωστό, κύριε Υφυπουργέ. ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Μα, αυτά είναι τα νούμερα, κύριε συνάδελφε. Δεν περίμενε ο ελληνικός λαός το καλοκαίρι του 1999 να πάει στο χρηματιστήριο, επειδή έτσι σας βολεύει να το λέτε σήμερα εσείς. 
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Μα, δεν το λέμε εμείς. Την Τρίτη θα φέρω τα νούμερα. 
ΑΓΓΕΛΟΣ ΤΖΕΚΗΣ: Κύριε Πρόεδρε, δεν θα μπορούσε ο κύριος Υφυπουργός να φέρει την Τρίτη τα νούμερα; 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Βεβαιότατα. 
ΠΡΟΕΔΡΕΥΩΝ (Παναγιώτης Σγουρίδης): Το έχει ακούσει ο κύριος Υφυπουργός και θα φέρει τα στοιχεία. 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Θα τα φέρουμε. Είναι εύκολο, δεν γεννάται θέμα. 
ΠΡΟΕΔΡΕΥΩΝ (Παναγιώτης Σγουρίδης): Για να δούμε ποιοι είναι οι χαμένοι και ποιοι είναι οι κερδισμένοι! 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Εγώ λέω το εξής: Επειδή μιλήσαμε για επενδύσεις, πρέπει να πούμε ότι το 1998 οι ιδιωτικές επενδύσεις ήταν της τάξεως των εξίμισι τρισεκατομμυρίων δραχμών. Το 1999 ήταν περίπου στα επτά τρισεκατομμύρια (7.000.000.000) και το 2000 αναμένεται να είναι κοντά στα οκτώ με οκτώμισι τρισεκατομμύρια δραχμές. 'Ενα πολύ μεγάλο μέρος αυτών των επενδύσεων αφορούν και εταιρείες εισηγμένες στο χρηματιστήριο. 
'Αρα μέσα στη λογική ότι πιθανόν κάποιοι να μην έκαναν σωστή διαχείριση των κεφαλαίων που πήραν, μην απλοποιήσουμε τα πράγματα και πούμε ότι τα χρήματα τα οποία ελήφθησαν δεν πήγαν για επενδύσεις. 'Εχουμε αύξηση των ιδιωτικών επενδύσεων της τάξεως του 12% κάθε χρόνο. Είναι ένα νούμερο, το οποίο είναι ιδιαίτερα σημαντικό, αν ανατρέξει κανένας ελάχιστα χρόνια πριν, το 1993, που ήταν μείον 1%. 
ΠΡΟΕΔΡΕΥΩΝ (Παναγιώτης Σγουρίδης): Δεν υπάρχει κανένας άλλος συνάδελφος να μιλήσει επί της ενότητας αυτής. 
Κηρύσσεται περαιωμένη η συζήτηση επί των άρθρων του πρώτου κεφαλαίου και εισερχόμαστε στην ψήφισή τους κεχωρισμένως. 
Ερωτάται το Τμήμα: Γίνεται δεκτό το άρθρο 1, όπως τροποποιήθηκε από τον κύριο Υπουργό; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
ΠΑΝΑΓΙΩΤΗΣ ΚΑΜΜΕΝΟΣ: Κατά πλειοψηφία. 
ΑΓΓΕΛΟΣ ΤΖΕΚΗΣ: Κατά πλειοψηφία. 
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 1 έγινε δεκτό κατά πλειοψηφία, όπως τροποποιήθηκε από τον κύριο Υπουργό. 
Ερωτάται το Τμήμα: Γίνεται δεκτό το άρθρο 2, όπως τροποποιήθηκε από τον κύριο Υπουργό; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
ΠΑΝΑΓΙΩΤΗΣ ΚΑΜΜΕΝΟΣ: Κατά πλειοψηφία. 
ΑΓΓΕΛΟΣ ΤΖΕΚΗΣ: Κατά πλειοψηφία. 
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 2 έγινε δεκτό κατά πλειοψηφία, όπως τροποποιήθηκε από τον κύριο Υπουργό. 
Ερωτάται το Τμήμα: Γίνεται δεκτό το άρθρο 3, όπως τροποποιήθηκε από τον κύριο Υπουργό; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
ΠΑΝΑΓΙΩΤΗΣ ΚΑΜΜΕΝΟΣ: Κατά πλειοψηφία. 
ΑΓΓΕΛΟΣ ΤΖΕΚΗΣ: Κατά πλειοψηφία. 
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 3 έγινε δεκτό κατά πλειοψηφία, όπως τροποποιήθηκε από τον κύριο Υπουργό. 
Ερωτάται το Τμήμα: Γίνεται δεκτό το άρθρο 4, όπως τροποποιήθηκε από τον κύριο Υπουργό; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
ΠΑΝΑΓΙΩΤΗΣ ΚΑΜΜΕΝΟΣ: Κατά πλειοψηφία. 
ΑΓΓΕΛΟΣ ΤΖΕΚΗΣ: Κατά πλειοψηφία. 
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 4 έγινε δεκτό κατά πλειοψηφία, όπως τροποποιήθηκε από τον κύριο Υπουργό. 
Ερωτάται το Τμήμα: Γίνεται δεκτό το άρθρο 5, όπως τροποποιήθηκε από τον κύριο Υπουργό; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
ΠΑΝΑΓΙΩΤΗΣ ΚΑΜΜΕΝΟΣ: Κατά πλειοψηφία. 
ΑΓΓΕΛΟΣ ΤΖΕΚΗΣ: Κατά πλειοψηφία. 
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 5 έγινε δεκτό κατά πλειοψηφία, όπως τροποποιήθηκε από τον κύριο Υπουργό. 
Ερωτάται το Τμήμα: Γίνεται δεκτό το άρθρο 6, όπως τροποποιήθηκε από τον κύριο Υπουργό; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
ΠΑΝΑΓΙΩΤΗΣ ΚΑΜΜΕΝΟΣ: Κατά πλειοψηφία. 
ΑΓΓΕΛΟΣ ΤΖΕΚΗΣ: Κατά πλειοψηφία. 
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 6 έγινε δεκτό κατά πλειοψηφία, όπως τροποποιήθηκε από τον κύριο Υπουργό. 
Ερωτάται το Τμήμα: Γίνεται δεκτό το άρθρο 7, όπως τροποποιήθηκε από τον κύριο Υπουργό; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
ΠΑΝΑΓΙΩΤΗΣ ΚΑΜΜΕΝΟΣ: Κατά πλειοψηφία. 
ΑΓΓΕΛΟΣ ΤΖΕΚΗΣ: Κατά πλειοψηφία. 
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 7 έγινε δεκτό κατά πλειοψηφία, όπως τροποποιήθηκε από τον κύριο Υπουργό. 
Ερωτάται το Τμήμα: Γίνεται δεκτό το άρθρο 8 όπως τροποποιήθηκε από τον κύριο Υπουργό; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
ΠΑΝΑΓΙΩΤΗΣ ΚΑΜΜΕΝΟΣ: Κατά πλειοψηφία. 
ΑΓΓΕΛΟΣ ΤΖΕΚΗΣ: Κατά πλειοψηφία. 
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 8 έγινε δεκτό κατά πλειοψηφία, όπως τροποποιήθηκε από τον κύριο Υπουργό. 
Ερωτάται το Τμήμα: Γίνεται δεκτό το άρθρο 9, όπως τροποποιήθηκε από τον κύριο Υπουργό; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
ΠΑΝΑΓΙΩΤΗΣ ΚΑΜΜΕΝΟΣ: Κατά πλειοψηφία. 
ΑΓΓΕΛΟΣ ΤΖΕΚΗΣ: Κατά πλειοψηφία. 
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 9 έγινε δεκτό κατά πλειοψηφία, όπως τροποποιήθηκε από τον κύριο Υπουργό. 
Ερωτάται το Τμήμα: Γίνεται δεκτό το άρθρο 10, όπως τροποποιήθηκε από τον κύριο Υπουργό; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
ΠΑΝΑΓΙΩΤΗΣ ΚΑΜΜΕΝΟΣ: Κατά πλειοψηφία. 
ΑΓΓΕΛΟΣ ΤΖΕΚΗΣ: Κατά πλειοψηφία. 
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 10 έγινε δεκτό κατά πλειοψηφία, όπως τροποποιήθηκε από τον κύριο Υπουργό. 
Ερωτάται το Τμήμα: Γίνεται δεκτό το άρθρο 11, όπως τροποποιήθηκε από τον κύριο Υπουργό; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
ΠΑΝΑΓΙΩΤΗΣ ΚΑΜΜΕΝΟΣ: Κατά πλειοψηφία. 
ΑΓΓΕΛΟΣ ΤΖΕΚΗΣ: Κατά πλειοψηφία. 
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 11 έγινε δεκτό κατά πλειοψηφία, όπως τροποποιήθηκε από τον κύριο Υπουργό. 
Ερωτάται το Τμήμα: Γίνεται δεκτό το άρθρο 12, όπως τροποποιήθηκε από τον κύριο Υπουργό; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
ΠΑΝΑΓΙΩΤΗΣ ΚΑΜΜΕΝΟΣ: Κατά πλειοψηφία. 
ΑΓΓΕΛΟΣ ΤΖΕΚΗΣ: Κατά πλειοψηφία. 
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 12 έγινε δεκτό κατά πλειοψηφία, όπως τροποποιήθηκε από τον κύριο Υπουργό. 
'Εχουν διανεμηθεί τα Πρακτικά της Πέμπτης 15 Ιουνίου 2000 και ερωτάται το Τμήμα αν τα επικυρώνει. 
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 
ΠΡΟΕΔΡΕΥΩΝ (Παναγιώτης Σγουρίδης): Συνεπώς τα Πρακτικά της Πέμπτης 15 Ιουνίου 2000 επικυρώθηκαν. 
Κύριοι συνάδελφοι, στο σημείο αυτό δέχεστε να λύσουμε τη συνεδρίαση; ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 
Με τη συναίνεση του Τμήματος και ώρα 14.15' λύεται η συνεδρίαση για την Τρίτη 4 Ιουλίου 2000 και ώρα 18.30' με αντικείμενο εργασιών του Τμήματος: νομοθετική εργασία, σύμφωνα με την ημερήσια διάταξη που θα διανεμηθεί. 
Ο ΠΡΟΕΔΡΟΣ                                                                                    ΟΙ ΓΡΑΜΜΑΤΕΙΣ 
  


