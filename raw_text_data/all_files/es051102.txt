ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΠΕΡΙΟΔΟΣ Β’
ΣΥΝΕΔΡΙΑΣΗ Κ’

Τετάρτη 2 Νοεμβρίου 2005

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Άδειο απουσίας του Βουλευτή κ. Στ. Μπένου, σελ.
3. Ανακοινώνεται ότι τη συνεδρίαση παρακολουθούν μαθητές από το Γυμνάσιο Τσαγκαράδας Μαγνησίας, σελ.
4. Επί του Κανονισμού, σελ.


Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Πέμπτης 3 Νοεμβρίου 2005, σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Συζήτηση και ψήφιση επί της αρχής των άρθρων και του συνόλου του σχεδίου νόμου του Υπουργείου Εξωτερικών:
«Κύρωση της Συνθήκης μεταξύ του Βασιλείου του Βελγίου, της Τσεχικής Δημοκρατίας, του Βασιλείου της Δανίας, της Ομοσπονδιακής Δημοκρατίας της Γερμανίας, της Δημοκρατίας της Εσθονίας, της Ελληνικής Δημοκρατίας , του Βασιλείου της Ισπανίας, της Γαλλικής Δημοκρατίας , της Δημοκρατίας της Ιρλανδίας, της Ιταλικής Δημοκρατίας, της Κυπριακής Δημοκρατίας, της Δημοκρατίας της Λετονίας, της Δημοκρατίας της Λιθουανίας, του Μεγάλου Δουκάτου του Λουξεμβούργου, της Δημοκρατίας της Ουγγαρίας, της Δημοκρατίας της Μάλτας, του Βασιλείου των Κάτων Χωρών, της Δημοκρατίας της Αυστρίας, της Δημοκρατίας της Πολωνίας, της Πορτογαλικής Δημοκρατίας, της Δημοκρατίας της Σλοβενίας, της Σλοβακικής Δημοκρατίας, της Δημοκρατίας της Φιλανδίας, του Βασιλείου της Σουηδίας και του Ηνωμένου Βασιλείου της Μεγάλης Βρετανίας και Βορείου Ιρλανδίας (κρατών-μελών της Ευρωπαϊκής ‘Ενωσης) αφ’ ενός και της Δημοκρατίας της Βουλγαρίας και της Δημοκρατίας της Ρουμανίας  αφ’ ετέρου, για την προσχώρηση της Δημοκρατίας της Βουλγαρίας και της Δημοκρατίας της Ρουμανίας στην Ευρωπαϊκή ‘Ενωση», σελ.
2. Συζήτηση επί της αρχής και των άρθρων του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης: «Τροποποίηση του ν.3310/2005 «Μέτρα για τη διασφάλιση της διαφάνειας και την αποτροπή καταστρατηγήσεων κατά τη διαδικασία σύναψης δημοσίων συμβάσεων», σελ.
3. Κατάθεση Εκθέσεως Διαρκούς Επιτροπής:
Η Διαρκής Επιτροπή Οικονομικών Υποθέσεων καταθέτει την έκθεσή της στην πρόταση νόμου αρμοδιότητας του Υπουργείου Οικονομίας και Οικονομικών: «Επίδομα Θέρμανσης», σελ.

ΟΜΙΛΗΤΕΣ
Α. Επί του Κανονισμού:
ΚΑΣΤΑΝΙΔΗΣ Χ., σελ.
ΜΠΕΝΑΚΗ-ΨΑΡΟΥΔΑ Α., σελ.

Β. Επί του σχεδίου νόμου του Υπουργείου Εξωτερικών:
ΑΛΑΒΑΝΟΣ Α., σελ.
ΚΑΡΑΜΑΝΛΗΣ Κ., σελ.
ΠΑΠΑΝΔΡΕΟΥ Κ., σελ.
ΠΑΠΑΡΗΓΑ Α., σελ.

Γ. Επί του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης:
ΖΩΗΣ Χ., σελ.
ΚΑΛΛΙΩΡΑΣ Η., σελ.
ΚΑΝΕΛΛΗ Λ., σελ.
ΚΟΥΒΕΛΗΣ Φ., σελ.
ΠΑΠΑΝΔΡΕΟΥ Γ., σελ.
ΠΑΥΛΟΠΟΥΛΟΣ Π., σελ.
ΠΟΛΥΔΩΡΑΣ Β., σελ.
ΡΟΥΣΟΠΟΥΛΟΣ Θ., σελ.
ΣΚΥΛΛΑΚΟΣ Α., σελ.
ΤΖΕΚΗΣ Α., σελ.
ΧΥΤΗΡΗΣ Τ., σελ.

     
     ΠΡΑΚΤΙΚΑ ΒΟΥΛΗΣ
     ΙΑ΄ ΠΕΡΙΟΔΟΣ
     ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
     ΣΥΝΟΔΟΣ Β΄
     ΣΥΝΕΔΡΙΑΣΗ Κ΄
     Τετάρτη 2 Νοεμβρίου 2005
     Αθήνα, σήμερα στις 2 Νοεμβρίου 2005, ημέρα Τετάρτη και ώρα 11.26΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία της Προέδρου αυτής κ. ΑΝΝΑΣ ΜΠΕΝΑΚΗ-ΨΑΡΟΥΔΑ.
     ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, αρχίζει η συνεδρίαση.
     (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 1η Νοεμβρίου 2005 εξουσιοδότηση του Σώματος, επικυρώθηκαν με ευθύνη του Προεδρείου τα Πρακτικά της ΙΘ΄ συνεδριάσεως του, της Τρίτης 1ης Νοεμβρίου 2005 σε ό,τι αφορά την ψήφιση στο σύνολό του σχεδίου νόμου: «Τροποποίηση διατάξεων του ν. 3187/2003 για τα Ανώτατα Στρατιωτικά  Εκπαιδευτικά Ιδρύματα (Α.Σ.Ε.Ι.)».
     Κυρίες και κύριοι συνάδελφοι, εισερχόμαστε στην ημερήσια διάταξη της
     ΝΟΜΟΘΕΤΙΚΗΣ ΕΡΓΑΣΙΑΣ
     Μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Εξωτερικών: «Κύρωση της Συνθήκης μεταξύ του Βασιλείου του Βελγίου, της Τσεχικής Δημοκρατίας, του Βασιλείου της Δανίας, της Ομοσπονδιακής Δημοκρατίας της Γερμανίας, της Δημοκρατίας της Εσθονίας, της Ελληνικής Δημοκρατίας, του Βασιλείου της Ισπανίας, της Γαλλικής Δημοκρατίας, της Ιρλανδίας, της Ιταλικής Δημοκρατίας, της Κυπριακής Δημοκρατίας, της Δημοκρατίας της Λεττονίας, της Δημοκρατίας της Λιθουανίας, του Μεγάλου Δουκάτου του Λουξεμβούργου, της Δημοκρατίας της Ουγγαρίας, της Δημοκρατίας της Μάλτας, του Βασιλείου των Κάτω Χωρών, της Δημοκρατίας της Αυστρίας, της Δημοκρατίας της Πολωνίας, της Πορτογαλικής Δημοκρατίας, της Δημοκρατίας της Σλοβενίας, της Σλοβακικής Δημοκρατίας, της Δημοκρατίας της Φινλανδίας, του Βασιλείου της Σουηδίας και του Ηνωμένου Βασιλείου της Μεγάλης Βρετανίας και Βορείου Ιρλανδίας (κρατών – μελών της Ευρωπαϊκής Ένωσης) αφ’ ενός και της Δημοκρατίας της Βουλγαρίας και της Δημοκρατίας της Ρουμανίας αφ’ ετέρου, για την προσχώρηση της Δημοκρατίας της Βουλγαρίας και της Ρουμανίας στην Ευρωπαϊκή Ένωση.»
     Κυρίες και κύριοι συνάδελφοι, είμαστε στην ευχάριστη θέση να υποδεχθούμε σήμερα τον Πρόεδρο της Δημοκρατίας της Βουλγαρίας κ. Γκεόργκι Παρβάνωφ…
     (Χειροκροτήματα)
     …και τον Πρόεδρο της Δημοκρατίας της Ρουμανίας κ. Τραϊάν Μπαζέσκου…
     (Χειροκροτήματα)
     ….τους οποίους και καλωσορίζουμε θερμά. 
     Μετά την περσινή ένταξη στην Ευρωπαϊκή Ένωση των δέκα νέων μελών απέμενε η ολοκλήρωση της προενταξιακής πορείας της Βουλγαρίας και της Ρουμανίας, ώστε να καταστούν και αυτές με τη σειρά τους πλήρη μέλη της Ένωσης. Τον Απρίλιο φέτος, μετά και τη συναίνεση του ευρωπαϊκού Κοινοβουλίου, υπεγράφη η Συνθήκη Προσχώρησης στην Ευρωπαϊκή Ένωση αυτών των δύο χωρών. 
     Βρισκόμαστε τώρα στη διαδικασία κύρωσης της Συνθήκης Προσχώρησης από τα Κοινοβούλια των κρατών-μελών της Ευρωπαϊκής Ένωσης και η Ελλάδα είναι μεταξύ των πρώτων χωρών που την ολοκληρώνουν. 
     Το λόγο έχει ο Πρόεδρος της Κυβέρνησης κ. Κώστας Καραμανλής. 
     (Χειροκροτήματα από την πτέρυγα της Νέας Δημοκρατίας)
     ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης και Υπουργός Πολιτισμού): Εξοχότατε Πρόεδρε της Δημοκρατίας της Βουλγαρίας, εξοχότατε Πρόεδρε της Δημοκρατίας της Ρουμανίας, με ιδιαίτερη χαρά σας καλωσορίζουμε στη σημερινή συνεδρίαση της Βουλής των Ελλήνων. 
     Σας καλωσορίζω με την πεποίθηση ότι διερμηνεύω τα ειλικρινή αισθήματα όλων των μελών του Σώματος και ολόκληρου του ελληνικού λαού. Η παρουσία σας εδώ, Πρόεδρε Παρβάνωφ και Πρόεδρε Μπαζέσκου, αναδεικνύει τη σπουδαιότητα που αποδίδουμε και εμείς και εσείς σ’ αυτήν τη συνεδρίαση. Αναδεικνύει τη σημασία που έχει η Συνθήκη που κυρώνουμε σήμερα, η Συνθήκη Προσχώρησης των χωρών σας στην Ευρωπαϊκή Ένωση. 
     Κυρίες και κύριοι συνάδελφοι, η Ελλάδα έχει στηρίξει και εξακολουθεί να στηρίζει, με όλες της τις δυνάμεις, την ευρωπαϊκή προοπτική όλων των βαλκανικών χωρών. Αναπτύσσουμε συστηματικές προσπάθειες για να είναι διαρκώς ζωντανό και να εκδηλώνεται έμπρακτα το ευρωπαϊκό ενδιαφέρον για ολόκληρη τη Νοτιοανατολική Ευρώπη.
     Να είναι ισχυρό το ευρωπαϊκό όραμα σε όλες τις χώρες της περιοχής μας. Να υποστηρίζεται και να ενισχύεται ο βηματισμός όλων των γειτονικών λαών προς την Ευρώπη του μέλλοντος. 
     Πιστεύουμε ότι η ευρωπαϊκή πορεία, η ευρωπαϊκή προοπτική, το ευρωπαϊκό μέλλον διασφαλίζει με τον πιο αποτελεσματικό τρόπο την ειρήνη, τη σταθερότητα, τη δημοκρατία. Ενισχύει τη διμερή και πολυμερή συνεργασία, εγγυάται την ανάπτυξη και την ευημερία της γειτονιάς μας και μάλιστα, θέλω να τονίσω ότι αυτή η στρατηγική επιλογή της Ελλάδας, η επιλογή της ειρήνης, της ανάπτυξης και της προόδου για όλους, έχει τη συναίνεση της μεγάλης πλειοψηφίας των πολιτικών δυνάμεων και την αμέριστη υποστήριξη του ελληνικού λαού.
     Κυρίες και κύριοι συνάδελφοι, όπως κατέδειξε η τελευταία έκθεση της Ευρωπαϊκής Επιτροπής, οι επίπονες προσπάθειες της Βουλγαρίας και της Ρουμανίας έχουν ήδη αποφέρει σημαντικούς καρπούς. Η πρόοδος που έχει σημειωθεί στην υιοθέτηση και στην εμπέδωση του κοινοτικού κεκτημένου, είναι αναμφισβήτητα εντυπωσιακή. Αξίζουν πολλά συγχαρητήρια στις κυβερνήσεις, στις πολιτικές δυνάμεις και πάνω απ’ όλα στους λαούς των δύο χωρών.
     Η ένταξή τους στην ευρωπαϊκή οικογένεια έρχεται ως επιστέγασμα επίπονων προσπαθειών. Είναι σταθμός στην πορεία τους για ένα καλύτερο μέλλον. Είναι κομβικό σημείο για το αύριο της ευρύτερης περιοχής. Δημιουργεί νέες δυνατότητες για την ίδια την Ευρωπαϊκή Ένωση, για τις δύο φίλες και γειτονικές χώρες, για ολόκληρη τη Νοτιοανατολική Ευρώπη.
     Διανοίγονται τώρα νέες προοπτικές για την ενίσχυση της περιφερειακής συνεργασίας, για την τόνωση της αλληλεγγύης μεταξύ όλων των χωρών της περιοχής, στη βάση του σεβασμού των ευρωπαϊκών αρχών και αξιών. Δημιουργούνται μεγαλύτερες δυνατότητες και πολύ περισσότερες ευκαιρίες για τη διμερή συνεργασία της Ελλάδας με τους δύο γείτονες, που θα είναι, πλέον, και εταίροι μας. Προστίθεται ένας ακόμη δεσμός, ένας πανίσχυρος δεσμός σ’ αυτούς που ήδη υπάρχουν, για τις άριστες σχέσεις μεταξύ των χωρών μας. 
     Η Ελλάδα, όπως και στο παρελθόν, είναι έτοιμη να συνδράμει τις δύο φίλες χώρες, όποτε χρειαστεί, στην επίλυση των όποιων δυσκολιών προκύψουν στις παραπέρα προσπάθειές τους. Ξέρουμε –το ξέρουμε, άλλωστε, από τη δική μας εμπειρία- ότι η εφαρμογή του κοινοτικού κεκτημένου είναι πολύπλοκη και δύσκολη υπόθεση. Θέλουμε, εξοχότατοι κύριοι Πρόεδροι της Βουλγαρίας και της Ρουμανίας, να ξέρετε ότι η Ελλάδα θα είναι συμπαραστάτης σας. 
     Κυρίες και κύριοι συνάδελφοι, η περιοχή μας δεν αντιμετωπίζει πια την αστάθεια και τις κρίσεις του παρελθόντος. Αναμφίβολα, όμως, υπάρχουν ακόμα σοβαρά ζητήματα που απαιτούν εγρήγορση, συντονισμένη δράση, νηφαλιότητα και βαθύ αίσθημα ευθύνης. Ζητήματα που είναι ανάγκη να αντιμετωπιστούν βαθμιαία, αλλά και αποτελεσματικά, με γνώμονα τη σταθερότητα και την ειρήνη.
     Θεωρούμε ότι ο ρόλος της Ευρωπαϊκής Ένωσης σ’ αυτήν την προσπάθεια είναι πολύ σημαντικός, είναι ζωτικός. Η Ελλάδα εργαζόταν και εργάζεται με ευθύνη και επιμονή, ώστε αυτά τα ζητήματα να είναι διαρκώς ψηλά στις προτεραιότητες της Ευρωπαϊκής Ένωσης.
     Με την ένταξη των φίλων χωρών, της Βουλγαρίας και της Ρουμανίας, στην Ευρωπαϊκή Ένωση, η δυνατότητα αυτή ενισχύεται. Γίνεται πιο ισχυρή η φωνή της περιοχής στην Ευρώπη. Ενδυναμώνεται η ευρωπαϊκή φωνή της. Ακούγεται πιο δυνατά η βαλκανική φωνή της Ευρώπης. 
     Όλα αυτά αποκτούν πρόσθετη βαρύτητα τώρα, που ξεκινούν οι διαβουλεύσεις για τον καθορισμό του μελλοντικού καθεστώτος του Κοσόβου. Οι Έλληνες, υπογραμμίζουμε προς κάθε κατεύθυνση –και θέλω να το επαναλάβω αυτό- ότι πρώτα απ’ όλα χρειάζονται προσεκτικά βήματα και ιδιαίτερη περίσκεψη. Η λύση που θα δοθεί, πρέπει να προέλθει από ουσιαστικές διαπραγματεύσεις με πλήρη συμμετοχή όλων, να μην είναι προϊόν επιβολής, να λαμβάνει υπόψη τις σχετικές αποφάσεις του Συμβουλίου Ασφαλείας και κυρίως την απόφαση 1244/1999, να είναι συμβατή με τις αρχές και τις αξίες της Ευρωπαϊκής Ένωσης, να ενισχύει σε τελική ανάλυση τη σταθερότητα και την ειρήνη στην ευαίσθητη περιοχή μας.
     Αγαπητέ φίλε, εξοχότατε Πρόεδρε της Δημοκρατίας της Ρουμανίας, αγαπητέ φίλε, εξοχότατε Πρόεδρε της Δημοκρατίας της Βουλγαρίας, η Ελλάδα, οι Έλληνες αναμένουν με ιδιαίτερη χαρά την ένταξη της Βουλγαρίας και της Ρουμανίας. Πιστεύουμε ότι θα είναι μία σημαντική εξέλιξη στη δυναμική της Ευρώπης και της γειτονιάς μας. Εκφράζουμε παράλληλα την ειλικρινή ευχή να συνεχίσουν και τα υπόλοιπα γειτονικά κράτη την πορεία τους προς την ευρωπαϊκή προοπτική. Αυτό, όμως, προϋποθέτει και απαιτεί τον πλήρη σεβασμό των κανόνων, των κριτηρίων και των προαπαιτουμένων, των αρχών και των αξιών της Ένωσης. Απαιτεί εμβάθυνση των σχέσεων καλής γειτονίας και συνεργασίας. Προϋποθέτει επίλυση των διαφορών και των εκκρεμοτήτων του παρελθόντος με συνεννόηση και καλή πίστη. Απαιτεί και προϋποθέτει αμοιβαία αποδεκτές λύσεις. 
     Πρέπει, λοιπόν, να είναι σαφές στις υποψήφιες, αλλά και στις εν δυνάμει υποψήφιες προς ένταξη χώρες, ότι η πορεία τους προς την Ευρώπη εξαρτάται πρώτα από όλα από τις ίδιες. Εξαρτάται από την ταχύτητα, με την οποία προωθούν τις αναγκαίες μεταρρυθμίσεις στο εσωτερικό τους. Εξαρτάται από την αποφασιστικότητα με την οποία συμμετέχουν σε πρωτοβουλίες που ενισχύουν την περιφερειακή συνεργασία, τη σταθερότητα, την εμπέδωση σχέσεων καλής γειτονίας με το σύνολο των γειτονικών χωρών.
     Η Ευρωπαϊκή Ένωση είναι πολιτικός θεσμός που προχωρά, βασιζόμενος σε συνεργασίες και συγκερασμό απόψεων. Είναι δύναμη που ωθεί τις εξελίξεις προς ένα καλύτερο αύριο με διάλογο, με συνεννόηση, με συνένωση προσπαθειών. Είναι οικογένεια αρχών και αξιών, μετριοπάθειας και συναινέσεων. 
     Σ’ αυτήν την οικογένεια σάς καλωσορίζουμε σήμερα με ιδιαίτερη χαρά και πίστη στη νέα προοπτική. Προσβλέπουμε με σιγουριά στην όλο και πιο στενή, στην όλο και πιο αποδοτική συνεργασία μας σε διμερές, σε περιφερειακό και σε ευρωπαϊκό επίπεδο για το συμφέρον της Ευρώπης, της ευρύτερης περιοχής μας και όλων των λαών της. 
     Η σημερινή συνεδρίαση της Βουλής και η εδώ παρουσία σας, στέλνει ένα ειλικρινές και ξεκάθαρο μήνυμα για το αύριο που θέλουμε και μπορούμε να κτίσουμε. Η Ελλάδα επιβεβαιώνει, με τον πιο κατηγορηματικό τρόπο, για μία ακόμη φορά, την υποστήριξή της στις ευρωπαϊκές προσδοκίες των χωρών της περιοχής. Εργαζόμαστε με στόχο μια ευρωπαϊκή γειτονιά ειρήνης, ανάπτυξης, ευημερίας για όλους. Ταυτόχρονα με τη συνάντηση για θέματα της τριμερούς συνεργασίας, θέτουμε τα θεμέλια για συνεργασία και συντονισμό των δράσεών μας στα κοινοτικά όργανα ως τρεις ισότιμοι Ευρωπαίοι εταίροι. 
     Κυρίες και κύριοι συνάδελφοι, καταλήγοντας, θέλω να συγχαρώ για μια ακόμη φορά τις δύο γειτονικές και φίλες χώρες για την πρόοδο που έχουν επιτελέσει. Θέλω ακόμη να καλέσω από το Βήμα αυτό του Ελληνικού Κοινοβουλίου τους είκοσι εταίρους της Ένωσης, που δεν έχουν ακόμη κυρώσει τη συμφωνία αυτή, να επιταχύνουν τις σχετικές διαδικασίες, ώστε να καλωσορίσουμε όλοι μαζί τη Βουλγαρία και τη Ρουμανία στη μεγάλη ευρωπαϊκή οικογένεια την 1η Ιανουαρίου 2007.
     (Όρθιοι οι Βουλευτές της Νέας Δημοκρατίας χειροκροτούν ζωηρά και παρατεταμένα)
     ΠΡΟΕΔΡΟΣ (Άννα Μπενάκη - Ψαρούδα): Το λόγο έχει ο Αρχηγός της Αξιωματικής Αντιπολίτευσης και Πρόεδρος του ΠΑ.ΣΟ.Κ. κ. Γιώργος Παπανδρέου.
     ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Κυρίες και κύριοι, αποτελεί η σημερινή ημέρα μια ιδιαίτερη, μια ιστορική στιγμή για το ελληνικό Κοινοβούλιο και τον ελληνικό λαό. Η Βουλή μας ολοκληρώνει τη διαδικασία επικύρωσης των πράξεων προσχώρησης στην Ευρωπαϊκή Ένωση δύο βαλκανικών χωρών, με τις οποίες μας συνδέουν ιστορικοί δεσμοί φιλίας και συνεργασίας. Και έχουμε την τιμή να έχουμε παρόντες εδώ τους Προέδρους της Βουλγαρίας, Γκεόργκι Παρβάνωφ και της Ρουμανίας, Ντράγιαν Μπασέσκου. Σας καλωσορίζω στην Ελλάδα και εδώ, στο ελληνικό Κοινοβούλιο.
     Το Κοινοβούλιό μας βρίσκεται στην πρωτοπορία των εθνικών κοινοβουλίων των είκοσι πέντε κρατών-μελών. Το γεγονός αυτό αναδεικνύει, εκτός από το συμβολισμό, τη στρατηγική σημασία που αποδίδουμε στην επιτυχή πορεία και ολοκλήρωση του πέμπτου κύματος της διεύρυνσης της Ευρωπαϊκής Ένωσης.
     Για το κόμμα μας, το ΠΑ.ΣΟ.Κ., αποτελούσε και αποτελεί στρατηγικό στόχο η ισόρροπη γεωγραφική διεύρυνση, με την ένταξη στην Ευρωπαϊκή Ένωση και των υποψηφίων χωρών του Νότου, της Κυπριακής Δημοκρατίας, της Μάλτας, της Βουλγαρίας και της Ρουμανίας.
     Ιστορικά οι λαοί μας αναζητούσαν τρόπους και είχαν οράματα για τη συνεργασία τους, την κοινή πορεία, την κοινή φωνή, μακριά από διαιρέσεις που μας επέβαλαν τρίτες δυνάμεις, ώστε να γίνουμε επιτέλους κύριοι της δικιάς μας τύχης. Αυτό απαιτούσε να βρεθούν κοινές αξίες και αρχές, που θα μας ένωναν, αλλά και θα διατηρούσαμε και τις ιδιαιτερότητές μας. Απαιτούσε την εμπέδωση της δημοκρατίας και της ελευθερίας, όπου οι πολίτες μας και οι λαοί μας θα είχαν λόγο και συμμετοχή στη διαμόρφωση του μέλλοντός τους. Απαιτούσε να μάθουμε από το παρελθόν μας, αλλά να μην είμαστε δέσμιοι αυτού και των εθνικιστικών φανατισμών. Απαιτούσε οι ιδιαίτερες καταγωγές μας να γίνουν πηγή έμπνευσης και όχι πηγή φόβου.
     Σήμερα, η διεύρυνση της Ευρωπαϊκής Ένωσης μάς δίνει ακριβώς αυτήν την ιστορική ευκαιρία. Αποτελεί καθοριστική συμβολή στην εμπέδωση της ειρήνης, της σταθερότητας, της ασφάλειας και της ανάπτυξης. Πριν από αρκετά χρόνια, ήταν οι περιπτώσεις της Ελλάδας, της Ισπανίας και της Πορτογαλίας, που πέρασαν από αυταρχικά καθεστώτα σε δημοκρατίες. Και έπαιξε σημαντικό ρόλο η Ευρωπαϊκή Ένωση στην εμπέδωση αυτών των δημοκρατικών μας θεσμών.
     Πρόσφατα, ήταν οι χώρες της Ανατολικής Ευρώπης, σήμερα είναι η Βουλγαρία και η Ρουμανία. Και αύριο, εκφράζουμε την ελπίδα και την ευχή ότι, έχοντας υιοθετήσει και στην πράξη τις κοινές μας αρχές, θα είναι και η Τουρκία και οι άλλες χώρες των δυτικών Βαλκανίων.
     Η ένταξη της Βουλγαρίας και της Ρουμανίας στην Ευρωπαϊκή Ένωση, δημιουργεί νέα σημαντικά στρατηγικά δεδομένα για την ευρύτερη περιοχή των Βαλκανίων. Τα Βαλκάνια δεν θα αποτελούν, πλέον, απομονωμένο γεωγραφικό χώρο, μακριά από τις ευρωπαϊκές και διεθνείς εξελίξεις. Ενοποιείται η Ένωση και αποκτά σύνορα με περιοχές στρατηγικής σημασίας για την οικονομία και την ασφάλειά της.
     Στο παρελθόν η Ελλάδα και σήμερα η Βουλγαρία και η Ρουμανία, επιβεβαιώνουν ότι τα Βαλκάνια και οι λαοί της περιοχής μπορούν να προχωρήσουν στον ευρωπαϊκό δρόμο, να οικοδομήσουν μέσα από αλλαγές και μεταρρυθμίσεις ένα ειρηνικό και δημοκρατικό μέλλον.
     Αυτό είναι το μήνυμα ελπίδας και για τις χώρες των δυτικών Βαλκανίων, που προσβλέπουν στην Ευρωπαϊκή Ένωση. Επιτέλους, η λέξη «Βαλκάνια» να ηχεί θετικά και εμείς να αισθανόμαστε περήφανοι ως λαοί των Βαλκανίων, της Νοτιοανατολικής Ευρώπης. Και –γιατί όχι;- να είμαστε και ένα πρότυπο πολυπολιτισμικής κοινωνίας και για άλλες περιοχές της υφηλίου.
     Η ένταξή σας και σε επόμενο στάδιο η ένταξη των υπολοίπων χωρών της περιοχής, θα είναι καθοριστικής σημασίας, ώστε εμείς στην Ευρωπαϊκή Ένωση να έχουμε κοινή και ισχυρή φωνή, όπως άλλες περιοχές, όπως είναι οι βόρειες και βαλτικές χώρες, με αποτέλεσμα τη δημιουργία κοινών υποδομών, την ανάπτυξη υπηρεσιών, τουριστικών και άλλων, την προσέλκυση επενδύσεων, αλλά ακόμη περισσότερο να συμβάλλουμε πια εμείς καθοριστικά στην επίλυση των δικών μας προβλημάτων στην περιοχή, χωρίς την αναγκαστική επιδιαιτησία τρίτων, όπως, παραδείγματος χάρη, συμβαίνει στο Κοσσυφοπέδιο.
     Μια νέα αλληλεγγύη αναπτύσσεται μεταξύ μας, δημιουργείται μεταξύ μας, κάτι που οραματιζόταν ο Ρήγας Φεραίος, όταν έγραφε ότι «Ο Βούλγαρος πρέπει να κινείται, όταν πάσχει ο Έλλην και ετούτος πάλι δια εκείνον και αμφότεροι δια τον Αλβανόν και τον Βλάχον».
     Το κόμμα του ΠΑ.ΣΟ.Κ. και εγώ προσωπικά νιώθουμε υπερήφανοι, γιατί συμβάλαμε με πρωτοβουλίες, με τόλμη και αποφασιστικότητα στη διαμόρφωση της ευρωπαϊκής στρατηγικής για τα Βαλκάνια στο Ευρωπαϊκό Συμβούλιο της Θεσσαλονίκης και στην ενίσχυση της διαδικασίας της διεύρυνσης με τη Βουλγαρία και τη Ρουμανία. 
     Η Ελλάδα θα συνεχίσει αυτό που μέχρι σήμερα κατάφερε με τη δυναμική οικονομική και επιχειρηματική της παρουσία, με τη μεταφορά κοινοτικής τεχνογνωσίας για την ενσωμάτωση του ευρωπαϊκού κεκτημένου, με την ανάπτυξη της διασυνοριακής συνεργασίας, με τη θετική της στάση στους ευρωπαϊκούς θεσμούς και θα παραμείνει ο βασικός αξιόπιστος στρατηγικός εταίρος, στον οποίο πρέπει πάντα οι δύο χώρες και οι δύο λαοί να υπολογίζουν. 
     Παράλληλα, αναγνωρίζεται ότι πολίτες από τις δύο σας χώρες που ζουν και δουλεύουν στην Ελλάδα, μας έχουν φέρει ακόμα πιο κοντά, ενώ εμπλουτίζουν την οικονομία και την κοινωνία μας. Και με την ευκαιρία αυτή, προτείνω όλο και περισσότερο να επενδύσουμε σε προγράμματα που συνδέουν την κοινωνία των πολιτών των χωρών μας, διότι θα είμαστε σε λίγο όλοι πολίτες αυτής της Ένωσης, και ιδιαίτερα να συμβάλουμε σε προγράμματα ανταλλαγών των νεολαιών μας. 
     Η υπογραφή των πράξεων προσχώρησης στις 25 Απριλίου στο Λουξεμβούργο, αποτελεί σταθμό στην προσπάθεια που καταβάλατε για να ανταποκριθείτε στις προϋποθέσεις για την ένταξή σας. Γνωρίζω προσωπικά τις προσπάθειες που καταβάλατε, γνωρίζω πόσο δύσκολες ήταν οι συνθήκες και σας συγχαίρω για τη βούλησή σας και την επιτυχία σας. 
     Σήμερα η Βουλγαρία και η Ρουμανία βρίσκονται σ’ ένα κρίσιμο στάδιο για την ολοκλήρωση της διαδικασίας ενσωμάτωσης και εφαρμογής του ευρωπαϊκού κεκτημένου. Ο χρόνος που έχετε μπροστά σας, πρέπει να αξιοποιηθεί. Στόχος, η ένταξη την 1.1.2007. Χρειάζεται η ευρύτερη δυνατή συστράτευση για τις αλλαγές που απαιτούνται, χωρίς λογικές εσωστρέφειας, πολιτικού κόστους και πολιτικών σκοπιμοτήτων. Είναι ένα μήνυμα προς εσάς, προς τους λαούς σας. 
     Πρέπει να αποδείξετε σε όλους εκείνους στην Ευρώπη, που αμφισβητούν τη διεύρυνση -και δυστυχώς μετά τα δύο δημοψηφίσματα έχει διαμορφωθεί ένα τέτοιο κλίμα- ότι θέλετε και μπορείτε να ολοκληρώσετε την εθνική προσπάθεια που αναλάβατε και κυρίως στους τομείς όπου η ευρωπαϊκή κοινή γνώμη έχει ιδιαίτερες ευαισθησίες: ανθρώπινα δικαιώματα, δικαιώματα των μειονοτήτων, διατροφική ασφάλεια, προστασία του περιβάλλοντος, ασφάλεια των εξωτερικών συνόρων, εκσυγχρονισμός του δικαστικού συστήματος, καταπολέμηση του οργανωμένου εγκλήματος. 
     Σας μιλώ με ειλικρίνεια, γιατί θέλω -και η μεγάλη πλειοψηφία του ελληνικού λαού έχει τα ίδια αισθήματα- να πετύχετε και να σας υποδεχθούμε στην Ευρωπαϊκή Ένωση την 1.1.2007, χωρίς άλλες καθυστερήσεις, χωρίς άλλα προβλήματα. Σ’ αυτήν τη δύσκολη περίοδο η Ελλάδα θα βρίσκεται δίπλα σας, αλληλέγγυα, προσφέροντας κάθε βοήθεια. 
     Το ΠΑ.ΣΟ.Κ. ψηφίζει το σχέδιο νόμου, με το οποίο κυρώνονται οι πράξεις προσχώρησης της Βουλγαρίας και της Ρουμανίας. Και πάλι καλωσορίσατε.
     (Χειροκροτήματα)
     ΠΡΟΕΔΡΟΣ ( Άννα Μπενάκη - Ψαρούδα): Η  Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας κ. Αλέκα Παπαρήγα έχει το λόγο.
     ΑΛΕΞΑΝΔΡΑ ΠΑΠΑΡΗΓΑ ( Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας): Το Κομμουνιστικό Κόμμα Ελλάδας, όπως είναι γνωστό, καταψηφίζει το σχέδιο νόμου για την προσχώρηση της Βουλγαρίας και της Ρουμανίας στην Ευρωπαϊκή Ένωση, για τον ίδιο ακριβώς λόγο που ψηφίσαμε «όχι» για την ένταξη της Ελλάδας στην Ευρωπαϊκή Ένωση, για τον ίδιο ακριβώς λόγο που παλεύουμε για μια Ευρώπη ενωμένη έξω από την πόρτα της Ευρωπαϊκής Ένωσης, για μια Ευρώπη ενωμένη με βάση τα συμφέροντα των εργαζομένων, τα συμφέροντα των λαών.
     Το Κομμουνιστικό Κόμμα Ελλάδας και πριν το 1989 και σήμερα, ανεξάρτητα από τις αλλαγές που έγιναν, είναι ένθερμος υποστηρικτής της διαβαλκανικής περιφερειακής συνεργασίας ανάμεσα στους λαούς και τα κράτη, είναι υπέρ της συνεργασίας -οικονομικής, πολιτιστικής, εμπορικής- και με την Ελλάδα και με τη Βουλγαρία, με κριτήριο τα αμοιβαία συμφέροντα των λαών, τα κοινωνικά, πολιτικά και δημοκρατικά τους δικαιώματα, την πολιτιστική τους συνεργασία.
     Είμαστε γειτονικές χώρες και ανεξάρτητα από το πώς βλέπουμε το κοινωνικό σύστημα, θεωρούμε ότι η βαλκανική συνεργασία πρέπει να αναπτύσσεται και εμείς προς αυτήν την κατεύθυνση, όσο εξαρτάται από εμάς, θέλουμε να συμβάλλουμε.
     Απορρίπτουμε μάλιστα κάθε σύνθημα, άποψη, αντίληψη, εκτίμηση, όρο περί διείσδυσης της Ελλάδας στα Βαλκάνια, περί διείσδυσης της Ελλάδας στη Βουλγαρία και τη Ρουμανία ή και τοποθετήσεις που καμιά φορά γίνονται περί της Ελλάδας ή της Θεσσαλονίκης ως μητροπολιτικού κέντρου των Βαλκανίων.
     Εμείς σεβόμαστε κάθε γειτονική χώρα και τη δική της πρωτεύουσα. Ο καθένας έχει τη δική του οντότητα. Υποστηρίζουμε τα ίσα δικαιώματα των οικονομικών μεταναστών από όλες τις χώρες της Βαλκανικής και εννοείται και από τη Βουλγαρία και τη Ρουμανία και παλεύουμε, όσο εξαρτάται και από το δικό μας χέρι, για τη βελτίωση της ζωής των οικογενειών τους. 
     Μια εφημερίδα σήμερα, η οποία από όσο καταλαβαίνω είναι υπέρ της διεύρυνσης της Ευρωπαϊκής Ένωσης και της ένταξης των δύο χωρών, χρησιμοποίησε σε δημοσίευμά της τον τίτλο: «Πάρτι επενδύσεων στη Βουλγαρία και τη Ρουμανία». 
     Αυτό ακριβώς θα γίνει. Είμαστε βέβαιοι ότι θα υπάρξουν τοποθετήσεις κεφαλαίων όχι μόνο από την Ελλάδα, αλλά από αρκετές χώρες. Ήδη υπάρχει μια τέτοια προσέλκυση κεφαλαίων στις χώρες αυτές από τη Γερμανία, την Ολλανδία, την Ιταλία κ.λπ.. Επίσης θα υπάρχει αυτό που ζούμε και στην Ελλάδα, δηλαδή και προσέλκυση κεφαλαίων και εξαγωγή κεφαλαίων.
     Εμείς προβληματιζόμαστε ή μάλλον έχουμε μια συγκεκριμένη γνώμη. Προσελκύονται τα κεφάλαια, γιατί η σκέψη τους είναι ότι εκεί υπάρχει φθηνό εργατικό δυναμικό, υπάρχει ένας πολύ χαμηλότερος φορολογικός συντελεστής και μάλιστα με βάση την οδηγία του Λιχτενστάϊν και σ’ αυτές τις χώρες, όπως και σε άλλες χώρες της Ανατολικής Ευρώπης, θα υπάρξει εγκατάσταση πολλών εταιρειών μαϊμούδων. Δεν νομίζω ότι μπορεί να πει κανείς όχι σ’ αυτό το ζήτημα, μια και αυτή η κοινοτική οδηγία προβλέπει κάτι τέτοιο. 
     Υπάρχει μεγάλη όρεξη να τοποθετηθούν κεφάλαια σε αυτές τις χώρες, καθώς μία σειρά βιομηχανικά και αγροτικά συγκροτήματα έχουν κλείσει επιχειρηματικά, εφόσον υπάρχει πολύ μικρή ιδιοκτησία γης ύστερα από την αποκοινωνικοποίηση, καθώς αρκετές καλλιέργειες έχουν συρρικνωθεί ή έχουν εξαφανιστεί. 
     Ποιες θα είναι οι συνέπειες; Σ’ αυτές τις χώρες, κατά τη γνώμη μας, δεν θα ανέβουν τα μεροκάματα των εργαζομένων. Βεβαίως μπορεί να ανέβουν κάτω από την επίδραση της πάλης και θα υπάρξει ακόμα μεγαλύτερη πίεση για φθηνά μεροκάματα και στην Ελλάδα και στις χώρες από όπου προέρχονται τα κεφάλαια.
     Μας ανησυχεί επίσης το γεγονός ότι σ’ αυτές τις χώρες αυξάνονται, τοποθετούνται αμερικανικές βάσεις. Βεβαίως, αυτές οι χώρες κάνουν αυτό που έχει κάνει εδώ και πάρα πολλά χρόνια η Ελλάδα. 
     Επισημαίνουμε ότι η διαδικασία ένταξης των δύο χωρών γίνεται με χειρότερους όρους από τους όρους με τους οποίους έγινε η ένταξη της Ελλάδας στην Ευρωπαϊκή Ένωση. Γίνεται μάλιστα σε μια περίοδο όπου όσο διευρύνεται η Ευρωπαϊκή Ένωση τόσο διαμορφώνονται και οξύνονται οι πολλαπλές αντιθέσεις και διαμορφώνονται de facto -και στην πορεία και de jure- με τη μορφή της ειδικής συνεργασίας και πάρα πολλές ταχύτητες.
     Παρ’ όλα αυτά, εμείς ως κόμμα ενδιαφερόμαστε να υπάρχει ειρηνική συμβίωση των χωρών και συνεργασία –ξαναλέμε- προς όφελος των λαών και όχι των επιχειρηματιών αποκλειστικά. Θα προσπαθήσουμε μάλιστα να βοηθήσουμε στην ακόμα μεγαλύτερη προσέγγιση των λαών μεταξύ τους.
     Μας απασχολούν και εμάς οι εξελίξεις στο Κοσσυφοπέδιο και όχι μόνο. Θεωρούμε ότι η καλύτερη συνεισφορά για την ειρήνη στα Βαλκάνια, είναι να μην υπάρξει περαιτέρω αλλαγή συνόρων, διότι προς τα εκεί προχωρούν οι εξελίξεις στο Κοσσυφοπέδιο. Δεν υπάρχουν συμφωνίες και δεσμεύσεις που μπορεί να τηρηθούν, όταν στα Βαλκάνια προστίθενται νέα προτεκτοράτα.
     Κύριε Πρόεδρε της Ρουμανίας, να μου επιτρέψετε να πω το εξής, επειδή ακριβώς γίνεται λόγος ότι η ένταξη μιας χώρας στην Ευρωπαϊκή Ένωση σημαίνει και, εν πάση περιπτώσει, εφαρμογή και κάποιων νέων, θετικών αρχών. Για μας δεν υπάρχουν θετικές αρχές, αλλά αν υποθέσουμε ότι υπάρχουν, θα ήθελα, κύριε Πρόεδρε της Ρουμανίας, να σκεφθείτε για δύο ζητήματα: για το γεγονός ότι υπάρχει νομοθετική απαγόρευση στη δράση του Κομμουνιστικού Κόμματος στη Ρουμανία και για το γεγονός ότι από το 1999 είναι στη φυλακή ο Πρόεδρος της Ομοσπονδίας Συνδικάτων Ανθρακωρύχων, ο Μιρόν Γκόζμα, ο οποίος υπερασπίστηκε τους χιλιάδες απολυμένους ανθρακωρύχους. Δεν σημαίνει ότι στην Ελλάδα έχουμε «παράδεισο» δημοκρατίας και ότι δεν έχουμε προβλήματα. Πολύ περισσότερα λέμε για την Ελλάδα. Αλλά με την ευκαιρία της παρουσίας σας, θα ήθελα να σκεφθείτε και αυτά τα ζητήματα.
     Ευχαριστώ. 
     ΠΡΟΕΔΡΟΣ (Άννα Μπενάκη - Ψαρούδα): Το λόγο έχει ο Πρόεδρος του Συνασπισμού Ριζοσπαστικής Αριστεράς κ. Αλέξανδρος Αλαβάνος. 
     ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Αγαπητές και αγαπητοί συνάδελφοι, στο πρόσωπο των Προέδρων της Βουλγαρίας και της Ρουμανίας θέλω να μεταφέρω τον χαιρετισμό αλληλεγγύης και αγάπης από την πλευρά των Ελλήνων αριστερών, που πιστεύω πως είναι και χαιρετισμός όλου του λαού στους δύο γειτονικούς μας λαούς.
     Ο Συνασπισμός Ριζοσπαστικής Αριστεράς υποστηρίζει την ένταξη της Βουλγαρίας και της Ρουμανίας στην Ευρωπαϊκή Ένωση και, όπως χαρακτηριστικά ανέφερε στη σχετική συζήτηση ο ειδικός αγορητής του κόμματός μας, ο Νίκος Κωνσταντόπουλος, δεν θέλουμε μια Ευρώπη με αποκλεισμούς και δεν πιστεύουμε ότι στον 21ο αιώνα αλλιώς θα πηγαίνει η Ελλάδα, αλλιώς θα πηγαίνει η Βουλγαρία, αλλιώς θα πηγαίνει η Ρουμανία και αργότερα αλλιώς η Σερβία και η Αλβανία. 
     Γνωρίζουμε βέβαια ότι οι εξελίξεις προσαρμογής των δύο αυτών χωρών στο κεκτημένο της Ευρωπαϊκής Ένωσης, συμπεριλάμβαναν και πολλά αρνητικά φαινόμενα, όπως η περιθωριοποίηση των κοινωνικών μορφών ιδιοκτησίας και παραγωγικής δράσης ή η έλλειψη ελέγχων στις λειτουργίες μεγάλων επιχειρήσεων, είτε εθνικών είτε από τις άλλες χώρες.
     Παρ’ όλα αυτά πιστεύουμε κι εμείς και καλωσορίζουμε τους εργαζόμενους της Βουλγαρίας και της Ρουμανίας στον κοινό αγώνα όλων των εργαζομένων μέσα στην Ευρωπαϊκή Ένωση, ο οποίος μπορεί να φέρει σημαντικά αποτελέσματα, όπως φάνηκε κιόλας από την επιτυχία που υπήρξε στη Γαλλία ή στην Ολλανδία ενάντια στο Ευρωσύνταγμα. Καλωσορίσαμε επίσης στο Ευρωπαϊκό Κόμμα της Αριστεράς τη σοσιαλιστική συμμαχία της Ρουμανίας ως έναν εταίρο μας σ’ αυτούς τους κοινούς στόχους. 
     Το Μάη του 2008 πρόκειται να υπάρξει η σύσταση της Ευρωπαϊκής Επιτροπής σε σχέση με τον τελικό έλεγχο των διαδικασιών ένταξης της Βουλγαρίας και της Ρουμανίας και η ενδεχόμενη πρόταση να υπάρξει καθυστέρηση για ένα χρόνο των εντάξεων αυτών. Εμείς είμαστε αντίθετοι στο να υπάρξει αυτή η καθυστέρηση. Όμως πιστεύω ότι έχουμε τη δυνατότητα και το χρόνο να δούμε ορισμένα ζητήματα, τα οποία είναι κοινού ενδιαφέροντος, ειδικά για την Ελλάδα, τη Βουλγαρία και τη Ρουμανία στο χώρο αυτόν το Βαλκανικό, ώστε μέχρι το Μάη να μπορέσουμε να έχουμε σημαντική πρόοδο.
     Το πρώτο θέμα είναι ότι πρέπει να υπάρξει μια βάση εμπιστοσύνης στην ένταξη από τους ίδιους τους λαούς των χωρών αυτών. Δεν θέλουμε να υπάρχει φθόνος από τους εργαζόμενους ή τους ανέργους της Βουλγαρίας και της Ρουμανίας για τους Έλληνες συναδέλφους τους, επειδή έχουν υψηλότερες κατακτήσεις. Δεν θέλουμε να υπάρξει φθόνος από τους Έλληνες εργαζομένους, ειδικά της βόρειας Ελλάδας -όπου τα τελευταία χρόνια έχουν χαθεί εκατό χιλιάδες θέσεις εργασίας λόγων μετεγκαταστάσεων ειδικά στο χώρο των Βαλκανίων- λόγω του ότι χάνονται οι θέσεις εργασίας. Από αυτή την άποψη και ειδικά μέτρα από τις κυβερνήσεις -και τη δικιά μας και των γειτονικών χωρών- χρειάζονται, αλλά και η προσπάθεια να ανέβουν τα κοινωνικά επίπεδα στα θέματα της απασχόλησης, των αμοιβών, των κοινωνικών παροχών, θα είναι μια καλή βάση ώστε οι εργαζόμενοι να νιώσουν αλληλέγγυοι σ’ αυτή την πορεία.
     Το δεύτερο: Είναι σημαντικό η ένταξη των δύο χωρών αυτών να γίνει στην Ευρώπη, μία Ευρώπη ειρηνική, δημοκρατική, αυτόνομη, όχι θυγατρική κανενός άλλου. 
     Με αυτήν την έννοια θέλω να εκφράσω την ανησυχία μου γιατί στρατεύματα γειτονικών χωρών βρίσκονται σήμερα στο Ιράκ. Δεν έχουν σχέση νομίζω τα Βαλκάνια με το Ιράκ. Ανησυχούμε για το γεγονός ότι η ένταξη συνοδεύεται με την ανακοίνωση που έγινε από τον Αναπληρωτή Πρεσβευτή των Ηνωμένων Πολιτειών της Αμερικής στη Σόφια ότι πρόκειται να εγκατασταθούν πέντε χιλιάδες Αμερικανοί στρατιώτες στη Βουλγαρία και στη Ρουμανία. 
     Τρίτον: Είναι σημαντικό η ένταξη στην Ευρώπη να γίνει σε ένα χώρο ελευθερίας με τις ελευθερίες που πρέπει να υπάρχουν και στο εθνικό επίπεδο. Γι’ αυτό ζητάμε από τη ρουμανική κυβέρνηση να άρει όλους τους νομοθετικούς περιορισμούς που επιβάλλονται στη δράση αριστερών κομμουνιστικών και άλλων δυνάμεων. Θα είναι ένα σημαντικό και γενναίο βήμα προς τα μπρος από την πλευρά της γειτονικής μας χώρας.
     Τέταρτον: Ζήσαμε στην Ελλάδα, αλλά και στη Βουλγαρία τις φυσικές καταστροφές, από τον Έβρο, τις μεγάλες πλημμύρες, όπως επίσης και στην Τουρκία. Μπορούμε να μην τις επαναλάβουμε με μία συνεργασία των χωρών μας, με μία προσπάθεια να ελεγχθούν τα ύδατα του Άρδα, τα οποία την εποχή των βροχοπτώσεων μέσω του φράγματος του Ιβάινοβγκρατ μεταφέρονται στον Έβρο, ώστε να προστατεύσουμε ακριβώς και τους αγρότες της Βουλγαρίας και τους αγρότες της Τουρκίας και τους αγρότες της Ελλάδας στο Νομό Έβρου.
     Πέμπτον: Χρειάζεται να βάλουμε ένα πρόγραμμα, αξιοποιώντας και τη σχετική κοινοτική οδηγία για τη διαχείριση των υδάτων των ποταμών, σχετικά με τη ρύπανση, η οποία ενισχύεται και στο Νέστο και στον Έβρο και σε άλλα ποτάμια και να δούμε τους κινδύνους από τυχόν εγκαταστάσεις χρυσορυχείων που και εμείς οι ίδιοι ξέρουμε πόσα προβλήματα δημιουργούν. Να δούμε, στην προοπτική του Μπουργκάς – Αλεξανδρούπολη, τη λειτουργία του αγωγού, χωρίς να δημιουργήσει προβλήματα ρύπανσης, να δούμε την εφαρμογή των διαδικασιών, σχετικά με τα πυρηνικά εργοστάσια του Κοζλοντούι. 
     Έκτον: Είναι σημαντικό και νομίζω ότι οι κυβερνήσεις και της χώρας μας και των δύο γειτονικών χωρών θα πάρουν εκείνα τα μικρά, αλλά αναγκαία μέτρα για τους πρώην πολιτικούς πρόσφυγες, ώστε να μπορέσουν να μεταφερθούν τα ασφαλιστικά τους δικαιώματα, σύμφωνα και με τη σχετική νομοθεσία της Ευρωπαϊκής Ένωσης.
     Έβδομον: Είναι ένα σημείο που επισημαίνει έντονα και η Ευρωπαϊκή Επιτροπή. Νομίζω ότι είναι σημαντικό να παρθούν τα μέτρα εκείνα ενάντια στη διαφθορά. Ένας φοιτητής, ο οποίος φεύγει από μία χώρα και σπουδάζει σε ένα πανεπιστήμιο μιας άλλης χώρας σε συνθήκες νομιμότητας και αναγνωρίζεται το πτυχίο του σε συνθήκες νομιμότητας στη χώρα του, θα λειτουργήσει και ως επαγγελματίας γιατρός ή οτιδήποτε άλλο σε συνθήκες νομιμότητας. Το αντίθετο θα γίνει, αν αυτό γίνεται σε συνθήκες έλλειψης διαφθοράς.
     Όγδοο: Κάτι το οποίο είναι επίκαιρο. Έχει μεγάλη σημασία να παρθούν τα μέτρα για τον έλεγχο των ζωονόσων, ειδικά σήμερα που έχουμε τη γρίπη των πουλερικών που δημιουργεί τόσες ανησυχίες.
     Εγώ πιστεύω ότι στο διάστημα που απομένει μπορεί να υπάρξει ένα παραγωγικό διάστημα συνεργασίας της Ελλάδας με τη Βουλγαρία και τη Ρουμανία, ώστε να γίνει η ένταξή τους την 1/1/2007 πάνω σε βάσεις καλών σχέσεων και των χωρών και των λαών. 
     Ευχαριστώ πολύ.
     (Χειροκροτήματα από την πτέρυγα της Νέας Δημοκρατίας, του Πανελληνίου Σοσιαλιστικού Κινήματος και του Συνασπισμού Ριζοσπαστικής Αριστεράς)
     ΠΡΟΕΔΡΟΣ (Άννα Μπενάκη-Ψαρούδα): Κηρύσσεται περαιωμένη η συζήτηση επί της αρχής, των άρθρων και του συνόλου του νομοσχεδίου του Υπουργείου Εξωτερικών: «Κύρωση της Συνθήκης μεταξύ του Βασιλείου του Βελγίου, της Τσεχικής Δημοκρατίας, του Βασιλείου της Δανίας, της Ομοσπονδιακής Δημοκρατίας της Γερμανίας, της Δημοκρατίας της Εσθονίας, της Ελληνικής Δημοκρατίας, του Βασιλείου της Ισπανίας, της Γαλλικής Δημοκρατίας, της Ιρλανδίας, της Ιταλικής Δημοκρατίας, της Κυπριακής Δημοκρατίας, της Δημοκρατίας της Λετονίας, της Δημοκρατίας της Λιθουανίας, του Μεγάλου Δουκάτου του Λουξεμβούργου, της Δημοκρατίας της Ουγγαρίας, της Δημοκρατίας της Μάλτας, του Βασιλείου των Κάτω Χωρών, της Δημοκρατίας της Αυστρίας, της Δημοκρατίας της Πολωνίας, της Πορτογαλικής Δημοκρατίας, της Δημοκρατίας της Σλοβενίας, της Σλοβακικής Δημοκρατίας, της Δημοκρατίας της Φινλανδίας, του Βασιλείου της Σουηδίας και του Ηνωμένου Βασιλείου της Μεγάλης Βρετανίας και Βορείου Ιρλανδίας (κρατών-μελών της Ευρωπαϊκής Ένωσης) αφ’ ενός και της Δημοκρατίας της Βουλγαρίας και της Ρουμανίας αφ’ ετέρου για την προσχώρηση της Δημοκρατίας της Βουλγαρίας και της Ρουμανίας στην Ευρωπαϊκή Ένωση».
     Ερωτάται το Σώμα: Γίνεται δεκτό το νομοσχέδιο επί της αρχής, των άρθρων και στο σύνολο;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     (Όρθιοι οι Βουλευτές της Νέας Δημοκρατίας, του Πανελλήνιου Σοσιαλιστικού Κινήματος και του Συνασπισμού Ριζοσπαστικής Αριστεράς χειροκροτούν ζωηρά και παρατεταμένα)
     ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας): Κατά πλειοψηφία.
     ΠΡΟΕΔΡΟΣ (Άννα Μπενάκη-Ψαρούδα): Συνεπώς το νομοσχέδιο του Υπουργείου Εξωτερικών: «Κύρωση της Συνθήκης μεταξύ του Βασιλείου του Βελγίου, της Τσεχικής Δημοκρατίας, του Βασιλείου της Δανίας, της Ομοσπονδιακής Δημοκρατίας της Γερμανίας, της Δημοκρατίας της Εσθονίας, της Ελληνικής Δημοκρατίας, του Βασιλείου της Ισπανίας, της Γαλλικής Δημοκρατίας, της Ιρλανδίας, της Ιταλικής Δημοκρατίας, της Κυπριακής Δημοκρατίας, της Δημοκρατίας της Λετονίας, της Δημοκρατίας της Λιθουανίας, του Μεγάλου Δουκάτου του Λουξεμβούργου, της Δημοκρατίας της Ουγγαρίας, της Δημοκρατίας της Μάλτας, του Βασιλείου των Κάτω Χωρών, της Δημοκρατίας της Αυστρίας, της Δημοκρατίας της Πολωνίας, της Πορτογαλικής Δημοκρατίας, της Δημοκρατίας της Σλοβενίας, της Σλοβακικής Δημοκρατίας, της Δημοκρατίας της Φινλανδίας, του Βασιλείου της Σουηδίας και του Ηνωμένου Βασιλείου της Μεγάλης Βρετανίας και Βορείου Ιρλανδίας (κρατών-μελών της Ευρωπαϊκής Ένωσης) αφ’ ενός και της Δημοκρατίας της Βουλγαρίας και της Ρουμανίας αφ’ ετέρου για την προσχώρηση της Δημοκρατίας της Βουλγαρίας και της Ρουμανίας στην Ευρωπαϊκή Ένωση» έγινε δεκτό σε μόνη συζήτηση επί της αρχής, των άρθρων και στο σύνολο κατά πλειοψηφία και έχει ως εξής:
     ( Λόγω του μεγάλου όγκου της συμβάσεως το κείμενό της δεν καταχωρίζεται στο παρόν Πρακτικό …
     ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΟΣ (Άννα Μπενάκη-Ψαρούδα): Το Σώμα παρέσχε τη ζητηθείσα εξουσιοδότηση.
     Κυρίες και κύριοι συνάδελφοι, ευχαριστώ πολύ. 
     Διακόπτεται η συνεδρίαση για πέντε λεπτά, προκειμένου να προπέμψουμε τους επισήμους και θα επανέλθουμε για τη συνέχιση της νομοθετικής εργασίας.
     
     (ΔΙΑΚΟΠΗ) 
     (ΜΕΤΑ ΤΗ ΔΙΑΚΟΠΗ)
     ΠΡΟΕΔΡΟΣ (Άννα Μπενάκη - Ψαρούδα): Κυρίες και κύριοι συνάδελφοι, επαναλαμβάνεται η διακοπείσα συνεδρίαση. 
     Παρακαλώ ο κύριος Γραμματέας να ανακοινώσει τις αναφορές προς το Σώμα.
     (Ανακοινώνονται προς το Σώμα από την κ. Χρυσάνθη Μανωλιά, Βουλευτή Ροδόπης, τα ακόλουθα:
     Α. ΚΑΤΑΘΕΣΗ ΑΝΑΦΟΡΩΝ
     1) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία το Τμήμα Ανατολικής Κρήτης του Τεχνικού Επιμελητηρίου Ελλάδας ζητεί την άμεση συντήρηση και ολοκλήρωση του Βόρειου Οδικού Άξονα στην περιοχή της Ανατολικής Κρήτης.
     2) Οι Βουλευτές Λασιθίου και Β΄ Πειραιώς κύριοι ΜΙΧΑΗΛ ΚΑΡΧΙΜΑΚΗΣ και ΙΩΑΝΝΗΣ ΤΡΑΓΑΚΗΣ αντίστοιχα, κατέθεσαν αναφορά με την οποία το Τμήμα Ανατολικής Κρήτης του Τεχνικού Επιμελητηρίου της Ελλάδας ζητεί την άμεση ολοκλήρωση των οδικών έργων που έχουν προγραμματιστεί για την Ανατολική Κρήτη.
     3) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία η κ. Ελένη Σταύρου διαμαρτύρεται για τη συμπεριφορά προσωπικού των Ενόπλων Δυνάμεων.
     4) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στην εισαγωγή ελαιολάδου από τρίτες χώρες.
     5) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία η Πανελλήνια Ομοσπονδία Συμβασιούχων Πυροσβεστών Πυρόσβεσης Διάσωσης ζητεί την επίλυση των εργασιακών και λοιπών αιτημάτων των μελών της.
     6) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία ο Σύλλογος Εργαζομένων ΕΚΕΦΕ «ΔΗΜΟΚΡΙΤΟΣ» ζητεί να ανακληθεί απόφαση πρόσληψης νυχτοφυλάκων από το εν λόγω Κέντρο.
     7) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία η κ. Ελευθερία Παγκάλου καταγγέλλει το Ινστιτούτο Εκπαίδευσης Ενηλίκων για τον τρόπο κοινοποίησης των αποτελεσμάτων πρόσληψης ψυχολόγων στα Σχολεία Δεύτερης Ευκαιρίας Ιεράπετρας.
     8) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε αναφορά με την οποία το Εργατοϋπαλληλικό Κέντρο Ναυπακτίας και Δωρίδας ζητεί την άμεση στελέχωση και λειτουργία του γραφείου της Επιθεώρησης Εργασίας στη Ναύπακτο κ.λπ.
     9) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε αναφορά με την οποία ο Δήμος Οινιάδων Αιτωλ/νίας ζητεί να παραμείνει σε λειτουργία το Τηλεπικοινωνιακό Υποκατάστημα του ΟΤΕ στο Νεοχώρι Μεσολογγίου.
     10) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε έγγραφο με το οποίο η Χημική Υπηρεσία Σύρου του Γενικού Χημείου του Κράτους ζητεί τη σύσταση ενός οργανωμένου εργαστηρίου χημικών και μικροβιολογικών αναλύσεων νερού.
     11) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία ο Δήμαρχος Υδρούσας ζητεί την απομάκρυνση στύλων υψηλής τάσης ρεύματος από κατοικημένες περιοχές του Δήμου του.
     12) Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ κατέθεσε αναφορά με την οποία η Ομοσπονδία Γονέων και Κηδεμόνων Νομού Ηρακλείου ζητεί να καλυφθούν οι ελλείψεις σχολικής στέγης στο Νομό Ηρακλείου.
     13) Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ κατέθεσε δημοσίευμα εφημερίδας το οποίο αναφέρεται στη λήψη μέτρων για τη δημιουργία ξενώνα στέγασης εκτάκτων περιστατικών για ανήλικα παιδιά στο Νομό Ηρακλείου.
     14) Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ κατέθεσε δημοσίευμα εφημερίδας το οποίο αναφέρεται στην επίλυση προβλημάτων λειτουργίας σχολικών μονάδων του Νομού Ηρακλείου.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 1926/8-9-05 ερώτηση του Βουλευτή κ. Άγγελου Μανωλάκη δόθηκε με το υπ’ αριθμ. 1374/6-10-05 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Σε απάντηση της ανωτέρω σχετικής ερώτησης και σύμφωνα με τα στοιχεία της αρμόδιας Υπηρεσίας μας, σας ενημερώνουμε τα κάτωθι:
     - Για την εντός σχεδίου πόλης δόμηση και για τις προσθήκες καθ' ύψος ισχύουν οι διατάξεις του Γ.Ο.Κ. και όχι το Π.Δ. 347/93, το οποίο αφορούσε στον ορισμό της γραμμής δόμησης μόνο για τις εκτός εγκεκριμένου σχεδίου πόλης περιοχές:
     - Για την εκτός σχεδίου πόλης δόμηση οι οικοδομικές γραμμές ορίζονται με το Π.Δ. 209/98 (που αντικατέστησε τις διατάξεις του Π.Δ. 347/93) με τίτλο «Λήψη μέτρων για την ασφάλεια της υπεραστικής συγκοινωνίας».
     Οι γραμμές δόμησης ορίζονται και για την οδική ασφάλεια και δυνατότητα βελτίωσης της οδού, είτε με διαπλάτυνση οδοστρώματος είτε με δημιουργία παραπλεύρων οδών ή πεζοδρομίων.
     Απαιτείται λοιπόν η ύπαρξη χώρου ελεύθερου κτισμάτων, ώστε να μην απαλλοτριώνονται κτίσματα όταν παραστεί ανάγκη βελτίωσης της οδού.
     Όσον αφορά τα νέα κτίσματα ή τις προσθήκες, θα ακολουθούν την ορισμένη από το Διάταγμα γραμμή δόμησης.
     - Τέλος σας γνωρίζουμε ότι το Π.Δ. 209/98, έχει επεξεργαστεί επιτροπή και εκφράζει τις απόψεις όλων των εμπλεκόμενων φορέων, όπως της Δlνσης Πολεοδομικού Σχεδιασμού, της Δ/νσης Οικοδομικού και Κτιριοδομικού Κανονισμού καθώς και του Τεχνικού Επιμελητηρίου.
     Ο Υπουργός
     Γ. ΣΟΥΦΛΙΑΣ»
     2. Στην με αριθμό 1890/7-9-05 ερώτηση της Βουλευτού κ. Ροδούλας Ζήση δόθηκε με το υπ’ αριθμ. 1373/6-10-05 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Σε απάντηση της ανωτέρω σχετικής ερώτησης, σας ενημερώνουμε σύμφωνα με τα στοιχεία των αρμόδιων Υπηρεσιών, τα παρακάτω:
     Στις 15.9.2005 πραγματοποιήθηκε σύσκεψη στο ΥΠΕΧΩΔΕ, στην οποία έγινε διεξοδική αξιολόγηση υλοποίησης του έργου, ανάλυση του χρονοδιαγράμματος υλοποίησης της Β΄ φάσης του έργου και συζήτηση για τις δυσκολίες που αντιμετωπίζονται στις ήδη εγκατεστημένες εργολαβίες (όπως αρχαιολογία κλπ). Η παρακολούθηση του έργου καθώς και οι σφιχτές διαδικασίες που έχουν σχεδιαστεί οδηγούν στο συμπέρασμα ότι η υλοποίηση του έργου θα προχωρήσει κανονικά. .
     Σχετικά με τις μελέτες της Β΄ φάσης του έργου, αυτές προγραμματίζεται να ολοκληρωθούν εντός του Α΄ εξαμήνου του προσεχούς έτους και στη συνέχεια θα γίνει η δημοπράτηση των έργων. Στόχος είναι και προκειμένου να μη διακυβευτεί η χρηματοδότηση από την Ευρωπαϊκή Ένωση, οι συμβάσεις κατασκευής των σχετικών έργων να υπογραφούν μέχρι το τέλος του 2006.
     Δεν υπάρχει κανένας κίνδυνος απώλειας κονδυλίων από τα συγχρηματοδοτούμενα Κοινοτικά Προγράμματα, δεδομένου ότι ο Φορέας είναι έτοιμος να υποβάλει πρόταση στο Επιχειρησιακό Πρόγραμμα Περιβάλλον 2000-2006 αμέσως μόλις δεσμευθεί η πρόσκληση της προκήρυξης από την Διαχειριστική Αρχή του ΕΠΠΕΡ.
     Ο Υπουργός
     Γ. ΣΟΥΦΛΙΑΣ»
     3. Στην με αριθμό 1424/24-8-05 ερώτηση του Βουλευτή κ. Ανδρέα Ανδριανόπουλου δόθηκε με το υπ’ αριθμ. 1315/6-10-05 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Σε απάντηση της ανωτέρω σχετικής ερώτησης και σύμφωνα με τα στοιχεία της αρμόδιας Υπηρεσίας, σας ενημερώνουμε ότι μέχρι σήμερα εφαρμόζεται η καταβολή ενιαίου ύψους τελών διοδίων στο τμήμα Αθήνα-Σχηματάρι στο Σταθμό Διοδίων Αφιδνών ανεξάρτητα από την είσοδο ή έξοδο των οχημάτων και επομένως από το διανυόμενο μήκος μέχρι το σταθμό διοδίων Σχηματαρίου.
     Έτσι παρατηρείται από πολλά οχήματα η παράκαμψη του τμήματος από Α.Κ Μπογιατίου μέχρι Καπανδρίτι με αποτέλεσμα να υφίσταται υψηλό κυκλοφοριακό φόρτο το ανεπαρκές (λειτουργικά) οδικό δίκτυο.
     Με τα νέα έργα των Συμβάσεων Παραχώρησης που θα περιληφθεί και το τμήμα Αθήνα-Λαμία θα εφαρμοσθεί δικαιότερο σύστημα καταβολής διοδίων με χρέωση ανάλογη με τη διανυόμενη απόσταση.
     Ο Υπουργός
     Γ. ΣΟΥΦΛΙΑΣ»
     4. Στην με αριθμό 1765/5-9-05 ερώτηση των Βουλευτών κυρίων Ελπίδας Παντελάκη και Αντωνίου Σκυλλάκου δόθηκε με το υπ’ αριθμ. 1353/6-10-05 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Σε απάντηση της παραπάνω σχετικής ερώτησης, σύμφωνα με τα στοιχεία της αρμόδιας Υπηρεσίας, σας ενημερώνουμε τα κάτωθι:
     Σύμφωνα με τα προγράμματα αποκατάστασης ζημιών από τους σεισμούς και για τα αντικείμενα αρμοδιότητας του Υ.ΠΕ.ΧΩ.Δ.Ε. χορηγείται στους πληγέντες στεγαστική συνδρομή (με τη μορφή άτοκου δάνειου και δωρεάν κρατικής αρωγής) για την αποκατάσταση των ζημιών που προκλήθηκαν από το σεισμό και όχι δωρεάν κατοικία.
     Οι καταυλισμοί με τους λυόμενους οικίσκους δημιουργήθηκαν από το Υ.ΠΕ.ΧΩ.Δ.Ε., σε συνεργασία με τους Δήμους, για την προσωρινή στέγαση των πληγέντων μέχρι την αποκατάσταση των κατοικιών τους. Η συντήρηση των δικτύων υποδομής καθώς και η καθαριότητα και τα μέτρα υγιεινής διαβίωσης των καταυλισμών είναι στην αρμοδιότητα των Δήμων.
     Ο Υπουργός
     Γ. ΣΟΥΦΛΙΑΣ»
     5. Στην με αριθμό 1715/1-9-05 ερώτηση του Βουλευτή κ. Αθανασίου Λεβέντη δόθηκε με το υπ’ αριθμ. 1348/6-10-05 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Σε απάντηση της ανωτέρω σχετικής ερώτησης, σύμφωνα με τα στοιχεία της αρμόδιας Υπηρεσίας, σας ενημερώνουμε τα κάτωθι:
     - Ο ανισόπεδος κόμβος Μάνδρας κατασκευάσθηκε στα πλαίσια του έργου της Αττικής οδού σύμφωνα με εγκεκριμένη Μελέτη και εκδόθηκε Βεβαίωση Περαίωσης Εργασιών από τον Ανεξάρτητο Μηχανικό.
     - Στη συνέχεια και για τη βελτίωση των κυκλοφοριακών συνθηκών συντάχθηκαν και εγκρίθηκαν ήδη μελέτες φωτεινής σηματοδότησης και έχουν ενταχθεί σε εργολαβία κατασκευής της.
     Ο Υπουργός
     Γ. ΣΟΥΦΛΙΑΣ»
     6. Στην με αριθμό 268/12-7-05 ερώτηση του Βουλευτή κ. Λεωνίδα Γρηγοράκου δόθηκε με το υπ’ αριθμ. 3170Β/2-9-05 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Σε απάντηση της ως άνω ερώτησης, σας γνωρίζουμε τα εξής:
     Το Περιφερειακό Σχέδιο Διαχείρισης Στερεών Αποβλήτων (ΠΕΣΔΑ) της Περιφέρειας Πελοποννήσου εγκρίθηκε με την με αριθμό πρωτοκόλλου 486/10.2.05 Απόφαση της Γενικής Γραμματέως Περιφέρειας Πελοποvvήσου.
     Σύμφωνα με αυτό κάθε νομός της Περιφέρειας (άρα και η Λακωνία) αποτελεί ενιαία διαχειριστική ενότητα (Δ. Ε) με εξαίρεση τον νομό Κορινθίας που διαιρείται σε 3 διαχειριστικές ενότητες. Κάθε Δ. Ε θα εξυπηρετείται από έναν ΧΥΤΑ και τους ανάλογους Σταθμούς Μεταφόρτωσης (ΣΜΑ). Η Απόφαση του ΠΕΣΔΑ Πελοποvvήσου περιλαμβάνει σαφές χρονοδιάγραμμα για την υλοποίηση του. Επίσης ορίζει ρητά ότι οι μελέτες ωρίμανσης των έργων διαχείρισης επεξεργασίας και διάθεσης για όλες τις Δ.Ε. θα πρέπει να εγκριθούν το συντομότερο δυνατό και βέβαια πριν από το τέλος του 2006. Επισημαίνεται ότι η εκπόνηση των απαραίτητων μελετών (ΠΠΕ και ΜΠΕ) για τους ΧΥΤΑ κάθε Δ.Ε. είναι το 'Πρώτο βήμα για την υλοποίηση του ΠΕΣΔΑ Πελοποννήσου. Για την έγκαιρη έγκριση των θέσεων κατασκευής των ΧΥΤΑ, απαιτείται, εκτός των άλλων, η σύμπνοια των ΟΤΑ κάθε Δ.Ε. (επομένως και της Λακωνίας) με στόχο την ταχύτερα δυνατή επίλυση του προβλήματος διάθεσης των στερεών αποβλήτων.
     Επιπλέον, επίκειται η σύσταση των Φορέων Διαχείρισης (ΦοΔΣΑ) σε κάθε Δ.Ε. οι οποίοι θα είναι υπεύθυνοι, σύμφωνα με την κείμενη νομοθεσία, για τα έργα και τις δράσεις για την ολοκληρωμένη διαχείριση των στερεών αποβλήτων σε κάθε Δ.Ε. 
     Τέλος έχει ολοκληρωθεί η καταγραφή των Χώρων Ανεξέλεγκτης Διάθεσης Αποβλήτων (ΧΑΔΑ), ενεργών και ανενεργών, για όλη την Ελλάδα και επομένως και για την Περιφέρεια Πελοποννήσου και έχει ξεκινήσει η διαδικασία έκδοσης αδειών περιβαλλοντικής αποκατάστασης των ΧΑΔΑ, με προτεραιότητα στην αποκατάσταση των ανενεργών ΧΑΔΑ. Η ευθύνη για την σύνταξη των μελετών περιβαλλοντικής αποκατάστασης των ΧΑΔΑ ανήκει στους ΟΤΑ ή στους Φορείς Διαχείρισης. Οι μελέτες αυτές πρέπει να εγκριθούν από τις Διευθύνσεις ΠΕ.ΧΩ. των Περιφερειών.
     Οι εγκεκριμένες μελέτες περιβαλλοντικής αποκατάστασης των ΧΑΔΑ, μαζί με τις οριστικές μελέτες των έργων, αποτελούν τα στοιχεία ωρίμανσης των έργων αποκατάστασης για την ένταξη τους σε χρηματοδοτικά προγράμματα. Σε κάθε περίπτωση, για την εξάλειψη των ΧΑΔΑ, απαιτείται η άμεση ενεργοποίηση της Τοπικής Αυτοδιοίκησης, στην οποία ανήκει η ευθύνη για την υλοποίηση των έργων.
     Μέχρι την έναρξη λειτουργίας των έργων επεξεργασίας και διάθεσης των στερεών αποβλήτων, για κάθε ΟΤΑ που δεν εξυπηρετείται σήμερα από ΧΥΤΑ, εφαρμόζεται το πρόγραμμα «1 ΧΑΔΑ ανά ΟΤΑ». Οι ΧΑΔΑ που εξακολουθούν να λειτουργούν πρέπει να τηρούν κατ' ελάχιστο τα προβλεπόμενα στην εγκύκλιο 39/2000 του ΥΠΕΧΩΔΕ και στην Πυροσβεστική Διάταξη 912000 (ΦΕΚ 1459 Β') με τελικό στόχο την εξάλειψή τους.
     Ο Υπουργός
     Γ. ΣΟΥΦΛΙΑΣ»
     7. Στην με αριθμό 821/29-7-05 ερώτηση των Βουλευτών κυρίων Δημητρίου Πιπεργιά και Γεωργίου Ανωμερίτη δόθηκε με το υπ’ αριθμ.9961/6.10.05 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
     «Απαντώντας στην υπ’ αριθμ. 821/29-7-2005 ερώτηση, που κατατέθηκε στη Βουλή από τους Βουλευτές κ. κ. Δ. Πιπεργιά και Γ. Ανωμερίτη, σχετικά με τις προσλήψεις προσωπικού στο Α/Σ Σαντορίνης κατά τη διάρκεια της πανεργατικής απεργίας στις 26-7-2005 , σας πληροφορούμε τα εξής:
     Στις 26-7-2005 και ώρα 15.20΄ υπήρξε τηλεφωνική καταγγελία στο Τμήμα Κοινωνικής Επιθεώρησης Θήρας για παράνομη απασχόληση στο χώρο του αεροδρομίου, περίπου, δέκα ατόμων (10) (συγκεκριμένα στην ειδικότητα των εργατών - φόρτωση, εκφόρτωση αποσκευών).
     Η ως άνω Υπηρεσία από 15.30-17.45 διενήργησε έλεγχο στον Α/Σ Θήρας, κατά τον οποίο βρέθηκαν στο χώρο εργασίας, εκτός από το προσωπικό ασφάλειας και άλλοι τέσσερις (4) εργαζόμενοι, οι οποίοι δήλωσαν ότι είχαν έναρξη εργασίας στον Α/Σ Θήρας την 26-7-2005 και ώρα 12.00 μεσημβρινή. Δεν βρέθηκαν στο χώρο αλλοδαποί εργαζόμενοι, αλλά προφορικά οι παρόντες εργαζόμενοι δήλωσαν ότι, υπήρχαν και πέντε (5) αλλοδαποί, οι οποίοι και φυγαδεύτηκαν με την είσοδο των Επιθεωρητών στο χώρο εργασίας. Ερωτηθείς ο Προϊστάμενος του Α/Σ Θήρας δήλωσε ότι, λειτούργησε μετά από έγκριση της εταιρείας, σύμφωνα με το υπ' αριθμ. 191/26-7-2005 έγγραφο, με το οποίο ζητείται άμεση έγκριση απασχόλησης έκτακτου προσωπικού «εν όψει της ιδιαιτερότητας της ημέρας», γεγονός που αντίκεινται στο άρθρο 22 του ν. 1264/82. Στη συνέχεια ερω71lθείς ο αερολιμενάρχης Α/Σ Θήρας, αν έχει εγκρίνει την είσοδο εργαζομένων στο χώρο εργασίας, γνωστοποίησε ότι ενέκρινε την είσοδο τεσσάρων (4) Ελλήνων και πέντε (5) αλλοδαπών εργατών στο υπ' αριθμ. 192/26-07-05 έγγραφο της ΟLYMPIC AIRWAYS Υπηρεσίες Α.Ε. Α/Σ Θήρας.
     Την επόμενη ημέρα η Υπηρεσία μας μέσω του Αστυνομικού Τμήματος Θήρας και βάσει των αριθμών διαβατηρίων εντόπισε τους τρεις εκ των πέντε αλλοδαπών, οι οποίοι ήταν νόμιμα εφοδιασμένοι με άδειες παραμονής και άδειες εργασίας.
     Συμπληρωματικά σας γνωρίζουμε ότι, η παράβαση του άρθρου 22 παρ. 1 του ν. 1264/82 δεν επισύρει ποινικές κυρώσεις για τον εργοδότη, γιατί το παραπάνω άρθρο αποτελεί ειδική απαγορευτική διάταξη, άσχετη από τις γενικές απαγορεύσεις του άρθρου 14 παρ. 2 και 3, που ποινικοποιεί το άρθρο 23 παρ. 1 του ν. 1264/82. Ούτε άλλωστε είναι δυνατόν να επεκταθεί το αξιόποινο του άρθρου 23 παρ. 1 με τη μέθοδο της αναλογίας και στην παραβίαση του άρθρου 22 παρ. 1.
     Όμως, επειδή η πρόσληψη απεργοσπαστών, κατά παράβαση του παραπάνω άρθρου, προσβάλλει το δικαίωμα της απεργίας, για το λόγο αυτό, τόσο η συνδικαλιστική οργάνωση που πραγματοποιεί την απεργία, όσο και μεμονωμένοι απεργοί, έχουν έννομο συμφέρον να ζητήσουν με αγωγή την αναγνώριση του παρανόμου των προσλήψεων, αλλά και την άρση της προσβολής και την παράλειψη αυτής στο μέλλον.
     Ο Υπουργός
     ΠΑΝΟΣ ΠΑΝΑΓΙΩΤΟΠΟΥΛΟΣ»
     8. Στην με αριθμό 829/29-7-05 ερώτηση της Βουλευτού κ. Ελπίδας Τσουρή δόθηκε με το υπ’ αριθμ. 9964/6-10-05 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
     «Απαντώντας στην υπ΄ αριθμ. 829/29-7-2005 ερώτηση, που κατατέθηκε στη Βουλή από τη Βουλευτή κα Ε. Τσουρή, σχετικά με τα προγράμματα Κοινωνικής Μέριμνας, σας πληροφορούμε τα εξής:
     Στο πλαίσιο του Επιχειρησιακού Προγράμματος «Απασχόληση και Επαγγελματική Κατάρτιση» του Γ΄ ΚΠΣ, είχε εγκριθεί η συνέχιση της χρηματοδότησης της λειτουργίας δομών Κοινωνικής Φροντίδας (Βρεφονηπιακοί Σταθμοί, Παιδικοί Σταθμοί, Κέντρα Δημιουργικής Απασχόλησης Παιδιών, Μονάδες Κοινωνικής Μέριμνας, κ.λ.π.) για δύο χρόνια, από 01-01-2002, με δυνατότητα παράτασης μέχρι εξαντλήσεως του διαθέσιμου/ εγκεκριμένου προϋπολογισμού και πάντως, όχι πέραν της 30-06-04.
     Μετά την λήξη της συγχρηματοδότησης και ενώ οι φορείς υλοποίησης των δομών αυτών, σύμφωνα με το ισχύον Νομοθετικό Πλαίσιο, είχαν υποχρέωση να συνεχίσουν να λειτουργούν τις Δομές Κοινωνικής Μέριμνας με ίδιους πόρους, το Υπουργείο Απασχόλησης και Κοινωνικής Προστασίας εκτιμώντας την σπουδαιότητα των προαναφερόμενων έργων για την τοπική Κοινωνία, πρότεινε και διαπραγματεύθηκε με την Ευρωπαϊκή Επιτροπή, στο πλαίσιο της αναθεώρησης του επιχειρησιακού προγράμματος, να ενταχθεί η συνέχιση της χρηματοδότησης για δύο επιπλέον χρόνια.
     Με την απόφαση C (2004) 5336/16-12-04 της Ευρωπαϊκής Επιτροπής εγκρίθηκε η αναθεώρηση του Ε.Π. «Απασχόληση και Επαγγελματική Κατάρτιση», στο πλαίσιο της οποίας συμπεριλήφθηκε η συνέχιση της χρηματοδότησης των προαναφερόμενων δομών για δύο ακόμη χρόνια, με συγχρηματοδότηση Κοινοτικής και Εθνικής συνδρομής κατά ποσοστό 65% και 35% αντίστοιχα. Οι Ελληνικές Αρχές έχουν δεσμευθεί για τη θέσπιση αναγκαίου νομικού/ κανονιστικού και χρηματοδοτικού πλαισίου, για την εξασφάλιση της συνέχειας της χρηματοδότησης της λειτουργίας των δομών με Εθνικούς Πόρους.
     Επισημαίνεται ότι η Ειδική Υπηρεσία Διαχείρισης (ΕΥ Δ), προκειμένου να επισπεύσει τη διαδικασία ένταξης των ανωτέρω έργων, μετά την ολοκλήρωση των διαπραγματεύσεων για την αναθεώρηση του Ε.Π. και τη δέσμευση της Ε.Ε. ότι προτίθεται να εγκρίνει τη συνέχιση της χρηματοδότησης των δομών για δύο ακόμη χρόνια, απέστειλε στους Φορείς, στις 16-11-2004, πρόσκληση για την υποβολή τροποποιημένων Τεχνικών Δελτίων Έργου/ Υποέργου για αξιολόγηση και τροποποίηση των αποφάσεων ένταξης των έργων, διαδικασίες απαραίτητες για την συνέχιση της χρηματοδότησης της λειτουργίας αυτών.
     Οι φορείς, ανταποκρινόμενοι στην πρόσκληση της ΕΥΔ, υπέβαλλαν 350 περίπου τροποποιημένα Τεχνικά Δελτία Έργου/ Υποέργου για αξιολόγηση και τροποποίηση των αποφάσεων ένταξης των έργων, οι οποίες εκδόθηκαν στις 7 και 9/3/05 και απεστάλησαν στους δικαιούχους φορείς, ενώ παράλληλα η Διεύθυνση Οικονομικού του Υπουργείου Απασχόλησης και Κοινωνικής Προστασίας, σε συνεργασία με την Ειδική Υπηρεσία, έχειυποβάλλει αίτημα στην Διεύθυνση Δημοσίων Επενδύσεων του Υπουργείου Οικονομίας και Οικονομικών για εγγραφή όλων των έργων στο Πρόγραμμα Δημοσίων Επενδύσεων (ΠΔΕ) έτους 2005, ώστε να καταβληθούν στους φορείς το συντομότερο δυνατό τα αναλογούντα ποσά.
     Ήδη, το Υπουργείο Οικονομίας και Οικονομικών ολοκλήρωσε τη διαδικασία ένταξης των έργων στο Πρόγραμμα Δημοσίων Επενδύσεων έτους 2005 και απέστειλε στο Υπουργείο Απασχόλησης και Κοινωνικής Προστασίας πίνακα με τα αναλογούντα ποσά ανά έργο, ο οποίος περιήλθε στις 28-6-05 στην ΕΥΔ.
     Αυθημερόν η ΕΥΔ του Υπουργείου μας, με το αριθμ. 222799/28-6-05 έγγραφο, απέστειλε στη Διεύθυνση Οικονομικού του Υπουργείου Απασχόλησης και Κοινωνικής Προστασίας την κατανομή χρηματοδότησης ανά έργο, προκειμένου να αποσταλεί στην Τράπεζα της Ελλάδος για πίστωση των λογαριασμών των έργων.
     Ήδη έχουν εκδοθεί από την ΕΥΔ οι τροποποιημένες συμβάσεις επιχορήγησης, που υπογράφηκαν από τον Υπουργό Απασχόλησης και Κοινωνικής Προστασίας, για κάθε έργο η Τράπεζα της Ελλάδος ολοκλήρωσε τη διαδικασία πίστωσης των εν λόγω λογαριασμών και οι δικαιούχοι φορείς μπορούν να εισπράξουν τα αιτιολογούντα χρηματικά ποσά.
     Ο Υπουργός
     ΠΑΝΟΣ ΠΑΝΑΓΙΩΤΟΠΟΥΛΟΣ»
     9. Στην με αριθμό 1291/12-8-05 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 9989/6-10-05 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
     «Απαντώντας στην υπ΄ αριθμ. 1291/12-8-05 ερώτηση, που κατατέθηκε στη Βουλή από το Βουλευτή κ. Μαν. Στρατάκη , σχετικά με την επιχορήγηση επιχειρήσεων για τη δημιουργία νέων θέσεων εργασίας, σας πληροφορούμε τα εξής:
     Για το έτος 2005 ο Οργανισμός Απασχόλησης Εργατικού Δυναμικού σχεδίασε και υλοποιεί δράσεις απασχόλησης (απόκτηση εργασιακής εμπειρίας, επιχορήγηση επιχειρήσεων για τη δημιουργία νέων θέσεων εργασίας και επιχορήγηση αυτοαπασχόλησης), οι οποίες δίνουν ευκαιρίες απασχόλησης σε περισσότερους από 65.000 ανέργους.
     Ειδικά για τα Προγράμματα Νέων Θέσεων Εργασίας (ΝΘΕ), σας ενημερώνουμε ότι υλοποιούνται τα παρακάτω προγράμματα, με αντίστοιχο αριθμό ωφελουμένων:
     1. Πρόγραμμα ΝΘΕ 2005 (γενικό): 10.000 άνεργοι.
     2. Πρόγραμμα ΝΘΕ για επιχειρήσεις διαχείρισης του Φυσικού Περιβάλλοντος: 1.000 άνεργοι.
     3. Πρόγραμμα ΝΘΕ για άνεργες γυναίκες: 2.500 άνεργες γυναίκες.
     4. Συνδυασμένο Πρόγραμμα Stage με ΝΘΕ: 5.000 άνεργοι νέοι.
     5. Πρόγραμμα ΝΘΕ στο πλαίσιο των Περιφερειακών Επιχειρησιακών Προγραμμάτων: 8.000 άνεργοι.
     Τους επόμενους δύο μήνες δε, πρόκειται επιπλέον να προκηρυχθεί και ειδικό πρόγραμμα (Συνδυασμένο Stage με ΝΘΕ) για 3.000 άνεργους νέους σε επαγγέλματα της Κοινωνίας της Πληροφορίας.
     Ως εκ τούτου, φέτος οι επιχειρήσεις είχαν και έχουν τη δυνατότητα να συμμετάσχουν σε πληθώρα προγραμμάτων δημιουργίας Νέων Θέσεων Εργασίας, με συγκεκριμένες κλαδικές, πληθυσμιακές και χωρικές στοχεύσεις.
     Καθώς βασικός στόχος μας είναι η διασφάλιση συνθηκών ορθολογικής και συνετής διαχείρισης των εθνικών και κοινοτικών πόρων και η αποφυγή καταχρηστικών συμπεριφορών των εμπλεκομένων στην υλοποίηση των προγραμμάτων, έχουμε προβεί στην εντατικοποίηση των δευτεροβάθμιων και τριτοβάθμιων ελέγχων κατά τη διάρκεια της εφαρμογής, παρακολούθησης και αποπληρωμής των προγραμμάτων, σε συνδυασμό όμως με την απλοποίηση των διαδικασιών για τους τελικούς αποδέκτες.
     Σας υπενθυμίζουμε τέλος, ότι μια βασική διαφοροποίηση στα φετινά προγράμματα ΝΘΕ, σε σχέση με τη διαδικασία ένταξης των ενδιαφερομένων επιχειρήσεων, αφορά την υποχρέωση αυτοπρόσωπης παρουσίας των επιχειρηματιών ή των νομίμων εκπροσώπων τους (υπαλλήλων) ή των διαχειριστών (στην περίπτωση ΕΠΕ).
     Ο Υπουργός
     ΠΑΝΟΣ ΠΑΝΑΓΙΩΤΟΠΟΥΛΟΣ»
     10. Στην με αριθμό 537/19-7-05 ερώτηση του Βουλευτή κ.Γεωργίου Παπαγεωργίου δόθηκε με το υπ’ αριθμ. 9992/6-10-05 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
     «Απαντώντας στα ανωτέρω σχετικά, με τα οποία μας διαβιβάστηκε η υπ΄ αριθμ. 537/19-7-05 ερώτηση, που κατατέθηκε στη Βουλή από το Βουλευτή κ. Γ. Παπαγεωργίου, σχετικά με την καταβολή δεδουλευμένων στους εργαζόμενων της εταιρίας «ΒΙΟΜΑΓΝ», σας πληροφορούμε τα εξής:
     Α. Με το άρθρο 16 του ν. 1836/89 συστάθηκε στα πλαίσια του Οργανισμού Απασχόλησης Εργατικού Δυναμικού (Ο.Α.Ε.Δ.) ο «Λογαριασμός προστασίας εργαζομένων από την αφερεγγυότητα του εργοδότη». Σύμφωνα με την παρ. 4 του άρθρου 16 του ν. 1836/89 εκδόθηκε το π.δ. 1/1990 που ρύθμιζε τις λεπτομέρειες λειτουργίας του Λογαριασμού Αφερεγγυότητας.
     Με τις διατάξεις του άρθρου 44 του ν. 2648/98, αντικαταστάθηκαν οι παρ. 4 και 5 του άρθρου 16 του ν. 1836/89, οι οποίες αφορούν την καταβολή οφειλομένων αποδοχών σε περίπτωση αφερεγγυότητας του εργοδότη. Σύμφωνα δε με την παρ. 4 του άρθρου 44 του ν. 2648/98 εκδόθηκε το π.δ. 151/1999.
     Σύμφωνα με τις παραπάνω διατάξεις, ο Ο.Α.Ε.Δ. έχει καταβάλλει σε 360 πρώην εργαζόμενους της πτωχεύσασας επιχείρησης ΒΙΟΜΑΓΝ ανεξόφλητες αποδοχές τριών μηνών, λόγω αφερεγγυότητας του εργοδότη, οι οποίες εμπίπτουν στο 6μηνο που προηγείται της υποβολής της αίτησης ή της δήλωσης για κήρυξη σε πτώχευση, συνολικού ύψους 223.398.168 δρχ.
     Β. Σχετικά με την καθυστέρηση καταβολής των δεδουλευμένων αποδοχών, που είχε αρχίσει από τον Μάιο του 1999 έως την διακοπή λειτουργίας της επιχείρησης τον Φεβρουάριο του 2000, μετά από σχετική αίτησης πτώχευσης, το αρμόδιο Τμήμα Κοινωνικής Επιθεώρησης Εύβοιας είχε υποβάλλει εφτά (7) μηνύσεις εναντίον της επιχείρησης καθώς και πρόστιμο ύψους 1.000.000 δρχ.
     Η επιχείρηση εξακολουθεί να οφείλει δεδουλευμένες αποδοχές τεσσάρων μηνών, επιδόματα εορτών και αποζημιώσεις για τις καταγγελίες συμβάσεων στους 360 εργαζόμενους που απασχολούσε μέχρι το κλείσιμό της. Το σύνολο αυτών των οφειλών αναμένεται να διεκπεραιωθούν από τον σύνδικο πτώχευσης ύστερα από εκκαθάρισή της.
     Ο Υπουργός
     ΠΑΝΟΣ ΠΑΝΑΓΙΩΤΟΠΟΥΛΟΣ»
     11. Στην με αριθμό 1955/9-9-05 ερώτηση του Βουλευτή κ. Δημητρίου Κουσελά δόθηκε με το υπ’ αριθμ. 32998/Β/1924/7-9-05 έγγραφο από τον Υπουργό Οικονομίας και Οικονομικών η ακόλουθη απάντηση:
     «Σχετικά με την ανωτέρω ερώτηση του Βουλευτού κ. Δ. Κουσελά, σας διαβιβάζουμε τα υπ' αριθμ. 1409/20-9-05 και 546/20-9-05 έγγραφα της Τράπεζας της Ελλάδος και της Αγροτικής Τράπεζας, αντιστοίχως, τα οποία απαντούν στα ερωτήματα που έχουν τεθεί.
     Ο Υπουργός
     ΓΙΩΡΓΟΣ ΑΛΟΓΟΣΚΟΥΦΗΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     12. Στην με αριθμό 1125/11-8-05 ερώτηση της Βουλευτού κ. Ροδούλας Ζήση δόθηκε με το υπ’ αριθμ. 36741/7-10-05 έγγραφο από τον Υπουργό  Οικονομίας και Οικονομικών. η ακόλουθη απάντηση:
     «Σε απάντηση της ανωτέρω ερώτησης που κατέθεσε στη Βουλή η Βουλευτής κ. Ροδούλα Ζήση, σας διαβιβάζουμε τα με αριθμ. πρωτ. 30374/Β.1744/31-8-05 και 5805-20/0016/23-8-05 έγγραφα των Διευθύνσεων Πιστωτικών & Δημοσιονομικών Υποθέσεων και 16ης (Είσπραξης Δημ. Εσόδων) του Υπουργείου μας.
     Ο Υπουργός
     ΓΙΩΡΓΟΣ ΑΛΟΓΟΣΚΟΥΦΗΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     13. Στην με αριθμό 809/28-7-05 ερώτηση του Βουλευτή  κ. Αθανασίου Παπαγεωργίου δόθηκε με το υπ’ αριθμ. 9956/6-10-05 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
     «Απαντώντας στην υπ’ αριθμ. 809/28-7-05 ερώτηση, που κατατέθηκε στη Βουλή από το Βουλευτή κ. Θ. Παπαγεωργίου, σχετικά με τα προβλήματα στη λειτουργία του γραφείου του Ο.Α.Ε.Δ. στο Λιτόχωρο, σας πληροφορούμε τα εξής:
     Ο Οργανισμός Απασχόλησης Εργατικού Δυναμικού (Ο.Α.Ε.Δ.), προκειμένου να εξυπηρετήσει ασφαλισμένους και άλλους δικαιούχους του Οργανισμού, που κατοικούν μακριά από την έδρα της Τοπικής Υπηρεσίας του Ο.Α.Ε.Δ. συνάπτει κατά Νομό, προγραμματική σύμβαση με Δήμους για τη διεκπεραίωση συγκεκριμένων εργασιών από Ανταποκριτή - Υπάλληλο του Δήμου.
     Οι αρμοδιότητες του Ανταποκριτή, όπως περιγράφονται στις προγραμματικές συμβάσεις (το ίδιο και στην περίπτωση του Λιτόχωρου), περιλαμβάνουν τη συλλογή των δικαιολογητικών από τους δικαιούχους και τη μεταφορά τους στην αρμόδια Τοπική Υπηρεσία της Πρωτεύουσας του Νομού ή άλλου μεγάλου αστικού κέντρου, προκειμένου να ελεγχθούν και να διεκπεραιωθούν. Εν συνεχεία, ο Ανταποκριτής επιστρέφει στους δικαιούχους, προσκομίζοντάς τους τις επιταγές των επιδομάτων ανεργίας, των άλλων παροχών κ.λπ..
     Κατά συνέπεια, δεν υφίσταται κανένα θέμα ταλαιπωρίας των πολιτών της περιοχής του Λιτόχωρου, καθώς ουδείς άνεργος θα μετακινείται στην Κατερίνη για τη διεκπεραίωση των συναλλαγών του με τον ΟΑΕΔ. Σύμφωνα με τη συμβατική του υποχρέωση, ο μόνος που μετακινείται είναι ο Ανταποκριτής, ο οποίος για αυτό ακριβώς το λόγο, δηλ. την εξυπηρέτηση των πολιτών, αμείβεται από τον ΟΑΕΔ.
     Σημειώνουμε πάντως, ότι στις συγκεκριμένες εργασίες, που μπορεί να διεκπεραιώσει ο Ανταποκριτής (όπως περιγράφονται στις συμβάσεις των ανταποκριτών), δεν περιλαμβάνεται η νομιμοποίηση δια της υπογραφής του της πληρωμής των επιδομάτων ανεργίας. Η αρμοδιότητα αυτή ανήκει (και πάντοτε ανήκε) στην Υπηρεσία που εξέδωσε τη σχετική περί την επιδότηση απόφαση.
     Ο Υπουργός
     ΠΑΝΟΣ ΠΑΝΑΓΙΩΤΟΠΟΥΛΟΣ»
     14. Στην με αριθμό 825/29-7-05 ερώτηση των Βουλευτών κυρίων Αντωνίου Σκυλλάκου και Ελπίδας Παντελάκη δόθηκε με το υπ’ αριθμ. 9963/6-10-05 έγγραφο από τον Υπουργό  Απασχόλησης και Κοινωνικής Προστασίας η ακόλουθη απάντηση:
     «Απαντώντας στην υπ΄ αριθμ. 825/29-7-05 ερώτηση, που κατατέθηκε στη Βουλή από τους Βουλευτές κ.κ. Α. Σκυλλάκο και Ε. Παντελάκη, σχετικά με τα αιτήματα εργαζομένων στην επιχείρηση «ΙΝΤΡΑΚΟΜ», σας πληροφορούμε τα εξής:
     Το αρμόδιο Τμήμα Κοινωνικής Επιθεώρησης Παλλήνης μας ενημέρωσε ότι αυτήν την περίοδο η επιχείρηση υπολειτουργεί με το μεγαλύτερο μέρος του προσωπικού και των υπευθύνων της να βρίσκονται σε κανονική άδεια. Για τον λόγο αυτόν προγραμματίστηκε τριμερής συνάντηση για τις 5-10-2005 με τους υπεύθυνους της επιχείρησης και τους εκπροσώπους των εργαζομένων προκειμένου να εξεταστούν τα διάφορα προβλήματα των εργαζομένων.
     Σημειώνουμε τέλος, ότι δεν έχει γίνει καμιά καταγγελία στην ως άνω υπηρεσία μας από εργαζόμενους της ΙΝΤΡΑΚΟΜ που να αφορά την άρνηση πληρωμής υπερωριών.
     Ο Υπουργός
     ΠΑΝΟΣ ΠΑΝΑΓΙΩΤΟΠΟΥΛΟΣ»
     15. Στην με αριθμό 2221/16-9-05 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 5904/6-10-05 έγγραφο από τον Υφυπουργό Ανάπτυξης η ακόλουθη απάντηση:
     «Σε απάντηση της ερώτησης με αρ. πρ. 2221/16- 09 -2005 του Βουλευτή κ. Μ. Στρατάκη, σχετικά με τη δράση 2.11..2 και τον αποκλεισμό των αυτοαπασχολούμενων επιχειρηματιών, σας αναφέρουμε τα ακόλουθα:
     Πριν την ένταξη της δράσης στο ΕΠΑΝ εκπονήθηκε μελέτη για την εξειδίκευσή της. Από την μελέτη προέκυψε ότι ο αριθμός των επιχειρήσεων που δεν απασχολούν προσωπικό ανέρχονται σε 188.000 περίπου ενώ αυτές που απασχολούν από 1 έως 9 άτομα ανέρχονται σε 125.000 περίπου. Με δεδομένο ότι το μέγεθος των διαθέσιμων πόρων δεν ήταν απεριόριστο αλλά επαρκούσε για την χρηματοδότηση 2.500 - 3.000 επιχειρήσεων παροχής υπηρεσιών πανελλαδικά τέθηκαν ορισμένοι περιορισμοί.
     Ο στόχος των περιορισμών ήταν αφενός να αποτραπεί για έναν μεγάλο αριθμό πολύ μικρών επιχειρήσεων η σπατάλη πόρων για την προετοιμασία προτάσεων οι οποίες, με τους διαθέσιμους προϋπολογισμούς, θα ήταν αδύνατο να χρηματοδοτηθούν και αφετέρου να εστιαστούν οι προσπάθειες σε ένα συγκεκριμένο μέγεθος επιχειρήσεων ώστε να υπάρξουν ορατά αποτελέσματα.
     Η εξαίρεση από τον κανόνα αυτόν των νησιωτικών περιοχών δεν ήταν δυνατή δεδομένου ότι και άλλες περιοχές αντιμετωπίζουν αντίστοιχα με τις νησιωτικές περιοχές προβλήματα.
     Η ΕΥΔ-ΕΠΑΝ συνεχίζει να ενδιαφέρεται και να αναζητεί τρόπους ενίσχυσης και των επιχειρήσεων παροχής υπηρεσιών που δεν απασχολούν εργαζόμενους από πόρους που ενδεχόμενα δεν θα απορροφηθούν από το Γ΄ ΚΠΣ.
     Ο Υπουργός
     ΔΗΜΗΤΡΗΣ ΣΙΟΥΦΑΣ»
     ΠΡΟΕΔΡΟΣ (Άννα Μπενάκη - Ψαρούδα): Ευχαριστούμε πολύ. 
     Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Πέμπτης 3 Νοεμβρίου 2005.
     Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφοι 2 και 3 του Κανονισμού της Βουλής) 
     1. Η με αριθμό 140/31.10.2005 επίκαιρη ερώτηση του Βουλευτή της Νέας Δημοκρατίας κ. Ιωάννη Ιωαννίδη προς τους Υπουργούς Δικαιοσύνης και Εθνικής Παιδείας και Θρησκευμάτων, σχετικά με τη συμπλήρωση του νομοθετικού πλαισίου για τη διακίνηση πορνογραφικού υλικού μέσω Διαδικτύου – Ενημέρωση και προστασία ανηλίκων χρηστών. 
     2. Η με αριθμό 149/31.10.2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Νικολάου Χριστοδουλάκη προς τον Υπουργό Οικονομίας και Οικονομικών, σχετικά με τις προθέσεις του Υπουργείου να επαναφέρει την ποινικοποίηση της αποδοχής εικονικών τιμολογίων από τις επιχειρήσεις κ.λπ..
     3. Η με αριθμό 156/31.10.2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Άγγελου Τζέκη προς τον Υπουργό Εθνικής Άμυνας, σχετικά με τη διακοπή των εργασιών κατασκευής των νέων εγκαταστάσεων του 424 Στρατιωτικού Νοσοκομείου Θεσσαλονίκης, τις απολύσεις των εργαζομένων κ.λπ.. 
     4. Η με αριθμό 154/31.10.2005 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ.Φωτίου Κουβέλη προς τους Υπουργούς Οικονομίας και Οικονομικών και Ανάπτυξης, σχετικά με τη λήψη μέτρων περιορισμού των υψηλών επιτοκίων που καταβάλλονται από τους δανειολήπτες για τη χορήγηση στεγαστικών δανείων από τις Τράπεζες. 
     Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφοι 2 και 3 του Κανονισμού της Βουλής)
     1. Η με αριθμό 148/31.10.2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Δημητρίου Λιντζέρη προς τους Υπουργούς Πολιτισμού και Οικονομίας και Οικονομικών, σχετικά με την κατάργηση της εκπροσώπησης των εργαζομένων στο Διοικητικό Συμβούλιο της ΟΠΑΠ Α.Ε. 
     2. Η με αριθμό 157/31.10.2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τους Υπουργούς Απασχόλησης και Κοινωνικής Προστασίας και Δημόσιας Τάξης, σχετικά με τη λήψη μέτρων αντιμετώπισης των προβλημάτων των επαγγελματιών οδηγών κλπ. 
     3. Η με αριθμό 155/31.10.2005 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Αγροτικής Ανάπτυξης και Τροφίμων, σχετικά με τις μεγάλες ζημιές που υπέστησαν οι πτηνοτρόφοι από το θόρυβο που προκλήθηκε λόγω της γρίπης των πτηνών κ.λπ.. 
     Κύριοι συνάδελφοι, εισερχόμεθα στη συμπληρωματική ημερήσια διάταξη της
     ΝΟΜΟΘΕΤΙΚΗΣ ΕΡΓΑΣΙΑΣ
     Μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης: «Τροποποίηση του ν. 3310/2005 «Μέτρα για τη διασφάλιση της διαφάνειας και την αποτροπή καταστρατηγήσεων κατά τη διαδικασία σύναψης δημοσίων συμβάσεων».
     Το παραπάνω νομοσχέδιο, σύμφωνα με την απόφαση την οποία έλαβε η Διαρκής Επιτροπή ύστερα από πρόταση του αρμόδιου Υπουργού, συζητείται με τη διαδικασία του κατεπείγοντος, σύμφωνα με το άρθρο 76 παράγραφος 4 του Συντάγματος και το άρθρο 109 του Κανονισμού της Βουλής.
     Θα ήθελα να σας υπενθυμίσω ότι σύμφωνα μ’ αυτήν τη διαδικασία η συζήτηση ολοκληρώνεται επί της αρχής και επί των άρθρων σε μία συνεδρίαση που διαρκεί κατ’ ανώτατο όριο δέκα ώρες. 
     Στη συζήτηση μετέχουν οι εισηγητές και οι ειδικοί αγορητές, ο Πρωθυπουργός ή ο αρμόδιος Υπουργός, οι Πρόεδροι των Κοινοβουλευτικών Ομάδων και από ένας εκπρόσωπός τους. Η ομιλία τους περιορίζεται στο ήμισυ του χρόνου που προβλέπεται από τα άρθρα 97 και 103 του Κανονισμού. 
     Επομένως στη συζήτηση επί της αρχής, οι εισηγητές και οι ειδικοί αγορητές έχουν χρόνο ομιλίας επτάμισι λεπτά, οι Υπουργοί δωδεκάμισι λεπτά, ο Πρωθυπουργός και ο Πρόεδρος της Κοινοβουλευτικής Ομάδας του ΠΑ.ΣΟ.Κ. δωδεκάμισι λεπτά, η Πρόεδρος της Κοινοβουλευτικής Ομάδας του Κομμουνιστικού Κόμματος Ελλάδας και ο Πρόεδρος της Κοινοβουλευτικής Ομάδας του Συνασπισμού επτάμισι λεπτά και οι ορισθέντες από τα κόμματα τέσσερις ομιλητές από πέντε λεπτά.
     Η δευτερολογία περιορίζεται στο μισό του χρόνου της πρωτολογίας.
     Στη συζήτηση επί των άρθρων, οι εισηγητές και οι ειδικοί αγορητές έχουν χρόνο δύο λεπτά, οι Πρόεδροι των Κοινοβουλευτικών Ομάδων και οι Υπουργοί δύο λεπτά την πρώτη φορά και από ενάμισι την κάθε επόμενη φορά, οι Κοινοβουλευτικοί Εκπρόσωποι δύο λεπτά την πρώτη φορά και ενάμισι λεπτό μέχρι δύο φορές ακόμα.
     Εφόσον τα άρθρα συζητηθούν σε ενότητες, οι χρόνοι αυτοί διπλασιάζονται. 
     Τέλος, σύμφωνα με το άρθρο 109, η Βουλή μπορεί, μετά από πρόταση της Προέδρου της, να καθορίσει το χρόνο που θα διατεθεί για την κατ’ αρχήν και την κατ’ άρθρον συζήτηση –εντός του δεκαώρου, εννοείται- και αν δεν ληφθεί αυτή η απόφαση, διατίθενται τέσσερις ώρες για την κατ’ αρχήν και έξι ώρες για την κατ’ άρθρον συζήτηση.
     Θα πρότεινα, λοιπόν, να ξεκινήσουμε με τα περιθώρια που θέτει ο Κανονισμός και στην πορεία μπορούμε να τα αναπροσαρμόσουμε με νεότερη απόφαση.
     Κύριε Υπουργέ, έχετε να κάνετε κάποια παρατήρηση;
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Όχι, κυρία Πρόεδρε. Ευχαριστώ πολύ.
     ΧΑΡΑΛΑΜΠΟΣ ΚΑΣΤΑΝΙΔΗΣ: Κυρία Πρόεδρε, θα μπορούσα να έχω το λόγο;
     ΠΡΟΕΔΡΟΣ (Άννα Μπενάκη-Ψαρούδα): Βεβαίως, κύριε Καστανίδη. Ορίστε, έχετε το λόγο.
     ΧΑΡΑΛΑΜΠΟΣ ΚΑΣΤΑΝΙΔΗΣ: Κυρία Πρόεδρε, όπως προβλέπει η παράγραφος 5 του άρθρου 109 του Κανονισμού της Βουλής, η Πρόεδρος αφ’ ης στιγμής η Κυβέρνηση αποφάσισε να χαρακτηρίσει το νομοσχέδιο ως κατεπείγον, δικαιούται να οργανώσει τη συζήτηση προτείνοντας συγκεκριμένους χρόνους κατανεμόμενους μεταξύ αυτών που έχουν δικαίωμα να ομιλήσουν.
     ΠΡΟΕΔΡΟΣ (Άννα Μπενάκη - Ψαρούδα): Δεν το κάνει η Κυβέρνηση αυτό. Ο Κανονισμός το λέει και εμείς καθορίζουμε τους χρόνους.
     ΧΑΡΑΛΑΜΠΟΣ ΚΑΣΤΑΝΙΔΗΣ: Εισηγείται η Κυβέρνηση στην προκειμένη περίπτωση και η αρμοδία κοινοβουλευτική επιτροπή αποφασίζει.
     Κυρία Πρόεδρε, εμείς, η Αξιωματική Αντιπολίτευση δεν μπορεί να αποδεχθεί την πρόταση. Ασφαλώς η Πλειοψηφία έχει τη δυνατότητα να πάρει τις αποφάσεις της. Δηλώνουμε ότι αρνούμεθα τη διαδικασία του κατεπείγοντος, συνεπώς δεν μπορούμε να συναινέσουμε και στη δική σας πρόταση για την οργάνωση της συζήτησης, διότι κατά την κρίση μας υπάρχουν ορισμένες αντιφάσεις, τις οποίες οφείλω να επισημάνω.
     ΠΡΟΕΔΡΟΣ (Άννα Μπενάκη - Ψαρούδα): Κύριε Καστανίδη, με συγχωρείτε. Δεν θα μιλήσετε περί του κατεπείγοντος ή μη, διότι αυτό απεφασίσθη. Δεν είναι θέμα της παρούσης συζητήσεως.
     ΧΑΡΑΛΑΜΠΟΣ ΚΑΣΤΑΝΙΔΗΣ: Εξηγώ όμως, κυρία Πρόεδρε, γιατί δεν μπορούμε να δεχθούμε την πρότασή σας. Άλλωστε, με δύο προτάσεις θα ολοκληρώσω τη σκέψη μου.
     Δεν μπορούμε, λοιπόν, να δεχθούμε ούτε το χαρακτηρισμό του νομοσχεδίου ως κατεπείγοντος, ούτε φυσικά και την πρόταση οργάνωσης της συζήτησης που κάνετε, διότι μεσολάβησαν διαρκείς τροποποιήσεις του ν. 3310 από την Κυβέρνηση, με τελευταία αυτήν που εισηγείται σήμερα και παρεσχέθη άνετος χρόνος, όπως έπρεπε να γίνει, στη συζήτηση και διαβούλευση μεταξύ Κυβερνήσεως και των αρμοδίων υπηρεσιών της Κοινότητας. Είναι προσβολή προς το ελληνικό Κοινοβούλιο, ενώ παρεσχέθη, όπως έπρεπε να παρασχεθεί, άνεση χρόνου για τη συζήτηση μεταξύ ελληνικής Κυβέρνησης και των αρμοδίων επιτροπών, διευθύνσεων της Ευρωπαϊκής Επιτροπής, το Ελληνικό Κοινοβούλιο να μην έχει τη δυνατότητα να συζητήσει, έστω και με τη διαδικασία του επείγοντος κατά το άρθρο 110. Επελέγη, λοιπόν, το άρθρο 109. Εκφράζουμε την πλήρη διαφωνία μας και βεβαίως δεν μπορούμε να δεχθούμε και την πρόταση την οποία εισηγείσθε.
     ΠΡΟΕΔΡΟΣ (Άννα Μπενάκη - Ψαρούδα): Έχετε κάποια αντιπρόταση, κύριε Καστανίδη, ως προς τους χρόνους; Γιατί εάν δεν δέχεσθε αυτούς τους χρόνους, υποτίθεται ότι θα δέχεσθε κάποιους άλλους.
     ΧΑΡΑΛΑΜΠΟΣ ΚΑΣΤΑΝΙΔΗΣ: Κυρία Πρόεδρε, η εναλλακτική πρόταση την οποία, όμως, ήδη απέρριψε η κοινοβουλευτική επιτροπή ήταν στη χειρότερη περίπτωση για το Ελληνικό Κοινοβούλιο να ορίσουμε μέχρι τρεις συνεδριάσεις, όπως προβλέπεται από το άρθρο 110. Η κοινοβουλευτική επιτροπή ανέλαβε και την ευθύνη….
     ΠΡΟΕΔΡΟΣ (Άννα Μπενάκη - Ψαρούδα): Αυτό δεν είναι αντικείμενο της παρούσης συζητήσεως, όπως αντιλαμβάνεσθε.
     ΧΑΡΑΛΑΜΠΟΣ ΚΑΣΤΑΝΙΔΗΣ: Είναι, όμως, αντικείμενο της συζήτησης να εξηγήσουμε, γιατί η Αξιωματική Αντιπολίτευση αρνείται την πρότασή σας.
     ΠΡΟΕΔΡΟΣ (Άννα Μπενάκη - Ψαρούδα): Όταν λάβετε το λόγο επί της ουσίας, μπορείτε να πείτε πολλά περισσότερα επί του θέματος.
     Νομίζω ότι μπορούμε να προχωρήσουμε στη συζήτηση του νομοσχεδίου.
      Να δώσουμε το λόγο στον εισηγητή της Πλειοψηφίας, κ. Χρήστο Ζώη.
     ΧΡΗΣΤΟΣ ΖΩΗΣ: Κυρίες και κύριοι Βουλευτές, η συζήτηση εν όψει του σχεδίου νόμου, με το οποίο τροποποιείται ο ν. 3310, γίνεται σε μια συγκυρία κατά την οποία και πάλι την επικαιρότητα απασχολούν θέματα ευθέως σχετιζόμενα με την ποιότητα της ενημέρωσης, τα κίνητρα, τους στόχους και το πλαίσιο λειτουργίας των Μέσων Μαζικής Ενημέρωσης.
     Είναι μια συζήτηση που πολύ φοβούμαι ότι ακόμη για πολύ χρόνο θα διεξάγεται. Και λέω ότι φοβούμαι, διότι έστω και αν υποθέσουμε ότι ποτέ δεν έκανε κακό μια συζήτηση, νομίζω ότι εάν σύντομα δεν προχωρήσει ο πολιτικός κόσμος στη διευθέτηση όλων των εκκρεμοτήτων που χρόνια σέρνονται, τότε σύντομα η αξία αυτής της συζήτησης θα έχει χαθεί, η καχυποψία και η επιφύλαξη του πολίτη θα ισοπεδώσει τους πάντες και τέλος, ο φόβος και η ομηρία θα γίνουν τα μόνιμα χαρακτηριστικά της πολιτικής ζωής του τόπου.
     Με το πνεύμα, λοιπόν, αυτό καλωσορίζουμε τη δέσμευση της Κυβέρνησης, όπως και μόλις προχθές στην επιτροπή επαναδιατυπώθηκε, για ρύθμιση των ζητημάτων που άπτονται της συγκέντρωσης των Μέσων Μαζικής Ενημέρωσης και της ρύθμισης του άναρχου τοπίου στο καθεστώς λειτουργίας τους.
     Είναι πολύ σημαντικό, λοιπόν, να προχωρήσουμε γρήγορα στα απαραίτητα βήματα. Και μ’ αυτήν την προτροπή προς την Κυβέρνηση, μπορώ να χαρακτηρίσω τον υπό τροποποίηση ν. 3310 ως ένα απαραίτητο βήμα. Κλείνουμε ένα ανοικτό θέμα. Αντιμετωπίζουμε μ’ αυτό το σχέδιο νόμου το αίτημα για διαφάνεια και υγιή ανταγωνισμό των επιχειρήσεων και παράλληλα την κατοχύρωση της πολυφωνίας και την αντικειμενική ενημέρωση.
     Θυμίζω, κυρίες και κύριοι Βουλευτές, ότι με το ν. 3310 η Κυβέρνηση έσπευσε να ανταποκριθεί στη συνταγματική επιταγή του άρθρου 14 παράγραφος 9, με τρόπο σαφώς πιο αυστηρό από τον προηγουμένως ισχύοντα.
     Υπάρχει σήμερα κανείς που να αμφισβητεί τις προθέσεις και τη βούληση της Κυβέρνησης, αλλά και την αυστηρότητα του ν.3310; Πότε άλλοτε υπήρξε τέτοια αντίδραση τέτοιας έντασης –και θα μου επιτραπεί να πω- και τέτοιας ποιότητας όσο αυτή που εκδηλώθηκε με αφορμή το ν.3310; Η ιστορία θα κρίνει την προσπάθεια. Σήμερα, όμως, με βεβαιότητα μπορούμε να πούμε ότι δεν ήταν προσχηματικός. Εισήγαγε στοιχεία που απέτρεπαν κάθε απόπειρα που δοκίμαζε τις αντοχές, που θα δοκίμαζε τα όριά του. 
     Η ιστορία, όμως, θα κρίνει και τη στάση όλου του πολιτικού κόσμου. Και εάν για την Αριστερά θα επιφυλαχθεί η αναγνώριση στη συνέπειά της και στη συμβολή της να αντιμετωπίσουμε τις προκλήσεις του άρθρου 14 παράγραφος 9, αναρωτιέμαι πώς θα καταφέρει ο ιστορικός του μέλλοντος να βγάλει άκρη με τη θέση της Αξιωματικής Αντιπολίτευσης; Προσωπικά σέβομαι το ΠΑ.ΣΟ.Κ.. Όμως, κανείς ποτέ δεν κατάλαβε τι έψαχνε, ούτε τι ήθελε ούτε γιατί φώναζε. Επιτέλους, πρέπει να γίνει σαφές ότι κανείς δεν έχει το δικαίωμα να πολιτεύεται μέσα σε σύγχυση ιδεών και θέσεων και να επενδύει σε μία απίστευτη φασαρία, σε κινήσεις εντυπωσιασμού για να καλύψει το έλλειμμα ή το προβληματικό των θέσεών του.
      Φωνές χωρίς καμία αναφορά στο Σύνταγμα ακούγαμε πριν δέκα μόλις μήνες, φωνές χωρίς καμία αναφορά στη συμφωνία μας με την Ευρωπαϊκή Επιτροπή ακούμε και σήμερα. Μπορεί το ΠΑ.ΣΟ.Κ. να περάσει από το χώρο των διαπιστώσεων και των φωνών στο πεδίο της ψύχραιμης και εποικοδομητικής κριτικής, καταθέτοντας επιτέλους ταυτόχρονα τις προτάσεις του για το πολύ συγκεκριμένο θέμα που αντιμετωπίζουμε σήμερα; Επειδή έχει ακουστεί κατ’ επανάληψη ότι υπάρχει ένα κείμενο με προτάσεις για τη διαφθορά, θέλω να πω ότι δεν πρέπει να υποτιμούμε κανένα κείμενο προτάσεων κατά της διαφθοράς. Όμως, την καυτή πατάτα, τα ζητήματα που άπτονται του άρθρου 14 παράγραφος 9, θα τολμήσουμε επιτέλους, θα τολμήσετε εσείς τουλάχιστον να τα ακουμπήσετε; Παρακαλώ πολύ να το κάνετε, κάνοντας ταυτόχρονα και την αυτοκριτική σας για το αντίκρισμα και το αποτέλεσμα του νόμου που είχατε ψηφίσει.
     Μέσα από τη σύγχυση των θέσεων της Αξιωματικής Αντιπολίτευσης δύσκολα μπορεί κανείς να καταλάβει τι ακριβώς θέλει και πώς αυτό θα μπορούσε περαιτέρω να επιτευχθεί. Όμως, πλέον, είναι όλο και περισσότερο ορατό τι δεν θα ήθελε. Δεν θα ήθελε καθόλου το άρθρο 14 παράγραφος 9 του Συντάγματος. Μερικοί ήδη το είπατε ανοιχτά, άλλοι το υπαινιχθήκατε. Και αναρωτιέται κανείς: Η ψήφιση εκτελεστικού του Συντάγματος νόμου υπόκειται στη διακριτική ευχέρεια των Βουλευτών; Περαιτέρω, το τι θέση προσωπικά πήρε κάποιος Βουλευτής κατά τη συζήτηση και ψήφιση άρθρων του αναθεωρημένου Συντάγματος του παρέχει σήμερα το δικαίωμα να ζητά το Σύνταγμα να μείνει κενό γράμμα; 
     Κυρίες και κυρίες συνάδελφοι, θα έχουμε όλοι όσοι ξαναβρεθούμε στην επόμενη Αναθεώρηση στην ίδια Αίθουσα την ευκαιρία να πάρουμε θέση και να το κάνουμε, αν θέλετε, ανεπηρέαστοι, εάν μπορούμε και με μεγαλύτερη σοφία, γιατί ακούω αρκετούς να υπαινίσσονται ότι το 2001 η Βουλή ψήφισε Σύνταγμα με περισσή, λέει, επιπολαιότητα. Όμως, δεν είναι τιμητική, κυρίες και κύριοι συνάδελφοι, για όλους μας, για κανένα μας, αυτή η συζήτηση και το λιγότερο που μπορούμε να κάνουμε στο μεταξύ είναι να δείχνουμε το σεβασμό μας στο Σύνταγμα, αυτό το Σύνταγμα το οποίο η Νέα Δημοκρατία έβαλε πάνω και πριν απ’ όλα, διακηρύσσοντας την πεποίθησή της παράλληλα ότι η πρωτοβουλία της δεν είναι ασύμβατη με το Κοινοτικό Δίκαιο την ίδια ώρα που πολλοί -αλλά ευτυχώς όχι όλοι από το χώρο της Αξιωματικής Αντιπολίτευσης- έθεταν το Κοινοτικό Δίκαιο ψηλότερα από τη συνταγματική έννομη τάξη, την ίδια ώρα που αγανακτισμένος Ευρωβουλευτής του ΠΑ.ΣΟ.Κ., όπως πλέον έχει αποκαλυφθεί, ζητούσε από την επιτροπή να παραπέμψει την πατρίδα του, γιατί θίγονταν τα ιερά και τα όσια του Κοινοτικού Δικαίου. 
     Τώρα, στο παρά πέντε της ψήφισης ενός νόμου που σέβεται το ελληνικό Σύνταγμα και παράλληλα έχει την αποδοχή της Ευρωπαϊκής Επιτροπής, αλλάζει ο σκοπός των διαμαρτυριών. Καταργείται, λέει, το ασυμβίβαστο, καθίσταται νεκρό γράμμα η συνταγματική επιταγή, επιτρέπεται στη διαπλοκή να λάβει θέση. Και τι ακόμη δεν ακούστηκε και ελπίζω ότι δεν θα ακουστούν περισσότερα. 
     Κυρίες και κύριοι συνάδελφοι, το «αιδώς Αργείοι» είναι μία βαριά έκφραση και δεν είμαι εγώ αυτός που θα τη χρησιμοποιήσει. Όμως, μπορώ -και ταιριάζει στην περίπτωση- να συστήσω μεγαλύτερη ψυχραιμία, γιατί όλα θα ακουστούν.
     Αλλά επιτέλους, σας παρακαλούμε βρείτε μια κοινή γραμμή, μια ενιαία στάση, για να μπορέσουμε να σας κρίνουμε και εμείς και οι πολίτες. Γιατί δεν μπορούμε, κύριε Πάγκαλε, να σας πιάσουμε από πουθενά. Τα λέτε όλα, τα αρνείστε όλα και ταυτόχρονα διαφωνείτε μεταξύ σας. 
     Εγώ όμως δεν περίμενα ποτέ, και ξέρω την ποιότητα και το χαρακτήρα του ανδρός, ότι ο διαγκωνισμός δηλώσεων θα οδηγούσε με ελαφρά καρδία κάποιους να μιλήσουν για νόμο «σκουπίδι». Δεν θα χρησιμοποιήσω την ίδια γλώσσα, αλλά αναρωτιέμαι πώς χαρακτηρίζονται οι δηλώσεις όλων όσων πρώτα ψήφιζαν συνταγματικές διατάξεις, μετά εισηγούνται και ψηφίζουν νόμους για το θεαθήναι και τέλος με ελαφρά καρδία αναγνωρίζουν ότι κακώς ψήφισαν και με περισσή επιπολαιότητα αυτές τις συνταγματικές διατάξεις. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Παρακαλώ, κυρία Πρόεδρε, δυο λεπτά ακόμη.
     Καλούμε την Αξιωματική Αντιπολίτευση να σταματήσει να παράγει θόρυβο και με νηφαλιότητα και με παραγωγικό πνεύμα να ασκήσει τα καθήκοντά της. 
     Καλούμε την Αντιπολίτευση να ακούσει τι αλλάζει και τι παραμένει από ένα νόμο για τον οποίον υπάρχουν πολλές δηλώσεις που στοιχημάτιζαν ότι δεν θα δεχόταν ούτε να συζητήσει μαζί μας η Ευρωπαϊκή Επιτροπή. 
     Καλούμε την Αντιπολίτευση να διδαχθεί πώς μια αποφασιστική στάση μπορεί να μετακινήσει τους αρμόδιους παράγοντες της ευρωπαϊκής επιτροπής από μία θέση που αρχικώς μας διαμήνυε μόλις πριν τέσσερις μήνες, να μη φέρουμε καν εκτελεστικό του Συντάγματος νόμο …
     ΠΡΟΕΔΡΟΣ (Άννα Μπενάκη-Ψαρούδα): Παρακαλώ, κύριε εισηγητά, ολοκληρώστε. 
     ΧΡΗΣΤΟΣ ΖΩΗΣ: … και συνεπώς να αποδεχθούν και να υπογράψουν το κείμενο που σήμερα κρατούμε. 
     Κυρίες και κύριοι Βουλευτές, δυστυχώς βρέθηκαν και φωνές ελληνικές να συμμορφωθούν και να υπερασπίσουν αυτήν την εκδοχή των αρμοδίων παραγόντων της ευρωπαϊκής επιτροπής. 
     Τελικώς η επιμονή και η προσπάθεια της ελληνικής Κυβέρνησης παραμέρισε αυτό το ενδεχόμενο και είναι δυνατόν επιτέλους να βρεθεί ο κοινός στόχος. Και η ιστορία θα γράψει ότι οι ανυποχώρητοι αυτοί αρμόδιοι παράγοντες της ευρωπαϊκής επιτροπής, τελικώς υποχώρησαν. Και γι’ αυτό το λόγο σήμερα έχουμε εκτελεστικό νόμο. 
     ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ, κύριε συνάδελφε. Παρακαλώ, αυτή η διαδικασία είναι πολύ αυστηρή. Τελειώσατε. 
     ΧΡΗΣΤΟΣ ΖΩΗΣ: Κυρία Πρόεδρε, τελειώνω. 
     Δεν υπάρχει καμία αμφιβολία ότι οι αντιπολιτευτικές σκοπιμότητες και η ανάγκη για καλλιέργεια εντυπώσεων θα οδηγήσουν αρκετούς σε διαφορετικές εκτιμήσεις. Όμως θέση δεν ακούσαμε τότε που έπρεπε …
     ΠΡΟΕΔΡΟΣ (Άννα Μπενάκη-Ψαρούδα): Κύριε Ζώη, παρακαλώ ολοκληρώστε. Μη με αναγκάσετε να σας αφαιρέσω το λόγο.
     ΧΡΗΣΤΟΣ ΖΩΗΣ: … δεν ακούσαμε ούτε χθες στην επιτροπή. Ελπίζω σήμερα να παραμείνετε ψύχραιμοι στη θέση σας και θα σας ακούσουμε  όπως περιμένουν και οι Έλληνες πολίτες. 
     Ευχαριστώ πολύ.
     (Χειροκροτήματα από την πτέρυγα της Νέας Δημοκρατίας)
     (Θόρυβος-φωνές από την πτέρυγα του ΠΑ.ΣΟ.Κ.)
     ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο εισηγητής του ΠΑ.ΣΟ.Κ. συνάδελφος κ. Τηλέμαχος Χυτήρης.
     ΤΗΛΕΜΑΧΟΣ ΧΥΤΗΡΗΣ: Κυρία Πρόεδρε, κύριοι συνάδελφοι, θέλω να υπενθυμίσω ότι πριν από ένα χρόνο τρεις Υπουργοί οι πρώτοι στην τάξη της Κυβέρνησης, οι δυο παριστάμενοι και ο της Δικαιοσύνης κ. Παπαληγούρας, στο Ζάππειο παρουσίασαν με τυμπανοκρουσίες το σπουδαιότερο ίσως νόμο της Κυβέρνησής τους, της Νέας Δημοκρατίας, τον έλεγαν τότε «ο νόμος για το Βασικό Μέτοχο».
     Από τότε μέχρι σήμερα χάθηκε ο «Βασικός Μέτοχος». Εδώ «Βασικός Μέτοχος», εκεί «Βασικός Μέτοχος», χάθηκε στους διαδρόμους της γραφειοκρατίας των Βρυξελλών. Αυτή η ρομφαία, η παντιέρα που κρατούσε η Κυβέρνηση κατά της διαφθοράς, κατά της διαπλοκής την έκανε γαργάρα μέσα σε ένα χρόνο. Και έρχεται σήμερα εδώ χωρίς νόμο. Ο νόμος εκείνος πέθανε, οι τεθλιμμένοι συγγενείς είναι εδώ παρόντες στο μνημόσυνο του νόμου αυτού.
     (Χειροκροτήματα από την πτέρυγα του ΠΑ.ΣΟ.Κ.)
     Έρχεται εδώ σήμερα χωρίς νόμο. Και θα ψηφίσουν οι Υπουργοί, ο κ. Παυλόπουλος, ο κ. Ρουσόπουλος εναντίον του εαυτού τους, του χθεσινού εαυτού τους. Θα ψηφίσουν αυτοί οι ίδιοι –και αυτό είναι λίγο το κακό- αλλά καλούν και τους Βουλευτές, τους οποίους έπεισαν πέρυσι να ψηφίσουν το νόμο κατά της διαπλοκής. Του λένε τώρα, ελάτε να ψηφίσετε το αντίθετο, διότι δεν ισχύουν όλα αυτά που σας είπαμε, σας εμπαίξαμε. 
     (Θόρυβος από την πτέρυγα της Νέας Δημοκρατίας)
     ΑΘΑΝΑΣΙΟΣ ΜΠΟΥΡΑΣ: Έτσι λέτε εσείς. Άποψή σας! 
     ΤΗΛΕΜΑΧΟΣ ΧΥΤΗΡΗΣ: Τι είναι αυτός ο νόμος; Τι λέει; Κατ’ αρχήν αίρει το ασυμβίβαστο για το «Βασικό Μέτοχο». Και όλα αυτά που μας έλεγαν ο κ. Παυλόπουλος, τις νομικές πιρουέτες, ότι όποιος βγάζει μία εφημερίδα, όποιος βγάζει ένα περιοδικό, όποιος, όποιος, όποιος… και οι συγγενείς αυτού κλπ., δεν μπορεί να συμμετάσχει στο διαγωνισμό για προμήθειες του δημοσίου. Τώρα αυτό δεν υπάρχει. Οποιοσδήποτε μπορεί να συμμετάσχει, οποιοσδήποτε μπορεί να πάρει προμήθειες του δημοσίου. 
     Μας έλεγαν πέρυσι επίσης –και ο νόμος τους έλεγε- ότι πρέπει να είναι ονομαστικοποιημένες οι μετοχές μέχρι φυσικού προσώπου. Αυτό το λέει και ο τωρινός. Πλην όμως τώρα λέει ότι για επιχειρήσεις οι οποίες ανήκουν σε χώρες του Ο.Ο.Σ.Α. και επομένως και στην Ευρωπαϊκή Ένωση κ.λπ. αυτό δεν ισχύει. Δηλαδή για ποιες επιχειρήσεις από την Ελλάδα θα πάρουν μέρος σ’ αυτούς τους διαγωνισμούς; Από ποια χώρα θα έρθουν αυτές; Από την Κίνα; Εμπαιγμός κι εδώ. 
     Μας λένε επίσης ότι, όταν αποδειχθεί ενεργητική διαφθορά, δηλαδή κάποια δωροδοκία, κάποιου προσώπου από την εταιρεία, αλλά πρέπει να αποδειχθεί αυτό, με οριστική απόφαση του δικαστηρίου, αμετάκλητη, δηλαδή παρ’ Αρείω Πάγω να φτάσει. Τότε και μόνο τότε το πρόσωπο αυτό καταδικάζεται και όχι βεβαίως η εταιρεία. Η εταιρεία συνεχίζει κανονικά, έχει κάνει το έργο. 
     Δηλαδή το καταλαβαίνετε, αγαπητοί συνάδελφοι της Πλειοψηφίας ότι ο εμπαιγμός είναι τέλειος. Και η γελοιοποίηση όμως είναι τέλεια. Και ξέρετε πολύ καλά ότι χειρότερος εχθρός του πολιτικού είναι η γελοιοποίηση. Και αυτή καταφέρατε να την αποκτήσετε μέσα σε δεκαοκτώ μόλις μήνες.
     (Χειροκροτήματα από την πτέρυγα του ΠΑ.ΣΟ.Κ.)
     Τι να πει κανείς γι’ αυτήν την Κυβέρνηση που χειρίζεται έτσι ένα θέμα; Να πει ότι είναι μη σοβαρή; Ή κάνω λάθος; Να πει ότι είναι ανεπαρκής; Να πει ότι είναι ανίκανη; Διότι ηχούν στα αυτιά μας ακόμα οι ομιλίες του κ. Παυλόπουλου, ο οποίος μας έλεγε ότι εσείς δεν ξέρετε στο ΠΑ.ΣΟ.Κ. να αγωνίζεστε στην Ευρώπη. Εμείς ξέρουμε, θα πάμε εκεί και θα το πετύχουμε. Ιδού τα αποτελέσματα. Ένα ξεπουπουλιασμένο πράγμα μας το φέρνουν εδώ ως νόμο, ως τον καλύτερο νόμο με τον οποίο επί πολύ διάστημα το είχαν σαν σημαία τους στον αγώνα τους κατά της διαπλοκής.
     Αγαπητοί συνάδελφοι, όλες αυτές τις τυμπανοκρουσίες τις καταλαβαίνω για τις εντυπώσεις. Αλλά βλέπω ότι και σήμερα περίπου μερικοί ισχυρίζονται πράγματα τα οποία είναι τελείως ανέφικτα. Κι όμως τα ισχυρίζονται με περισσό θράσος και με περισσή αλαζονεία και ταυτόχρονα μας φέρνουν εδώ –άκουσον, άκουσον- να μιλήσουμε για το νόμο τους αυτόν, τον περίφημο νόμο, κατεπειγόντως, εις τρόπον ώστε να μην μπορούμε να μιλήσουμε καθόλου περίπου. Γιατί δεν θέλουν η γελοιοποίησή τους να γίνει τέλεια. Θέλουν να το αποφύγουν αυτό. Αντιλαμβάνονται οι ίδιοι τι έχουν κάνει και θέλουν να το αποκρύψουν. 
     Είναι δυνατόν γι’ αυτόν τον περίφημο νόμο τον οποίο ψήφισε πέρυσι το Κοινοβούλιο, η πλειοψηφία, επί πέντε έως έξι μήνες να γίνονται διαπραγματεύσεις με τις Βρυξέλλες και να έρχεται σήμερα εδώ με το αποτέλεσμα αυτών των διαπραγματεύσεων και να μας χαρίζουν μία ημέρα με οκτώ λεπτά, για να μιλήσουμε;  Πέντε μήνες αγωνίζονταν γι’ αυτόν το νόμο και τώρα μας δίνουν πέντε λεπτά, για να ασχοληθούμε με αυτόν το νόμο τους. Ό,τι και να κάνουν, να είστε σίγουροι ότι ο ελληνικός λαός έχει καταλάβει, τους έχει καταλάβει αυτούς τους δεκαοκτώ μήνες. Έχει καταλάβει με το νόμο αυτόν και έτσι που τον καταντήσανε, έχει καταλάβει με κάτι άλλους  νόμους που φέρνουν εδώ στη Βουλή, νύκτα –το θυμάμαι ακόμα- τροπολογίες με τον κ. Ρεγκούζα ο οποίος εχάριζε κάτι χρέη κάποιων υμετέρων, προς το δημόσιο, με κάποιο νόμο ο οποίος έλεγε ότι μπορούν να έρθουν στην Ελλάδα χρήματα από το εξωτερικό ακόμα και μαύρα, με κάτι νόμους που χαρίζουν φόρους σε επιχειρήσεις και επιχειρηματίες υμετέρους κ.λπ., έχει καταλάβει όλος ο κόσμος ότι η διαπλοκή είναι η Νέα Δημοκρατία, η ίδια η Κυβέρνηση. 
     (Χειροκροτήματα από την πτέρυγα του ΠΑ.ΣΟ.Κ.)
     Κύριε Παυλόπουλε, αν διαβάσω αυτά που λέγατε εδώ στην ίδια Αίθουσα, θα αντιληφθείτε πόσο έξω πέσατε και πόσο εμπαίζετε. Αλλά ποιους εμπαίζετε; Μήπως εμπαίζετε τους εαυτούς σας; Διότι κανείς πλέον δεν σας πιστεύει. Και ήρθε  και ο Πρωθυπουργός σε αυτήν εδώ την Αίθουσα και είπε ότι: «εμείς έχουμε την πολιτική βούληση να συνεχίσουμε» κλπ. Πολιτική βούληση τι νομίζετε ότι είναι; Κάτι το οποίο το επιδεικνύουμε και το περιφέρουμε από εδώ και από εκεί; Ένας που είναι κυβέρνηση κάνει πράξη και πράξη δεν μπορείτε να κάνετε. Αυτό είναι δεδομένο. Το έχετε αποδείξει. 
     Τι λέγατε, λοιπόν; Διαβάζω. Λέγατε ότι «ο νόμος αυτός στο πλαίσιο της τεχνικής παρέμβασης μπορεί να διορθώσει την πραγματικότητα, ότι τη διορθώνει η εφαρμογή του άρα για να είναι πετυχημένος ένας νόμος, πρέπει να ανταποκρίνεται σ’ αυτό που θέλει να ρυθμίσει και αυτοί που τον ψηφίζουν, να έχουν τη θέληση να πράξουν». «Ο νόμος αυτός θα κριθεί ως προς την αποτελεσματικότητά του. Σπεύδω δε να πω ότι είναι από τις λίγες περιπτώσεις όπου ένας νόμος καθίσταται αποτελεσματικός ήδη από τη στιγμή που ψηφίζεται, διότι, αν δείτε τον πανικό της διαπλοκής» κλπ. Καλά κρασά!
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΟΣ (Άννα Μπενάκη - Ψαρούδα): Κύριε Χυτήρη, λάβετε υπ’ όψιν το χρόνο σας. 
     ΤΗΛΕΜΑΧΟΣ ΧΥΤΗΡΗΣ: Τελειώνω, κυρία Πρόεδρε. Ξέρω ότι μιλάμε κατεπειγόντως. 
     (Χειροκροτήματα από την πτέρυγα του ΠΑ.ΣΟ.Κ.)
     Υποστηρίζετε δημοσίως και εδώ στη Βουλή και στα ραδιόφωνα και στα μέσα ότι έχει επέλθει το οριστικό τέλος της διαπλοκής, διότι «εμείς είμαστε ανένδοτοι και σκληροί απέναντι στη διαπλοκή». Οριστικό τέλος του νόμου σας έχει επέλθει και αυτό δεν το παραδέχεσθε. Και όπως ήρθε το οριστικό τέλος αυτού του νόμου σας, θα έρθει και το οριστικό τέλος της Κυβέρνησης πολύ σύντομα. 
     (Χειροκροτήματα από την πτέρυγα του ΠΑ.ΣΟ.Κ.)
     Πολύ σύντομα θα έρθει και το οριστικό τέλος της Κυβέρνησής σας. Όλοι το έχουμε αντιληφθεί, κύριε Παυλόπουλε και κύριε Ρουσόπουλε. Κανονικά σκεφθείτε το, γιατί το σκέφτονται πολλοί, πώς μπορείτε να είστε ακόμα σ’ αυτά τα έδρανα, όταν άλλα λέγατε πέρυσι και οι ίδιοι Υπουργοί φέτος λέτε ακριβώς τα αντίθετα. Και είστε εδώ και περιμένετε να σας πιστέψουν ακόμα και οι δικοί σας. Γελάνε πίσω από την πλάτη σας. 
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΟΣ (Άννα Μπενάκη - Ψαρούδα): Ευχαριστούμε πολύ.
     Το λόγο έχει η ειδική αγορήτρια του Κομμουνιστικού Κόμματος Ελλάδας κ. Λιάνα Κανέλλη.
     ΛΙΑΝΑ ΚΑΝΕΛΛΗ: Κυρία Πρόεδρε, κυρίες και κύριοι συνάδελφοι, γελάσαμε πολύ. Ήρθε η ώρα να μελαγχολήσουμε. 
     Και αν θέλετε να μάθετε και την ετυμολογία της λέξης πριν γελάσετε και καγχάσετε, σημαίνει μέλανα χολή. Ανταγωνίζεστε τα δυο μεγαλύτερα κόμματα αν  το άρθρο 14, παράγραφος 9 του Συντάγματος, ο ένας θα το σβήσει με μπλάνκο και ο άλλος θα το σβήσει με μαύρο μελάνι. Για μας και στις δυο περιπτώσεις το άρθρο 14, παράγραφος 9 του Συντάγματος έχει πάει περίπατο. Έχει πάει περίπατο και από το ΠΑ.ΣΟ.Κ., γιατί φτιάξατε ένα νόμο για να μιλάτε για το «Βασικό Μέτοχο» για να πατάξετε τη διαφθορά για τον οποίον είστε πάρα πολύ περήφανοι ότι δεν σας κυνήγησε η Ευρωπαϊκή Ένωση. Και τα είχατε βρει στο τάτσι μήτσι κότσι για να μην αναγκάζεστε να μιλάτε εσείς για νταβατζήδες ενώ σήμερα να επιχαίρετε που υπάρχει βρυξελιώτικη γραμματεία των νταβατζήδων που δίνει εντολή και επιχαίρετε γι’ αυτό και της ζητήσατε και την παρέμβαση γιατί περνάει από τη γραμματεία των νταβατζήδων των μεγάλων συμφερόντων αυτό το σημερινό νομοθετικό κατασκεύασμα. Και επιχαίρετε και από πάνω. Και είστε και υπερήφανοι γιατί φτιάξατε ένα νόμο για τον οποίο δεν σας έβρισαν τα ευρωπαϊκά αφεντικά γιατί δεν τον εφαρμόσατε ποτέ. 
     Έρχεται σήμερα η Κυβέρνηση και λέει υπερηφάνως ότι έφτιαξε ένα νόμο που θα τον εφαρμόσει. Αν σας τα είπε και με επιστολή ο κ. Τόιμπεργκ. Ουαί και αλίμονο αν δεν το εφαρμόσετε. Γιατί αν δεν τον εφαρμόσετε θα στέκεται ο κ. Μπερλουσκόνι; Εσείς που αγαπάτε τόσο πολύ την Ευρωπαϊκή Ένωση και έχετε κάνει τόσες πολλές ομιλίες για τον όρο «μπερλουσκονισμός», για την κατασκευή του ΜΙΛΑΝΟ ΝΤΟΥΕ, ΜΙΛΑΝΟ ΤΡΕ, ΜΙΛΑΝΟ ΚΟΥΑΤΡΟ, μήπως θέλετε να θυμηθείτε την κατασκευαστική εταιρεία του κ. Μπερλουσκόνι; Μήπως θέλετε να θυμηθείτε την κατασκευαστική εταιρεία του κ. Μπινγκ; 
     Με ένα τέτοιο νομοθέτημα, το άρθρο 14, παράγραφος 9 που ομοφώνως ψηφίστηκε από όλα τα κόμματα στη Βουλή, να έρχεστε εδώ και να επιχαίρεστε ότι διατηρείτε την αξία αυτού του Συντάγματος εδώ και να λέτε και καλά λόγια για την Αριστερά που στον προηγούμενο νόμο που τον είχατε φέρει κατά τι αυστηρότερο, από τον δήθεν εκτελεστικό νόμο που είχε φέρει το ΠΑ.ΣΟ.Κ. σας είχαμε ψηφίσει επτά ή οκτώ άρθρα; Δεν υπάρχει περίπτωση να ψηφίσω ούτε επί της αρχής ούτε ένα απ’ αυτά τα άρθρα. 
     Και επειδή ο κόσμος δεν μπορεί να ακούει για «ενεργητική διαφθορά» –γιατί εφεύρατε τον όρο ενεργητική διαφθορά και τον φέρνετε εδώ και ποινικοποιείτε την ευθύνη- εγώ, ως Κ.Κ.Ε., θα σας τα πω απλά. Να καταλάβουν αυτοί που είναι στο σπίτι. Και να καταλάβουν ενδεχομένως πως με συνοπτικές διαδικασίες μπορεί να ανεβάζουν και να κατεβάζουν κυβερνήσεις εδώ και πάρα πολλά χρόνια στην υγιέστατη δημοκρατία μας όχι μόνον οι εφημερίδες, όχι μόνο οι φυλλάδες, όχι μόνο οι κίτρινοι τύποι, που τους εξαιρείτε από το σημερινό νομοσχέδιο, αλλά και οι κίτρινοι τύποι στις τηλεοράσεις, οι πόρτες και τα παράθυρα και οι μπαλκονόπορτες. 
     Εσείς φέρατε με συνοπτικές διαδικασίες εδώ ένα μεγάλο μπλάνκο για να φάτε όχι απλώς τη διαπλοκή ως γαργάρα –γιατί την κάνετε γαργάρα τη διαπλοκή- αλλά νομίζετε ότι θα μας υποχρεώσετε εδώ να συναινέσουμε. Και θα σας το εξηγήσω. Τα παρένθετα πρόσωπα που φέρατε παύουν να είναι παρένθετα μόλις δανειοδοτηθούν. Να με συγχωρήσουν οι μεγαλόσχημοι της Ελλάδας που θα αναφέρω τα ονόματά τους. Δημόσια είναι η συνεδρίαση, άρα δεν θα έχει πρόβλημα. Γιατί έχω ακούσει και συνάδελφο του ΠΑ.ΣΟ.Κ. στην συζήτηση της 13ης Ιανουαρίου η οποία είπε: «και τι θα κάνουν τα παιδιά του Μπόμπολα; Θα μείνουν χωρίς δουλειά ως παρένθετα πρόσωπα, έτσι που τα καταδικάζετε;». Το έχω ακούσει με τ’ αυτιά μου. Να σας πω τώρα με το καινούριο νομοσχέδιο για να εξηγήσω μεταξύ μελανιού και λευκού τι θα κάνετε εσείς. Η κόρη της Μαριάνας Λάτση άμα θέλει να γίνει καναλάρχισα και να εξακολουθήσει να έχει και τα πετρέλαια στην Ελλάδα, θα πάψει να είναι παρένθετο πρόσωπο, επειδή θα πάρει δάνειο από την Eurobank. Για να το καταλάβει και ο ελληνικός λαός. Αυτό μας είπατε. 
     Μας είπατε επίσης ότι θα προστατέψετε το 1%. Το καταργήσατε το 1%. Βάλατε μια λεξούλα μέσα που λέει «επιπλέον το 1%». Διότι και με λιγότερο γίνεται και με περισσότερο. Βάλατε, λοιπόν, τη λέξη «όσα». Σημασία έχει «ή αφυπνίσου ή χάσου». Και θα σας απαντήσω, αγαπητέ κύριε συνάδελφε. «Ή αφυπνίσου ή χάσου». Υπάρχουν και πολλοί που θέλουν να νομίζουν ότι είναι ξύπνιοι για να κοιμούνται πάνω στην τρυφερή αγκαλιά και τα μαξιλάρια των συμφερόντων. Και διάλογο  μαζί σας δεν θα κάνω γιατί έχω ελάχιστα λεπτά. Αλλιώς αν είχα περισσότερο θα μπορούσα να τον κάνω μέχρι αύριο το πρωί. Με διαδικασίες λιγότερο δημοκρατικές τότε θα σας θυμίζαμε Φιντέλ Κάστρο και Μαραντόνα. 
     Πάμε, λοιπόν, στη διαδικασία. Μιλάτε για 15% και 20%; Λοιπόν θα σας πω εγώ ένα καταπληκτικό κόλπο με το νόμο σας. Και θα μου πείτε ότι είναι εκτελεστικός του Συντάγματος. Εξαφανιστικός του Συντάγματος είναι. Εισηγμένη στο Χρηματιστήριο, Μέρντοχ, Αυστραλία, Ηνωμένες Πολιτείες, «ΤΙΜΕS». Εδώ έχουν αγοράσει τη «Manchester United». 
     Σιγά μην δεν αγοράσουν το «EXTRA CHANNEL» ή το «MEGA» ή τον «ANTENNA», άμα θελήσουν! Είναι πάρα πολύ απλό. Αφού οι εταιρείες είναι εισηγμένες στο Χρηματιστήριο, έχουν το δικαίωμα με βάση αυτόν το νόμο, χωρίς καμία ονομαστικοποίηση και όλες αυτές τις ανοησίες, οι οποίες έχουν εφευρεθεί για να μην καταλαβαίνει κανένας γιατί ντε και καλά πρέπει να πιστεύει στην ελεγχόμενη τηλεοπτική δημοκρατία με νέου τύπου μακαρθισμό στον 21ο αιώνα. Γιατί είναι πανεύκολος για να ελέγξεις τα μέσα, γιατί θα βάλετε κανόνες και θα βάλετε και όρντινα. Και θα έρθει ο Μέρντοκ αύριο το πρωί εδώ. Δύο κατηγορίες στην Ελλάδα τρίβουν τα χέρια τους, τα μικρά τοπικά κανάλια, τα οποία δεν έχουν καμία ανάγκη να περνάνε από το Ραδιοτηλεοπτικό Συμβούλιο. Και απορώ πώς δεν βρέθηκε ευαισθησία στο Ραδιοτηλεοπτικό Συμβούλιο να παραιτηθεί με το που εμφανίσατε αυτόν το νόμο. Τι θα κάνει; Έλεγχο δικαστικής νομιμότητας; Δηλαδή το Ραδιοτηλεοπτικό Συμβούλιο θα κάθεται και θα περιμένει να εκδοθεί αμετάκλητη δικαστική απόφαση για ποιον; Για το λογιστή! 
     Θα σας τα πω, λοιπόν, μέσα στο νομοσχέδιο. Με το 15% και με το 20% μπορεί να έρθει ο Μέρντοκ εδώ στην Ελλάδα με αυτό το νομοσχέδιο -και να μου λέτε ότι είναι εκτελεστικός του Συντάγματος- και να αγοράσει το 15% από όλα τα κανάλια και από όλες τις εφημερίδες! Και να συμμετέχει με 15% ή με 20% και να διορίσει και διευθυντή και πρόεδρο! Και θα είναι νόμιμο αυτό! Είναι εισηγμένη στο Χρηματιστήριο. Θα βάλει κι άλλους πέντε Έλληνες συνεταίρους να φτιάξουν μια off shore στο Λουξεμβούργο, για παράδειγμα -εδώ έχει φτιάξει η Κυβέρνηση off shore εκεί. Όλες οι κυβερνήσεις φτιάχνουν και από μία off shore για να τακτοποιούν τα ταμεία τους, νομίμως, στην Ευρωπαϊκή Ένωση, για να πάρουν το υπόλοιπο ποσοστό- και θα παίρνει και έργα και θα παίρνει και χίλια δυο.
     Όσο για την ενεργητική δωροδοκία, μεγαλύτερη υποκρισία και υποτίμηση της νοημοσύνης Βουλευτών και πολιτών αυτού του τόπου δεν υπάρχει. Διότι στον προηγούμενο νόμο που είχατε φέρει υπήρχε και μία ευθύνη της εταιρείας. Τώρα δεν υπάρχει ευθύνη της εταιρείας. Άκουσον, άκουσον, λοιπόν! Τι θα συμβεί; Κάτι πάρα πολύ απλό. Ενεργητική δωροδοκία. Πρέπει να αποδείξουμε. Να πάρω ένα τυχαίο παράδειγμα; Να πάρω ένα τυχαίο, γιατί ζούμε στην ίδια χώρα και δεν μπορούμε να μιλάμε περί όνου σκιάς χωρίς ονόματα; 
     Αττική Οδός. Η Αττική Οδός, ας πούμε, είναι ένα έργο που πάρθηκε λόγω της επίδρασης, ας πούμε, των συμμετοχών και των εντύπων του ιδιοκτήτη της. Την πήρε γι’ αυτόν το λόγο; Πρέπει να το αποδείξετε. Και θα το αποδείξετε εσείς. Η ίδια η Κυβέρνηση θα το αποδεικνύει. Η κάθε κυβέρνηση θα το αποδεικνύει. Και είναι υποχρεωμένη να κάνει τέτοιου είδους δημόσια έργα με βάση την οικονομία της ελεύθερης αγοράς και την Ευρώπη. Τι θα κάνετε; Θα αποδείξετε τι; Ότι βγήκε κάποιος στην τηλεόραση και είπε ότι πρέπει αυτός οπωσδήποτε να πάρει; Όχι. Ποιος θα την πληρώσει; Ο λογιστής. Τι θα πει η κοινοπραξία; Ο λογιστής. Ποινικές ευθύνες. Όξω. Τον αντικαθιστούν, συνεχίζει το έργο. Αυτή είναι η αλήθεια.
     Έπειτα, παίρνετε τη διαφθορά.
     (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτή)
     Ένα λεπτό, κυρία Πρόεδρε, σαν τους άλλους. Ο ένας πήγε στο 10΄.27΄΄, ο  άλλος στο 10΄.13΄΄. Εγώ θα πάω στο 10΄.16΄΄.
      Έχετε υπ’ όψιν σας κάτι πολύ χαρακτηριστικό. Μας κοροϊδεύετε εν ψυχρώ. Διαλύσατε το Σύνταγμα με την εντολή κατωτέρων κοινοτικών εκπροσώπων και την επίσπευση της διαδικασίας στην Ευρωπαϊκή Ένωση. Αυτό για σας που κόπτεσθε για την ταχύτατη διαδικασία εδώ, λες και με άλλες συνοπτικές διαδικασίες δεν έχετε δώσει μεγάλα έργα ούτε έχετε δώσει άδειες για κανάλια ούτε υπάρχει κανάλι στην Ελλάδα, το οποίο πήδηξε εκατόν εξήντα οκτώ εταιρείες στο Χρηματιστήριο και βρέθηκε εισηγμένη στο Χρηματιστήριο να παίρνει άδεια. Λες κι εσείς δεν ξέρετε ούτε ζείτε σε μία χώρα όπου εμφανίστηκε παρένθετο πρόσωπο, σύζυγος καναλάρχη, νοικοκυρά στο επάγγελμα, με εισόδημα –λέει- από μετοχές και ακίνητα 52.000.000.000 δραχμές σε μια χρονιά! Πού ζείτε, καλέ; Περιμένετε κάποιο πορτοπαράθυρο να σας αποκαλύψει αυτήν την αλήθεια; 
     Αυτό όμως που πολιτικά, απρεπώς, κάνετε εδώ είναι ότι πήρατε εντολές να μην γίνετε η αφορμή, εξαιτίας του Συντάγματος αυτής της χώρας, για το οποίο μπορεί να έχουμε διαφωνίες, αλλά έχουμε την πολιτική εντιμότητα να το υπερασπιζόμαστε ως Βουλευτές του Κομμουνιστικού Κόμματος, να μην ανοίξετε τους ασκούς του Αιόλου για τον Μπούιγκ, τον Μπερλουσκόνι, το Φούφουτο και το Μούμουτο στην Ευρωπαϊκή Ένωση, οι οποίοι μπορούν μόνο με αυτήν τη διαδικασία να κινηθούν! Κι έρχεστε εδώ και μας λέτε να βάλουμε υπογραφή γιατί θα πατάξετε τη διαφθορά; Ποινικοποιείτε σε ατομικό επίπεδο τη συμμετοχή κάποιου, τη βαφτίζετε «ενεργητική διαφθορά» για να μην καταλαβαίνει κανένας τη φράση «τα ‘πιασες». Γιατί τη φράση «τα ‘πιασες» την καταλαβαίνουν όλοι. Τη λέτε «ενεργητική διαφθορά», ούτε καν «δωροδοκία» ούτε καν «απόπειρα δωροδοκίας». Τίποτα απ’ όλα αυτά. Και προσέξτε, βάζετε και μια μεγάλη ποινή: Ένα χρόνο. Και μετά, άσπιλος και αμόλυντος. Συνεχίζει τα έργα του ο καταδικασθείς, ωσάν να μην συνέβη τίποτα. 
     Κοινοπραξία: Βγάζουμε το κακό μέλος, βάζουμε το καλό μέλος. Μα ξέρουμε γιατί το κάνετε. Δεν γίνεται αλλιώς. Πρέπει τα ευρωπαϊκά συμφέροντα να μπορούν να ελέγχουν τις κοινοπραξίες στο σύνολο του ελέγχου και της χειραγώγησης της κοινής γνώμης.
     Θα βάλετε κανόνες. Εάν είχατε βάλει κανόνες, όλοι οι θεσμοί και οι νόμοι που έχετε φτιάξει μέχρι σήμερα, δεν θα επέτρεπαν, ακόμα και στην κρατική τηλεόραση, το ποσοστό εμφάνισης του Κομμουνιστικού Κόμματος και του Συνασπισμού αντιστοίχως, με ελάχιστες διαφορές μικρών δεκαδικών, να είναι το 1/10 ή το 1/8 της εκλογικής του δύναμης με νόμο ενισχυμένης αναλογικής σαν και αυτόν που έχετε. 
     Στην κρατική τηλεόραση η εισφορά είναι ισοπεδωτική, είτε την πληρώνει πρόβατο, είτε την πληρώνει ο άνθρωπος που έχει τηλεόραση στο σπίτι του, είτε την πληρώνει ο ενοικιαστής πολυκατοικίας, είτε την πληρώνει ο εργοστασιάρχης. Δεν το σεβαστήκατε.
     (Στο σημείο αυτό κτυπάει επανειλημμένα το κουδούνι λήξεως του χρόνου ομιλίας της κυρίας Βουλευτού)
     ΠΡΟΕΔΡΟΣ (Άννα Μπενάκη-Ψαρούδα): Κυρία Κανέλλη, σας παρακαλώ.
     ΛΙΑΝΑ ΚΑΝΕΛΛΗ: Αυτός ο νόμος είναι εκτός των άλλων εξαιρετικά επικίνδυνος. Αποδεικνύει ότι Σύνταγμα στην Ελλάδα δεν υπάρχει, εκτός και αν πάρει σφραγίδα από το γραφείο τροχοδρόμησης και τροχονόμησης των ευρωπαϊκών γιγάντιων καπιταλιστικών συμφερόντων. Να τον χαίρεστε! Το Κομμουνιστικό Κόμμα όχι μόνο δεν πρόκειται να ψηφίσει αυτόν το νόμο, όχι μόνο δεν πρόκειται να ψηφίσει αυτά τα άρθρα, αλλά θα τον θεωρήσει και τροχιοδεικτικό του νόμου για τη συγκέντρωση που θα φέρετε, γιατί φανταζόμαστε ότι τη συγκέντρωση θα τη φέρετε στο επίπεδο του ελέγχου των συγκεντρωμένων. 
     (Στο σημείο αυτό κτυπάει επανειλημμένα το κουδούνι λήξεως του χρόνου ομιλίας της κυρίας Βουλευτού)
     ΠΡΟΕΔΡΟΣ (Άννα Μπενάκη-Ψαρούδα): Κυρία Κανέλλη, ευχαριστούμε πολύ.
     ΛΙΑΝΑ ΚΑΝΕΛΛΗ: Επειδή κάτω από ηθική κάμερα δεν πρόκειται να λειτουργήσουμε ποτέ, το καταψηφίζουμε μετά της καταγγελίας ότι ο κόσμος ίσως πρέπει να βγει στο δρόμο, όχι για τους ν. 3121 και ν. 3032 που λέτε εσείς, αλλά για εκείνο το παλαιό που κάποτε δημιουργήθηκε, δηλαδή εις τίνα επαφίεται η τήρηση του Συντάγματος; Εις τον πατριωτισμό των Ελλήνων ή στον καιροσκοπισμό των Βρυξελλών; Αποφασίστε το και εσείς που πήγατε και εσείς που καταγγείλατε.
     ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ, κυρία Κανέλλη.
     Το λόγο έχει ο ειδικός αγορητής του Συνασπισμού κ. Φώτης Κουβέλης.
     ΦΩΤΗΣ ΚΟΥΒΕΛΗΣ: Κυρίες και κύριοι συνάδελφοι, δεν πρόκειται για εκτελεστικό νόμο του Συντάγματος και ειδικότερα κατ’ επιταγήν του άρθρου 14, παράγραφος 9 του Συντάγματος. Πρόκειται για ένα νομοθέτημα το οποίο έχω ήδη από χθες χαρακτηρίσει ως πολιτικό κλαυσίγελο, που λειτουργεί ως επίφαση και μόνο, αναφορικά με τη συνταγματική επιταγή. 
     Να θυμίσω, όμως, κυρίες και κύριοι συνάδελφοι, γιατί όλοι μαζί, με απόλυτη συμφωνία, είχαμε ψηφίσει στην Αναθεωρητική Βουλή το 2001 το άρθρο 14, παράγραφος 9 του Συντάγματος. Διότι όλοι, ο καθένας με τις δικές του αποχρώσεις, είχαμε διαπιστώσει ότι αυτή η, πράγματι, αυστηρή διάταξη χρειάζεται, προκειμένου να σταματήσει να χειραγωγείται ή και να κηδεμονεύεται η πολιτική ζωή από ποικιλώνυμα οικονομικά κέντρα, τα οποία συγκεντρώνουν ταυτόχρονα ιδιοκτησίες Μέσων Μαζικής Ενημέρωσης και συμφέροντα που απορρέουν από συμβάσεις με το ελληνικό δημόσιο, είτε αυτές αφορούν σε εκτέλεση έργων είτε αφορούν σε προμήθειες είτε αφορούν σε υπηρεσίες. 
     Ήταν όντως μία αυστηρή διάταξη. Και ήρθε ένας νόμος από την Κυβέρνηση της Νέας Δημοκρατίας, που εμείς, βέβαια, τον ελέγξαμε, έντονα τον κριτικάραμε, διότι πιστεύαμε ότι και εκείνος ο νόμος είχε διαφυγές και επέτρεπε να εξακολουθεί η υφιστάμενη αυτή συνύπαρξη συμφερόντων από τα Μέσα Μαζικής Ενημέρωσης με συμφέροντα που απορρέουν από συμβάσεις με το ελληνικό δημόσιο. 
     Και μετά άρχισε μία διελκυστίνδα. Είναι συμβατό με το Κοινοτικό Δίκαιο το συγκεκριμένο νομοθέτημα ή δεν είναι; Και άρχισε όλη αυτή η ιστορία μπροστά στην Ευρωπαϊκή Ένωση. Υπήρξαν παραγγέλματα διαφόρων οργάνων και υπηρεσιών της Ευρωπαϊκής Ένωσης προς την Κυβέρνηση, δηλαδή, προς την πολιτική ζωή του τόπου, τα οποία τι έλεγαν; «Πάρτε πίσω αυτόν το νόμο, εμείς δεν αναγνωρίζουμε το Σύνταγμά σας και ειδικότερα το άρθρο 14, παράγραφος 9».
     Εδώ υπάρχει ένα ζήτημα και για εσάς, κύριοι συνάδελφοι της Νέας Δημοκρατίας, και για εσάς του ΠΑ.ΣΟ.Κ.. Υπερισχύει το Σύνταγμα; Θέλαμε τη διατύπωση του άρθρου 14, παράγραφος 9 του Συντάγματος, όπως το αναθεωρούσαμε το 2001; Εάν το θέλατε και εάν εξακολουθείτε να το θέλετε,  να το πείτε, γιατί αυτό το νομοθέτημα δεν έχει καμία μα καμία απολύτως σχέση με το άρθρο 14, παράγραφος 9 του Συντάγματος. Δεν λέει, απολύτως, τίποτε. Είναι μία ρύθμιση, η οποία καταργεί το γενικό ασυμβίβαστο που καθιέρωνε το Σύνταγμα.
     Καταργούνται, κυρίες και κύριοι συνάδελφοι, όλα τα ασυμβίβαστα. Το δε Εθνικό Συμβούλιο Ραδιοτηλεόρασης θα εκδίδει του λοιπού απορριπτικές πράξεις για πιστοποιητικά διαφάνειας, εάν υπάρχει καταδίκη για ενεργητική ή παθητική δωροδοκία.
     Αντιλαμβάνεστε ότι πρόκειται για κωμωδία. Αντιλαμβάνεστε ότι θα ήταν προτιμότερο να ομολογήσει η Κυβέρνηση ότι δεν χρειάζεται εκτελεστικός νόμος και να αφήσουμε αυτήν τη χαώδη κατάσταση, η οποία εξακολουθεί να υπάρχει μέχρι και σήμερα και θα υπάρχει, κύριοι συνάδελφοι. Καταργείται η ονομαστικοποίηση των μετοχών μέχρι φυσικού προσώπου για εταιρείες που είναι εισηγμένες σε χρηματιστήρια της Ευρωπαϊκής Ένωσης ή του Ο.Ο.Σ.Α. και αντιλαμβάνεστε -δεν χρειάζεται να το αναλύσω- τι δυνατότητες παρέχονται να έχουμε την παρουσία και σε Μέσα Μαζικής Ενημέρωσης και σε επιχειρήσεις που συναλλάσσονται ταυτόχρονα με το ελληνικό δημόσιο. 
     Το δέχεστε, κυρίες και κύριοι συνάδελφοι; Δηλαδή αναιρείτε την παραδοχή του έτους 2001 ότι, πράγματι, θα πρέπει να σταματήσει να χειραγωγείται η πολιτική ζωή από τα ποικιλώνυμα οικονομικά κέντρα; Έχετε εγκαταλείψει την άποψη ότι δεν είναι υποθηκευμένη δυνάμει η πολιτική ζωή σε αυτούς που ελέγχουν τα Μέσα Μαζικής Ενημέρωσης και ταυτόχρονα συμβάλλονται με το ελληνικό δημόσιο; Αν έχετε εγκαταλείψει αυτήν την άποψη και αν πιστεύετε ότι σήμερα η πολιτική ζωή κινείται σε διαφορετικούς και ανεξάρτητους δρόμους απ’ ό,τι σε σχέση με το πρόσφατο παρελθόν, τότε ψηφίστέ το αυτό το νομοθέτημα και να αναλάβετε την ευθύνη και να βγείτε να πείτε στον ελληνικό λαό ότι ψευδεπίγραφα το έτος 2001 όλοι μαζί αναθεωρούσαμε το Σύνταγμα και καθιερώναμε μία, πράγματι, αυστηρή διάταξη, όπως είναι η διάταξη του άρθρου 14, παράγραφος 9. Τι άλλαξε, κυρίες και κύριοι συνάδελφοι. Τίποτε δεν άλλαξε. Το μόνο που άλλαξε είναι αυτό το οποίο προκύπτει από το νομοθέτημα, η υποταγή στις εντολές των διάφορων ποικιλώνυμων κέντρων και βεβαίως και κάποιων οργάνων της Ευρωπαϊκής Ένωσης. 
     Είπα χθες στη Διαρκή Επιτροπή και το επαναλαμβάνω: Να καταθέσετε, κύριε Υπουργέ, στη Βουλή των Ελλήνων τα πρακτικά της ευρωπαϊκής επιτροπής, όλη την αλληλογραφία, προκειμένου να διαπιστώσει το ελληνικό Κοινοβούλιο, να διαπιστώσουμε όλοι εμείς, κυρίες και κύριοι συνάδελφοι, τι ακριβώς έγινε στην Ευρωπαϊκή Ένωση, ποιοι πίεσαν, γιατί πίεσαν, γιατί δεν θέλουν η μικρή Ελλάδα να έχει ένα νόμο που δεν θα επιτρέπει τη συνύπαρξη συμφερόντων από τα Μέσα Μαζικής Ενημέρωσης και από συμβάσεις με το ελληνικό δημόσιο και γιατί οι διάφοροι Ευρωπαίοι παράγοντες –δεν θέλω να τους απαξιώσω με χαρακτηρισμούς- έδωσαν αυτά τα παραγγέλματα στην ελληνική Κυβέρνηση και κατ’ επέκταση στην πολιτική ζωή του τόπου. Διότι δεν θέλουν να εγερθεί το ζήτημα μέσα στην Ευρωπαϊκή Ένωση, διότι ξέρουν ότι, αν αρχίσει να δημιουργείται ένα πολιτικό δεδικασμένο, θα ανοίξει η υπόθεση και στη Γαλλία και στην Ιταλία και σε άλλες Ευρωπαϊκές χώρες, διότι δεν είμαστε μόνο εμείς που διαπιστώνουμε τη χειραγώγηση της πολιτικής από τα ποικιλώνυμα οικονομικά κέντρα. Το διαπιστώνουν και άλλοι στην Ευρώπη. Και αν το διαπιστώνουμε, καλό είναι η διαπίστωση αυτή, εάν εξακολουθεί να υφίσταται, να γίνεται εδώ μέσα και όχι στο περιστύλιο της Βουλής. 
     Πρέπει να αποφασίσουμε, κυρίες και κύριοι συνάδελφοι, ότι με αυτό το νομοθέτημα θα βρίσκεται σε διαρκή αιχμαλωσία η πολιτική ζωή, και η ευθύνη της Κυβέρνησης είναι ακέραιη, καθώς και η δική σας ευθύνη, αγαπητοί συνάδελφοι του ΠΑ.ΣΟ.Κ.. Και είναι και δική σας η ευθύνη, διότι δεν μας είπατε ποιο νομοθέτημα επιθυμείτε. Βεβαίως επικαλείστε σήμερα το κατεπείγον και ορθώς το επικαλείστε -εμείς διαφωνήσαμε με τη διαδικασία του κατεπείγοντος- αλλά δεν μας προτείνατε ποια κατά τη γνώμη σας είναι η ρύθμιση που θα κόψει τον ομφάλιο λώρο που ενώνει την πολιτική με τα ποικιλώνυμα οικονομικά κέντρα. 
     Επίσης, είναι οφειλόμενη η απάντηση και από εσάς, συνάδελφοι της Νέας Δημοκρατίας, και από εσάς, συνάδελφοι του ΠΑ.ΣΟ.Κ.: Υπερισχύει το ελληνικό Σύνταγμα; Και αν υπερισχύει, γιατί δεν το υπερασπιστήκατε, όπως το υπερασπιστήκαμε εμείς με τις μικρές μας δυνάμεις και εδώ αλλά και στον κεντρικό χώρο της Ευρωπαϊκής Ένωσης;
     Κυρίες και κύριοι συνάδελφοι, πρόκειται για πολιτική γελοιοποίηση του Συντάγματος. Και επιλέγω αυτήν τη σκληρή διαπίστωση για να μπορέσουμε να συνεννοηθούμε πολιτικά. Και να συνεννοηθούμε πολιτικά γιατί είναι αναγκαίο. Διαφορετικά η ευθύνη είναι εξ ολοκλήρου δική σας. Εξακολουθεί να παραδίδεται η πολιτική αιχμάλωτη σ’ αυτά τα ποικιλώνυμα οικονομικά κέντρα με τα οποία λυπάμαι, αλλά όπως εκ του αποτελέσματος προκύπτει, δεν θέλετε να συγκρουσθείτε. Θέλετε αυτήν τη συμπόρευση μαζί τους. Και η ευθύνη σάς ανήκει εξ ολοκλήρου.
     ΠΡΟΕΔΡΟΣ ( Άννα Μπενάκη - Ψαρούδα): Το λόγο έχει ο Αρχηγός της Αξιωματικής Αντιπολίτευσης κ. Γιώργος Παπανδρέου.
     (Χειροκροτήματα από την πτέρυγα του ΠΑ.ΣΟ.Κ.)
     ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Κυρίες και κύριοι συνάδελφοι, ολοκληρώνεται σήμερα η τρίτη πράξη σε έναν πραγματικό τραγέλαφο της Κυβέρνησης Καραμανλή στο θέμα του λεγόμενου «Βασικού Μετόχου». 
     Έχουμε κληθεί να κηδεύσουμε και να ενταφιάσουμε, κατεπειγόντως μάλιστα, τον προηγούμενο νόμο της Κυβέρνησης. Και η κυβερνητική πλειοψηφία, εσείς οι Βουλευτές της Νέας Δημοκρατίας, έχετε κληθεί και μάλιστα με τη διαδικασία του κατεπείγοντος, να καταψηφίσετε τον εαυτό σας.
     (Χειροκροτήματα από την πτέρυγα του ΠΑ.ΣΟ.Κ.)
     Να αρνηθείτε την προηγούμενη ψήφο σας. Να επιβραβεύσετε τους άστοχους χειρισμούς των Υπουργών και της Κυβέρνησής σας. 
     Αλήθεια, πώς αισθάνεστε εσείς, αγαπητοί συνάδελφοι της Νέας Δημοκρατίας, σήμερα; Αλλά και να θέλατε να εκφράσετε κάποια ελαφρά διαφωνία ή πρότασή σας, δεν μπορείτε ούτε αυτό να το κάνετε, διότι σας έχει φιμώσει η Κυβέρνηση με την κατεπείγουσα διαδικασία. 
     Σας είχαμε προειδοποιήσει ότι ο αρχικός νόμος που έφερε στη Βουλή η Κυβέρνηση με τόσες τυμπανοκρουσίες, με τόση βεβαιότητα για την ορθότητά του, με τόσες επιθέσεις απέναντι στην Αντιπολίτευση, η οποία ασκούσε υπεύθυνη κριτική, ήταν ένας νόμος ανεφάρμοστος, ήταν ένας νόμος που δημιουργούσε προβλήματα στη χώρα, στις σχέσεις με την Ευρωπαϊκή Ένωση. Ήταν ένας νόμος καταδικασμένος από τη γένεσή του.
     Η Κυβέρνηση της Νέας Δημοκρατίας, η Κυβέρνηση του κυρίου Καραμανλή, επέμεινε να ψηφίσουμε τότε –και το κάνατε- ένα νόμο πραγματικά διάτρητο. Καμάρωνε αυτάρεσκα για το επίτευγμά της, την ώρα που γινόμασταν αντικείμενο χλευασμού στην Ευρωπαϊκή Ένωση. 
     Στην ουσιαστική κριτική της Αντιπολίτευσης απαντήσατε με απαράδεκτες και υστερόβουλες εκκλήσεις, δήθεν για την υπεράσπιση του Συντάγματος και για τον πατριωτισμό όσων αμφισβητούσαν τα έργα σας. Και δεν καταλαβαίνετε –και ακόμα δεν καταλαβαίνετε- ότι όταν σηκώνεις την ελληνική σημαία πρέπει να είσαι σίγουρος για ένα αξιοπρεπές αποτέλεσμα. Αλλιώς χάνει η χώρα.
     Στη συνέχεια μας είπατε ότι αναζητάτε με την Ευρωπαϊκή Επιτροπή «κοινό τόπο». Και αυτό που φέρνετε σήμερα στη Βουλή δεν είναι ούτε καν ο ελάχιστος κοινός παρονομαστής. Είναι ένα τίποτα, ένα απόλυτο μηδέν. Είναι ένας εξευτελισμός της κοινοβουλευτικής διαδικασίας, με απόλυτη ευθύνη της Κυβέρνησης και στον οποίο ζητάτε από την Αντιπολίτευση να συμπράξει. 
     Κυρίες και κύριοι της Κυβέρνησης, της Νέας Δημοκρατίας, ο νόμος σας κατέπεσε. Σε κλειστή Βουλή κατατέθηκε η τροπολογία για την αναστολή του. Αργά, προχθές τη νύκτα, μας φέρατε και την καινούργια εκδοχή του, δηλαδή την πλήρη οπισθοχώρηση της Κυβέρνησης και την άτακτη υποχώρησή της. Αυτό αποτελεί ένα ακόμα πλήγμα, στα πολλά που έχουμε δεχθεί ως χώρα. Πλήγμα για την αξιοπιστία της Κυβέρνησης, αλλά δυστυχώς πλήγμα και για την αξιοπιστία της χώρας. Και δεν μας ευχαριστεί έστω και ως Αντιπολίτευση να πληρώνει η ελληνική Κυβέρνηση λάθη της, με αποτέλεσμα να πληγώνει την ίδια τη χώρα.
     Να σκεφθεί κανείς ότι το θέμα του «Βασικού Μετόχου» ήταν η μεγάλη σας σημαία και το πρώτο σας θέμα όσα χρόνια ήσασταν Αντιπολίτευση. Μ΄ αυτόν υποτίθεται θα καταπολεμούσατε τη διαφθορά. Μ΄ αυτόν υποτίθεται θα διαμορφώνατε συνθήκες διαφάνειας. Μ΄ αυτόν υποτίθεται θα καταπολεμούσατε, όπως λέτε, τη «διαπλοκή». Μια λέξη χωρίς ιδιαίτερη νοηματοδότηση. Που ουσιαστικά τι σημαίνει; Την πελατειακή λογική της πολιτικής, τον πελατειακό καπιταλισμό. Ουσιαστικά όμως, εσείς αυτήν την πελατειακή αντίληψη την έχετε υιοθετήσει ως σημαία στην πολιτική σας, στη διοίκηση, στην οικονομία, στα μέσα ενημέρωσης, παντού.
     (Χειροκροτήματα από την πτέρυγα του ΠΑ.ΣΟ.Κ.)
     Αλλά  είναι απορίας άξιον, πώς τόσα χρόνια στην Αντιπολίτευση δεν είχατε τη δυνατότητα, τους νομικούς, τους έμπειρους πολιτικούς, να φτιάξετε ένα νόμο ο οποίος θα ήταν της προκοπής.
     Υπάρχει επίσης το θέμα της διαδικασίας του κατεπείγοντος. Είναι κρίσιμο θέμα, διότι έχει να κάνει με τη λειτουργία του Κοινοβουλίου, με την ποιότητα της δημοκρατίας. Μιλάτε για διαφάνεια και για την καταπολέμηση της διαφθοράς. Το οξύμωρο και αντιφατικό, που αποκαλύπτει την πραγματική σας πρόθεση, είναι ότι φέρνετε έναν δήθεν νόμο για τη διαφάνεια με απολύτως αδιαφανείς διαδικασίες. Πού είναι κύριοι της Κυβέρνησης, ο ουσιαστικός λόγος για το επείγον και το κατεπείγον; 
     Διαπραγματευόσασταν επί μήνες με τους αρμόδιους στην Ευρωπαϊκή Επιτροπή, με χαμηλόβαθμους -κατά δήλωσή σας- υπαλλήλους, χωρίς καμία ενημέρωση. Γιατί κρατούσατε μυστική τη διαπραγμάτευση; Γιατί κανείς δεν έλαβε γνώση του διακυβεύματος, του τιμήματος, των μέσων που χρησιμοποιήσατε; Ποια η συμμετοχή της Μόνιμης Αντιπροσωπείας στις Βρυξέλλες σ’ αυτήν την πολύμηνη διαπραγμάτευση; Η συζήτηση στο σκοτάδι και εν κρυπτώ με τα θεσμικά όργανα της Ένωσης, είναι δείγμα της νοοτροπίας που έχετε για τη δημοκρατική λειτουργία, για την πρόσβαση των πολιτών στην ενημέρωση και για την ίδια τη διαφάνεια. 
     Και δεν φθάνει που η Κυβέρνηση υποχώρησε σε όλα, αλλά θριαμβολογεί για άλλη μια φορά για τη μεγάλη της επιτυχία και μας καλεί και εμάς να ψηφίσουμε το νομοσχέδιο κατεπειγόντως. Με συγχωρείτε, κύριοι της Κυβέρνησης, αλλά χρειάζεται πραγματικό θράσος για να ζητάτε κάτι τέτοιο. Δεν υπάρχει τίποτα το επείγον, τίποτα το κατεπείγον. Μόνο εσείς επείγεσθε να κλείσετε όπως όπως ένα θέμα, μήπως και συζητηθεί όσο το δυνατόν λιγότερο η ανακολουθία σας, η αναδίπλωσή σας, η αναξιοπιστία σας, η ανικανότητά σας.
     (Χειροκροτήματα από την πτέρυγα του ΠΑ.ΣΟ.Κ.)
     Δεν διστάζετε να φιμώσετε το Κοινοβούλιο, νομίζοντας ότι έτσι θα καταφέρετε να κρυφτείτε πίσω από το δάκτυλό σας. Αλλά να ξέρετε ότι ο στρουθοκαμηλισμός δεν έσωσε ποτέ καμία κυβέρνηση. Και σ’ αυτό το θέμα γυρίσατε ολοταχώς στην πρακτική σας του 1990-1993, όταν τα κατεπείγοντα νομοσχέδια ήταν η συνηθισμένη σας πρακτική.
     Αλλά οι αδιαφανείς διαδικασίες χαρακτηρίζουν τους δεκαεννέα μήνες της διακυβέρνησης Καραμανλή, που θα μας έφερνε ένα νέο ύφος και ήθος στην πολιτική ζωή. Αδιαφανείς διαδικασίες στον τρόπο που επιλέξατε να κάνετε την απογραφή, πλήττοντας το κύρος της χώρας μας. Αδιαφανείς διαδικασίες στις χαριστικές σας πράξεις με τα εικονικά τιμολόγια και με τον επαναπατρισμό του μαύρου και αδήλωτου χρήματος, ενώ τώρα μιλάτε για την καταπολέμηση της απάτης.
     (Χειροκροτήματα από την πτέρυγα του ΠΑ.ΣΟ.Κ.)
     Αδιαφανείς διαδικασίες για την αγορά των F16, με τεράστιο κόστος για τον ελληνικό λαό. Αδιαφανείς διαδικασίες και έλλειψη ενημέρωσης της Αντιπολίτευσης για την άσκηση της εξωτερικής πολιτικής. Αδιαφανείς διαδικασίες στις προσλήψεις που κάνετε στο δημόσιο. Έχουμε επανασύσταση του κομματικού κράτους. Διαβάσαμε σήμερα στις εφημερίδες την απόφαση του Συμβουλίου Επικρατείας για τη διαβόητη «γαλάζια συνέντευξη». Είναι αντισυνταγματική. Οφείλετε να την πάρετε πίσω.
     (Χειροκροτήματα από την πτέρυγα του ΠΑ.ΣΟ.Κ.)
     Αλήθεια, σας ρωτώ, μια κυβέρνηση που δίνει η ίδια το σήμα της διαφθοράς στις προσλήψεις στο δημόσιο, πιστεύει κανείς ότι μπορεί να τα βάλει με τα μεγάλα συμφέροντα και να αντισταθεί στα κελεύσματά τους; Σ’ αυτά τα κελεύσματα, έχετε ήδη παραδοθεί. Σ’ αυτά τα συμφέροντα ούτε θέλετε ούτε μπορείτε ούτε πρόκειται να αντισταθείτε. Μένουν μόνο τα μεγάλα λόγια και η ανέξοδη ρητορεία σας. Υποσχεθήκατε το μέγιστο και πετύχατε το μηδενικό σε όλους τους τομείς που μόλις σας ανέφερα.
     Κυρίες και κύριοι της Κυβέρνησης, με σημαία ότι χτυπάτε –δήθεν- το κατεστημένο, φοβάμαι πως διαφαίνεται καθαρά ότι θέλετε να φτιάξετε τους δικούς σας μηχανισμούς στην οικονομία, στα μέσα ενημέρωσης, στη Δημόσια Διοίκηση, στη δικαιοσύνη, στην Εκκλησία.
     Στόχος ο έλεγχος των πάντων, στόχος η «εξουσία για την εξουσία». Αυτό ξέρετε, καθηλώνει τον Έλληνα, καθηλώνει τις δημιουργικές δυνάμεις της χώρας, καθηλώνει τις άξιες δυνάμεις του Ελληνισμού. Αναδεικνύει την μετριότητα και θα έχει επιπτώσεις σε όλους τους τομείς της κοινωνίας μας.
     Μιλάτε επίσης με υποκρισία για τα ζητήματα της ηθικής. Απαξιώνετε την πολιτική ζωή και μπερδεύετε μάλιστα την ηθική, το ήθος, με την ηθικολογία και με την υποκρισία. Το ήθος είναι στάση ζωής. Η ηθικολογία προπέτασμα για αυθαιρεσία. 
     Εμφανιστήκατε προεκλογικά ως το μόνο ηθικό κόμμα, το κόμμα των αγγέλων και των αρχαγγέλων και αποδεικνύεται ότι την ηθική την αντιλαμβάνεστε ως εργαλείο εξουσίας και τίποτα άλλο. Όλη η στάση σας απέναντι στα θέματα ηθικής χαρακτηρίζεται από σκοπιμότητες, υποκρισία και απύθμενη αλαζονεία. Και το αλαζονικότερο στη συμπεριφορά σας, η πεποίθησή σας ότι ο έλεγχος της ηθικής δεν σας αφορά. Αφορά όλους τους άλλους εκτός από εσάς. Κάνετε ότι δεν βλέπετε τι συμβαίνει γύρω σας, τι αποκαλύπτεται κάθε μέρα, τι οδηγεί σε παραιτήσεις και αποπομπές τα κυβερνητικά σας στελέχη. 
     Σας είπαμε από την πρώτη στιγμή ότι μπορούμε να κινηθούμε μαζί όλες οι πολιτικές δυνάμεις για τη διαφάνεια, τη σχέση οικονομίας και πολιτικής, την καταπολέμηση της διαφθοράς. Σας είπαμε ότι δεν θα πετύχετε τίποτε, όσο προσεγγίζετε το θέμα αποσπασματικά με τη σημαία του «Βασικού Μετόχου» και ότι χρειάζεται συνολική αντιμετώπιση για ένα θέμα που είναι πραγματικά σοβαρό και πραγματικά ταλαιπωρεί τους πολίτες και την πολιτική ζωή.
      Εμείς καταθέσαμε συγκεκριμένο πλαίσιο οκτώ σημείων. Η Κυβέρνηση αρνήθηκε να το συζητήσει, δεν μας αξιώσατε ούτε καν με την αρνητική σας απάντηση.
     Έτσι αντιλαμβάνεστε την έννοια του διαλόγου και της διαβούλευσης. Έτσι αντιλαμβάνεστε τη λειτουργία, αλλά και την ποιότητα της δημοκρατίας. Εμείς αντιστεκόμαστε στην πλήρη απαξίωση, στην ισοπέδωση, στο μηδενισμό των πάντων που επιχειρείτε. Χρειάζεται ισχυρή πολιτική βούληση για να υπερασπίσουμε το πολιτικό σύστημά μας, προς όφελος βεβαίως του γενικού δημόσιου συμφέροντος. 
     Η καλύτερη λειτουργία της δημοκρατίας απαιτεί διαφάνεια παντού. Η δημοκρατία δεν μπορεί να είναι όμηρος κανενός. Η διαφάνεια απαιτεί ολοκληρωμένο και συνολικό σχέδιο. Σχέδιο κατά της διαφθοράς,  συνολικό σχέδιο υπέρ της διαφάνειας.
      Απαιτείται  σήμερα να επανακαθορίσουμε τη σχέση της πολιτικής με την οικονομία και την κοινωνία, τη σχέση του ιδιωτικού με το δημόσιο τομέα. Ένα θέμα που αφορά την Ελλάδα, ένα θέμα που αφορά πολλές χώρες και ένα θέμα που καλώς έθεσε και ο κ. Κουβέλης και στην Ευρωπαϊκή Ένωση. Είναι σημαντικό να δούμε τα θέματα διαφάνειας, να δούμε τα θέματα των Μέσων Ενημέρωσης, να δούμε τα θέματα των σχέσεων Μέσων Ενημέρωσης με τα οικονομικά συμφέροντα. Έχει σχέση με την ποιότητα της δημοκρατίας. 
     Η κατασταλτική πολιτική για την καταπολέμηση της διαφθοράς είναι απαραίτητη αλλά δεν φθάνει. Χρειάζεται και η προληπτική πολιτική που προϋποθέτει μία άλλη αντίληψη. Προϋποθέτει έμφαση στην παιδεία, έμφαση σε αλλαγή νοοτροπιών. Προϋποθέτει να μην υπάρχουν κλειστά συστήματα εξουσίας. Αν υπάρχει πλήρης διαφάνεια ως προς τις διαδικασίες ανάθεσης έργων, τους δημόσιους διαγωνισμούς, τις προμήθειες, τις προσλήψεις, τότε δεν θα μπορεί κανείς να ασκήσει αθέμιτη επιρροή. Πρώτα από όλα, ο ίδιος ο πολίτης θα ελέγχει και θα ελέγχεται η εξουσία.
      Ο στόχος σας θα πρέπει να είναι η ενίσχυση και η διασφάλιση της διαφάνειας από τη μια πλευρά και του υγιούς ανταγωνισμού από την άλλη. Για το πρώτο, απαιτείται ένα σύστημα αποτελεσματικής λειτουργίας ελέγχου των προμηθειών, που να στηρίζεται στη διαφάνεια και τον προληπτικό έλεγχο. Για το δεύτερο, υπάρχουν τα θέματα της συγκέντρωσης, της δεσπόζουσας θέσης και της διασφάλισης του υγιούς ανταγωνισμού.
      Το θέμα της διαφάνειας, των σχέσεων πολιτικής και οικονομίας, το θέμα της καταπολέμησης της διαφθοράς είναι ζήτημα εθνικής σημασίας. Πρώτα από όλα γιατί η διαφθορά δημιουργεί ισχυρά αντικίνητρα για ανάπτυξη και επενδύσεις. Δεύτερον, η διαφθορά κτυπάει ιδιαίτερα τη μεσαία τάξη και τον φτωχότερο Έλληνα. Δεν αντιμετωπίζεται ο μέσος Έλληνας με δίκαιο τρόπο. 
     Δεν κατοχυρώνεται η ισονομία και η ισοπολιτεία. Ο έχων εξουσία έχει δυνατότητα να γίνει πιο δυνατός, να παρακάμψει νόμους. Ο έχων χρήματα έχει δυνατότητα να αγοράσει ή να εξαγοράσει υπηρεσίες και αποφάσεις. Ο έχων «μπάρμπα στην Κορώνη», «κομματικό δόντι», έχει δυνατότητα να προσληφθεί το παιδί του ή κάποιος άλλος. 
     Ο μέσος Έλληνας υποφέρει διπλά. Και ταλαιπωρείται και του αφαιρούνται δικαιώματα. Εμείς λέμε –και αυτή είναι η έννοια της δημοκρατίας- δικαιώματα για όλους και όχι προνόμια για τους λίγους. 
     (Χειροκροτήματα από την πτέρυγα του ΠΑ.ΣΟ.Κ.)
      Και βέβαια, η πελατειακή σχέση υποβαθμίζει και την έννοια της παιδείας στη χώρα μας. Έτσι, λοιπόν, όλο αυτό το θέμα δεν αντιμετωπίζεται με επικοινωνιακά πυροτεχνήματα. Θέλει σχεδιασμό, συμμετοχή, συναίνεση και λαϊκή στήριξη. Γι’ αυτό πρότεινα να υπάρξει ουσιαστική, διακομματική συνεργασία. Υπερκομματική αντιμετώπιση, κοινωνικός διάλογος, εθνική συνεννόηση. Ζητήσαμε και ζητάμε να υπάρξει, επιτέλους, νομοθεσία που δεν θα είναι αντικείμενο πόλωσης, δεν θα δημιουργεί απαξίωση στους θεσμούς και θα υπηρετεί τον πραγματικό στόχο της διαφάνειας και της καταπολέμησης της διαφθοράς. 
     Σε όλα φέραμε εναλλακτικές προτάσεις, σοβαρές και ουσιαστικές. Σε όλα είχαμε την απόρριψη της Νέας Δημοκρατίας. Εισπράξαμε την αλαζονεία σας και το φόβο σας να ασχοληθείτε σοβαρά με αυτά τα θέματα. 
     Η κύρια πρόκληση για τη σύγχρονη δημοκρατία είναι η διασφάλιση της αυτονομίας της πολιτικής. Η σωστή, η καθαρή, η υγιής σχέση μεταξύ πολιτικής και οικονομίας. 
     Σχέσεις μεταξύ πολιτικών, οικονομικών παραγόντων, Μέσων Ενημέρωσης και άλλων υπάρχουν, θα υπάρχουν και πρέπει να υπάρχουν. Όμως, κεντρικός στόχος, προσπάθειά μας και προϋπόθεση, επίσης, είναι να υπάρχουν κανόνες και διαφάνεια παντού σ’ αυτές τις σχέσεις. 
     Έτσι, αυτές οι σχέσεις δεν θα ενοχοποιούνται, αλλά θα είναι σχέσεις που ωφελούν την πρόοδο της χώρας. Έτσι, θα μπορούμε να αντιμετωπίσουμε τα όποια φαινόμενα διαφθοράς, τα όποια φαινόμενα συγκεντρωτισμού, τα όποια φαινόμενα αυθαιρεσίας.  
     Κυρίες και κύριοι της Κυβέρνησης, σε όλα τα παραπάνω η συμβολή σας είναι μηδενική τους τελευταίους δεκαεννιά μήνες διακυβέρνησής σας και σε τίποτα από τα παραπάνω δεν συμβάλει το νομοσχέδιο που φέρατε σήμερα κατεπειγόντως, όπως και το προηγούμενο νομοσχέδιό σας που είχατε επιμείνει να ψηφίσει η Βουλή των Ελλήνων. 
     Έχουμε το σχετικό άρθρο στο Σύνταγμά μας, το οποίο ψηφίστηκε κάτω από συγκεκριμένες και πιεστικές συνθήκες με καλές προθέσεις, αλλά που στην πράξη αποδεικνύεται ότι πρέπει να το δούμε ξανά κάτω από νέα δεδομένα. 
     Έχουμε έναν νόμο με προβλήματα που λειτουργούσε οριακά σε σχέση με το Κοινοτικό Δίκαιο. Εσείς καταφέρατε με την προηγούμενη νομοθετική πρωτοβουλία σας να μην έχουμε κανέναν νόμο για μεγάλο χρονικό διάστημα. Δώσατε μια άστοχη μάχη και βεβαίως, με την άστοχη μάχη που δώσατε σπαταλήσατε σημαντικό διαπραγματευτικό κεφάλαιο για τη χώρα μας, όπως έχετε ανοίξει και πολλά άλλα μέτωπα. Μέτωπα με την απογραφή, μέτωπα που έχουμε να κλείσουμε με την Ολυμπιακή Αεροπορία, μέτωπα που έχουμε ανοιχτά για τις δημοσιονομικές προοπτικές, τα μέτωπα γύρω μας με το Κυπριακό και βεβαίως με την Τουρκία.
     (Στο σημείο αυτό κτυπάει το κουδούνι λήξεως του χρόνου ομιλίας του Προέδρου του Πανελληνίου Σοσιαλιστικού Κινήματος κ. Γεωργίου Παπανδρέου)
     Όλα αυτά θέλουν να έχουμε διαπραγματευτική ισχύ. Και εσείς μειώσατε δραματικά τη διαπραγματευτική μας ισχύ, παλεύοντας δεκαεννιά μήνες για κάτι που ξέρατε ότι θα είχε τελικά αυτό το τέλος. 
     Με τη σημερινή νομοθετική σας πρωτοβουλία, πάτε από το ένα άκρο στο άλλο. Αφήνετε τα πάντα στον αέρα. Το «ασυμβίβαστο» είναι στον αέρα. Η ονομαστικοποίηση είναι στον αέρα. Μάλιστα, μένει μόνο μία γραφειοκρατική διαδικασία για τις μη εισηγμένες, δηλαδή τις μικρότερες επιχειρήσεις που λίγη επιρροή έχουν. Αυτές είναι το πρόβλημα; Οι μικρότερες επιχειρήσεις είναι το πρόβλημα; Και βεβαίως, δικαίως αυτοί θα διαμαρτυρηθούν για την άνιση μεταχείρισή τους. 
     ΠΡΟΕΔΡΟΣ (Άννα Μπενάκη-Ψαρούδα): Κύριε Πρόεδρε, με συγχωρείτε, αλλά θα πρέπει να σας υπενθυμίσω το χρόνο. 
     ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Κυρία Πρόεδρε, θα με αφήσετε να τελειώσω. 
     Η αθέμιτη επιρροή, που πρέπει πραγματικά να ελεγχθεί, είναι στον αέρα και θα ελέγχεται -εάν ελέγχεται- ύστερα από πολλά χρόνια. Κάνατε μια μεγάλη τρύπα στο νερό. Μας ζητάτε στην πραγματικότητα να ψηφίσουμε κατεπειγόντως έναν μη νόμο. 
     Ο νέος νόμος σας, φέρνει νέα ήθη. Νομοθετεί στο κενό. Υποτιμά τη νοημοσύνη του ελληνικού λαού. Έρχεται με την απαράδεκτη κατεπείγουσα διαδικασία. Ούτως ή άλλως δεν επιδέχεται και καμιάς βελτίωσης. Δεν είναι δυνατόν εμείς να συμβάλουμε ή να νομιμοποιήσουμε με τη συμμετοχή μας αυτόν τον ευτελισμό της δημοκρατικής διαδικασίας, αυτόν τον απαράδεκτο τραγέλαφο!
     (Χειροκροτήματα από την πτέρυγα του ΠΑ.ΣΟ.Κ.)
     Εάν για το «Βασικό» σας «Μέτοχο» ψάχνετε βασικούς συνενόχους, αυτοί δεν είμαστε εμείς!
     (Χειροκροτήματα από την πτέρυγα του ΠΑ.ΣΟ.Κ.)
     Η αποχώρηση από τη σημερινή συνεδρίαση του ΠΑ.ΣΟ.Κ. είναι η μόνη δυνατή αντίδραση στην απαράδεκτη τακτική σας. 
     (Χειροκροτήματα από την πτέρυγα του ΠΑ.ΣΟ.Κ.)
     Και η αποχώρηση είναι μήνυμα υπεράσπισης του Κοινοβουλίου, μήνυμα υπεράσπισης της πολιτικής. Είναι μήνυμα υπεράσπισης των δημοκρατικών θεσμών, που εσείς θέλετε να υποβαθμίσετε με τις διαδικασίες και με την πολιτική σας! 
     (Χειροκροτήματα από την πτέρυγα του ΠΑ.ΣΟ.Κ.)
     Όμως, στον κατήφορό σας θα βάλει τέρμα ο ελληνικός λαός στις επόμενες εκλογές, όποτε και αν γίνουν!
     Σας ευχαριστώ. 
     (Όρθιοι οι Βουλευτές του ΠΑ.ΣΟ.Κ. χειροκροτούν ζωηρά και παρατεταμένα)
     (Στο σημείο αυτό όλοι οι Βουλευτές του ΠΑ.ΣΟ.Κ. αποχωρούν από την Αίθουσα)
     ΠΡΟΕΔΡΟΣ (Άννα Μπενάκη-Ψαρούδα): Ορίστε, κύριε Υπουργέ. Έχετε το λόγο. 
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Να μην ταράξουμε την αποχώρηση των συναδέλφων, κυρία Πρόεδρε. 
     ΠΡΟΕΔΡΟΣ (Άννα Μπενάκη-Ψαρούδα): Καλώς, κύριε Υπουργέ. Όπως θέλετε. Θέλετε να αναμείνετε;
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Να αποχωρήσουν πρώτα με ηρεμία οι συνάδελφοι. 
     ΠΡΟΕΔΡΟΣ (Άννα Μπενάκη-Ψαρούδα): Εντάξει. Να αποχωρήσουν πρώτα. 
     (Θόρυβος από την πτέρυγα της Νέας Δημοκρατίας)
     ΓΕΩΡΓΙΟΣ ΓΑΡΟΥΦΑΛΙΑΣ: Σαν να μη θυμάται το ΠΑ.ΣΟ.Κ. τι έκανε χθες!
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Η επιλεκτική αμνησία είναι ίδιον των πολιτικώς ανευθύνων, κύριε συνάδελφε! Το ξέρετε. 
     ΧΡΗΣΤΟΣ ΖΩΗΣ: Αφήστε τους, κυρία Πρόεδρε, να αποχωρήσουν ήρεμα!
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Ακριβώς! Να μην ταράξουμε την αποχώρησή τους, κύριε Ζώη.
     ΠΡΟΕΔΡΟΣ (Άννα Μπενάκη-Ψαρούδα): Παρακαλώ, κύριε Υπουργέ.
     Αφού ήρθατε στο Βήμα, να μιλήσετε για το νομοσχέδιο. Διαφορετικά, πηγαίνετε στη θέση σας.
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Ευχαριστώ πολύ, κυρία Πρόεδρε. 
     ΠΡΟΕΔΡΟΣ (Άννα Μπενάκη-Ψαρούδα): Ξεκινώ, λοιπόν, το χρόνο σας, κύριε Υπουργέ, γιατί δεν είναι και απεριόριστος!
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριοι συνάδελφοι, το ΠΑ.ΣΟ.Κ. ήλθε, είδε και απήλθε. Κατά τη συνήθη πρακτική του και κατά τη συνήθη τακτική του!
     (Χειροκροτήματα από την πτέρυγα της Νέας Δημοκρατίας)
     Γιατί το ΠΑ.ΣΟ.Κ., πρώτον, απέδειξε -και ως Κυβέρνηση αλλά και ως Αντιπολίτευση- ότι δεν αντέχει το διάλογο. 
     Δεύτερον, το ΠΑ.ΣΟ.Κ. απέδειξε και σήμερα ότι ποτέ δεν ήταν παρόν σε μεγάλες στιγμές του Κοινοβουλίου, όταν παίρναμε σημαντικές αποφάσεις. Ξεχάσαμε ποια ήταν η τακτική του, κατά την ψήφιση του Συντάγματος του 1975; Δεν αποχώρησε μέσα από τη Βουλή, χωρίς να συμβάλει σ΄ αυτήν την κορυφαία δημοκρατική στιγμή της Μεταπολίτευσης; 
     (Χειροκροτήματα από την πτέρυγα της Νέας Δημοκρατίας)
     Ξεχάσαμε ποια ήταν η τακτική του, όταν ο Κωνσταντίνος Καραμανλής και αυτή η Παράταξη έπαιρναν την απόφαση να μπούμε στην Ευρωπαϊκή Ένωση, τότε Ε.Ο.Κ.; 
     (Χειροκροτήματα από την πτέρυγα της Νέας Δημοκρατίας)
     Δεν μας εκπλήσσει, λοιπόν, καθόλου η σημερινή αποχώρηση του ΠΑ.ΣΟ.Κ.. Το ΠΑ.ΣΟ.Κ. σήμερα επιβεβαίωσε, για μιαν ακόμη φορά, τον εαυτό του. Δεν αντέχει τις ευθύνες. Δεν μπορεί να γνωρίζει ούτε καν ποιες είναι οι ευθύνες τις οποίες κληροδότησε στον ελληνικό λαό από το χρόνο εκείνο, κατά τον οποίο κυβερνούσε.
     Ένα θετικό στοιχείο μπορώ να βγάλω από την ομιλία και του Αρχηγού της Αξιωματικής Αντιπολίτευσης σήμερα και, βεβαίως, του συναδέλφου εισηγητή από την πλευρά του ΠΑ.ΣΟ.Κ.. Επιτέλους, κυρίες και κύριοι συνάδελφοι, ομολόγησαν αυτό που αρνούνταν χρόνια, όταν κυβερνούσαν: Ότι υπάρχει διαπλοκή και υπάρχει θέμα πάταξης της διαπλοκής! Ότι υπάρχουν ζητήματα αδιαφάνειας, τα οποία πρέπει να καταπολεμήσουμε! Ότι υπάρχει διαφθορά και ότι πρέπει να την αντιμετωπίσουμε!
     Αλλά πότε δημιουργήθηκε αυτή η διαπλοκή; Πότε δημιουργήθηκε αυτή η διαφθορά; Πότε δημιουργήθηκαν οι πρακτικές του ξεπλύματος του βρόμικου χρήματος, που σήμερα αποκαλύπτονται και σήμερα πατάσσονται;
     Και τι έλεγε ο τότε Αρχηγός του ΠΑ.ΣΟ.Κ. και Πρωθυπουργός, του οποίου κορυφαίος Υπουργός ήταν ο κ. Παπανδρέου –μιλάω για τον κ. Σημίτη- όταν ο νυν Πρωθυπουργός και τότε Αρχηγός της Αξιωματικής Αντιπολίτευσης κ. Καραμανλής τού είχε στείλει την επιστολή που του έλεγε «όλοι μαζί να πολεμήσουμε το φαινόμενο της διαφθοράς και της διαπλοκής»; Δεν είχε πει τότε ο κ. Σημίτης «πού είναι η διαφθορά, πού είναι η διαπλοκή»;
     Τότε που εδημιουργείτο η διαφθορά και η διαπλοκή, που εκκολαπτόταν η διαφθορά και η διαπλοκή, τότε δεν την έβλεπαν. Σήμερα, που αποκαλύπτεται και πατάσσεται, λένε ότι είναι φαινόμενο των ημερών. Δηλαδή, είναι επιτυχημένες οι κυβερνήσεις που εκκολάπτουν και δημιουργούν τη διαφθορά και τη διαπλοκή και δεν την αναγνωρίζουν τότε, αλλά υπάρχει πρόβλημα με την Κυβέρνηση που σήμερα αναδεικνύει και τιμωρεί τα φαινόμενα αυτά;
     Τα φαινόμενα αυτά, σήμερα πατάσσονται, τα φαινόμενα αυτά, σήμερα αναδεικνύονται, επειδή υπάρχει αυτή η Κυβέρνηση, που έχει μηδενική ανοχή. Έφυγαν τα «καπάκια» της προστασίας, όπως και άλλες φορές έχω πει. Αυτά τα φαινόμενα δημιουργήθηκαν επί των κυβερνήσεων του ΠΑ.ΣΟ.Κ.. Τότε οι κυβερνήσεις αυτές τα ηρνούντο, τότε τα συγκάλυπταν.
     Σήμερα, λοιπόν, ομολογούν ότι υπάρχει διαπλοκή. Αλλά δεν συμπράττουν, για να μπορέσουμε να απαλλαγούμε από το φαινόμενο αυτό. Τόλμησαν δε να πουν και το εξής: «Μα» –λένε- «η Νέα Δημοκρατία είναι η εκλεκτή της διαπλοκής». Το ακούσατε, κύριοι συνάδελφοι, και αυτό σήμερα!
     Εγώ νόμιζα ότι έχει όρια πραγματικά η διαστρέβλωση της πραγματικότητας και ο στρουθοκαμηλισμός. Γιατί αν ο κ. Παπανδρέου μίλησε για στρουθοκαμηλισμό προηγουμένως, προφανώς τον εαυτό του θα εννοούσε. Αφού καθένας γνωρίζει ποιοι ήταν και ποιοι εξακολουθούν να είναι οι εκλεκτοί της διαπλοκής.
     Εμένα θα μου επιτρέψετε να πω δύο παραδείγματα από τη σημερινή μέρα. Δεν θα πάω παλιότερα. Δεν θα πω τι συνέβαινε, όταν βλέπαμε τόσα και τόσα –και θα σας εξηγήσω περί τίνος πρόκειται- όταν συνέβαιναν αυτά που συνέβαιναν στον τόπο και δεν ακουγόταν τίποτα, απολύτως τίποτα! Αλλά θα μιλήσω για το τι συμβαίνει σήμερα, για το πόσο «εκλεκτή» είναι η σημερινή Κυβέρνηση, έναντι όλων εκείνων που συγκάλυπταν στο παρελθόν και ανακαλύπτουν σήμερα «τα πάντα».
     Χθες, ορισμένοι συνάδελφοι του ΠΑ.ΣΟ.Κ. έδωσαν συνέντευξη Τύπου, αφού αποχώρησαν. Επειδή κατάλαβαν τη γκάφα τους, έδωσαν εκ των υστέρων συνέντευξη Τύπου, για να δικαιολογήσουν τα αδικαιολόγητα. Και μεταξύ άλλων είπαν το εξής: «Ξέρετε», λέει, «πώς κατετέθη αυτό το νομοσχέδιο, που πάει μάλιστα με τη διαδικασία του κατεπείγοντος στη Βουλή; Κατετέθη, μ΄ αυτήν τη μορφή που βλέπετε εδώ». Αυτά είπαν οι συνάδελφοι.
     Προφανώς, «δεν είχαν δει» ότι αυτό το κείμενο, το οποίο σας παρουσιάζω. Ήταν το επιβοηθητικό των Βουλευτών, που το κάνουμε –το ΠΑ.ΣΟ.Κ. δεν το έκανε ποτέ αυτό, γιατί το ΠΑ.ΣΟ.Κ. δεν ενδιαφερόταν για τη συζήτηση στη Βουλή- για να ξέρουν τι είναι διορθωμένο. Δίπλα διευκρινίζεται τι είναι εκείνο το οποίο αλλάζει σε σχέση με το ν. 3310. Αυτό έγινε, για να ξέρει ο Βουλευτής, επειδή έχουμε τη διαδικασία του κατεπείγοντος.
     Αλλά φυσικά, το νομοσχέδιο κατετέθη με όλες ακριβώς τις διατυπώσεις, όπως ακριβώς εδώ βλέπετε και με τις υπογραφές των Υπουργών. Και δεν έκαναν τον κόπο οι συνάδελφοι του ΠΑ.ΣΟ.Κ. ούτε να δουν ότι βεβαίως αυτό το «σχέδιο νόμου», το οποίο εμφάνισαν, δεν είχε καμία υπογραφή πίσω. Δηλαδή, είπαν ότι αυτό το νομοσχέδιο κατετέθη μ΄ αυτήν τη μορφή και είπαν ότι είναι προχειροδουλειά, σκουπίδι κ.λπ..
     Ε, το ίδιο βράδυ, κυρίες και κύριοι συνάδελφοι, έπρεπε να δείτε Μέσα Μαζικής Ενημέρωσης και δημοσιογράφους συγκεκριμένους, οι οποίοι πήραν αυτό ως δεδομένο και έκαναν κριτική με βάση αυτό στην Κυβέρνηση! Χθες το βράδυ! Το ερώτημα είναι σε αυτή την περίπτωση ποιον χαϊδεύουν ορισμένα Μέσα Μαζικής Ενημέρωσης ακόμα και σήμερα;
     (Χειροκροτήματα από την πτέρυγα της Νέας Δημοκρατίας)
     ΗΛΙΑΣ ΚΑΛΛΙΩΡΑΣ: Αυτούς υπηρετεί το ΠΑΣΟΚ!
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Ποιων τους ισχυρισμούς παίρνουν ως δεδομένους και δεν ρωτάνε ούτε τον συντάκτη τους εδώ, μέσα στη Βουλή, πώς κατετέθη ένα συγκεκριμένο νομοσχέδιο; Εξ όνυχος τον λέοντα.
     Θα μου πείτε, μικρό το παράδειγμα. Όχι. Υπάρχει ένα μεγαλύτερο, στο οποίο δεν θα αναφερόμουν, γιατί νόμιζα ότι ήταν κάποιο λάθος, βρε αδερφέ. Αλλά όχι, το είπε και ο Αρχηγός της Αξιωματικής Αντιπολίτευσης εδώ. Ακούσατε τι είπε ο κύριος Αρχηγός της Αξιωματικής Αντιπολίτευσης. Βγήκε, λέει, απόφαση του Συμβουλίου της Επικρατείας, η οποία τη συνέντευξη που καθιερώσαμε νομοθετικά, αυτή τη συνέντευξη την έβγαλε αντισυνταγματική!
     Θυμάστε ότι εδώ καθιερώθηκε η συνέντευξη νομοθετικά για την περίπτωση των προσλήψεων εκείνων, οι οποίες γίνονται όχι με γραπτό διαγωνισμό, αλλά με τη μέθοδο της μοριοδότησης.
     Και αυτή η συνέντευξη γίνεται, όπως έχω τονίσει επανειλημμένα -άσχετα αν άλλοι διαστρεβλώνουν τα πράγματα- μόνο όταν το θέλει το ΑΣΕΠ και γίνεται από το ΑΣΕΠ. Ήρθε ο κ. Παπανδρέου και μας είπε ότι αυτή την έβγαλε αντισυνταγματική το Συμβούλιο της Επικρατείας, υπάρχει απόφαση! Δεν βρέθηκε ένας από το κόμμα του να του πει -αλλά φαίνεται ότι δίνουν πίστη μόνο σε εκείνα τα οποία διαβάζουν από την πλευρά εκείνη που θέλουν να διαστρεβλώνουν την πραγματικότητα-…. 
     ΧΡΗΣΤΟΣ ΖΩΗΣ: Άλλοι του το έγραψαν.
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Πού είναι η απόφαση του Συμβουλίου της Επικρατείας; Πρώτα-πρώτα, δεν υπάρχει απόφαση. Υπάρχει ένα πρακτικό επεξεργασίας του οικείου τμήματος του Συμβουλίου της Επικρατείας, όταν πήγε εκεί ένα διάταγμα του Υπουργείου Δημόσιας Τάξης για να γίνει επεξεργασία. Και τι αφορούσε αυτό το διάταγμα; Δεν αφορούσε βέβαια τη συνέντευξη, την οποία καθιερώσαμε, όπως σας είπα προηγουμένως. Αφορούσε πρόσληψη στο Πυροσβεστικό, η οποία γίνεται χωρίς διαδικασία του ΑΣΕΠ. Και υπήρχε συνέντευξη όπου εκεί το Συμβούλιο της Επικρατείας -πάντα σε επίπεδο πρακτικού επεξεργασίας, τονίζω, δεν πρόκειται για απόφαση- λέει ότι επειδή γίνεται εκτός ΑΣΕΠ, θα πρέπει να υπάρχουν αυξημένες εγγυήσεις, επιβεβαιώνοντας εμμέσως πλην σαφώς πόσο δίκιο έχουμε για τη συνέντευξη μέσω ΑΣΕΠ. Το έστειλε πίσω στο Υπουργείο Δημόσιας Τάξης και το Υπουργείο Δημόσιας Τάξης, όπως κάνουμε πάντα εμείς, γιατί έτσι συνηθίζουμε, θα προσαρμοσθεί απολύτως σε αυτό που λέει το Συμβούλιο της Επικρατείας. Πού είναι η απόφαση εναντίον της συνέντευξης; Ποια συνέντευξη, που γίνεται μέσω Α.Σ.Ε.Π., αφορά έστω και κατ΄ ελάχιστο αυτό το πρακτικό επεξεργασίας; 
     Και όμως ακούσατε τον Αρχηγό της Αξιωματικής Αντιπολίτευσης άκριτα, προπαγανδιστικά, θυμίζοντας τις χειρότερες μέρες του ΠΑ.ΣΟ.Κ., να παίρνει δημοσιεύματα κατευθυνόμενα, τα οποία διαστρεβλώνουν την πραγματικότητα και τα θεωρεί δεδομένα. Αυτή είναι η αλήθεια που θέλει να μας διδάξει εδώ; Και μιλάει για προσλήψεις ποιος; Ο Αρχηγός του κόμματος εκείνου το οποίο αποδεικνύεται εν τοις πράγμασι ότι τόσα χρόνια έπαιρνε εκτός διαγωνισμών του ΑΣΕΠ από τις πόρτες και τα παράθυρα χιλιάδες ανθρώπους και τους οδηγούσε ομήρους στις εκλογές! 
     Η μεγαλύτερη απόδειξη, ο κολοφώνας της αναξιοκρατίας του ΠΑ.ΣΟ.Κ., είναι το γεγονός ότι εμείς ως Κυβέρνηση σήμερα -ακριβώς γιατί σεβόμαστε τον κόπο των εργαζομένων και τις υποχρεώσεις μας έναντι της Ευρωπαϊκής Ένωσης- κάνουμε αορίστου χρόνου εκείνους που προσέλαβε εκτός Α.Σ.Ε.Π. το ΠΑ.ΣΟ.Κ., εφόσον καλύπτουν πάγιες και διαρκείς ανάγκες. Και μάλιστα τους ανανεώνουμε τις συμβάσεις, γιατί δεν θέλουμε να μείνουν στο δρόμο μέχρις ότου οριστικοποιηθεί η διαδικασία. 
     Ε, λοιπόν, ο Αρχηγός του κόμματος που έπαιρνε από τις πόρτες και τα παράθυρα, ο Αρχηγός του κόμματος που παραβίαζε το ΑΣΕΠ, ο Αρχηγός του κόμματος που οδηγούσε ομήρους στις εκλογές όλους τους συμβασιούχους, μιλάει γι’ αυτήν την Κυβέρνηση, που αποκαθιστά αυτές τις αδικίες, για «γαλάζιες» προσλήψεις και μιλάει για αποφάσεις του Συμβουλίου της Επικρατείας που δεν υπήρξαν ποτέ, στηριζόμενος από όλους εκείνους τους οποίους σ΄ εμάς χρεώνει.
     Αυτά τα δύο δεν αποδεικνύουν ποιους χαϊδεύουν πραγματικά συγκεκριμένα μέσα μαζικής ενημέρωσης, τα οποία δεν εννοούν ποτέ να αναγνωρίσουν την αλήθεια και τη διαστρεβλώνουν προκλητικά; Αυτή δεν είναι η αλήθεια; 
     Και εδώ θα ήθελα να πω και κάτι άλλο. Είδαμε και το κορυφαίο φαινόμενο στο θέμα των συμβασιούχων, το γνωρίζετε. Όταν βγήκε το διάταγμα Ρέππα- Σκανδαλίδη, το οποίο μας εξέθεσε στην Ευρωπαϊκή Ένωση και έχουμε παραπεμφθεί και δικαζόμαστε αυτή τη στιγμή γι’ αυτό το διάταγμα, δεν ακούστηκε τσιμουδιά. Οι συμβασιούχοι στους δρόμους, τσιμουδιά δεν ακουγόταν τότε, κανένας δεν «σήκωνε» το θέμα. Ερχόμαστε, πάμε στο Συμβούλιο της Επικρατείας για να περάσουμε το διάταγμα –έλεγαν θα το βγάλει αντισυνταγματικό- το βγάζει συνταγματικό, τσιμουδιά. «Θα το βγάλει αντικοινοτικό η Ευρωπαϊκή Ένωση». Πάει στο αρχείο στην Ευρωπαϊκή Ένωση, τίποτα. Έρχεται να δικαστεί η υπόθεση του διατάγματος Ρέππα-Σκανδαλίδη, μετά από παραπομπή προδικαστικού αιτήματος του Μονομελούς Πρωτοδικείου Θεσσαλονίκης, και βγαίνουν ξαφνικά και λένε «έρχεται να δικάσει η Ευρωπαϊκή Ένωση το διάταγμα Παυλόπουλου, το διάταγμα της Νέας Δημοκρατίας». Και έρχεται προχθές η εισήγηση –η εισήγηση τονίζω, γιατί η απόφαση δεν έχει βγει ακόμα- στο Δικαστήριο των Ευρωπαϊκών Κοινοτήτων που λέει τι συμβαίνει με το διάταγμα Ρέππα-Σκανδαλίδη. Και όταν δικαιώνει τις δικές μας επιλογές αυτή η εισήγηση, βγήκαν να πουν, κάνοντας κριτική, «ταφόπλακα» η εισήγηση για τους συμβασιούχους. Ακριβώς επειδή δεν τους έκανε τα χατίρια να βγάλει λάδι το διάταγμα Ρέππα-Σκανδαλίδη και να έλθει να αμφισβητήσει αυτό που κάνουμε τώρα! 
     Τι είναι αυτό που κάνουμε τώρα, κυρίες και κύριοι συνάδελφοι, που το ξέρετε; Αποκαθιστούμε τις αδικίες που έκανε το ΠΑ.ΣΟ.Κ. για ανθρώπους που εκείνο προσέλαβε χωρίς καμία αξιοκρατική μέθοδο. Αυτές είναι οι «γαλάζιες» προσλήψεις; Και μπορεί ο Αρχηγός της Αξιωματικής Αντιπολίτευσης να τα αγνοεί αυτά και να μιλάει σήμερα για απόφαση του Συμβουλίου της Επικρατείας όταν δεν υπάρχει απόφαση; Είναι ευθύνη αυτή; Είναι υπεύθυνη πολιτική στάση ή είναι συμμετοχή σε όλη αυτήν την προπαγάνδα η οποία αναπτύσσεται όλο αυτόν τον καιρό;
     Όλα αυτά που σας είπα ένα αποδεικνύουν: Το ποιος είναι πραγματικά ο εκλεκτός της διαπλοκής και της διαστρέβλωσης της πραγματικότητας σήμερα! Το βλέπετε άλλωστε από τα δύο παραδείγματα που έφερα προηγουμένως. Αυτό τα λέει όλα. Σε ό,τι αφορά τα υπόλοιπα –επειδή ακούστηκαν και άλλα φαιδρά- ο κ. Ρουσόπουλος θα μείνει λίγο περισσότερο στα θέματα αυτά. Και, φυσικά, θα συζητήσουμε και επί των άρθρων για το ζήτημα αυτό. 
     Θα ήθελα να σας πω το εξής, κυρίες και κύριοι συνάδελφοι. Άκουσα προηγουμένως τον κ. Χυτήρη να χαριτολογεί και να τον ακολουθεί ο κ. Παπανδρέου. Δεν ξέρω τα κείμενα αυτά πότε γράφτηκαν, ο ένας είχε την ιδέα ή ο άλλος, πάντως περίπου πήγαιναν μαζί. Μίλησαν για «τεθλιμμένους συγγενείς», για «κηδείες» και κάτι τέτοια πράγματα. Εξ ιδίων κρίνουν τα αλλότρια! Γιατί πραγματικά είναι  εκείνοι οι οποίοι ακολούθησαν αυτές τις μεθόδους. 
     Ψηφίσαμε το άρθρο 14 παρ. 9 όλοι μαζί και το ακούσατε σήμερα. Αντί να εφαρμοσθεί το άρθρο 14 παρ. 9, ψήφισαν τον ν. 3021. Ο νόμος 3021 ήταν διάτρητος και ο νόμος 3021 δεν εφαρμόστηκε ποτέ και το ξέρετε. Αυτή ήταν η «κηδεία», αν θέλουν να χρησιμοποιήσω τέτοια λόγια. Και λυπούμαι που το κάνω, αλλά είμαι υποχρεωμένος να το κάνω με βάση τα όσα είπαν. Αν υπάρχουν τεθλιμμένοι συγγενείς από μια κηδεία είναι εκείνοι που εμπνεύστηκαν τον ν. 3021 που και διάτρητος ήταν και ποτέ δεν εφαρμόστηκε. 
     (Χειροκροτήματα από την πτέρυγα της Νέας Δημοκρατίας)
     Και αν κάποιοι σήμερα ήρθαν εδώ ως τεθλιμμένοι συγγενείς, είναι πάλι  ο Αρχηγός του ΠΑ.ΣΟ.Κ. και το ΠΑ.ΣΟ.Κ.. Διότι αν τότε έγινε η κηδεία του άρθρου 14 παρ. 9, σήμερα έγινε το μνημόσυνο. Γιατί άκουσα τον Αρχηγό της Αξιωματικής Αντιπολίτευσης να λέει: «Ψηφίσαμε το άρθρο 14 παρ. 9 υπό συγκεκριμένες συνθήκες και πρέπει να το ξαναδούμε». 
     Έρχεται δηλαδή ο Αρχηγός της Αξιωματικής Αντιπολίτευσης και αμφισβητεί το άρθρο 14 παρ. 9 του Συντάγματος! Αν αυτό δεν σημαίνει «τεθλιμμένο συγγενή» και αν αυτό δεν σημαίνει πραγματικά αμφισβήτηση της συνταγματικής μας τάξης, τότε τι μπορείτε να πείτε περισσότερο; 
     Με αυτές τις έννοιες ήρθε να μας μιλήσει σήμερα για πάταξη διαπλοκής, για αγώνα στον οποίο δεν τον είχαμε ποτέ μαζί μας; Γιατί ξέρετε πολύ καλά, κύριοι συνάδελφοι, ότι όταν εμείς δίναμε τη μάχη στην Ευρωπαϊκή Ένωση, όχι μόνο δεν είχαμε τη συμπαράσταση του ΠΑ.ΣΟ.Κ., αλλά εδώ μέσα, όταν ψηφίζαμε τον ν. 3310, αμφισβητήθηκε για πρώτη φορά το άρθρο 14 παράγραφος 9. Και έδινε λαβές και προσχήματα. Γιατί ξέρετε ότι σε μια διαπραγμάτευση προσερχόμαστε με τα επιχειρήμάτα μας και όσο ομονοούν οι πολιτικές δυνάμεις τόσο το καλύτερο. 
     Αλλά οι ίδιοι υπονόμευσαν τον ν. 3310, όπως τον είχαμε αρχικά ψηφίσει. Και είχαμε δίκιο να τον ψηφίσουμε έτσι. Και όταν πήγαμε να διαπραγματευτούμε, ήξεραν τα αρμόδια όργανα της Ευρωπαϊκής Ένωσης ότι ένα από τα μεγαλύτερα κόμματα εδώ αμφισβητούσε το άρθρο 14 παρ. 9 και τον ίδιο το νόμο!
     Και η απόδειξη ήρθε κορυφαία, όπως θα σας εξηγήσει στη συνέχεια ο κ. Ρουσόπουλος, με την περίφημη επιστολή Σηφουνάκη προς τον κ. Τσάρλι Μακ Κρίβι. Στον οποίο ζητούσε τότε και ζητάει και τώρα –γιατί δεν την ανακάλεσε την επιστολή αυτή- την παραπομπή της χώρας μας!. Διότι, λέει, ο νόμος αυτός δεν έγινε για τη διαφάνεια, αλλά, λέει –και θα το δείτε- ότι έγινε για να πληγούν συγκεκριμένοι επιχειρηματίες και να πουλήσουν, λέει, όσο-όσο τις μετοχές τους! Δηλαδή ο κ. Σηφουνάκης ομολογούσε ότι υπήρχαν άνθρωποι οι οποίοι είχαν μετοχές από εδώ και από εκεί και έπρεπε να τις πουλήσουν! Καταλαβαίνετε για τι διασυρμό, πραγματικά, ενός τμήματος του πολιτικού κόμματος μιλάμε;  
     Κύριοι συνάδελφοι, είναι γνωστό ότι η αμφισβήτηση της Ευρωπαϊκής Ένωσης ξεκίνησε πριν από τις ημέρες μας. Ήταν σαφές ότι είχαμε δύο αμφισβητήσεις τουλάχιστον ένα χρόνο πριν από την ανάληψη της διακυβέρνησης από τη Νέα Δημοκρατία. Και αυτές οι αμφισβητήσεις, από τις επιστολές του κ. Αλεξάντερ Σάουμπ, αφορούσαν και το άρθρο 14 παρ. 9 και τον ν. 3021. 
     Τι έκανε το ΠΑΣΟΚ που ο κ. Παπανδρέου μας λέει σήμερα ότι κόπτεται για αυτό; Τίποτε απολύτως ως κυβέρνηση. Το έβαλαν κάτω από τα συρτάρια και τσιμουδιά. Ούτε πήγαν να διαπραγματευτούν ούτε πήγαν να υπερασπιστούν έστω και το Σύνταγμα.
     Αυτοί μας λένε να κοιτάξουμε τις προτάσεις τους και να έρθουν μαζί μας να μας βοηθήσουν! Στις κρισιμότερες στιγμές ή ήταν απόντες ή υπονόμευαν την προσπάθεια που έκανε και κάνει αυτή η Κυβέρνηση; Αυτή είναι πραγματικά η συμβολή τους; Και μας λέει ο κ. Παπανδρέου για τις περίφημες προτάσεις του και ότι δεν έχουμε αντιδράσει! 
     Μα, αν κατάλαβα καλά προχθές ο ίδιος και οι επιτελείς του έλεγαν ότι τις «επεξεργάζονται» ακόμα τις προτάσεις αυτές. Ε, τι να απαντήσουμε επί προτάσεων που επεξεργάζεται ο κ. Παπανδρέου, πολλές από τις οποίες μάλιστα, όταν κατατεθούν ολοκληρωμένες, θα δείτε ότι δεν συνάδουν προς το Σύνταγμα;
     Εμείς, το ξέρετε, ψηφίσαμε ένα νόμο, τον ν. 3310, με βάση το Σύνταγμα και τη νομολογία του Συμβουλίου της Επικρατείας, πιστεύοντας –και το πιστεύουμε ακόμα- ότι ο νόμος αυτός εφαρμόζει απολύτως το Σύνταγμα και είναι συμβατός με το Κοινοτικό Δίκαιο. 
     Είπα ότι δεν ζούμε βέβαια στον κόσμο μόνοι μας.  Ζούμε στην Ευρωπαϊκή Ένωση και πρέπει να ακούμε και τις απόψεις που υπάρχουν εκεί, διότι έχουμε δύο διαφορετικές έννομες τάξεις. Και πρέπει, από τη στιγμή που ζούμε στην Ευρωπαϊκή Ένωση, -άσχετα με το τι πιστεύουμε κατά περίπτωση εμείς- να έχουμε ρυθμίσεις συμβατές με το κοινοτικό δίκαιο, όσες τουλάχιστον είχαν αμφισβητηθεί από την Επιτροπή. Κάναμε το χρέος μας. Ψηφίσαμε τη ρύθμιση όπως πιστεύαμε ότι έπρεπε να ψηφιστεί και δώσαμε μάχη για να βρούμε τον κοινό τόπο. Μια μάχη που ποτέ δεν την έδωσε το ΠΑ.ΣΟ.Κ.. Γιατί το ΠΑ.ΣΟ.Κ. και το νόμο ψήφισε αρχικά διάτρητο και καμιά μάχη δεν έδωσε για να υπερασπισθεί το Σύνταγμα. Εμείς ψηφίσαμε το νόμο όπως πιστεύαμε ότι έπρεπε να είναι και από εκεί και πέρα κάνουμε μια διαπραγμάτευση γιατί, όπως σας είπα, δεν είμαστε μόνοι μας. Και αυτό δεν πρέπει να το βλέπουμε αρνητικά. Γιατί είδα σήμερα να μου χρεώνουν το γεγονός ότι είπα «αυτός είναι ο κόσμος». Βεβαίως, αυτή είναι η πραγματικότητα. Δεν ζούμε μόνοι μας στη Ευρωπαϊκή Ένωση. Και ας μην βλέπουν κάποιοι -αν διαφωνούμε σε ορισμένα σημεία- μόνο αυτά τα αρνητικά. Η συμμετοχή μας στην Ευρωπαϊκή Ένωση ήταν και είναι κορυφαία επιλογή και στρατηγική. Και είναι πολύ περισσότερα τα πλεονεκτήματα και τα οφέλη, τα οποία έχουμε αποκομίσει και θα αποκομίσουμε, από τις όποιες επιμέρους διαφορές που μπορεί να υπάρχουν. Και αναζητήσαμε τον κοινό τόπο.
     ΠΡΟΕΔΡΟΣ (Άννα Μπενάκη - Ψαρούδα): Κύριε Υπουργέ, πρέπει να υπενθυμίσω και σ’ εσάς το χρόνο.
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Τελειώνω, κυρία Πρόεδρε.
     Δώσαμε μια μάχη και τη δίνουμε ακόμα. Ήταν επιτυχής. Βρήκαμε τον κοινό τόπο. Και αυτή η προσπάθεια θα κορυφωθεί με το νόμο για τη συγκέντρωση και την οριστική αδειοδότηση, πράγμα που δεν έκανε ποτέ το ΠΑ.ΣΟ.Κ.. Δέκα χρόνια άφησε άναρχο το ραδιοτηλεοπτικό τοπίο, διότι ακριβώς από αυτή την αναρχία, ακριβώς από αυτή την αναβίωση της διαπλοκής, το ΠΑ.ΣΟ.Κ. ωφελήθηκε και το ξέρουμε όλοι. Αυτή είναι μια πραγματικότητα που δεν την αμφισβητεί κανείς. Και αυτό τρομάζει το ΠΑ.ΣΟ.Κ., –μην τους ακούτε που φύγανε έτσι- τους τρομάζει δηλαδή η απόφαση της Κυβέρνησης, με αυτό το πλαίσιο, με το νόμο για τη συγκέντρωση, με την οριστική αδειοδότηση να βάλει τάξη στο ραδιοτηλεοπτικό τοπίο. Και αυτό θα το κάνουμε.
     Βεβαίως σας ξανατονίζω –το ξαναλέω για άλλη μία φορά- ότι οι βασικές μας επιλογές στον 3310 παραμένουν. Και αυτές θα συμπληρωθούν –όποιες ενδεχομένως παρεκκλίσεις υπάρχουν από την αρχική διατύπωση- μέσα από το νόμο για τη συγκέντρωση και την οριστική αδειοδότηση που θα υπάρξει. Ρωγμές στην τελική μας θεσμική θωράκιση για τα θέματα της πάταξης της διαπλοκής δεν θα υπάρξουν. Αυτό στο ΠΑ.ΣΟ.Κ. θα το καταλάβουν και θα το καταλάβουν όλοι. 
     Και σας το ξαναλέω: Η ανησυχία τους και η αποχώρησή τους δεν αφορά τη θωράκιση της Δημοκρατίας και τη θωράκιση της διαφάνειας. Αφορά το γεγονός ότι σήμερα κατάλαβαν, περισσότερο από κάθε άλλη φορά, ότι αυτή η Κυβέρνηση είναι αποφασισμένη να μην συμβιβαστεί με τη διαφθορά και με τη διαπλοκή. Και το αποδεικνύει. Γιατί σήμερα αποκαλύπτεται σε όλο του το «μεγαλείο» το φαινόμενο που τόσα χρόνια καταγγέλλαμε, που εκκολαπτόταν από άλλους και συγκαλυπτόταν. Η ανάδειξη αυτού του φαινομένου σήμερα τιμά αυτή την Κυβέρνηση. Είναι όμως μια διαρκής προσπάθεια. Θα τους παρακαλούσαμε να συμβάλλουμε μαζί, όπως το έχει κάνει η Αριστερά με συνέπεια.
     ΠΡΟΕΔΡΟΣ (Άννα Μπενάκη - Ψαρούδα): Κύριε Υπουργέ, παρακαλώ ολοκληρώστε.
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Δεν το έκαναν. Αυτό τους χαρακτηρίζει.
     Όσον αφορά το κατεπείγον, σήμερα φαίνεται γιατί έπρεπε να πάμε στο κατεπείγον. Γι’ αυτό ακριβώς, για να μην υπάρχουν οι εκκρεμότητες που το ΠΑ.ΣΟ.Κ. άφησε τόσα χρόνια εσκεμμένα, επειδή ποτέ δεν εννόησε τον αγώνα κατά της διαφθοράς και της διαπλοκής.
     Σας ευχαριστώ πολύ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΟΣ (Άννα Μπενάκη - Ψαρούδα): Ευχαριστούμε πολύ, κύριε Υπουργέ.
     Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος κ. Αντώνης Σκυλλάκος. 
     ΑΝΤΩΝΗΣ ΣΚΥΛΛΑΚΟΣ: Κι εμείς διαμαρτυρηθήκαμε και διαμαρτυρόμαστε για το κατεπείγον. Δεν υπάρχει κανένας ουσιαστικός κοινωνικός, πολιτικός ή νομικός λόγος που να επιβάλλει την προσφυγή σε τέτοιες διαδικασίες. Και είναι σε βάρος της συζήτησης και γενικότερα της δημοκρατικής διαδικασίας μέσα στη Βουλή.
     Αναρωτηθήκαμε λοιπόν για ποιο λόγο η Νέα Δημοκρατία βιάζεται να κλείσει την υπόθεση σε δύο συνεδριάσεις. Η εκτίμησή μας είναι ότι, σε κλίμα σκανδαλολογίας και φθοράς της Κυβέρνησης λόγω αυτής της αντιπαράθεσης, θα έπρεπε ένα θέμα που αφορά τη διαφθορά, τη διαπλοκή -και για το οποίο θέμα, έτσι όπως εξελίχθηκε, δεν είναι περήφανη η Κυβέρνηση- να το κλείσει όσο το δυνατόν πιο γρήγορα.
     Έρχομαι στο ΠΑ.ΣΟ.Κ. Σωστά το ΠΑ.ΣΟ.Κ διαμαρτύρεται από άποψη δημοκρατικής λειτουργίας της Βουλής, όμως επί της ουσίας υπάρχουν ερωτηματικά. 
     Ποια είναι τα ερωτηματικά: Ένα κόμμα το οποίο δεν θέλει την κατεπείγουσα διαδικασία, αλλά θέλει χρόνο για να γίνει η συζήτηση, σηκώνεται και φεύγει. Και όχι μόνο σηκώνεται και φεύγει αλλά στις τοποθετήσεις τουλάχιστον των δύο ομιλητών του αρχηγού του και του εισηγητού του δεν ξεκαθαρίζει ποια είναι η θέση του επί του νομοσχεδίου και ποια είναι η θέση συνολικά και για το δικό του νόμο, όπως είχε ψηφιστεί, γιατί καταργείται ταυτόχρονα και η βασική ιδέα του βασικού μετόχου όπως λειτουργούσε με το νόμο του ΠΑ.ΣΟ.Κ.. Τι χρειάζονταν λοιπόν το ΠΑ.ΣΟ.Κ. την κανονική διαδικασία; Να μας πει τι; Το μόνο το οποίο κατάλαβα που είπε το ΠΑ.ΣΟ.Κ., το οποίο δίνει και το στίγμα είναι ότι πρέπει να αναθεωρηθεί επί το χειρότερο το άρθρο 14 παράγραφος 9. 
     Και θα ήθελα και μία διευκρίνιση από τον Κοινοβουλευτικό Εκπρόσωπο της Νέας Δημοκρατίας που είναι παρών διότι στην επιτροπή έκανε μία αναφορά και ο ίδιος για το άρθρο 14 παράγραφος 9 ότι ίσως στις συνθήκες εκείνες –αν κατάλαβα καλά γι’ αυτό ζητάω και τη διευκρίνιση- ήταν αυστηρότερο του δέοντος. Αν κατάλαβα καλά αυτό ήταν το νόημα. Δεν είπε αυτές τις φράσεις. 
     Έρχομαι τώρα στην ουσία. Εμείς έχουμε σαφή αντίληψη για τη διαφθορά, για τη διαπλοκή και για τα όρια αντιμετώπισής της. Εμείς πιστεύουμε ότι το σύστημα το οικονομικοκοινωνικό αναπαράγει το φαινόμενο αυτό ανεξάρτητα από πρόσωπα και κυβερνήσεις και ότι μόνο μικρά μέτρα περιορισμού και ίσως με προσωρινό αποτέλεσμα και όχι οριστικό μπορούν να αντιμετωπίσουν τον τομέα της διαφθοράς μέσα στο σύστημα στο οποίο ζούμε. Ξέρουμε επίσης ότι τα όρια της αντιμετώπισης της όποιας διαπλοκής ή διαφθοράς σταματούν εκεί που αρχίζει η ανταγωνιστικότητα, η ελεύθερη επιχειρηματικότητα, η ασυδοσία του επιχειρηματία να αναπτύξει πλήρως όλες τις δυνατότητες και σε πολλούς τομείς δραστηριότητες. Αυτή είναι η λογική της Ευρωπαϊκής Ένωσης, να μην υπάρχει κανένα εμπόδιο στον επιχειρηματία, να έχει και επιχειρήσεις, να έχει και καράβια, να έχει και τράπεζες, να είναι και αγρότης –και υπενθυμίζω εκείνο που έλεγαν τα δύο μεγαλύτερα κόμματα να υπάρχουν επιδοτήσεις μόνο στους πραγματικούς αγρότες, αυτό προσκρούει στη λογική της Ευρωπαϊκής Ένωσης, γι’ αυτό και ποτέ δεν εφαρμόστηκε και παίρνουν όλοι τις επιδοτήσεις, με την ευκαιρία αυτή το λέω- και βεβαίως να έχει και Μέσα Μαζικής Ενημέρωσης, αρκεί –αυτό λέει η Ευρωπαϊκή Ένωση και σ’ αυτό συντάσσεται η Κυβέρνηση- να μη διαπράττεται αδίκημα του κοινού ποινικού δικαίου, δηλαδή δωροδοκία, ή ενεργητική διαφθορά όπως θέλουν να τη λένε, όταν μιλάμε για τα Μέσα Μαζικής Ενημέρωσης και τη διαπλοκή. 
     (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ)
     Εμείς ξεκινώντας από αγαθές προθέσεις και επειδή δεν περιμένουμε όλα τα ζητήματα να λυθούν όταν θα πραγματοποιηθεί το κοινωνικό και πολιτικό σύστημα το οποίο οραματιζόμαστε. Πιστεύουμε ότι θα μπορούσε σε επί μέρους ζητήματα να υπάρξει ένα φρένο και γι’ αυτό στο μεγάλο ζήτημα της διαπλοκής καναλαρχών, ιδιοκτητών μέσων ενημέρωσης με εργολάβους ή προμηθευτές του δημοσίου έπρεπε να μπει μία ρύθμιση. Γι’ αυτό συμφωνήσαμε στο άρθρο 14 παράγραφος 9, γι’ αυτό δεν αδικήσαμε την Κυβέρνηση όταν είπαμε ότι ο νόμος είναι αυστηρότερος από το νόμο του ΠΑ.ΣΟ.Κ., παρόλο που επί της αρχής δεν τον ψηφίσαμε γιατί βλέπουμε ότι υπάρχουν πολλά «παράθυρα» και στο νόμο, αλλά και η συνολικότερη νομοθεσία επέτρεπε να ξεφύγουν ορισμένοι από τις αυστηρότερες ρυθμίσεις σε σχέση με το νόμο του ΠΑ.ΣΟ.Κ.. Καλή τη πίστη λοιπόν συμβάλαμε έτσι ή αλλιώς στο να υπάρξει κάποια νομοθεσία. 
     Τι βλέπουμε τώρα; Βλέπουμε να σβήνονται τα πάντα και να συντάσσεται και η Νέα Δημοκρατία και το ΠΑ.ΣΟ.Κ. –μια και το ΠΑ.ΣΟ.Κ. δεν αντιτάχθηκε στην απόφαση του αρμόδιου οργάνου της Ευρωπαϊκής Ένωσης- με τη λογική ότι δεν υπάρχει διαπλοκή, παρά μόνο όταν υπάρχει καταδικαστική απόφαση για δωροδοκία. Τα λέω αυτά, διότι ναι μεν είναι γνωστά στους παριστάμενους, αλλά επειδή καταγράφονται και όποιος θέλει μπορεί να ανατρέξει και γενικά οι πολίτες πρέπει να γνωρίζουν.
     Καταργείται αυτό που λέμε το γενικό ασυμβίβαστο. Θα ασχοληθώ για ένα λεπτό με αυτό το θέμα. Η λογική της διαπλοκής για όλα τα κόμματα ήταν ότι ο καναλάρχης, ο εκδότης έχει τη δύναμη, την εξουσία να επηρεάζει τις αποφάσεις της κυβερνητικής εξουσίας, ώστε να παίρνει τις δουλειές που έχουν σχέση με το δημόσιο λόγω της γενικής του δύναμης, όχι γιατί πήγε και λάδωσε τον τάδε Υπουργό ή δωροδόκησε τον τάδε υπάλληλο της αναθέτουσας αρχής. 
     Ο περιορισμός που γίνεται εκεί ανατρέπει πλήρως την έννοια της διαπλοκής. Με ψήφους λοιπόν της Νέας Δημοκρατίας και με συναίνεση των δυο μεγαλύτερων κομμάτων τελειώνει η υπόθεση της διαπλοκής τουλάχιστον στον τομέα μέσων ενημέρωσης και εργολάβων του δημοσίου. Τελειώνει το σχετικό άρθρο του Συντάγματος, μπαίνει ταφόπλακα. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Τελειώνω, κυρίε Πρόεδρε. 
     Εδώ υπάρχει συνενοχή –αυτό που είπε ο κ. Παπανδρέου- και είναι βασικός μέτοχος ο κ. Παπανδρέου στο ζήτημα του πώς αντιμετωπίζεται η όλη υπόθεση του «Βασικού Μετόχου». Δεν ξεφεύγει το ΠΑ.ΣΟ.Κ. με το να λέει γενικές διακηρύξεις περί αντιμετώπισης της διαπλοκής ή να καταγγέλλει σήμερα προσλήψεις του δημοσίου κομματικές, όταν και αυτό έκανε τα ίδια όλα τα προηγούμενα χρόνια. Θα έπρεπε να υπάρχουν συγκεκριμένες προτάσεις που δεν τις ακούσαμε ούτε σήμερα. 
     Τελειώνω με το εξής. Θα συνεχιστεί η διαπάλη των δυο μεγαλύτερων κομμάτων για τον τομέα της ενημέρωσης, για την πίτα της ενημέρωσης. Το πεδίο διαπάλης θα μετατεθεί στα προσεχή νομοσχέδια που έχουν σχέση με την συγκέντρωση και με την αδειοδότηση. Και βεβαίως «όποιος έχει το μαχαίρι, έχει και το πεπόνι» σε σχέση με δημόσια έργα και προμήθειες. Οι πιέσεις μέσω αυτού του τομέα, μέσω αυτής της δυνατότητας θα συνεχιστούν. Η άμυνα από την πλευρά του ΠΑ.ΣΟ.Κ. να κρατήσει τα κεκτημένα –τα οποία βλέπω ότι τα κρατά, έχει ισχυρές θέσεις- θα συνεχιστεί.
     Τι γίνεται όμως με τη δημοκρατία και τον πλουραλισμό, τη με ίσους όρους αντιμετώπιση όλων των απόψεων; Γιατί βλέπω ότι μπήκαν και στο άρθρο 1 της σχετικής διάταξης. Και εν πάση περιπτώσει στο Ραδιοτηλεοπτικό Συμβούλιο όλοι γνωρίζουμε ότι είναι συγκεκριμένα τα πρόσωπα που έχουν μπει. Παραβιάζεται ασύστολα ο νόμος για τα μικρότερα κόμματα και η δεοντολογία και μόνο υποδείξεις κάνει το Ραδιοτηλεοπτικό Συμβούλιο! Τι τους στείλαμε εκεί αυτούς τους εκπροσώπους, όλοι μας, πολύ περισσότερο για την κρατική τηλεόραση; Εδώ είναι η Κυβέρνηση και αρμόδιος Υπουργός. Η κρατική τηλεόραση να διαθέτει 1% για το Κ.Κ.Ε. στα δελτία ειδήσεων και 35η είδηση μετά από μια ώρα ειδήσεις; Όποιος έχει καλές προθέσεις, φαίνονται οι προθέσεις σε όλα τα επίπεδα. 
     Εμείς έχουμε πολλές ενστάσεις και σε επιμέρους άρθρα. Θα πω μόνο τους τίτλους σε μισό λεπτό, κυρία Πρόεδρε. Αλλάζει προς το χειρότερο το 1% και καταργείται σε μεγάλο βαθμό. Μπορεί να φθάνει 10%, θα το εξηγήσουμε στα άρθρα. Περιορίζεται η έννοια των παρένθετων προσώπων. Οι κοινοπραξίες βγαίνουν στον αφρό, όταν πιαστούν να είναι ένοχες κάποιες εταιρείες που ανήκουν στην κοινοπραξία. Περιορίζονται δραστικά τα διοικητικά πρόστιμα.
     Και το κυριότερο είναι ότι γίνεται τεράστιος ο κύκλος των επιχειρήσεων που δεν θα ονομαστικοποιούνται οι μετοχές. Το ίδιο θα γίνεται και για τις επιχειρήσεις για να πάρουν άδεια Μέσων Ενημέρωσης και μάλιστα με τη δυνατότητα –καινούρια δυνατότητα- να έχουν μετοχές και σε άλλο Μέσο Ενημέρωσης. 
     Αυτές είναι οι ρυθμίσεις για τις οποίες θα μιλήσουμε επί των άρθρων. Καταψηφίζουμε το νομοσχέδιο επί της αρχής.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Σκυλλάκο.
     Ο Κοινοβουλευτικός Εκπρόσωπος της Νέας Δημοκρατίας κ. Βύρων Πολύδωρας, έχει το λόγο.
     ΒΥΡΩΝ ΠΟΛΥΔΩΡΑΣ: Κυρίες και κύριοι συνάδελφοι, θέλω να σημειώσω –και γι’ αυτό παρεμβαίνω- ότι αυτός ο νόμος είναι μία επιτυχία της Κυβερνήσεως και αυτό θα επιχειρήσω να αποδείξω. 
     Είναι μία επιτυχία της Κυβερνήσεως, η οποία προέρχεται από ένα πολύ ολισθηρό έδαφος, από μία έλλειψη ερεισμάτων ή αντερεισμάτων πορείας και σε συνταγματικό επίπεδο και σε επίπεδο κοινού νόμου. 
     Ό,τι συζητούμε σήμερα με την επιβεβλημένη διαδικασία του κατεπείγοντος –και το διευκρινίζω, γιατί τα είπαμε στην επιτροπή, αλλά δεν εσημειώθησαν εδώ μέχρις ώρας- είναι για να μην υπάρξει κενό νόμου, κενό δικαίου από τις 31 Οκτωβρίου μέχρι σήμερα. Δηλαδή, στις 31 Οκτωβρίου έληγε η προθεσμία ισχύος του προηγουμένου νόμου. Σήμερα έχει 2 ο μήνας και είμαστε από την επομένη ημέρα στη διαδικασία της θεσπίσεως αυτού του νόμου. Κατά επιβεβλημένη διαδικασία έπρεπε να εισαχθεί προς συζήτηση και ψήφιση το νομοσχέδιο ως κατεπείγον.
     Σημειώνω δε, εν παρενθέσει, ότι τραγέλαφος υπήρξε η στάση του ΠΑ.ΣΟ.Κ.. Και τράγος και έλαφος μαζί. Και συνεζήτησαν εδώ και συνεζήτησαν χθες στις τηλεοράσεις και απεχώρησαν ηρωικά χθες χωρίς να προλάβουν –λόγω του εσωτερικού τους προβλήματος- να οριοθετήσουν τη στάση τους στην Επιτροπή.
     Όμως, είμαι παρών και μαρτυρώ –όπως εσείς όλοι μαρτυρείτε- ότι σήμερα ήταν ο κορυφαίος τραγέλαφος, διότι ομίλησε εκείνος ο οποίος έπρεπε και ηδύνατο να ομιλήσει, στην προκειμένη περίπτωση σε κορυφαίο επίπεδο ο Αρχηγός της Αξιωματικής Αντιπολίτευσης και απεχώρησε κατά το σύστημα της ισπανικής υποχώρησης, για να προστατευθεί κιόλας το ΠΑ.ΣΟ.Κ. από ενδεχόμενες άλλες έριδες, φιλονικίες, απόψεις και πραγματικώς τραγελαφικώς συμβαίνοντα μέσα στο ΠΑ.ΣΟ.Κ..
     Έτσι εξελίσσονται τα γεγονότα, αλλά ας επανέλθουμε στην έλλειψη αντερεισμάτων για να κατοχυρώσει η Κυβέρνηση αυτή ένα ασφαλέστερο νομικό πλαίσιο. 
     Κυρίες και κύριοι συνάδελφοι, νόμος του 1995: Εγεννήθη και απέθανε αυθεσπερί. Νόμος του Πρωτόπαπα, όπως λέμε, του 2003 μετά το Σύνταγμα: Εγεννήθη και απέθανε ηρωικά. Το «ηρωικά» παρεντίθεται, διότι είχε μία κακή τύχη στο Συμβούλιο της Επικρατείας. Νόμος δικός μας: Επεδίωξε να είναι σε συμμόρφωση προς την επιταγή του Συντάγματος, άρθρο 14 παρ. 9. Όλοι το ψηφίσατε με τις επιφυλάξεις της Αριστεράς και εξέφραζε τη βούληση της συντριπτικής πλειοψηφίας των Ελλήνων Βουλευτών και φιλοδοξούσε να είναι εκτελεστικός νόμος.
     Εγώ που μελετώ συνταγματικά κείμενα θέλω να σας πω ότι τώρα έχουμε μια τριμερή σχέση, Σύνταγμα-κοινός νόμος-Βρυξέλλες. Υποχρεούμεθα σε αυτές διότι, όπως λέει και ο κ. Παυλόπουλος, δεν είμαστε μόνοι στον κόσμο και έχουμε εταιρικές σχέσεις. Υποχρεούμεθα να φέρουμε αυτόν το νόμο που τον θεωρώ επιτυχία και σε συμμόρφωση προς το άρθρο 14, παράγραφος 9.
     Ακούστε τώρα τι έχω να σας ανακοινώσω. Εγώ που μελετώ κείμενα θα έλεγα ότι αυτό έχει τη δυσκολία των Βρυξελλών που παρεμβαίνουν και λένε «έχουμε άλλες προτεραιότητες, έχουμε τις οικονομικές προτεραιότητες, έχουμε τις προτεραιότητες του ανταγωνισμού, έχουμε μία δυσκολία να καταλάβουμε τις ευαισθησίες σας για τη διαπλοκή, για την κυριαρχία των Μέσων Επικοινωνίας στο δημόσιο και ιδιωτικό βίο και προπαντός στα δημόσια έργα». Εκεί είναι διαφορετικό το πράγμα.
     Θέλετε να σας πω εγώ κάτι που το ξέρετε όλοι; Γιατί δεν είμαστε αρκούντως γενναίοι να φέρουμε τον εκτελεστικό νόμο για το ασυμβίβαστο; Μόνοι μας είμαστε. Για να δείτε ότι δεν είμαστε τόσο ευθυδίκες στην υπόθεση της συνταγματικής συμμόρφωσης. Πού είναι ο εκτελεστικός νόμος εκείνος ο οποίος ορίζει ποιες είναι συμβατές δραστηριότητες σύμφωνα με το άρθρο του Συντάγματος –νομίζω ότι είναι το άρθρο 57- για το ασυμβίβαστο των Βουλευτών; Πού είναι οι εκτελεστικοί νόμοι από το άρθρο για την εργασία και την απασχόληση; Πού είναι οι εκτελεστικοί νόμοι για το δασικό και το δασολόγιο, υπαγορευόμενοι από το καλό, σοφό και διορατικό Σύνταγμα; Πώς είμαστε τώρα τόσο εύθικτοι παρά ταύτα; 
     Για την προτεραιότητα των καιρών, έρχεται η Κυβέρνηση και φέρνει και τον προηγούμενο νόμο που τροποποιούμε ύστερα από την εμπλοκή των Βρυξελλών –και το λέω με θάρρος- και φέρνει πάλι καινούργιο νόμο, για να είμαστε σε εναρμόνιση προς το κοινοτικό κεκτημένο και να παρακολουθήσουμε και τις μορφές συνεργασίας με τους εταίρους μας. 
     Εάν θέλετε να είμαστε ευφυείς, πολιτικά συνετοί και υπηρετούντες το εθνικό μας συμφέρον, θα πρέπει να έχουμε πάνω απ’ όλα μια επιδίωξη, να είμαστε εναρμονισμένοι με την Ευρώπη. Θα έχουμε τα περισσότερα ωφελήματα. Να μην είμαστε στρεψόδικοι με την Ευρώπη. 
     Το Κομμουνιστικό Κόμμα κρατάει τις θέσεις του. Θέλω να πω μια παρατήρηση για τον κ. Σκυλλάκο που σε μια αποστροφή του λόγου κατηγόρησε τις Ηνωμένες Πολιτείες της Αμερικής για το οικονομικό σύστημα και είπε για την ασυδοσία, κ.λπ.. 
     Ξέρετε οι περισσότεροι ότι εκεί, στη μητρόπολη του καπιταλισμού, έχουμε το νομικό σύστημα με τους περισσότερους ελέγχους.
     ΑΓΓΕΛΟΣ ΤΖΕΚΗΣ: Ελέγχους; Όχι και ελέγχους!
     ΒΥΡΩΝ ΠΟΛΥΔΩΡΑΣ: Ελέγχους, είτε είναι καρτέλ από το 1835 είτε είναι συνθήκες υγιεινής, είτε είναι προδιαγραφές για τα αυτοκίνητα ή για την πρίζα στο σπίτι. Δεν υπάρχει πουθενά τέτοιο σύστημα ελέγχων σαν αυτό που υπάρχει στις Ηνωμένες Πολιτείες της Αμερικής.
     Το δεύτερο που θα ήθελα να σας πω είναι το εξής: Ξέρετε ποιος είναι ο εκσκαφέας, η λοκομοτίβα για την πρόοδο και την οικονομική άνθιση της Αμερικής; Τα γραφεία πατεντών, τα γραφεία ευρεσιτεχνίας! Χιλιάδες άνθρωποι σκέφτονται είτε πώς να φτιάξουν κομπιούτερ –όπως ο Μπιλ Γκέιτς- είτε ένα ελληνόπουλο πώς να φτιάξει μία πατέντα για την πίτσα ή κάποια άλλα στα μηχανουργεία. 
     Αυτή είναι η ελευθερία, αυτή είναι η απόδοση, αυτό είναι το σύστημα της ελευθερίας και του φιλελευθερισμού και της μη ασυδοσίας.
     Έρχομαι, όμως, σ΄ ένα ευφυολόγημα που ειπώθηκε και καταλήγω με αυτό. Η ανάλυση εγένετο από τον κ. Παυλόπουλο και θα ακολουθήσει και από τον κ. Ρουσόπουλο. Θέλω να σας πω, κυρίες και κύριοι συνάδελφοι, ένα πράγμα. Το ΠΑ.ΣΟ.Κ. έχει μία συνέπεια στο ευφυολόγημα, στο σύνθημα, στο χαβαλέ. Γι’ αυτό ευρέθη και κεντρικό σημείο του κ. Χυτήρη η υπόθεση των τεθλιμμένων συγγενών και του ενταφιασμού.
     Απαντώ και εγώ ότι έτσι είναι μαθημένοι με το ευφυολόγημα, έτσι καζαντίσανε, έτσι προκόψανε, με το σύνθημα και όχι με τη σοβαρή αντιμετώπιση των προβλημάτων. Εκείνοι είχαν πεθαμένους νόμους και δεν τους έταφαν.  Αντιθέτως, τους άφηναν άταφους μέσα στο σπίτι και έκαναν και πάρτι όλα αυτά τα χρόνια για την υπόθεση του Ραδιοτηλεοπτικού. Ήταν πεθαμένο μέσα στο σπίτι και έδιναν και πάρτι!
     (Χειροκροτήματα από την πτέρυγα της Νέας Δημοκρατίας)
     Είπε ο κ. Παπανδρέου ακόμη ότι η υπόθεση του Ραδιοτηλεοπτικού τοπίου μας χαρακτηρίζει και εμείς είμαστε το ίδιο φαύλοι και στους διορισμούς. Και όλο το έλεγε και το ξανάλεγε. 
     Νομίζω ότι πρέπει να συνεννοηθούμε ότι η στρατηγική τους είναι στρατηγική σύγχυσης. Και να σας πω τι είδους σύγχυση. Βάζουν το μικρό και το μεγάλο μαζί. Παραβιάζουν την αρχή της αναλογικότητας και των πταισμάτων και των πλημμελημάτων και των κακουργημάτων. Γι’ αυτό τους βλέπουμε να διαμαρτύρονται για τους διορισμούς, όταν δεν μπορούμε να βάλουμε ούτε ένα διμηνίτη, πιστοί στο τυροκομείο της Δωδώνης, όπως λέει ένας συνάδελφος, ο κ. Τασούλας συγκεκριμένα. Και αυτοί κάνουν σύγχυση αυτού του γεγονότος, με εκείνους οι οποίοι πήραν πλεονέκτημα από την προϋπηρεσία ως συμβασιούχοι. Το λέω περιγραφικά. 
     Πώς την απέκτησαν την προϋπηρεσία, την οποία διαχειρίζεται ο κ. Παυλόπουλος για να τους δίνει μπόνους; Πού τη βρήκαν αυτήν την προϋπηρεσία; Λέει ότι για να γίνεις διευθυντής πρέπει να έχεις διευθυντική θέση. Ε, δεν έπιασε κανένας νεοδημοκράτης διευθυντική θέση στο διάστημα των είκοσι ετών! Και πώς γίνεται τώρα ακόμη εξακολουθητικά να έχουμε την υπόθεση; Απλούστατα είστε επιδεξιότεροι από μας κατά παρασάγκας. Δεν υπάρχει σύγκριση. Είμαστε κάποιοι άτεχνοι ερασιτέχνες που αγωνιζόμαστε για ένα διμηνίτη, αλλά πιστοί στη Δωδώνη. 
     Δεύτερον, κάνουν σύγχυση και σε κάτι άλλο. Σε κάποια τοπική επιτροπή της Νέας Δημοκρατίας βρέθηκαν 100 ευρώ έξω από τα λογιστικά. Και αυτό το συγχέουν με τα δισεκατομμύρια της μίζας, της λοβιτούρας και της απάτης. 
     (Χειροκροτήματα από την πτέρυγα της Νέας Δημοκρατίας)
     Μας άφησαν εκκρεμότητα στο ραδιοτηλεοπτικό νόμο. Τη ρυθμίζει ο Παυλόπουλος. Μας άφησαν εκκρεμότητα στους συμβασιούχους. Τη ρυθμίζει ο Παυλόπουλος. Μας άφησαν εκκρεμότητα στο Λ.Α.Φ.Κ.Α.. Τη ρυθμίζει η Νέα Δημοκρατία. Μας άφησαν εκκρεμότητα στα πανωτόκια. Τα ρυθμίζει η Νέα Δημοκρατία. Μας άφησαν εκκρεμότητα στα ράντζα στο Ε.Σ.Υ. Τα ρυθμίζει ο κ. Κακλαμάνης. Μας άφησαν εκκρεμότητα στους μικρομεσαίους. Τους ρυθμίζουμε τα χρέη. Και λένε τώρα ότι θέλουμε εμείς εδώ, όχι οποιοδήποτε επενδυτικό ξένο συνάλλαγμα, αλλά αγνό παρθένο μαλλί! Προς Θεού! 
     Βγήκαν οι ηθικολόγοι της οικονομικής πολιτικής των επενδύσεων. Και φυσικά μας άφησαν το Χρηματιστήριο –είναι και θρασύδειλοι- μας άφησαν να γίνει τώρα η δίκη της «ΔΕΚΑ», ενώ απουσιάζουν και δεν δικάζονται οι πολιτικοί πρωταγωνιστές. 
     Αυτά είναι τα δεδομένα της πολιτικής σήμερα, επ’ αφορμή του νόμου που είναι επιτυχία για την Κυβέρνηση, γιατί δεν αφήνει νομικό κενό. Θα παλέψουμε την εφαρμογή υπό την αρχή και το στόχο, τον επιδιωκόμενο σκοπό του δικαίου, όπως ήταν στο Σύνταγμα, αλλά με τον εναρμονισμό –και γιατί όχι- προς τις επικρατούσες προτεραιότητες. 
     Και δεν είναι παραγγέλματα. Είναι προτεραιότητες, ευρωπαϊστές του ΠΑ.ΣΟ.Κ.
     ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε.
     ΒΥΡΩΝ ΠΟΛΥΔΩΡΑΣ: Είναι προτεραιότητες σύμφωνες με το ευρωπαϊκό κεκτημένο. 
     Αυτή είναι η λογική των πραγμάτων. Επρόκειτο για το άρθρο 14 παράγραφος 9. Τώρα απαντώ στη διευκρίνιση που ήθελε ο κ. Σκυλλάκος. Εγώ δεν είμαι ειδωλολάτρης των κειμένων. Επρόκειτο για μια in extremis διατύπωση, η οποία είναι καλή, γιατί απέδιδε την ηθική απαίτηση της κοινωνίας που υπήρχε και υπάρχει. Σ’ αυτήν την ηθική απαίτηση της κοινωνίας μας καλεί όλους. Οι απόντες πήραν το δρόμο τους. Αλλά γιατί δεν μας έφεραν και μία πρόταση νόμου επί του προκειμένου; Η νομοθετική διαδικασία έχει και προτάσεις νόμων. Πώς και δεν είδαμε μια ευκρινή και σαφή πρόταση νόμου για το θέμα από το ΠΑ.ΣΟ.Κ.;
     Λέω, λοιπόν, ότι το άρθρο 14 παράγραφος 9 συνετάγη -και καλώς- και ψηφίστηκε υπό την κοινωνική απαίτηση και έναν ιερό σκοπό να αμυνθούμε για τη διαφθορά και τη διαπλοκή. 
     ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε, παρακαλώ.
     ΒΥΡΩΝ ΠΟΛΥΔΩΡΑΣ: Αυτή η απαίτηση ισχύει και σήμερα. Έτσι είμεθα υπερήφανοι που υπερψηφίζουμε αυτήν τη νομοθετική πρωτοβουλία της Κυβέρνησης, η οποία έχει και το πρόσθετο στοιχείο –δεν το θεωρώ εγώ αρνητικό-που λέγεται  συμφωνία της Ευρωπαϊκής Ένωσης. 
     Σας ευχαριστώ πολύ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
     Κύριοι συνάδελφοι, θα ήθελα να ανακοινώσω προς το Σώμα ότι η Διαρκής Επιτροπή Οικονομικών Υποθέσεων καταθέτει την έκθεσή της στην πρόταση νόμου αρμοδιότητας του Υπουργείου Οικονομίας και Οικονομικών «Επίδομα Θέρμανσης».
     Για να εφαρμόσουμε την εναλλαγή στη σειρά των ομιλητών, θα δώσω το λόγο στον κ. Τζέκη.
     Ορίστε, κύριε Τζέκη, έχετε το λόγο για πέντε λεπτά.
     ΑΓΓΕΛΟΣ ΤΖΕΚΗΣ: Κύριε Πρόεδρε, θα πάρω και το χρόνο της δευτερολογίας μου, οπότε θα μιλήσω οκτώ λεπτά.
     Κύριε Πρόεδρε, κυρίες και κύριοι Βουλευτές, το παρόν νομοσχέδιο για το «Βασικό Μέτοχο» στο άρθρο 1 αναφέρεται στη διασφάλιση της διαφάνειας, του υγιούς ανταγωνισμού, στην κατοχύρωση της πολυφωνίας και της αντικειμενικής ενημέρωσης. Πιστεύουμε ότι αυτό είναι ένας ψευδεπίγραφος τίτλος, γιατί πραγματικά δεν υπάρχει επί της ουσίας. Η ίδια η ζωή είναι εκείνη που αποδεικνύει ότι τίποτε από αυτά που λέει ότι εγγυάται το παρόν νομοσχέδιο δεν ισχύει. Πιστεύουμε ότι πραγματικά πίσω από ένα φύλλο συκής δεν μπορεί πλέον ούτε η Κυβέρνηση ούτε η Αξιωματική Αντιπολίτευση, η οποία αποχώρησε, να αποκρύψουν τον πραγματικό χαρακτήρα της Ευρωπαϊκής Ένωσης, ότι δηλαδή στα πλαίσια αυτής της Ευρωπαϊκής Ένωσης με τα καπιταλιστικά χαρακτηριστικά δεν μπορεί να υπάρξουν θεσμοί προστασίας των λαϊκών συμφερόντων. Γιατί σε αυτά τα συγκεκριμένα πλαίσια και στα πλαίσια της καταστατικής συνθήκης, που εγγυάται την ελευθερία του κεφαλαίου, των υπηρεσιών κ.λπ., αλλά και την ενίσχυση της επιχειρηματικότητας και της ανταγωνιστικότητας, οι θεσμοί που δημιουργούνται και οι νόμοι που ψηφίζονται είναι προσανατολισμένοι στην εξασφάλιση των συμφερόντων του κεφαλαίου. Αυτό σημαίνει, δηλαδή, ότι κανένα μέτρο, καμία διάταξη, που να μπορεί έστω να βάλει κάποιο εμπόδιο σε αυτήν την κατεύθυνση, δεν μπορεί να έχει ισχύ, έστω και αν αυτό το προβλέπει το Σύνταγμα, το ελληνικό αστικό Σύνταγμα του άρθρου 14 παράγραφος 9. 
     Βεβαίως, εμείς δεν έχουμε καμία αυταπάτη ότι μπορεί στα πλαίσια του συστήματος να μπει φραγμός στη διαπλοκή, γιατί είναι γνωστό ότι η διαπλοκή συνδέεται και διασυνδέεται μεταξύ οικονομικών, αλλά και πολιτικών συμφερόντων. Είναι γεγονός ότι οι επιχειρήσεις θα είναι και ιδιοκτήτες Μέσων Μαζικής Ενημέρωσης, όπως θα έχουν και υπό την κατοχή τους και άλλους τομείς, όπως είναι ο αθλητικός τομέας, ακριβώς για να κάνουν κάτι συγκεκριμένο, να πιέζουν δηλαδή τη διακυβέρνηση της χώρας που εκπροσωπεί τα συμφέροντά τους και, βέβαια, να εξασφαλίζουν την κερδοφορία των επιχειρήσεών τους που είτε είναι προμηθευτικές είτε εργολαβικές και έχουν δοσοληψίες με το δημόσιο. Το ζήτημα είναι ότι σε αυτά τα πλαίσια, υγιής ανταγωνισμός δεν μπορεί να υπάρξει, γιατί ο ανταγωνισμός σημαίνει ότι το μεγάλο ψάρι θα φάει το μικρό και άρα, λοιπόν, όποιος ασκεί πίεση, εκείνος έχει και τη μεγαλύτερη πίτα, έστω και αν προσπαθεί μία διακυβέρνηση δήθεν να τα μοιράσει ισόρροπα μεταξύ των μεγάλων συμφερόντων.
     Έτσι, λοιπόν, η Νέα Δημοκρατία, που πριν ήταν υπέρμαχη για την προάσπιση του Συντάγματος, σήμερα έρχεται μέσα στη Βουλή και μας προβάλλει την έννομη τάξη της Ευρωπαϊκής Ένωσης. Μα, δεν υπήρχε η έννομη ευρωπαϊκή τάξη, όταν ψηφίζαμε τον προηγούμενο νόμο; Υπήρχε. Δεν ήταν τότε και ο Υπουργός, αλλά και ο εκπρόσωπος της Νέας Δημοκρατίας που πραγματικά προάσπιζαν το Σύνταγμα απέναντι στην Αξιωματική Αντιπολίτευση; Τώρα ανακάλυψαν, δηλαδή, την έννομη ευρωπαϊκή τάξη; Όχι. Είναι ακριβώς αυτό που είπα προηγουμένως, ότι η Ευρωπαϊκή Ένωση αποφασίζει και εδώ μέσα, βέβαια, εκτελούνται όλες αυτές οι οδηγίες, με τη σύμπραξη και των Κυβερνήσεων, αλλά και των άλλων κομμάτων που έχουν αυτόν τον ευρωπαϊκό προσανατολισμό. Και ας μην ξεχνάμε ότι ήταν πρόσφατα τα γεγονότα της ψήφισης της περίφημης Ευρωσυνθήκης που, ενώ το Κομμουνιστικό Κόμμα Ελλάδας σας έλεγε ότι η ελληνική Βουλή δεν είναι τίποτα άλλο παρά ο πρωτοκολλητής των αποφάσεων της Ευρωπαϊκής Ένωσης στην οποία συμμετέχετε και συναποφασίζετε ενεργά, εσείς μας λέγατε ότι αναβαθμίζεται το ελληνικό Κοινοβούλιο. Λοιπόν;
     Άρα το ζήτημα και για το ΠΑ.ΣΟ.Κ. είναι υπόθεση διγλωσσίας και πολιτικής υποκρισίας, για να γίνει η εσωτερική κατανάλωση προς το λαό. Δηλαδή βάζετε και οι δύο πλάτη για να χτυπηθεί η διαπλοκή, η διαφάνεια, η διαφθορά, ενώ είναι το σύστημα που αναπαράγει αυτά τα φαινόμενα και εσείς βέβαια είστε οι διαχειριστές, είτε ο ένας είτε ο άλλος, του ιδίου συστήματος.
     Δεν υπάρχει, λοιπόν, ασυμβίβαστο μεταξύ των ιδιοκτητών των Μ.Μ.Ε. και των επιχειρήσεων που αυτοί κατέχουν και έχουν δοσοληψίες με το δημόσιο. Και με το παρόν νομοσχέδιο απλά η διαπλοκή είναι θεμιτή. Γιατί, για να αποδειχθεί το αντίθετο, χρειάζεται να αποδειχθεί το αδίκημα, όπως είπε ο εκπρόσωπος του Κομμουνιστικού Κόμματος Ελλάδος, της ενεργητικής διαφθοράς ή δωροδικίας στη συγκεκριμένη δουλειά που αναλαμβάνει ο επιχειρηματίας. Και όπως λέει ο λαός, επειδή χρειάζεται δικαστική απόφαση, «ζήσε Μάη  μου να φας τριφύλλι». 
     Είδατε εσείς κανένα από αυτά τα μεγάλα επιχειρηματικά συμφέροντα να κάθεται στο εδώλιο του κατηγορουμένου; Όχι. Μα, γιατί αυτά είναι στην ουσία στη διακυβέρνηση της χώρας. 
     Άρα, λοιπόν, θέλω να πω με αυτά ότι ο Πρόεδρος του ΠΑ.ΣΟ.Κ., ο Αρχηγός της Αξιωματικής Αντιπολίτευσης μίλησε για στρουθοκαμηλισμό της Κυβέρνησης –και έτσι είναι- αλλά στρουθοκαμηλίζει όμως και το ΠΑ.ΣΟ.Κ., όταν λέει ότι ενδιαφέρεται για τη διαφάνεια και για τη διαπλοκή. 
     Θα αναφέρω ένα παράδειγμα, κύριε Πρόεδρε, που έχει σχέση με την ονομαστικοποίηση των μετοχών. Ενώ υπήρχαν κάποιες εξαιρέσεις, τώρα αυτές οι εξαιρέσεις διευρύνονται που σημαίνει ότι ένας που έχει εισηγμένη μετοχή στο Χρηματιστήριο Αθηνών, είτε στην Ευρώπη, είτε στις χώρες του Ο.Ο.Σ.Α., εξαιρείται πραγματικά και μπορεί να κάνει το ανάλογο παιχνίδι. Και αυτή η κατεύθυνση της Ευρωπαϊκής Ένωσης είναι δεδομένη. Θέλει να ενοποιήσει τη χρηματιστηριακή αγορά, την κεφαλαιαγορά στα πλαίσια της Ευρωπαϊκής Ένωσης ακριβώς για να πετύχει την ελεύθερη διακίνηση του κεφαλαίου διά μέσου του Χρηματιστηρίου σε όλους τους τομείς παραγωγής.
     Για μας βέβαια είναι συγκεκριμένα τα πράγματα. Όσο τα μέσα παραγωγής ανήκουν στα ιδιωτικά συμφέροντα, στους μεγαλοεπιχειρηματίες, όσο αυτοί οι επιχειρηματίες θα έχουν υπό την κατοχή τους συχνότητες του δημοσίου, δηλαδή τα ραδιοτηλεοπτικά μέσα, πραγματικά δεν θα μπορέσει ποτέ να χτυπηθεί στη ρίζα η διαπλοκή, η αδιαφάνεια και η διαφθορά. Γιατί πιστεύουμε ότι τα μέσα παραγωγής αν ανήκουν στο λαό και τα Μέσα Ενημέρωσης που πρέπει να ανήκουν στο λαό και σε άλλους κοινωνικούς φορείς, θα πρέπει να είναι στην υπηρεσία του λαού. 
     Μιλήσατε για ενημέρωση, για πλουραλισμό της ενημέρωσης. Αυτά όμως δεν υπάρχουν. Υπάρχει η κατεύθυνση της κυρίαρχης πολιτικής άποψης που είναι τα συμφέροντα των μεγαλοεπιχειρηματιών, του κεφαλαίου και εκεί τα κόμματα εξουσίας προσανατολίζουν όλη τους την πολιτική. Δεν είναι τυχαίο ο αποκλεισμός του Κ.Κ.Ε. και όχι μόνο. Δεν είναι τυχαίο και ο αποκλεισμός από τα Μέσα Ενημέρωσης του εργατικού λαϊκού κινήματος, ως προς τα αιτήματα που θέλει να προβάλει για να ενημερώσει ευρεία την κοινή γνώμη. 
     Άρα το ζήτημα είναι ότι χειραγωγείται και μέσα από τα Μ.Μ.Ε. ηλεκτρονικό και έντυπο Τύπο, που ανήκουν στο ιδιωτικό κεφάλαιο και που διαχειρίζεται η σημερινή Κυβέρνηση, όπως και η προηγούμενη, για να χειραγωγήσουν και την κοινή γνώμη. Και ξέρετε σε ποια κατεύθυνση και σε ποιο σημείο; Για να μην ανατρέψουν καταστάσεις, που πραγματικά θα επιβάλουν μια διαφορετική πολιτική που θα είναι στην υπηρεσία του λαού.
     Τελειώνω, κύριε Πρόεδρε, λέγοντας το εξής: Καταψηφίζουμε βέβαια το παρόν νομοσχέδιο, αλλά όμως θα πρέπει και ο ίδιος ο λαός να βγάλει τα συμπεράσματά του. Όταν εναποθέτει τη διαχείριση της ίδιας πολιτικής είτε στον έναν είτε στον άλλον, τα αποτελέσματα θα είναι το ίδιο αντιλαϊκά για το λαό. 
     Ο εκσυγχρονισμός του ΠΑ.ΣΟ.Κ. έχει αντικατασταθεί από τις αλλεπάλληλες μεταρρυθμίσεις της Νέας Δημοκρατίας, αλλά όμως οι συνέπειες είναι για όλο τον εργαζόμενο λαό και προς όφελος μιας συγκεκριμένης ολιγαρχίας ντόπιας και ξένης, που λυμαίνονται τον κόπο και τον μόχθο και τον ιδρώτα του ελληνικού λαού. 
     Ευχαριστώ.
     ΠΡΟΕΔΡΕΥΩΝ (Ιωάννης Τραγάκης): Ο ειδικός αγορητής της Νέας Δημοκρατίας κ. Καλλιώρας έχει το λόγο.
     ΗΛΙΑΣ ΚΑΛΛΙΩΡΑΣ: Αγαπητοί συνάδελφοι, θα πρέπει σ’ αυτήν την Αίθουσα κάποια στιγμή να μπει και μία πολιτική τάξη. Και επιτρέψτε μου να εξηγήσω τι εννοώ στο λίγο χρόνο που έχω.
     Κύριε Πρόεδρε, θέλω να θυμίσω σε όλους ότι ο σύνθετος όρος «Βασικός Μέτοχος» είναι πρόταση του ΠΑ.ΣΟ.Κ., αν θέλετε, και του κ. Βενιζέλου. Δηλαδή το 1999 ακούγεται σ’ αυτήν την Αίθουσα για πρώτη φορά αυτός ο όρος τον οποίο σημειωτέον σήμερα αυτοί που θα έπρεπε να τον στηρίξουν με διπλές δυνάμεις, βρήκαν την πόρτα να φύγουν. Το ίδιο έκαναν χθες και στην επιτροπή. Ενώ είχαν αυτήν τη φιλοσοφία την οποία σε κάποια άλλη περίσταση ο κ. Σημίτης την υποστήριζε σ’ αυτήν την Αίθουσα, αναφερόμενος στον «Βασικό Μέτοχο» με πολλές φρασεολογικές επιμέλειες εκείνου του καιρού, γιατί είχε τις πολιτικές του ενοχές, έρχονται σήμερα και όλοι μαζί αποχωρούν από την Αίθουσα. 
     Κύριε Πρόεδρε, πριν λίγο ο κ. Παπανδρέου, είπε πολλά και κατηγορούν εμάς της Νέας Δημοκρατίας ότι δεν έχουμε θέσεις. Ο κ. Παπανδρέου ξεχνά ότι η δική του παράταξη έφερε νόμο στη Βουλή των Ελλήνων, τον οποίο δεν τίμησε. Όμως, η διαπλοκή βρήκε το δίδυμο ενός άλλου όρου που ήταν η κερκόπορτα του συστήματος και ειδικότερα του νομικού συστήματος και της συγκεκριμένης διάταξης την οποία παραβίαζαν οι ίδιοι άνθρωποι του ΠΑ.ΣΟ.Κ., δηλαδή, την «οικονομική αυτοτέλεια». Κρύφτηκαν όλοι πίσω από την οικονομική αυτοτέλεια των παρένθετων προσώπων, τα οποία έκαναν τη δουλειά τους όλα αυτά τα χρόνια και ο νόμος τον οποίο έπρεπε οι ίδιοι να υποστηρίξουν, τον δικό τους νόμο, τον ν. 3321, δεν στηρίχθηκε ποτέ απ’ αυτούς. Για ποιο λόγο; Είναι προφανές. Υπήρχε νόμος ο οποίος δεν ακουγόταν από τη διαπλοκή, η οποία δεν έστηνε κανένα πολιτικό δόκανο, όπως έκανε με μας, όπως σας είπε και ο κ. Ζώης και γνωρίζετε όλοι την τελευταία πολιτική πράξη του κ. Σηφουνάκη.
     Ειπώθηκε και από άλλες πλευρές ότι η Νέα Δημοκρατία δεν έχει θέσεις. Αντί να έχουμε ιδιαίτερα τη βοήθεια του ΠΑ.ΣΟ.Κ. για να υπερασπιστεί το Σύνταγμά μας, το άρθρο 14, παράγραφος 9, έκανε αυτό που δεν επιτρέπεται, γιατί ήταν οι ίδιοι που ψήφισαν αυτήν τη συνταγματική διάταξη. Θα έπρεπε να είναι παρόντες για να βρούμε λύση. 
     Σας λέγω δε δύο πράγματα αναφορικά με αυτό. Το ένα είναι γιατί δεν έφεραν τη δική τους πρόταση νόμου με τα νέα δεδομένα της Ευρωπαϊκής Ένωσης; Ας το κάνουν κάποια άλλη στιγμή, να τους ακούσουμε.
     Το άλλο είναι ότι και σήμερα από το Βήμα της Βουλής μας είπαν για τα περίφημα οκτώ σημεία. Αυτό, κατά τη δική μου άποψη –τα οποία μάλιστα είπαν ότι επεξεργάζονται- έχει και πολιτική «πλάκα», να μου επιτρέψετε, κύριε Πρόεδρε, τη φράση.
     Ποια οκτώ σημεία; Εδώ η Νέα Δημοκρατία δίνει μια συντεταγμένη μάχη, δείχνει μία συγκεκριμένη πορεία, ακολουθεί μία συγκεκριμένη φιλοσοφία και αυτοί μας μιλάνε για εκθέσεις ιδεών, τη στιγμή που μιλάμε για αυστηρή πολιτική και τη στιγμή που ο κ. Σημίτης, ως Πρωθυπουργός, κάθε φορά από το Βήμα της Βουλής έλεγε ότι θα παταχθεί η διαπλοκή. 
     Θα πρέπει να ξέρει το ΠΑ.ΣΟ.Κ. ότι όσες μάχες κι αν χρειαστεί να δώσουμε για το θέμα αυτό, θα τις δώσουμε, έστω κι αν είμαστε μόνοι μας. Πάντα θα φυγοδικούν. Πάντοτε στις μεγάλες δικλείδες, εκεί που γινόταν η αλλαγή της πορείας του τόπου, όπως το να μπούμε στην Ευρώπη, όπως το Σύνταγμα του 1974, ήταν απών το ΠΑ.ΣΟ.Κ.. Δεν θέλουν να συμμετέχουν στην πορεία του τόπου προς τα εμπρός.
     Κύριε Πρόεδρε, μας κατηγόρησαν για τη διαδικασία του κατεπείγοντος. Μα, προχθές έληξε η ημερομηνία, στις 31 του μηνός, και κοιτάμε να είμαστε συνεπείς προς τους πολίτες, προς το Σύνταγμά μας και προς την Ευρώπη, προλαβαίνοντας, καλύπτοντας το κενό που υπάρχει. Είναι συγκεκριμένες οι ημερομηνίες. 
     Αυτό ενοχλεί; Δηλαδή, τι έπρεπε να κάνουμε; Να αφήσουμε τα πράγματα ως έχουν με δεδομένο ότι ήδη έχουν παρέλθει τρεις μέρες από τη συγκεκριμένη ημερομηνία;
     Κύριε Πρόεδρε, επειδή δεν έχω χρόνο, θα πω και ένα ακόμη τελευταίο. Αγαπητοί συνάδελφοι, το ΠΑ.ΣΟ.Κ έτσι έκανε, έτσι κάνει και έτσι και θα κάνει. Να μάθουμε μια για πάντα τι σημαίνει πολιτική ΠΑ.ΣΟ.Κ. Το ΠΑ.ΣΟ.Κ  γνωρίζει πολύ καλά -και το κατήγγειλε και ο κύριος Κοινοβουλευτικός Εκπρόσωπός μας από το Βήμα πριν από λίγο- ότι θα φροντίζει πάντα γι’ αυτούς που υποβάλλει τα πολιτικά του σέβη -και δείτε και ακούστε ειδήσεις και οτιδήποτε άλλο- να είναι αυτοί οι οποίοι θα παίρνουν πάντα το μεγαλύτερο μερίδιο από την εξουσία που οι πολίτες έδωσαν σ’ εμάς. 
     Δυστυχώς, όταν ήμουν πριν από οκτώ χρόνια Βουλευτής σ’ αυτήν την Αίθουσα, κάποιος παλιός Κοινοβουλευτικός μού είπε, όταν τον ρώτησα τι σημαίνει πολιτική, πως εδώ σ’ αυτήν την Αίθουσα θα μάθω κάτι, ότι κάποιοι που είναι έξω θέλουν να μπουν μέσα με έμμεσο τρόπο και δεν θέλουν κοινοβουλευτικές ομάδες της Νέας Δημοκρατίας, του ΠΑ.ΣΟ.Κ , του Κομμουνιστικού Κόμματος και του Συνασπισμού. Θέλουν να ταχθούμε σε άλλες κοινοβουλευτικές ομάδες, σε άλλα συμφέροντα. Ε λοιπόν, δεν θα το κάνουμε, γιατί έχουμε ισχυρή Κυβέρνηση, ισχυρό Πρωθυπουργό και θα προχωρήσουμε μπροστά, για να δώσουμε στον τόπο καλύτερες μέρες. Τέρμα στα πολιτικά αστεία και τέρμα στις φυγοδικίες. Θέλουμε εδώ από το Βήμα της Βουλής να μας δίνουν το δικό τους στίγμα, να προχωρήσουμε όλοι μαζί μπροστά.
     Σας ευχαριστώ πολύ.
     (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης):  Ευχαριστούμε πολύ, κύριε συνάδελφε.
     Ο Υπουργός Επικρατείας, κ. Ρουσόπουλος έχει το λόγο.
     ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Κυρίες και κύριοι συνάδελφοι, δέκα μήνες πριν συζητούσαμε σ’ αυτήν εδώ την Αίθουσα το ν. 3310. Καλούμασταν τότε να αντιμετωπίσουμε ένα υπαρκτό και μείζον πρόβλημα, να οριοθετήσουμε τη σχέση μεταξύ των επιχειρήσεων που συνάπτουν δημόσιες συμβάσεις και των επιχειρήσεων Μέσων Μαζικής Ενημέρωσης, ώστε να αποτρέψουμε στο μέλλον ενδεχόμενο κίνδυνο άσκησης αθέμιτης επιρροής σε βάρος των αναθετουσών αρχών. Καλούμασταν να κάνουμε πράξη τη σχετική συνταγματική επιταγή, που επί χρόνια έμενε ανενεργός. Στη συζήτηση εκείνη περιμέναμε να ακούσουμε τις προτάσεις της Αντιπολίτευσης. Ακούσαμε προτάσεις και από το Κομμουνιστικό Κόμμα και από το Συνασπισμό της Αριστεράς. Δεν ακούσαμε ούτε προτάσεις ούτε επιχειρήματα από το ΠΑ.ΣΟ.Κ. Αυτό τότε εδικαιολογείτο από το γεγονός ότι δεν είχαν μεσολαβήσει παρά μόνο λίγες εβδομάδες από την προσχηματική και εν’ όψει της συζήτησης εκείνου του νομοσχεδίου κατάθεση από την πλευρά του ΠΑ.ΣΟ.Κ οκτώ γενικόλογων προτάσεων του κ. Παπανδρέου, ορισμένες εκ των οποίων, όπως αναλύθηκε τότε στην Αίθουσα της Βουλής, ήταν ήδη συνταγματική επιταγή και κάποιες άλλες ήταν αντισυνταγματικές. Ήταν λογικώς αδύνατο βεβαίως μέσα σ’ ένα μήνα να επεξεργαστούν τις προτάσεις τους. Ελλείψει λοιπόν επιχειρημάτων το ΠΑ.ΣΟ.Κ τότε μας καλούσε να αποσύρουμε το νόμο και να συζητήσουμε από μηδενική βάση, να συνεχίσουμε, δηλαδή, σε βάθος χρόνου αυτήν την αναρχία, την έλλειψη ουσιαστικού νόμου κατ’ επιταγήν του άρθρου 14, παράγραφος  9 του Συντάγματος, που το ίδιο είχε επιβάλει.
     Το τι ακολούθησε είναι γνωστό. Ο νόμος ψηφίστηκε και οι συστάσεις της Ευρωπαϊκής Ένωσης ως προς το ασυμβίβαστο διατάξεων του ν.3310 με την κοινοτική έννομη τάξη οδήγησαν την Κυβέρνηση στην απόφαση να αναστείλει την έναρξη εφαρμογής του και να αναζητήσει κοινό τόπο με την Ευρωπαϊκή Επιτροπή. Μετά από πολύμηνη διαβούλευση με εκπροσώπους της Ευρωπαϊκής Επιτροπής και με την πλήρη συμφωνία της επί του συνόλου των διατάξεών του, συζητούμε και καλούμαστε να ψηφίσουμε το σχέδιο νόμου για την τροποποίηση του ν.3310. 
     Με το σχέδιο νόμου και το πνεύμα του Συντάγματος τηρείται στο ακέραιο και η επιτευχθείσα λύση είναι συμβατή με την κοινοτική έννομη τάξη. Η Κυβέρνηση εκπληρώνει τη θεσμική της υποχρέωση και τηρεί στο ακέραιο την πολιτική της δέσμευση να χτυπήσουμε παθογένειες και στρεβλώσεις, να θεραπεύσουμε λάθη και παραλείψεις του παρελθόντος, να αντιμετωπίσουμε την αδιαφάνεια και τη διαπλοκή.
     Χθες το σχέδιο νόμου εισήχθη προς συζήτηση στην αρμόδια κοινοβουλευτική επιτροπή. Εκεί το ΠΑ.ΣΟ.Κ επέλεξε για τους δικούς του λόγους, αντί να συζητήσει και να καταθέσει έστω και μια πρόταση, να στήσει μια κακόγουστη θεατρική παράσταση.
     Επέλεξε να αποχωρήσει θορυβωδώς και εν σώματι, όπως θορυβωδώς και εν σώματι είχε προσέλθει στην επιτροπή, κάτι που στα δικά μου μάτια, αν μη τι άλλο, αποδεικνύει την προειλημμένη απόφαση. Το ερώτημα είναι γιατί το έκανε.
     Κυρίες και κύριοι συνάδελφοι, τους τελευταίους εννέα μήνες η Κυβέρνηση αναζητούσε έναν κοινό τόπο με την Ευρωπαϊκή Επιτροπή σε ένα πολύ δύσκολο θέμα. Για να κατανοήσουμε όλοι τη δυσκολία του θέματος, θέλω απλώς να σας θυμίσω ότι στην πρώτη κιόλας επιστολή που έστειλε η Ευρωπαϊκή Επιτροπή προς το ΠΑ.ΣΟ.Κ. και την οποία επιστολή το ΠΑ.ΣΟ.Κ. ουσιαστικά έβαλε στο συρτάρι, διότι δεν πήγε ποτέ να συζητήσει με την Ευρωπαϊκή Ένωση, και σε άλλες που ακολούθησαν οι κοινοτικοί επεσήμαναν ότι δεν πρέπει να εφαρμοστεί καν το 14.9. Αυτή ήταν η αρχική τους θέση. Δεν χρειάζεται εφαρμοστικός νόμος του Συντάγματος, δεν χρειάζεται καν το 14.9. 
     Πού φθάσαμε σήμερα σε σχέση με εκείνη την πρώτη θέση της Κοινότητας προς την κυβέρνηση του ΠΑ.ΣΟ.Κ.; Να τηρείται το 14.9 και ο νόμος ο οποίος έρχεται για ψήφιση στη Βουλή να είναι συμβατός με το Κοινοτικό Δίκαιο.
     Το ΠΑ.ΣΟ.Κ. επεξεργάζεται ακόμα τις περίφημες οκτώ προτάσεις. Επί δέκα μήνες τις διατυμπάνισαν, από τα τηλεοπτικά παράθυρα ή από συζητήσεις εντός της Αιθούσης της Βουλής. Την περασμένη μόλις εβδομάδα ο κ. Παπανδρέου είπε ότι τώρα τις επεξεργάζονται. 
     Αν χρειάζονται δέκα μήνες να επεξεργαστούν οκτώ γενικόλογες και αόριστες προτάσεις, καταλαβαίνετε ποια είναι η πρόθεσή τους για την πραγματική επιδίωξη της πάταξης της διαπλοκής. 
     Η σημερινή αποχώρηση του ΠΑ.ΣΟ.Κ. είναι η μάσκα για να κρύψει την αμηχανία του. Είναι η κορωνίδα στην ανευθυνότητα την οποία επέδειξε επί χρόνια στο θέμα της εφαρμογής του 14.9. Γιατί οι πάντες γνώριζαν ότι ψήφισε ένα νόμο για να μην τον εφαρμόσει. Ένα νόμο που ούτε καν για τα μάτια του κόσμου μπήκε, όπως σας είπα προηγουμένως και όπως ξέρουμε όλοι μας, στο κόπο να υπερασπιστεί στην Ευρωπαϊκή Ένωση. Δεν υπερασπίστηκε δηλαδή ούτε το νόμο ούτε το Σύνταγμά μας. Όμως, υπάρχουν απαντήσεις για όλα αυτά και νομίζω ότι οι απαντήσεις δόθηκαν με τον πιο περίτρανο τρόπο σήμερα. 
     Κυρίες και κύριοι συνάδελφοι, το ΠΑ.ΣΟ.Κ. έδωσε σήμερα μία ακόμη «ανυποχώρητη» μάχη, διά της αποχωρήσεως. Όπως ακριβώς είχε συνηθίσει να κάνει σε όλα τα μεγάλα θέματα. Εκείνο που ενταφιάσθη δεν είναι ο νόμος, όπως μας είπαν ο εισηγητής αλλά και ο Αρχηγός του ΠΑ.ΣΟ.Κ. Εκείνο που ενταφιάσθη πλήρως σήμερα είναι η αξιοπιστία του κόμματος της Αξιωματικής Αντιπολίτευσης. Ήθελε χρόνο για να συζητήσει αλλά δεν έμεινε. Προτίμησε να αποχωρήσει. Κατηγορούσε το νόμο ως αντικοινοτικό. Αυτό ήταν που κράδαινε ως σημαία στη συζήτηση που έγινε εδώ πριν από λίγους μήνες. Και τώρα που ευρέθη ο κοινός τόπος με την Ευρωπαϊκή Ένωση, επειδή δεν έχει να πει τίποτε επί της ουσίας, γιατί δεν ενδιαφέρεται για την ουσία της καταπολέμησης της διαπλοκής, απλώς αποχώρησε. 
     Συμμετέχει δήθεν στον προβληματισμό για την τηλεοπτική αναρχία, προβληματισμό που ανεδείχθη τις τελευταίες ημέρες περίτρανα και προτιμά, αντί να συζητήσει στην Αίθουσα της Βουλής, να συζητά στα τηλεοπτικά παράθυρα και καταγγέλλει στις τηλεοράσεις τη χθεσινή διαδικασία, τη διαδικασία του κατεπείγοντος. 
     Το ΠΑ.ΣΟ.Κ., κυρίες και κύριοι συνάδελφοι, εκλώσησε μία χήνα χρυσοτόκο της διαπλοκής και τώρα που η υπόθεση έχει φθάσει εκεί που έχει φθάσει, ποιεί τη νήσσα! 
     (Χειροκροτήματα από την πτέρυγα της Νέας Δημοκρατίας)
     Όμως, θα μου επιτρέψετε να πω ότι σημαντικότερο από όλα όσα συνέβησαν σήμερα, είναι ότι διά στόματος του Αρχηγού της Αξιωματικής Αντιπολίτευσης, ενταφιάσθη το 14.9. Και αυτό το οποίο ειπώθηκε χωρίς περαιτέρω ανάλυση –δεν μας είπε δηλαδή ο κ. Παπανδρέου σε ποια κατεύθυνση πρέπει να αλλάξει το 14.9- αυτό μπορεί και να αποδεικνύει γιατί ο Ευρωβουλευτής κ. Σηφουνάκης, ο οποίος σύμφωνα με τα Πρακτικά της Βουλής που είναι στη διάθεση του καθενός, εψήφισε το 14.9, έστειλε την περίφημη αυτή επιστολή, το έγγραφο στον επίτροπο Μακ Κρίβι, ζητώντας του, πρώτον, ουσιαστικά να παραπέμψει την Ελλάδα στο Δικαστήριο των Ευρωπαϊκών Κοινοτήτων και, δεύτερον, εμμέσως πλην σαφώς, λέγοντας ότι δεν χρειάζεται το 14.9.
     Κυρίες και κύριοι συνάδελφοι, ακούστηκε κριτική από την πλευρά των αριστερών κομμάτων. Ακούστηκαν και ορισμένες συγκεκριμένες παρατηρήσεις. Να μου επιτρέψετε να δώσω απαντήσεις σε ορισμένα σημεία.
     Στην κ. Κανέλλη, στο θέμα της διαφθοράς και της «ενεργητικής διαφθοράς», θέλω να της θυμίσω ότι η «ενεργητική διαφθορά» είναι ευρύτερος όρος της δωροδοκίας και επεξηγείται επακριβώς στην αιτιολογική έκθεση που συνοδεύει το νομοσχέδιο. 
     Στον κ. Κουβέλη θέλω να πω ότι το 14.9 του Συντάγματος πουθενά δεν αναφέρει ότι το ασυμβίβαστο είναι απόλυτο και a priori. Άρα δεν παραβιάζεται το Σύνταγμα από το σχέδιο νόμου που τίθεται σήμερα προς ψήφιση. Δεν πρέπει να αποδεικνύεται η αθέμιτη επιρροή; Αυτό είναι το πνεύμα του Συντάγματος. Να αποδείξει δηλαδή ότι ο έχων μέσο ενημέρωσης ή ως μετέχων σε μέσο ενημέρωσης και παραλλήλως μετέχων σε άλλη επιχείρηση ανάληψης δημοσίων συμβάσεων δεν πρέπει να χρησιμοποιήσει το μέσο ενημέρωσης προκειμένου να ασκήσει αθέμιτη επιρροή. Είναι, δηλαδή, σαν να λέμε πιο απλά αθώος μέχρις αποδείξεως του εναντίου. Όταν αποδειχθεί όμως, οι ποινές οι οποίες επιβάλλονται είναι ιδιαίτερα αυστηρές. 
     Και σ’ αυτό το σημείο απαντώντας στον κ. Τζέκη, το συνάδελφο του Κ.Κ.Ε., θέλω να πω ότι ο έλεγχος από την έκδοση της προκήρυξης του διαγωνισμού μέχρι την ολοκλήρωση της εκτέλεσης της σύμβασης είναι διαρκής. Άρα προλαβαίνει να εκδοθεί δικαστική απόφαση που θα καταδικάζει τον υποψήφιο για ενεργητική διαφθορά μέχρι να εκτελεστεί η σύμβαση. Δεν ισχύει, δηλαδή, το «ζήσε Μάη μου να φας τριφύλλι» που είπε. Εξάλλου πέραν της έκπτωσης του αναδόχου προβλέπεται και ο αποκλεισμός του για ένα χρόνο ή αν καθ’ υποτροπήν υπάρχει το αδίκημα, τότε για πέντε χρόνια. Η διάταξη λοιπόν δεν μπορεί να μείνει ανεφάρμοστη, όπως ειπώθηκε.
     Κυρίες και κύριοι συνάδελφοι, δεν θα επαναλάβω πολλά από τα όσα είπαν οι Βουλευτές του ΠΑ.ΣΟ.Κ. σε εκείνη τη συνεδρίαση, όταν ψηφίσαμε το ν. 3310. Θέλω μόνο να θυμίσω, για να αναδειχθεί η ανακολουθία του εισηγητή –να μη μιλήσω για άλλους- του κ. Χυτήρη. Μας ρωτούσε ο κ. Χυτήρης αν ισχυριζόμαστε στα σοβαρά ότι ο κατέχων το 1% των μετοχών μπορεί να είναι βασικός μέτοχος. Μας εμέμφετο δε, ότι αυτά, τα περί το 1%, είναι φαιδρότητες. Άλλοι Βουλευτές του ΠΑ.ΣΟ.Κ. μιλούσαν για κυνήγι μαγισσών και φαντασμάτων. Ένας μάλιστα έφτασε να πει ότι η ονομαστικοποίηση είναι ουτοπία. 
     Κορωνίδα όλων αυτών ήταν ότι δεν θα περάσει τίποτα από την Ευρωπαϊκή Επιτροπή. Τώρα βεβαίως που όλα πέρασαν από την Ευρωπαϊκή Επιτροπή, το ΠΑΣΟΚ δεν έμεινε αλλά προτίμησε να φύγει, να μη δώσει τη μάχη. Διότι άλλωστε ο κ. Παπανδρέου το είπε καθαρά και θα μου επιτρέψετε να κλείσω μ’ αυτήν τη φράση. Γιατί θεωρώ ότι αυτή η σημερινή φράση του κ. Παπανδρέου μπορεί να μείνει στην ιστορία ως μνημείο. «Όταν σηκώνεις», είπε ο κ. Παπανδρέου, «την ελληνική σημαία, πρέπει να είσαι σίγουρος για ένα αξιοπρεπές αποτέλεσμα, αλλιώς χάνει η χώρα». 
     Είμαι βέβαιος ότι αν τον άκουγε σήμερα ο Θεόδωρος Κολοκοτρώνης ο οποίος στην περίφημη ομιλία του το 1838 στην Πνύκα είπε «όταν σηκώσαμε τη σημαία δεν σκεφτήκαμε ούτε πόσα όπλα έχουμε ούτε πόσοι είναι μαζί μας», θα το ξανασκεφτόταν. Αυτή η φράση είναι μνημείο που χαρακτηρίζει την πολιτική με την οποία αντιμετώπισαν ως κυβέρνηση και αντιμετωπίζουν ως αντιπολίτευση όλα τα μεγάλα θέματα.
     (Χειροκροτήματα από την πτέρυγα της Νέας Δημοκρατίας)
     Σας ευχαριστώ πολύ και σας καλώ να ψηφίσετε το νομοσχέδιο. 
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ. Το λόγο έχει ο κ. Κουβέλης για τέσσερα λεπτά. 
     ΦΩΤΗΣ ΚΟΥΒΕΛΗΣ: Κύριε Πρόεδρε και κύριοι συνάδελφοι, δεν θα έπαιρνα το λόγο αν ο Υπουργός, ο κ. Ρουσόπουλος, δεν επιχειρούσε μια ερμηνεία του Συντάγματος η οποία είναι προφανές ότι βρίσκει αντίθετο όχι μόνον εμένα αλλά τον κάθε σωστό μελετητή του Συντάγματος. Και το θεωρώ αναγκαίο, κύριε Πρόεδρε, αν θέλετε αναγκαίο και για την καταγραφή των όσων θα πω, να αναφερθεί στα Πρακτικά τι ακριβώς λέει το Σύνταγμα, αγαπητέ κύριε Υπουργέ, κύριε Ρουσόπουλε. 
     Το Σύνταγμα καθιερώνει ένα γενικό ασυμβίβαστο. Η ιδιότητα του ιδιοκτήτη, του εταίρου, του βασικού μετόχου ή του διευθυντικού στελέχους επιχείρησης μέσων ενημέρωσης είναι ασυμβίβαστη με την ιδιότητα του ιδιοκτήτη, του εταίρου του βασικού μετόχου ή του διευθυντικού στελέχους επιχείρησης που αναλαμβάνει έναντι του δημοσίου ή νομικού προσώπου του ευρύτερου δημόσιου τομέα την εκτέλεση έργων ή προμηθειών ή την παροχή υπηρεσιών. 
     Θέλω να σας βεβαιώσω καλόπιστα ότι δεν υπάρχει άλλη ερμηνεία, παρά μόνο τούτη, ότι καθιερώνεται ένα γενικό ασυμβίβαστο. Εσείς πλησιάσατε το γενικό ασυμβίβαστο και εμείς το στηρίξαμε μαζί και με το Κομμουνιστικό Κόμμα, όταν φέρατε το ν. 3310. 
     Σήμερα τι συμβαίνει όμως; Να θυμάστε τη διάταξη όπως σας τη διάβασα. Καταργούνται όλα τα ασυμβίβαστα. Το Εθνικό Συμβούλιο Ραδιοτηλεόρασης εκδίδει απορριπτικές πράξεις για τα πιστοποιητικά διαφάνειας, εάν υπάρχει καταδίκη για ενεργητική ή παθητική διαφθορά. Και υπάρχουν και οι άλλες, οι συναφείς διατάξεις και περί της κοινοπραξίας. 
     Ότι καθιερώνει γενικό ασυμβίβαστο το άρθρο 14 παράγραφος 9, αυτό θέλω να σας διαβεβαιώσω ότι δεν επιδέχεται άλλη άποψη. Γι’ αυτό ακριβώς και υπερασπίστηκα την άποψη, την οποία εξέθεσα στην πρωτομιλία μου, ότι ουσιαστικά έχουμε κατάργηση της διατάξεως του άρθρου 14 παράγραφος 9. 
     Δεν θα αναφερθώ σε όλα τα άλλα τα οποία ανέφερα στην πρωτομιλία μου. Δεν θα επαναφέρω το τι έγινε στην Ευρωπαϊκή Ένωση. Δεν θα αναφέρω τη διελκυστίνδα μεταξύ της ελληνικής πολιτικής ζωής -διότι έτσι εγώ το εκλαμβάνω και όχι μόνο της Κυβέρνησης- και της Ευρωπαϊκής Ένωσης, αλλά είναι φρονιμότερο να μην αναφέρεστε σε ερμηνείες του άρθρου 14 παράγραφος 9 που δεν μπορούν να πείσουν. Με το άρθρο 14 καθιερώνεται με την παράγραφο 9 γενικό ασυμβίβαστο, το οποίο προσεγγίσατε –επαναλαμβάνω- με το ν. 3310/2005 και αυτήν την προσέγγιση την εγκαταλείπει το σημερινό νομοσχέδιο. Έτσι έχουν τα πράγματα. 
     Δώσατε τις ερμηνείες σας, τις εξηγήσεις σας για το σημερινό νομοσχέδιο. Δεν έχουμε πειστεί. Αντιθέτως, πειθόμεθα ότι εξακολουθεί, κύριοι Υπουργοί, αγαπητοί και αγαπητές συνάδελφοι της Νέας Δημοκρατίας, η πολιτική ζωή του τόπου να είναι δυνάμει υποθηκευμένη στα ποικιλώνυμα –επαναλαμβάνω τη διατύπωση- οικονομικά κέντρα, τα οποία εξασφαλίζουν την ισχύ τους και από τη λειτουργία των Μέσων Μαζικής Ενημέρωσης αλλά και από τη συστηματική εγκατάστασή τους στο χώρο των δημοσίων έργων, των δημοσίων προμηθειών και της παροχής υπηρεσιών προς το δημόσιο. 
     ΠΡΟΕΔΡΕΥΩΝ (Ιωάννης Τραγάκης): Το λόγο έχει ο Υπουργός Επικρατείας κ. Θεόδωρος Ρουσόπουλος.
     ΑΝΤΩΝΗΣ ΣΚΥΛΛΑΚΟΣ:  Κύριε Πρόεδρε, μπορώ να έχω το λόγο; Να με ακούσει και εμένα ο κύριος Υπουργός για δυο λεπτά; Θα μιλήσω για το ίδιο θέμα. 
     ΠΡΟΕΔΡΕΥΩΝ (Ιωάννης Τραγάκης): Κύριε Υπουργέ, θέλετε να ακούσετε και τον κ. Σκυλλάκο που θέλει να μιλήσει για το ίδιο θέμα; Για δυο λεπτά μόνο. 
     ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Παρακαλώ. 
     ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Σκυλλάκο, έχετε δύο λεπτά, όπως ζητήσατε.
     ΑΝΤΩΝΗΣ ΣΚΥΛΛΑΚΟΣ: Όλες οι πολιτικές δυνάμεις, όταν ψηφίζαμε το Σύνταγμα, θεωρούσαμε ότι είναι ασυμβίβαστη η ιδιότητα κάποιου ο οποίος έχει κανάλι, είναι ιδιοκτήτης μέσου ενημέρωσης με τη ιδιότητα επιχειρηματία που παίρνει δουλειές από το δημόσιο. Αυτή ήταν η θέληση όλης της Βουλής, του συνταγματικού νομοθέτη, δηλαδή υπήρχε αυτό που λένε οι νομικοί: «τεκμήριο αμάχητο». Τώρα αντιστρέφεται. 
     Η δική μας άποψη, λοιπόν, είναι ότι είναι σαφές το άρθρο 14 παράγραφος 9 και ότι παραβιάζεται το άρθρο 14 παράγραφος 9. Ο εκτελεστικός νόμος, αυτός που ψηφίζεται σήμερα, είναι σε αντίθεση με το άρθρο 14 παράγραφος 9, με το Σύνταγμα. 
     ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Υπουργέ, έχετε το λόγο. 
     ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Στο άρθρο 3 παράγραφος 1, 2 και 3 του νομοσχεδίου παραμένει το ασυμβίβαστο, το οποίο και επεκτείνεται στους μετόχους των μετόχων. Η διαπίστωση του ασυμβιβάστου γίνεται εκ των υστέρων και γίνεται με την έκδοση δικαστικής  απόφασης υπό την έννοια της αθέμιτης επιρροής που ασκεί ο έχων μέσο ενημέρωσης και παραλλήλως μετέχει σε μία άλλη επιχείρηση ανάληψης δημοσίων συμβάσεων.
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, μπορώ να έχω και εγώ το λόγο;
     ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Παυλόπουλε.
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Θα απαντήσω σε αυτά που είπε ο κ. Σκυλλάκος και ο κ. Κουβέλης. Και χαίρομαι πραγματικά γιατί αυτό σημαίνει διάλογος μέσα στη Βουλή, ιδίως σε τόσο μεγάλα θέματα, όπως είναι θέματα που αφορούν την ερμηνεία των συνταγματικών διατάξεων. Όχι βεβαίως διότι ό,τι λέμε εδώ δεσμεύει εκείνους που θα κρίνουν τη συνταγματικότητα στο μέλλον, αλλά γιατί αφήνει να διαφανεί τι πιστεύει η Βουλή την ώρα που νομοθετεί και πώς η Βουλή ερμηνεύει τις σχετικές διατάξεις. Γι’ αυτό χαίρομαι για το διάλογο. Και θέλω να ευχαριστήσω και τον κ. Κουβέλη και τον κ. Σκυλλάκο και όλους εκείνους οι οποίοι συμβάλλουν σε αυτήν την κατεύθυνση. Αναμφίβολα, το ασυμβίβαστο είναι όπως περιγράφεται μέσα ακριβώς στο Σύνταγμα και όπως το εξέθεσε ο κ. Ρουσόπουλος προηγουμένως.
     Είναι γνωστό, κύριε Κουβέλη, ότι το Σύνταγμα ερμηνεύεται και τελολογικά. Αυτός είναι ο στόχος, τον οποίον επεδίωκε -και επιδιώκει- ο συντακτικός νομοθέτης. Για να καταλάβετε ποια ήταν -και είναι- η διάθεση της Κυβέρνησης θα σας πω ότι όταν ψηφίσαμε το ν. 3310, επιλέξαμε την ερμηνεία εκείνη, η οποία ήταν η πιο αυστηρή. Όπως ξέρετε επίσης, δεν είμαστε εκτός πλαισίου Συντάγματος, αν επιλέξουμε -εξαιτίας του ότι πρέπει να υπάρχει και κοινός τόπος με την Ευρωπαϊκή Ένωση- μια ερμηνεία που είναι μέσα στο πλαίσιο, αλλά δεν είναι εκείνη, την οποίαν είχαμε προηγουμένως επιλέξει. 
     Τι λέει το Σύνταγμα; Ασυμβίβαστο. Γιατί ασυμβίβαστο; Ποιος είναι ο λόγος της καθιέρωσης του ασυμβιβάστου; Για να μη χρησιμοποιείται το μέσο δι’ αλλότριο σκοπό, όχι δηλαδή για την ενημέρωση, αλλά για την εξυπηρέτηση συμφερόντων κατά την ανάθεση δημοσίων συμβάσεων. Νομίζω πως συμφωνούμε όλοι ότι το ασυμβίβαστο δεν έχει τη μορφή ενός ιδεολογήματος. Επιδιώκει ένα συγκεκριμένο στόχο. Και ο στόχος του ασυμβιβάστου είναι να μένει το Μέσο Μαζικής Ενημέρωσης προσηλωμένο στις αρχές της αντικειμενικής ενημέρωσης, όπως αυτές περιγράφονται στο 15, το οποίο δεν πρέπει να ξεχνάμε ποτέ. Άρα, λοιπόν, μεταξύ αυτής της πρώτης ερμηνείας του ν. 3310, που επιλέξαμε, και αυτής που επιλέγουμε τώρα, που διατηρεί το ασυμβίβαστο στο ακέραιο, όπως το λέει και ο νόμος, αλλά αποδεικνύεται εκ των υστέρων εάν και κατά πόσο υπήρξε αυτή η επιρροή με δικαστική απόφαση, δεν υπάρχει αντίφαση. Και αυτή η δεύτερη ερμηνεία είναι απολύτως μέσα στο πλαίσιο του Συντάγματος και σε καμιά περίπτωση δεν θίγει την ίδια την ουσία του ασυμβιβάστου. Απλώς αποδεικνύεται με άλλον τρόπο το αν υπήρξε ή όχι αθέμιτη επιρροή, πράγμα που είναι και ο τελικός στόχος του συντακτικού νομοθέτη με βάση την τελολογική ερμηνεία. 
     Θα συμφωνήσω μαζί σας στο εξής: Ότι η πρώτη ερμηνεία του ν. 3310, η ερμηνεία δηλαδή που είχαμε δώσει όταν ψηφίσαμε τον 3310, ήταν η ερμηνεία εκείνη, η οποία σε καμιά απολύτως περίπτωση δεν άφηνε το περιθώριο ερμηνευτικού σφάλματος. Εξαρτάται όμως από την πολιτεία, κύριε Κουβέλη. Γιατί σας είπα –το επαναλαμβάνω για μια ακόμη φορά, κύριε συνάδελφε- ότι το ζήτημα δεν είναι μόνο τι νόμους ψηφίζουμε, αλλά και πώς τους εφαρμόζουμε. Εναπόκειται στην πολιτεία, εναπόκειται στα όργανα που είναι αρμόδια να αποδείξουν πως παρά το γεγονός ότι αυτή η δεύτερη ερμηνεία του Συντάγματος, που είναι μέσα στο πλαίσιο του άρθρου 14 παράγραφος 9, δεν έχει την ίδια αυστηρότητα με την πρώτη, εντούτοις η εφαρμογή μπορεί να διασφαλίσει στο ακέραιο ό,τι ακριβώς προβλεπόταν και με την πρώτη ρύθμιση. 
     Ευχαριστώ πολύ. 
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υπουργέ. 
     Κυρίες και κύριοι συνάδελφοι, κηρύσσεται περαιωμένη η συζήτηση επί της αρχής του νομοσχεδίου του Υπουργείου Εσωτερικών, Δημόσιας Διοίκησης και  Αποκέντρωσης «Τροποποίηση του ν. 3310/2005 «Μέτρα για τη διασφάλιση της διαφάνειας και την αποτροπή καταστρατηγήσεων κατά τη διαδικασία σύναψης δημοσίων συμβάσεων» (ΦΕΚ 30 Α΄/14.2.2005)».
     Ερωτάται το Σώμα: Γίνεται δεκτό το νομοσχέδιο επί της αρχής;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΑΝΤΩΝΗΣ ΣΚΥΛΛΑΚΟΣ: Κατά πλειοψηφία.
     ΦΩΤΗΣ ΚΟΥΒΕΛΗΣ: Κατά πλειοψηφία. 
     ΠΡΟΕΔΡΕΥΩΝ (Ιωάννης Τραγάκης): Συνεπώς το νομοσχέδιο του Υπουργείου Εσωτερικών, Δημόσιας Διοίκησης και Αποκέντρωσης «Τροποποίηση του ν. 3310/2005 «Μέτρα για τη διασφάλιση της διαφάνειας και την αποτροπή καταστρατηγήσεων κατά τη διαδικασία σύναψης δημοσίων συμβάσεων» (ΦΕΚ 30 Α΄/14.2.2005)» έγινε δεκτό επί της αρχής κατά πλειοψηφία. 
     Εισερχόμεθα στη συζήτηση των άρθρων. 
     Κύριε Υπουργέ, έχετε  κάτι να πείτε επί των άρθρων; 
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Πρώτον, κύριε Πρόεδρε, θα ήθελα να προτείνω στην Εθνική Αντιπροσωπεία να συζητήσουμε όλα τα άρθρα σε μία ενότητα. 
     ΠΡΟΕΔΡΕΥΩΝ (Ιωάννης Τραγάκης): Το Σώμα συμφωνεί;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
     ΠΡΟΕΔΡΕΥΩΝ (Ιωάννης Τραγάκης): Το Σώμα συμφώνησε. 
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Το δεύτερο: Παράκληση να δεχθείτε μία αλλαγή  καθαρά φραστική. Το λέω και για τα Πρακτικά και για τους συναδέλφους. Είναι στο άρθρο 3, παράγραφος 4, στο εδάφιο 3. Σας διαβάζω τη διατύπωση που έχει σήμερα, αυτήν τη στιγμή: «Με την οριστική καταδικαστική απόφαση που έχει ισχύ δεδικασμένου πρέπει να διαπιστώνεται η ανωτέρω αξιόποινη πράξη του υποψηφίου, ο οποίος συνδέεται με την επιχείρηση μέσων ενημέρωσης, εξαιτίας της κατά τα ως άνω συνδρομής των ασυμβιβάστων ιδιοτήτων και απαγορεύσεων του νόμου αυτού και να αποδεικνύεται η τέλεση της αξιόποινης πράξης του και η ιδιότητα του υποψηφίου ως φυσικού αυτουργού ή ηθικού αυτουργού ή συναυτουργού ή άμεσου συνεργού στην τέλεση του αδικήματος της ενεργητικής διαφθοράς». 
     Η διατύπωση, όπως έχει, μπορεί να αφήσει κενά σε ό,τι αφορά την ερμηνεία, διότι μιλάει για «υποψήφιο». Ενώ αν το δείτε, δεν είναι υποψήφιος, είναι  η «επιχείρηση». Πρέπει λοιπόν να αλλάξει αυτή η διατύπωση. Σας προτείνω την εξής διατύπωση: «Με την οριστική καταδικαστική απόφαση που έχει ισχύ δεδικασμένου, πρέπει να διαπιστώνεται η ανωτέρω αξιόποινη πράξη της επιχείρησης Μ.Μ.Ε., με την οποία συνδέεται ο υποψήφιος, εξαιτίας της κατά τα ως άνω συνδρομής των ασυμβιβάστων ιδιοτήτων και απαγορεύσεων του νόμου αυτού και να αποδεικνύεται η τέλεση της αξιόποινης πράξης του υποψηφίου αυτού και η ιδιότητά του ως φυσικού αυτουργού ή ηθικού αυτουργού ή συναυτουργού ή άμεσου συνεργού στην τέλεση του αδικήματος της ενεργητικής διαφθοράς».
     Επαναλαμβάνω: «Με την οριστική καταδικαστική απόφαση που έχει ισχύ δεδικασμένου, πρέπει να διαπιστώνεται η ανωτέρω αξιόποινη πράξη της επιχείρησης Μ.Μ.Ε., με την οποία συνδέεται ο υποψήφιος, εξαιτίας της κατά τα ως άνω συνδρομής των ασυμβίβαστων ιδιοτήτων και απαγορεύσεων του νόμου αυτού και να αποδεικνύεται η τέλεση της αξιόποινης πράξης του υποψηφίου αυτού και η ιδιότητά του ως φυσικού αυτουργού ή ηθικού αυτουργού ή συναυτουργού ή άμεσου συνεργού στην τέλεση του αδικήματος της ενεργητικής διαφθοράς». 
     Ευχαριστώ πάρα πολύ.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ.
     Προτού δώσω το λόγο στον εισηγητή της Πλειοψηφίας, θα ήθελα να γνωστοποιήσω ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στην έκθεση με θέμα: «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων, είκοσι ένας μαθητές και μαθήτριες και τρεις συνοδοί-καθηγητές από το Γυμνάσιο Τσαγκαράδας Μαγνησίας.
     Η Βουλή τους καλωσορίζει.
     (Χειροκροτήματα από όλες τις πτέρυγες της Βουλής)
     Ο εισηγητής της Πλειοψηφίας κ. Χρήστος Ζώης έχει το λόγο για τέσσερα λεπτά.
     ΧΡΗΣΤΟΣ ΖΩΗΣ: Κύριε Πρόεδρε, όπως είπα και στην πρώτη μου τοποθέτηση κατά τη συζήτηση επί της αρχής, η Κυβέρνηση βρέθηκε, αμέσως μετά την ψήφιση του ν.3310, μπροστά σε μια παγερή στάση των αρμοδίων της Ευρωπαϊκής Επιτροπής, μπορεί να πει κανείς εξαιτίας και της πληροφόρησης που είχαν, αναρμοδίως ίσως, από διάφορα κέντρα των Αθηνών. Πάντως εν’ όψει αυτής της παγερής υποδοχής του ν. 3310 υιοθετήθηκε μια σκληρή, αταλάντευτη αρχικά στάση, που εξειδικευόταν στην οδηγία «μην κάνετε καν τον κόπο να φέρετε εκτελεστικό του Συντάγματος νόμο».
     Από αυτήν την παγερή πρώτη στάση η Κυβέρνηση με πίστη, με αυτοπεποίθηση, με περισσή προσπάθεια, κόντρα σε κάθε αντίθετη πρόβλεψη, κόντρα σε κάθε προγνωστικό και στοίχημα που έβαζαν δυστυχώς ακόμα και Βουλευτές της Αξιωματικής Αντιπολίτευσης για την τύχη του ν. 3310, επέμεινε και έπεισε τους παράγοντες της Ευρωπαϊκής Επιτροπής ότι καλώς υπάρχει εκτελεστικός του Συντάγματος νόμος και καλά θα κάνει και η Ευρωπαϊκή Επιτροπή να σεβαστεί την αρχή ότι υπάρχει ελληνικό Σύνταγμα και ότι σε αυτό όλοι και πρωτίστως και πάνω απ’ όλους οι κοινοβουλευτικοί οφείλουν υπακοή και σεβασμό.
     Έτσι, λοιπόν, αν κάποιος πρέπει να πει κάτι για τα άρθρα, αυτό είναι να επικαλεσθεί με δύο-τρεις συγκεκριμένες αναφορές ότι πέραν του μαχητού τεκμηρίου του ασυμβίβαστου μεταξύ δύο διαφορετικών ιδιοτήτων που μπορούσαν να συγκεντρώνονται στο ίδιο πρόσωπο, δεν άλλαξαν άλλα πράγματα. Αυτό αποδεικνύει, κόντρα, ξαναλέω, σε αντίθετες προβλέψεις, ότι είχε δίκιο η Κυβέρνηση που πήρε το ρίσκο, ανέλαβε τον κίνδυνο της νομοθετικής πρωτοβουλίας και επέμεινε μέχρι τέλους.
     Έτσι, λοιπόν, κύριε Πρόεδρε, δεν αλλάζει στο σχέδιο νόμου που συζητάμε σήμερα, το οποίο είναι τροποποίηση του ν. 3310 ούτε το πλαίσιο των ποινών που επιβάλλονται ούτε ο τρόπος με τον οποίο ασκείται ο έλεγχος από τη σύναψη έως και την ολοκλήρωση μιας σύμβασης με αφορμή ένα διαγωνισμό μιας αναθέτουσας αρχής του δημοσίου. Το Ε.Σ.Ρ. συνεχίζει να διατηρεί αρχείο και των επιχειρήσεων που εκτελούν συμβάσεις και των επιχειρήσεων μέσων ενημέρωσης.
     Δεν αλλάζει η έννοια του «Βασικού Μετόχου». Έκανε επ’ αυτού αναφορά ο κ. Ρουσόπουλος προηγουμένως. Συνεχίζεται να προσδιορίζεται με βάση το ποσοστό του 1%. Δεν αλλάζουν οι διατάξεις για τους συγγενείς και για τα παρένθετα πρόσωπα. Δεν αλλάζει η υποχρέωση ονομαστικοποίησης των μετοχών έως και φυσικού προσώπου. Δεν αίρεται η απαγόρευση συμμετοχής υπεράκτιων, αλλιώς off shore, εταιρειών σε επιχειρήσεις μέσων ενημέρωσης. Δεν αλλάζει επίσης η υποχρέωση δήλωσης του «πόθεν έσχες» για όσους συμμετέχουν σε αυτές τις επιχειρήσεις. Συνεχίζει περαιτέρω να υφίσταται ο προληπτικός έλεγχος του Ε.Σ.Ρ. για αναθέσεις έργων πάνω από 1.000.000 ευρώ. 
     Κύριε Πρόεδρε, συνεπώς μπορούμε να πούμε, όσον αφορά και την εξήγηση που έδωσε ο κ. Παυλόπουλος για την ανάγκη να δούμε με μια άλλη ματιά την κατάληξη της απόπειρας της κυβερνητικής νομοθετικής πρωτοβουλίας στα πλαίσια μιας τελολογικής ερμηνείας του Συντάγματος, ότι η Κυβέρνηση δεν έχει να δώσει λόγο σε κανέναν, δεν έχει να απολογηθεί σε κανέναν, πολύ περισσότερο δε στην Αξιωματική Αντιπολίτευση. Και αυτό γιατί αποδεικνύεται και από αυτήν τη συζήτηση ότι παραμένει ως προς τις προθέσεις της, ως προς τη βούλησή της, ως προς την προσπάθειά της αταλάντευτη στο στόχο που έχει θέσει να αντιμετωπίσει και τη διαπλοκή και να διασφαλίσει ταυτόχρονα και παράλληλα την πολυφωνία των μέσων ενημέρωσης.
     Όμως, κύριε Πρόεδρε, με την ανοχή σας -γιατί όπως διαπιστώσαμε δεν υπήρξε δικαίωμα δευτερολογίας- θέλω να κάνω και ένα-δυο πολύ σύντομα σχόλια για τον τρόπο με τον οποίο επέλεξε το ΠΑ.ΣΟ.Κ. να αντιμετωπίσει την πρόκληση και για το ίδιο και για το σύνολο των πολιτικών δυνάμεων της σημερινής συζήτησης. Και αν βεβαίως δέχομαι με στωικότητα την κριτική της Αριστεράς στο σύνολό της -και οφείλω να πω ότι πρέπει να ανεχόμαστε την καλόπιστη κριτική με τον τρόπο που αποδεχθήκαμε και την καλόπιστη συνεισφορά της όταν «οικοδομούσαμε» εδώ μέσα το ν.3310- στην ίδια ακριβώς λογική οφείλουμε όλοι να μεμφθούμε και να παραδώσουμε στην κρίση του ελληνικού λαού την κοινοβουλευτική στάση της Αξιωματικής Αντιπολίτευσης. 
     Η Αξιωματική Αντιπολίτευση σήμερα με τον τρόπο που επέλεξε να αντιμετωπίσει τις ευθύνες της, και για την ψήφιση του άρθρου 14 παράγραφος 9 του Συντάγματος και για την ψήφιση ενός νόμου, που ουδέποτε χρειάστηκε να εφαρμόσει –προφανώς γιατί γνώριζε κατά την ψήφισή του ότι δεν θα κληθεί ποτέ να τον εφαρμόσει- απώλεσε τον τίτλο της αξιωματικής αντιπολίτευσης και κράτησε για λογαριασμό της τον τίτλο της «μερικώς» αξιωματικής αντιπολίτευσης. «Μερικώς», γιατί αποδεικνύεται από την πρακτική ότι ασκεί τα αντιπολιτευτικά της καθήκοντα συγκυριακά κατά τρόπο που επιλέγει, που τη συμφέρει, χωρίς να μπαίνει στον κόπο να αναλαμβάνει τις ευθύνες που της αναλογούν. Και για τις ευθύνες αυτές με αφορμή ελπίζω, κύριε Υπουργέ, τα άλλα σχέδια νόμου, που εξαγγείλατε και επαναβεβαιώσατε και σήμερα από τη Βουλή ότι θα φέρετε τόσο για την αδειοδότηση των μέσων ενημέρωσης όσο και για τη συγκέντρωση των μέσων ενημέρωσης, για τις ευθύνες αυτές θα είναι εδώ τότε παρούσα και θα τα ξαναπούμε. 
     Κύριε Πρόεδρε, δεν έπεσε στην πολιτική ζωή του τόπου με αλεξίπτωτο σήμερα ή έστω πριν από δέκα μήνες η Αξιωματική Αντιπολίτευση. Ήταν η υπεύθυνη κυβέρνηση για πολλά χρόνια. Ψήφισε νόμους. Εισηγήθηκε την Συνταγματική Αναθεώρηση. Ψήφισε συνταγματικά άρθρα. Και σήμερα το τελευταίο που περίμενα να κάνει η Αξιωματική Αντιπολίτευση είναι αντί μιας κριτικής και μιας πολιτικής στάσης, να ασκείται, να εξασκείται, να αναλώνεται και να περιορίζεται στην παράθεση σκωπτικών σχολίων, καλαμπουριών και ευφάνταστων, αν θέλετε, αστείων, ευφυολογημάτων, που φέρνουν υποτίθεται σε δύσκολη θέση την Κυβέρνηση. Δεν αντιλήφθηκαν ότι σήμερα απώλεσαν με ευθύνη τους το ρόλο για τον οποίο τους επέλεξε ο ελληνικός λαός.
     Ευχαριστώ και για την ανοχή σας. 
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
     Ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ. Σκυλλάκος έχει το λόγο.
     ΑΝΤΩΝΗΣ ΣΚΥΛΛΑΚΟΣ: Για το κεντρικό ζήτημα του νομοσχεδίου μιλήσαμε αρκετά. Σε ό,τι αφορά το άρθρο 3. Καταργείται το γενικευμένο ασυμβίβαστο και μπαίνουν οι δικαστικές αποφάσεις. Πρέπει να υπάρξει δικαστική απόφαση, που να καταδικάζει κάποιον για ενεργητική διαφθορά, δηλαδή για δωροδοκία. Εδώ θα πρέπει να σημειώσω, επειδή ακούστηκαν πολλά, σύμφωνα με αυτά που διαβάζουμε, ότι αν ασκηθούν ένδικα μέσα, που τραβάνε σε μάκρος μέχρι να εκδικαστούν, σημαίνει ότι θα έχει τελειώσει το έργο και εκ των υστέρων θα έρχεται η όποια καταδίκη. 
     Στο άρθρο 2 παράγραφος 5 ανατρέπεται το 1%. Δεν συμφωνώ με τον εισηγητή της Νέας Δημοκρατίας, διότι αλλάζουν πάρα πολλά. Στο άρθρο 2 παράγραφος 1 καταργείται το 1% στην εξής περίπτωση: Πρώτα έλεγε ότι σε κάθε περίπτωση είναι ασυμβίβαστο αν κάποιος έχει το 1%. Τώρα λέει  όχι μόνο να έχει το 1%, αλλά να είναι και μέσα στους δέκα πρώτους. Δηλαδή μπαίνει σαν προϋπόθεση. Άλλες πέντε προϋποθέσεις που ήταν διαζευκτικά ή το ένα ή το άλλο, δηλαδή ή το 1% ή μία από τις πέντε περιπτώσεις, αλλάζουν. Τώρα λέει και το 1% και να συνυπάρχει και μία από τις πέντε περιπτώσεις. Η πρώτη απ’ αυτές τις περιπτώσεις είναι να είναι μέσα στους δέκα πρώτους μετόχους.
     Τι συμβαίνει πρακτικά; Αν έχουμε εννιά μετόχους που έχουν από 10%, ο δέκατος για να θεωρηθεί ότι εμπίπτει σ’ αυτή την περίπτωση πρέπει να έχει ποσοστό 9% για να είναι μέσα στους δέκα. Αυτό σημαίνει ότι το όριο μπορεί να φθάσει θεωρητικά μέχρι και 9%. Δεν μπορώ να το αναλύσω περισσότερο. Ως νομικοί δείτε το, μήπως κάνουμε λάθος. Εμείς το έχουμε διασταυρώσει αυτό που λέμε.
     Καταργείται, λοιπόν, το 1% γιατί μπαίνουν προσθετικά και άλλες προϋποθέσεις. 
     Στο άρθρο 3 παράγραφος 2 περιορίζεται η έννοια των παρένθετων προσώπων, διότι ακόμα και η σύζυγος και τα τέκνα θα μπορούν να δανειοδοτηθούν και να εμφανίσουν έτσι ότι δεν εξαρτώνται από τον πατέρα. Άρα θα έχουν αυτοτέλεια και συνεπώς δεν θα θεωρούνται παρένθετα πρόσωπα και δεν θα έχουν κώλυμα. 
     Στο άρθρο 3 παράγραφος 4 εάν κάποια εταιρεία, που συμμετέχει σε κοινοπραξία, θεωρηθεί υπεύθυνη ότι έχει ασυμβίβαστο ή αν υπήρξε καταδικαστική απόφαση, δεν επηρεάζεται ολόκληρη η κοινοπραξία. Η κοινοπραξία «βγαίνει λάδι».
     Στο άρθρο 7 περιορίζονται σε τέσσερις περιπτώσεις τα πρόστιμα. Να μην αναλύσω σε ποιες περιπτώσεις. Είναι τέσσερις περιπτώσεις που αφορούν πρόστιμα που γίνονται μικρότερα από τα διοικητικά. Και όχι μόνο αυτό, αλλά και στο άρθρο 7 καταργείται και η υποχρέωση του επιχειρηματία να ελέγχει τα φυσικά ή τα νομικά πρόσωπα, που είναι μέλη, για το αν έχουν ασυμβίβαστο. Καταργείται ο έλεγχος. Οι συνάδελφοι της Νέας Δημοκρατίας αν διαβάσουν τα Πρακτικά θα δουν ότι πρόκειται για αλλαγές που τις επέβαλε η Ευρωπαϊκή Ένωση.
     Και το κυριότερο. Στο άρθρο 8 και στο άρθρο 10 οι εταιρείες που δεν θα ονομαστικοποιούν τις μετοχές τους θα είναι σχεδόν το σύνολο των επιχειρήσεων, όσες συμμετέχουν στο Χρηματιστήριο είτε σε χώρα-μέλος της Ευρωπαϊκής Ένωσης, δηλαδή και της Ελλάδας είτε σε χώρες του Ο.Ο.Σ.Α.. Αυτό αφορά και τους εργολάβους και τους ιδιοκτήτες μέσων ενημέρωσης. Άρα τέρμα και στην ονομαστικοποίηση.
     Επίσης ξένες εταιρείες που δεν είναι πλέον στο Χρηματιστήριο και δεν ανήκουν στον ΟΟΣΑ, είναι μικρές και επικαλούνται το δίκιο της χώρας ότι δεν είμαστε υποχρεωμένοι να ονομαστικοποιούμε και ότι δεν μπορούν να φέρουν ούτε πρόσθετα στοιχεία για το ποια είναι τα μέλη τους, φυσικά πρόσωπα, τότε το βάρος της απόδειξης ότι έχει στοιχεία και δεν μας τα δίνει μεταφέρεται στο ελληνικό δημόσιο, ενώ με τον παλιό νόμο έπρεπε να το αποδείξει η ξένη εταιρεία, που δεν παρουσίαζε τα στοιχεία.
     Τέλος με το πρώην άρθρο 12 που γίνεται άρθρο 10 θα μπορούν οι ιδιοκτήτες Μ.Μ.Ε. να έχουν μετοχές και σε άλλα Μ.Μ.Ε., εκτός αν ανατραπεί αυτό με το νέο νόμο που θα συζητήσουμε, όταν θα έρθει για τη συγκέντρωση των Μ.Μ.Ε.. Ενώ αυτό δεν υπήρχε πριν, τώρα στο άρθρο 10 υπάρχει δυνατότητα να έχουν μετοχές και σε άλλα Μ.Μ.Ε. οι καναλάρχες και οι εκδότες. Αυτό προδικάζει το τι θα είναι και εκείνος ο νόμος, γιατί το Υπουργείο γνωρίζει τι θα κάνει στον επόμενο νόμο, όταν τροποποιεί το ν. 3310 για να μπορεί να έχει μετοχές και σε άλλο μέσο ενημέρωσης, εκτός αν κάνουμε λάθος και δεν διαβάζουμε σωστά. Μέσα σε είκοσι τέσσερις ώρες, ίσως δεν προλάβαμε, αλλά λέω 99,99% για να μην πω 100% είναι ακριβώς τα πράγματα, όπως τα λέμε. Ψάξτε τα και θα δείτε. 
     ΠΡΟΕΔΡΕΥΩΝ (Ιωάννης Τραγάκης): Ο Κοινοβουλευτικός Εκπρόσωπος του Συνασπισμού Ριζοσπαστικής Αριστεράς κ. Φώτης Κουβέλης έχει το λόγο. 
     ΦΩΤΗΣ ΚΟΥΒΕΛΗΣ: Ευχαριστώ, κύριε Πρόεδρε. 
     Θα είμαι πάρα πολύ σύντομος. Είναι προφανές ότι καταψηφίζω όλα τα άρθρα του νομοσχεδίου για την ταυτότητα, αν θέλετε, του λόγου προς όλα εκείνα τα οποία είπα στη συζήτηση επί της αρχής. 
     Θα ήθελα, όμως, να επισημάνω καίρια ζητήματα, τα οποία διαφοροποιούν τις ρυθμίσεις του παρόντος νομοσχεδίου σε σχέση και σύγκριση με τις ρυθμίσεις του ν. 3310. Με τις νέες διατάξεις καταργούνται όλα τα ασυμβίβαστα, ενώ εισάγεται μόνο η προϋπόθεση της άσκησης ενεργητικής ή παθητικής δωροδοκίας, διαφθοράς σε βάρος των αναθετουσών αρχών του δημοσίου. Οι υποψήφιοι σε διαγωνιστικές διαδικασίες του δημοσίου αποκλείονται εάν, μετά την έκδοση της καταδικαστικής απόφασης με ισχύ δεδικασμένου, αποδειχθεί ότι λόγω της ασυμβίβαστης ιδιότητάς τους διέπραξαν το αδίκημα της ενεργητικής διαφθοράς, κατά την έννοια του Κοινοτικού Δικαίου. 
     Δεύτερη διαφορά καίρια σε σχέση με τη ρύθμιση του ν. 3310/2005: Σύμφωνα με το παρόν νομοσχέδιο το Εθνικό Συμβούλιο Ραδιοτηλεόρασης εκδίδει απορριπτικές πράξεις μόνο αν προηγηθεί καταδικαστική απόφαση συνεπεία καταγγελίας για ενεργητική ή παθητική διαφθορά. 
     Άλλη καίρια παραποίηση, η απαγόρευση -δεν αναφέρω όλα εκείνα που γνωρίζετε- αναφορικά με τα παρένθετα πρόσωπα, ισχύει σε περίπτωση που αποδειχθεί από δικαστική αρχή η άσκηση ενεργητικής δωροδοκίας με ισχύ δεδικασμένου. Είναι τελείως διαφορετική η ρύθμιση αυτή από εκείνη του ν. 3310. Στην ουσία δηλαδή καταργείται το ασυμβίβαστο και για τα παρένθετα πρόσωπα.
     Επίσης θεωρώ καίριας σημασίας, γι’ αυτό κάνω και τη σχετική αναφορά το θέμα, για την ονομαστικοποίηση των μετοχών. Με το παρόν νομοσχέδιο καταργείται η υποχρέωση ονομαστικοποίησης μετοχών μέχρι φυσικού προσώπου για εταιρείες που είναι εισηγμένες στα χρηματιστήρια κρατών-μελών της Ευρωπαϊκής Ένωσης ή του Ο.Ο.Σ.Α.. Αντιλαμβάνεστε ότι πρόκειται για μεγάλη απόσταση μεταξύ των ρυθμίσεων του ν. 3310 και του παρόντος νομοσχεδίου. 
     Περαιτέρω, και τελειώνω με αυτή την επισήμανση, έχει μια ρύθμιση, σύμφωνα με την οποία αντιμετωπίζονται θέματα κοινοπραξιών και, λέει, αν η εκτέλεση της δημόσιας σύμβασης έχει ανατεθεί σε κοινοπραξία, της οποίας ένα ή περισσότερα μέλη έχουν καταδικαστεί για τη διάπραξη του αδικήματος της ενεργητικής διαφθοράς ως φυσικοί ή ηθικοί αυτουργοί, τα μέλη αυτά κηρύσσονται έκπτωτα και τα υπόλοιπα μέλη συνεχίζουν την εκτέλεση της δημόσιας σύμβασης μεταξύ τους υποκαθιστώντας τα έκπτωτα μέλη, και πάντοτε με την προϋπόθεση ότι συναινεί η αναθέτουσα αρχή. 
     Μία πρόταση, παρά το γεγονός  ότι ξέρω πως δεν επιδέχεται βελτιώσεις το νομοσχέδιο. 
     Γιατί θέλετε τη συναίνεση της αναθέτουσας αρχής, προκειμένου για κοινοπραξίες στις οποίες διαπιστώνεται από ένα ή περισσότερα μέλη ότι έχουν υποπέσει στο αδίκημα για το οποίο αναφέρεται το νομοσχέδιο; Να δεσμεύεται η αναθέτουσα αρχή και να μην επιτρέπει τη δραστηριότητα αυτών των κοινοπραξιών. 
     Σας βεβαιώνω, κύριοι Υπουργοί –και θα το διαπιστώσετε- του λοιπού και για το φόβο των Ιουδαίων ότι όλα τα εμπορικά μορφώματα, όλα τα εμπορικά σχήματα, θα εμφανίζονται με τη μορφή των κοινοπραξιών. Θα εγκαταλειφθεί η μορφή της ανωνύμου εταιρείας και θα επιλέγεται συστηματικά η μορφή της κοινοπραξίας. Θα βάζουμε έναν, ο οποίος θα λειτουργεί ως «πολιορκητικός κριός» και θα αναλαμβάνει το ενδεχόμενο να κηρυχθεί έκπτωτος και οι άλλοι θα κάνουν τη δουλειά τους.
     Γι’ αυτό σας λέω να βγάλετε τουλάχιστον «τη δυνατότητα» της αναθέτουσας αρχής και να βάλετε «την υποχρέωση» της αναθέτουσας αρχής. 
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Κουβέλη.
     Κύριε Υπουργέ, έχετε το λόγο και με σας θα κλείσουμε.
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης):  Ευχαριστώ πολύ, κύριε Πρόεδρε.
     Και πάλι ευχαριστώ για τις παρατηρήσεις σας, κυρίες και κύριοι συνάδελφοι. Θα περιοριστώ στα δύο βασικότερα ζητήματα που ετέθησαν, ένα από τον κ. Σκυλλάκο και ένα από τον κ. Κουβέλη. 
     Όσον αφορά το ζήτημα, που ετέθη από τον κ. Σκυλλάκο, θα ήθελα να πω το εξής: Κύριε συνάδελφε, η υποχρέωση της ονομαστικοποίησης συναρτάται, όπως ξέρετε επίσης, και με τις κυρώσεις που αφορούν την ύπαρξη βασικού μετόχου με ποσοστό 1%. 
     Η ρύθμιση, όπως μπήκε και η οποία εξαιρεί από την υποχρέωση ονομαστικοποίησης τις εισηγμένες εταιρείες στο χρηματιστήριο χωρών των ευρωπαϊκών κοινοτήτων και τις χώρες του Ο.Ο.Σ.Α., σε καμία περίπτωση δεν θίγει την αντίστοιχη υποχρέωση της εταιρείας να παράσχει τα στοιχεία εκείνα από τα οποία φαίνεται αν υπάρχει μέτοχος, που έχει παραπάνω από το 1% και ο οποίος έχει τις ασυμβίβαστες ιδιότητες. Και σε περίπτωση που αυτό για λόγους που εκείνη επικαλείται δεν είναι εφικτό, πρέπει να αιτιολογεί ρητά την απόφασή της ενώπιον του Εθνικού Συμβουλίου Ραδιοτηλεόρασης, όπως προκύπτει από το συνδυασμό των άρθρων 8 και 10.
     Από εκεί και πέρα, εναπόκειται στο Εθνικό Συμβούλιο Ραδιοτηλεόρασης να κάνει τον έλεγχο εκείνο, ο οποίος εκ πρώτης όψεως, κατά τον ισχυρισμό των ενδιαφερομένων, φαίνεται να μην είναι εφικτός εξαιτίας της διασποράς των μετοχών των εταιρειών, που είναι εισηγμένες και στο Χρηματιστήριο εδώ, αλλά και αλλού. 
     Όπως ξέρετε, το ζήτημα είναι ποιο είναι το επίπεδο ελέγχου που ασκεί το Εθνικό Συμβούλιο Ραδιοτηλεόρασης. Και αν παρατηρήσατε –κάτι που δε θέλησε να δεχθεί η Αξιωματική Αντιπολίτευση, αλλά ούτε καν να δει- εκτός από τις λοιπές ρυθμίσεις, αναμορφώνεται εντελώς το Εθνικό Συμβούλιο Ραδιοτηλεόρασης με τις ρυθμίσεις του ν. 3310, τις οποίες δεν θίξαμε. Και δεν τις θίξαμε ούτε όταν αναστείλαμε την εφαρμογή. Γιατί αν είδατε τις διατάξεις, που αφορούν τη νέα δομή –και τις οποίες δεν θίξαμε καθόλου- θα διαπιστώσετε ότι η νέα δομή δεν αφορά τη σύνθεση –για να μη νομίσουν κάποιοι ότι πάμε να πειράξουμε τη σύνθεση για άλλους λόγους, που αυτοί θα υπέθεταν- αλλά σχετίζεται με την ενίσχυση της υποδομής του, ώστε να μπορεί να κάνει ελέγχους που τεχνολογικά είναι δυνατόν να γίνουν, ακόμα και σε περιπτώσεις, που οι εταιρείες λένε ότι αυτό δεν μπορεί να γίνει. 
     Το λέω αυτό, γιατί ξέρετε πολύ καλά ότι και αν βάλεις την ονομαστικοποίηση μέσω φυσικού προσώπου, που πολλές φορές δεν είναι εφικτή, αλλά έχεις ένα Εθνικό Συμβούλιο Ραδιοτηλεόρασης που δεν έχει τα μέσα να το ελέγξει αυτό, είναι δώρο άδωρον. 
     Προτιμήσαμε, ακριβώς για να είμαστε και σύμφωνοι με τη νομοθεσία της Ευρωπαϊκής Ένωσης, να ενισχύσουμε το Εθνικό Συμβούλιο Ραδιοτηλεόρασης προς αυτήν την κατεύθυνση. Και γι’ αυτόν ακριβώς το λόγο δεν κάνουμε πίσω σ’ αυτό το στόχο, τον οποίο είχαμε αρχικά. 
     Το δεύτερο που θέλω να παρατηρήσω για τον κ. Κουβέλη είναι το εξής: Κύριε Κουβέλη, αυτό που είπατε συμβαίνει μόνο στις περιπτώσεις εκείνες, που το έργο για παράδειγμα είναι εν τω τελειούσθαι. Όπως ξέρετε ένα δημόσιο έργο υπηρετεί δημόσιο συμφέρον και η μη ολοκλήρωσή του, όταν είναι στο τέλος, μπορεί πραγματικά να δημιουργήσει τεράστια προβλήματα. Δηλαδή, μπορείτε να δείτε ένα έργο που βρίσκεται στα τελειώματα να ανατίθεται σε άλλον ανάδοχο, ο οποίος ενδεχομένως δεν θα βρεθεί ποτέ να το αναλάβει…
     ΦΩΤΗΣ ΚΟΥΒΕΛΗΣ: Μου επιτρέπετε, κύριε Υπουργέ; 
     ΠΡΟΕΔΡΕΥΩΝ (Ιωάννης Τραγάκης): Επιτρέπετε τη διακοπή, κύριε Υπουργέ; 
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης):  Βεβαίως, κύριε Πρόεδρε, διάλογο κάνουμε. 
     ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Κουβέλη.
     ΦΩΤΗΣ ΚΟΥΒΕΛΗΣ: Και αν διαπιστωθεί στο μέσο της εκτέλεσης του έργου ή κατά τα πρώτα στάδια…
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Α, με συγχωρείτε πολύ. Αυτό εναπόκειται στη διακριτική ευχέρεια. Πρέπει να είναι στη διακριτική ευχέρεια, διότι η αρχή εκείνη που μπορεί να κρίνει ποιο είναι το δημόσιο συμφέρον, πρέπει να γνωρίζει τι θα συμβεί. 
     Θυμάστε τι ζήσαμε όλοι. Φέρνω ως χαρακτηριστικό παράδειγμα όχι διαπλοκής, αλλά επειδή ήταν ένα τυχαίο γεγονός -για να μη νομίσετε ότι μπλέκω τα πράγματα- τη μαραθώνια διαδρομή λίγο πριν από τους Ολυμπιακούς Αγώνες. Σκεφθείτε τι έγινε τότε. Δεν λέω. Θα έχουμε πολλά χρόνια να ξαναδούμε Ολυμπιακούς Αγώνες. Σκεφθείτε, όμως, έργα που μπορεί να είναι επείγοντα και να τελειώνουν και να χρειασθεί στην περίπτωση αυτή να ανατεθεί εξ υπαρχής το έργο σε εταιρείες που, ενδεχομένως, δεν θα θέλουν ποτέ να το πάρουν, γιατί δεν έχουν κανένα συμφέρον. Θα μείνει το έργο στη μέση, όταν η κύρωση, ούτως ή άλλως επιβάλλεται σε εκείνον που πρέπει να επιβληθεί; 
     Το άλλο που λέτε, εμείς δεν το φοβόμαστε. Θα σας πω γιατί. Η μορφή των κοινοπραξιών ούτως ή άλλως προσιδιάζει σε μεγάλα έργα και ούτως ή άλλως και σήμερα υπάρχει στα μεγάλα έργα. Και έτσι θα γίνεται πάντοτε, γιατί από μία εταιρεία μόνη δεν είναι δυνατόν να φαντάζεται κανείς ότι πολύ μεγάλα έργα είναι δυνατόν να γίνουν. Επομένως ό,τι γινόταν στο παρελθόν θα γίνεται τώρα. Απλώς, θέλουμε να πιστεύουμε ότι με την εφαρμογή του νόμου δεν θα υπάρχει αυτό το φαινόμενο που ξέραμε.
     Και κάτι άλλο θα πω σε όλους, γιατί κατηγορήθηκα και κατηγορήθηκε η Κυβέρνηση από τον κ. Παπανδρέου πως είπαμε τότε ότι αυτός ο νόμος άρχισε να εφαρμόζεται, πριν καν ισχύσει. 
     Αν πραγματικά αυτός ο νόμος ήταν αναποτελεσματικός και αν αυτός ο νόμος που ψηφίζουμε τώρα είναι αναποτελεσματικός, όπως κάποιοι λένε, γιατί τόσο μένος εναντίον του; Ποιος ο λόγος για τον οποίο και ο ν.3310, στην αρχική του μορφή και στη σημερινή μορφή στα σημεία που τροποποιείται, είναι αντικείμενο αυτής της επίθεσης; 
     Ο λόγος για τον οποίον πιστεύω ότι κάνουμε τη δουλειά μας είναι ακριβώς, το ότι δεν μας χαϊδεύουν τα αυτιά αυτοί που δεν θα έπρεπε να μας τα χαϊδεύουν. Εμείς θα κάνουμε τη δουλειά μας. Δεν στρεφόμαστε εναντίον προσώπων, όπως υπονόησαν κάποιοι συνάδελφοι από το ΠΑ.ΣΟ.Κ. και μάλιστα και μέσα στην Ευρωπαϊκή Ένωση. Δική τους είναι αυτή η λογική. Φαίνεται ότι έτσι συνήθισαν να σκέφτονται. Εμείς δεν διαμορφώνουμε «νόμους επ’ ανδρί», για να χρησιμοποιήσω δημοσθένειες εκφράσεις. Εμείς εφαρμόζουμε το Σύνταγμα, υπηρετούμε το δημόσιο συμφέρον, δεν έχουμε προσωπικές διαφορές με κανέναν. Διαφορές έχουμε μόνο με τα προβλήματα του ελληνικού λαού. Ένα από τα μεγαλύτερα προβλήματα είναι η διαφθορά και η διαπλοκή. Ναι, με τη διαφθορά και με τη διαπλοκή έχουμε πρόβλημα. Μόνο που δεν έχουμε με πρόσωπα. 
     Είχαμε το θάρρος να ομολογήσουμε και κάτι. Υπάρχει και ένας άλλος λόγος που δεν έχουμε διαφορές με πρόσωπα, πέραν του ότι δεν δικαιούται μία κυβέρνηση να έχει διαφορές με πρόσωπα. Η διαπλοκή, αν διαμορφώθηκε στον τόπο μας και στο μέτρο μάλιστα που διαμορφώθηκε, σε αυτήν την μεγάλη έκταση, έχει τη  ρίζα της στην ανοχή της πολιτείας στις μεθόδους διαπλοκής. Και έχει μεγαλύτερη ευθύνη η πολιτεία που επιτρέπει τη διαπλοκή από εκείνον που εκμεταλλεύεται τις διόδους διαπλοκής, για να γίνει διαπλεκόμενος. 
     Άρα όταν νομοθετούμε στρεφόμενοι κατά της διαπλοκής, καλύπτουμε την αβελτηρία ετών της ίδιας της πολιτείας. Και αυτός είναι ένας πρόσθετος λόγος, για να μην μπορεί να εκλάβει κανείς την προσπάθειά μας ως προσπάθεια που στρέφεται εναντίον συγκεκριμένων προσώπων.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ.
     Κυρίες και κύριοι συνάδελφοι, ο συνάδελφος κ. Σταύρος Μπένος ζητεί άδεια ολιγοήμερης απουσίας στο εξωτερικό. Η Βουλή εγκρίνει;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Ιωάννης Τραγάκης): Η Βουλή ενέκρινε τη ζητηθείσα άδεια.
     Κυρίες και κύριοι συνάδελφοι, κηρύσσεται περαιωμένη η συζήτηση επί της ενότητας των άρθρων και εισερχόμαστε στην ψήφισή τους χωριστά.
     Ερωτάται το Σώμα: Γίνεται δεκτό το άρθρο 1 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΑΝΤΩΝΗΣ ΣΚΥΛΛΑΚΟΣ: Κατά πλειοψηφία.
     ΦΩΤΗΣ ΚΟΥΒΕΛΗΣ: Κατά πλειοψηφία. 
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 1 έγινε δεκτό ως έχει κατά πλειοψηφία.
     Ερωτάται το Σώμα: Γίνεται δεκτό το άρθρο 2 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΑΝΤΩΝΗΣ ΣΚΥΛΛΑΚΟΣ: Κατά πλειοψηφία.
     ΦΩΤΗΣ ΚΟΥΒΕΛΗΣ: Κατά πλειοψηφία. 
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 2 έγινε δεκτό ως έχει κατά πλειοψηφία.
     Ερωτάται το Σώμα: Γίνεται δεκτό το άρθρο 3 όπως τροποποιήθηκε από τον κύριο Υπουργό;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΑΝΤΩΝΗΣ ΣΚΥΛΛΑΚΟΣ: Κατά πλειοψηφία.
     ΦΩΤΗΣ ΚΟΥΒΕΛΗΣ: Κατά πλειοψηφία. 
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 3 έγινε δεκτό όπως τροποποιήθηκε από τον κύριο Υπουργό κατά πλειοψηφία.
     Ερωτάται το Σώμα: Γίνεται δεκτό το άρθρο 4 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΑΝΤΩΝΗΣ ΣΚΥΛΛΑΚΟΣ: Κατά πλειοψηφία.
     ΦΩΤΗΣ ΚΟΥΒΕΛΗΣ: Κατά πλειοψηφία. 
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 4 έγινε δεκτό ως έχει κατά πλειοψηφία.
     Ερωτάται το Σώμα: Γίνεται δεκτό το άρθρο 5 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΑΝΤΩΝΗΣ ΣΚΥΛΛΑΚΟΣ: Κατά πλειοψηφία.
     ΦΩΤΗΣ ΚΟΥΒΕΛΗΣ: Κατά πλειοψηφία. 
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 5 έγινε δεκτό ως έχει κατά πλειοψηφία.
     Ερωτάται το Σώμα: Γίνεται δεκτό το άρθρο 6 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΑΝΤΩΝΗΣ ΣΚΥΛΛΑΚΟΣ: Κατά πλειοψηφία.
     ΦΩΤΗΣ ΚΟΥΒΕΛΗΣ: Κατά πλειοψηφία. 
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 6 έγινε δεκτό ως έχει κατά πλειοψηφία.
     Ερωτάται το Σώμα: Γίνεται δεκτό το άρθρο 7 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΑΝΤΩΝΗΣ ΣΚΥΛΛΑΚΟΣ: Κατά πλειοψηφία.
     ΦΩΤΗΣ ΚΟΥΒΕΛΗΣ: Κατά πλειοψηφία. 
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 7 έγινε δεκτό ως έχει κατά πλειοψηφία.
     Ερωτάται το Σώμα: Γίνεται δεκτό το άρθρο 8 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΑΝΤΩΝΗΣ ΣΚΥΛΛΑΚΟΣ: Κατά πλειοψηφία.
     ΦΩΤΗΣ ΚΟΥΒΕΛΗΣ: Κατά πλειοψηφία. 
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 8 έγινε δεκτό ως έχει κατά πλειοψηφία.
     Ερωτάται το Σώμα: Γίνεται δεκτό το άρθρο 9 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΑΝΤΩΝΗΣ ΣΚΥΛΛΑΚΟΣ: Κατά πλειοψηφία.
     ΦΩΤΗΣ ΚΟΥΒΕΛΗΣ: Κατά πλειοψηφία. 
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 9 έγινε δεκτό ως έχει κατά πλειοψηφία.
     Ερωτάται το Σώμα: Γίνεται δεκτό το άρθρο 10 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΑΝΤΩΝΗΣ ΣΚΥΛΛΑΚΟΣ: Κατά πλειοψηφία.
     ΦΩΤΗΣ ΚΟΥΒΕΛΗΣ: Κατά πλειοψηφία. 
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 10 έγινε δεκτό ως έχει κατά πλειοψηφία.
     Ερωτάται το Σώμα: Γίνεται δεκτό το άρθρο 11 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΑΝΤΩΝΗΣ ΣΚΥΛΛΑΚΟΣ: Κατά πλειοψηφία.
     ΦΩΤΗΣ ΚΟΥΒΕΛΗΣ: Κατά πλειοψηφία. 
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 11 έγινε δεκτό ως έχει  κατά πλειοψηφία.
     Ερωτάται το Σώμα: Γίνεται δεκτό και το ακροτελεύτιο άρθρο 12;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΑΝΤΩΝΗΣ ΣΚΥΛΛΑΚΟΣ: Κατά πλειοψηφία.
     ΦΩΤΗΣ ΚΟΥΒΕΛΗΣ: Κατά πλειοψηφία. 
     ΠΡΟΕΔΡΕΥΩΝ (Ιωάννης Τραγάκης): Συνεπώς το ακροτελεύτιο άρθρο 12 έγινε δεκτό κατά πλειοψηφία.
     Συνεπώς το νομοσχέδιο του Υπουργείου Εσωτερικών, Δημόσιας Διοίκησης και Αποκέντρωσης: «Τροποποίηση του ν.3310/2005 «Μέτρα για τη διασφάλιση της διαφάνειας και την αποτροπή καταστρατηγήσεων κατά τη διαδικασία σύναψης δημοσίων συμβάσεων» (ΦΕΚ 30 Α΄/14.2.2005)» έγινε δεκτό επί της αρχής και επί των άρθρων. 
     Ερωτάται το Σώμα: Γίνεται το νομοσχέδιο δεκτό και στο σύνολο; 
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΑΝΤΩΝΗΣ ΣΚΥΛΛΑΚΟΣ: Κατά πλειοψηφία.
     ΦΩΤΗΣ ΚΟΥΒΕΛΗΣ: Κατά πλειοψηφία. 
     ΠΡΟΕΔΡΕΥΩΝ (Ιωάννης Τραγάκης): Το νομοσχέδιο έγινε δεκτό και στο σύνολο κατά πλειοψηφία.
     Συνεπώς το νομοσχέδιο του Υπουργείου Εσωτερικών, Δημόσιας Διοίκησης και Αποκέντρωσης: «Τροποποίηση του ν.3310/2005 «Μέτρα για τη διασφάλιση της διαφάνειας και την αποτροπή καταστρατηγήσεων κατά τη διαδικασία σύναψης δημοσίων συμβάσεων» (ΦΕΚ 30 Α΄/14.2.2005)» έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής:
     (Να καταχωρισθεί το κείμενο του νομοσχεδίου σελ. 179α)
     ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών της σημερινής συνεδρίασης ως προς την ψήφιση στο σύνολο του παραπάνω νομοσχεδίου.
     ΟΛΟΙ  ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Ιωάννης Τραγάκης): Το Σώμα παρέσχε τη ζητηθείσα εξουσιοδότηση.
     Κυρίες και κύριοι συνάδελφοι, έχουν διανεμηθεί τα Πρακτικά των συνεδριάσεων της Τετάρτης 5 Οκτωβρίου 2005 και της Δευτέρας 17 Οκτωβρίου 2005 και ερωτάται το Σώμα αν τα επικυρώνει.
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Ιωάννης Τραγάκης): Συνεπώς τα Πρακτικά της Τετάρτης 5 Οκτωβρίου 2005 και της Δευτέρας 17 Οκτωβρίου 2005 επικυρώθηκαν.
     Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση; 
     ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 15.35΄ λύεται η συνεδρίαση για αύριο ημέρα Πέμπτη 3 Νοεμβρίου 2005 και ώρα 10.30΄ με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, συνέχιση της συζήτησης επί των άρθρων και του συνόλου του σχεδίου νόμου του Υπουργείου Υγείας και Κοινωνικής Αλληλεγγύης: «Κώδικας Ιατρικής Δεοντολογίας», σύμφωνα με την ημερήσια διάταξη που έχει διανεμηθεί.
     Η  ΠΡΟΕΔΡΟΣ 					ΟΙ ΓΡΑΜΜΑΤΕΙΣ 
Συνεδρίαση Ολομέλειας 2/11/05 		σελ.153

